<pb id="45.209a"/>
རྟེན་རྒྱ་མཚོའི་མིག་གི་རི་བོ་ཞེས་བྱ་བ་ཤ་སྟག་དུ་འགྱུར་ཏེ། འཇིག་རྟེན་གྱི་ཁམས་གཞན་དང་། གཞན་དག་དུ་ཉི་མ་གཅིག་དང་། དུས་གཅིག་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་
རྫོགས་པར་འཚང་རྒྱ་བར་འགྱུར་ཞིང་། ཚེའི་ཚད་ནི་བར་གྱི་བསྐལ་པ་བཅུར་འགྱུར་རོ། །སྲོག་ཆགས་ཁྲི་པོ་དེ་དག་གིས་དེ་བཞིན་གཤེགས་པ་རིན་པོ་ཆེའི་སྙིང་པོའི་ཞབས་ལ་ཡན་ལག་ལྔས་མགོས་གཏུགས་པ་
དང་། དེ་བཞིན་གཤེགས་པ་རིན་པོ་ཆེའི་སྙིང་པོས་བཀའ་སྩལ་པ། ཀླུ་ལྟར་བརྟན་པར་སྒྲོགས་པ་དག་ནི་རེ་ཤིག་ལོངས། །དགེ་བའི་ནོར་རྣམས་དག་ནི་ཡང་དག་སྩོགས་གྱིས་ལ། །ཕ་རོལ་ཕྱིན་པ་རྣམས་ལ་
མྱུར་དུ་བརྩོན་གྱིས་དང་། །ལྷ་མི་འཇིག་རྟེན་རྣམས་ཀྱི་འདྲེན་པ་དག་དུ་འགྱུར།།  །།<bampo n="56.7" zh="50.499"/>བམ་པོ་བདུན་པ། རིགས་ཀྱི་བུ་དེ་ནས་བྲམ་ཟེ་རྒྱ་མཚོའི་རྡུལ་གྱིས་རྒྱལ་བུ་དགུ་པ་སྡིག་མེད་ཅེས་བྱ་བ་ལ་སྨྲས་
པ། སྔ་མ་བཞིན་དུ་སྦྱར་ཏེ། དེས་གསོལ་པ། བཙུན་པ་བཅོམ་ལྡན་འདས་ཅི་ནས་ཀྱང་བདག་བྱང་ཆུབ་སེམས་དཔའི་སྤྱད་པ་སྤྱོད་པ་ན། ཕྱོགས་བཅུའི་འཇིག་རྟེན་གྱི་ཁམས་གང་གཱའི་ཀླུང་གི་བྱེ་མ་སྙེད་དག་ན། 
སངས་རྒྱས་བཅོམ་ལྡན་འདས་གང་གཱའི་ཀླུང་གི་བྱེ་མ་སྙེད་དག་བཞུགས་ཏེ་འཚོ་ཞིང་གཞེས་པ་རྣམས་བདག་གི་དབང་ལགས་པར་འགྱུར་བ་དེ་ལྟར་བདག་གིས་བྱང་ཆུབ་སེམས་དཔའི་སྤྱད་པ་སྤྱོད་པར་བགྱི་སྟེ། བཙུན་པ་བཅོམ་ལན་
འདས་གང་བདག་གིས་ཁྱོད་ཀྱི་སྤྱན་སྔར་བྱང་ཆུབ་ཏུ་སེམས་བསྐྱེད་པ་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་དེའི་བར་དུ་བདག་བྱང་ཆུབ་སེམས་དཔའི་སྤྱད་པ་སྤྱོད་པ་ན་འགྱོད་
པའི་སེམས་སྐྱེ་བར་མ་གྱུར་ཅིག །བྱང་ཆུབ་ཀྱི་མཐར་ཐུག་པ་ཉེ་བར་བཟུང་བའི་བར་དུ་དམ་བཅས་པ་བརྟན་ཞིང་ཇི་སྐད་སྨྲས་པ་དེ་བཞིན་དུ་བགྱིད་པར་གྱུར་ཅིག །སེམས་ཅན་གཞན་གྱི་སེམས་འཁྲུག་པར་མི་བགྱིད་པར་
<pb id="45.209b"/>
གྱུར་ཅིག །བདག་ཉན་ཐོས་དང་རང་སངས་རྒྱས་ཀྱི་ཐེག་པར་སེམས་མི་བསྐྱེད་པར་གྱུར་ཅིག །འདོད་པའི་འདོད་ཆགས་ཀྱི་སེམས་དང་། སེམས་ལས་བྱུང་བ་སྐྱེ་བར་མ་གྱུར་ཅིག །རྨུགས་པ་དང་གཉིད་དང་ལྡན་པར་མ་གྱུར་ཅིག །རྒོད་
པ་དང་ལྡན་པར་མ་གྱུར་ཅིག །འགྱོད་པ་དང་ལྡན་པར་མ་གྱུར་ཅིག །ཐེ་ཙོམ་དང་ལྡན་པར་མ་གྱུར་ཅིག །བྱང་ཆུབ་ཀྱི་མཐར་ཐུག་གི་བར་དུ་བདག་བྱང་ཆུབ་སེམས་དཔའི་སྤྱད་པ་སྤྱོད་པ་ན། སྲོག་གཅོད་པ་མ་མཆིས་པ་དང་། མ་བྱིན་པར་
ལེན་པ་མ་མཆིས་པ་དང་། མི་ཚངས་པར་སྤྱོད་པ་མ་མཆིས་པ་དང་། བརྫུན་དུ་སྨྲ་བ་མ་མཆིས་པ་དང་། ཕྲ་མ་མ་མཆིས་པ་དང་། ངག་རྩུབ་པོ་མ་མཆིས་པ་དང་། ཚིག་ཀྱལ་པ་མ་མཆིས་པ་དང་། བརྣབ་སེམས་མ་མཆིས་པ་
དང་། གནོད་སེམས་མ་མཆིས་པ་དང་། ལོག་པར་ལྟ་བ་མ་མཆིས་པ་དང་། ཐེ་ཙོམ་དང་ལྡན་པ་མ་མཆིས་པ་དང་། ཆོས་ལ་མི་གུས་པའི་སེམས་མ་མཆིས་པ་དང་། སླུ་བའི་སེམས་མ་མཆིས་ཤིང་ཆོས་དེ་དག་མ་མཆིས་པར་
གྱུར་ཅིག །བྱང་ཆུབ་ཀྱི་མཐར་ཐུག་པ་ཉེ་བར་བཟུང་བའི་བར་དུ་གོམ་པ་འདོར་བ་ཙམ་ལ་ཡང་རྟག་དུ་སངས་རྒྱས་རྗེས་སུ་དྲན་པའི་སེམས་དང་སེམས་ལས་བྱུང་བ་དག་འཇུག་པར་གྱུར་ཅིག །བདག་བྱང་ཆུབ་ཀྱི་མཐར་ཐུག་གི་བར་དུ་སངས་
རྒྱས་མཐོང་བ་དང་། ཆོས་ཉན་པ་དང་། དགེ་འདུན་ལ་བསྙེན་བཀུར་བགྱིད་པ་དང་མི་འབྲལ་བར་གྱུར་ཅིག །ཚེ་རབས་ཐམས་ཅད་དུ་ཡང་རབ་དུ་འབྱུང་བ་ཐོབ་པར་གྱུར་ཅིག །ཚེ་རབས་ཐམས་ཅད་དུ་ཕྱག་དར་ཁྲོད་པར་གྱུར་ཅིག །ཆོས་
གོས་གསུམ་པ་དང་། ཤིང་དྲུང་པ་དང་། ཅོག་བུ་པ་དང་། དགོན་པ་པ་དང་། བསོད་སྙོམས་པ་དང་། འདོད་པ་ཆུང་བ་དང་། མཆོག་ཤེས་པ་དང་། ཆོས་སྟོན་པ་དང་། ཚིག་བཙུན་པ་དང་། སྤོབས་པ་དཔག་དུ་མ་མཆིས་པ་ཕུན་
སུམ་ཚོགས་པར་གྱུར་ཅིག །ལྟུང་བའི་རྩ་བ་འབྱུང་བར་མ་གྱུར་ཅིག །བརྫུན་དུ་སྨྲ་བ་དང་ལྡན་པའི་ཚིག་རྣམས་ཀྱིས་ཕས་ཀྱི་རྒོལ་བ་འདུལ་བར་མ་གྱུར་ཅིག །བུད་མེད་ལ་སྟོང་པ་ཉིད་དང་ལྡན་པའི་ཆོས་སྟོན་པར་གྱུར་ཅིག །སྟོང་པ་ཉིད་ཡིད་
<pb id="45.210a"/>
ལ་བགྱིད་པས་བུད་མེད་ལ་ཆོས་སྟོན་པར་བགྱིད་པར་གྱུར་ཅིག །ལག་པ་སྒྱུར་ཞིང་ཆོས་སྟོན་པར་མ་གྱུར་ཅིག །རྟག་དུ་བདག་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་རྣམས་ལ་སྟོན་པའི་འདུ་ཤེས་
བསྐྱེད་པར་གྱུར་ཅིག །བདག་ཆོས་སྨྲ་བ་གང་ལ་ཆོས་ཉན་པ་ན་དེ་ལ་སྟོན་པའི་འདུ་ཤེས་གྱིས་བསྙེན་བཀུར་བགྱིད་པར་གྱུར་ཅིག །བདག་ཆོས་སྨྲ་བ་དེ་ལ་དེ་བཞིན་གཤེགས་པ་ལ་ཇི་ལྟ་བ་དེ་ལྟར་རིམ་གྲོ་བགྱིད་པ་དང་། བསྙེན་བཀུར་བགྱིད་པ་
དང་། བླ་མར་བགྱིད་པ་དང་། རི་མོར་བགྱིད་པ་དང་། མཆོད་པར་བགྱིད་པར་གྱུར་ཅིག །ཆོས་སྨྲ་བ་ལ་བདག་གི་ཤ་དག་གི་བར་གྱིས་ཀྱང་བསྙེན་བཀུར་བགྱིད་པར་གྱུར་ཅིག །བདག་སྣོད་དང་སྣོད་མ་ལགས་པར་མི་རྟོག་པར་སྦྱིན་པ་སྦྱིན་
པར་གྱུར་ཅིག །བདག་ཆོས་ཀྱི་སྦྱིན་པ་ལ་སེར་སྣའི་སེམས་དང་སེམས་ལས་བྱུང་བ་དག་སྐྱེད་པར་མ་གྱུར་ཅིག །བདག་བྱང་ཆུབ་དོན་དུ་གཉེར་བའི་སེམས་ཅན་རྣམས་ལ་རང་གི་སྲོག་གི་སྦྱིན་པས་ཡོངས་སུ་སྐྱོབ་པར་གྱུར་ཅིག །བདག་ཉིད་ཀྱི་
བརྩོན་འགྲུས་ཀྱི་སྟོབས་དང་། སྨོན་ལམ་གྱིས་ཉེ་བར་བསྒྲུབས་པའི་རྫས་ཀྱིས་སེམས་ཅན་སྡུག་བསྔལ་བར་གྱུར་པ་རྣམས་སྡུག་བསྔལ་དག་ལས་ཡོངས་སུ་ཐར་བར་བགྱིད་པར་གྱུར་ཅིག །བདག་རབ་དུ་བྱུང་བའི་རྟགས་ཅན་ནམ། ཁྱིམ་པའི་
རྟགས་ཅན་ལྟུང་བ་བྱུང་བའམ། ལྟུང་བ་མ་བྱུང་བ་དག་ལ་སྐུར་བར་བགྱིད་པར་མ་གྱུར་ཅིག །བདག་རྙེད་པ་དང་། བཀུར་སྟི་དང་། ཚིགས་སུ་བཅད་པ་དག་ལ་རྟག་དུ་མེ་དང་། དུག་དང་། མཚོན་ཆ་ལྟ་བུར་འདུ་ཤེས་སྐྱེད་པར་གྱུར་ཅིག །བཙུན་
པ་བཅོམ་ལྡན་འདས་གལ་ཏེ་བདག་གིས་ཇི་ལྟར་བཅོམ་ལྡན་འདས་ཀྱི་སྤྱན་སྔར་སྨོན་ལམ་བཏབ་པའི་སྨོན་ལམ་འདི་དག་བྱང་ཆུབ་ཀྱི་མཐར་ཐུག་པ་ཉེ་བར་བཟུང་བའི་བར་དུ་ཡང་དག་པར་འགྲུབ་པར་འགྱུར་བ་ལྟ་ན། དེའི་སླད་དུ་བདག་གི་
སུག་པ་གཉིས་སུ་ལྷའི་འཁོར་ལོ་རིན་པོ་ཆེའི་རྩིབས་སྟོང་མཆིས་པ། ལྟེ་བ་དང་བཅས་པ། མུ་ཁྱུད་དང་བཅས་པ། ཉི་མའི་ཁ་དོག་ལྟར་འོད་གསལ་བ་དག་འབྱུང་བར་གྱུར་ཅིག །རྒྱལ་བུ་སྡིག་མེད་ཀྱིས་ཚིག་དེ་སྨྲས་མ་ཐག་དུ་ལག་
<pb id="45.210b"/>
པ་གཉིས་སུ་ཇི་ལྟར་འདོད་པ་དེ་ལྟ་བུའི་འཁོར་ལོ་དག་བྱུང་བར་གྱུར་པ་དང་། ཡང་གསོལ་པ། བཙུན་པ་བཅོམ་ལྡན་འདས་གལ་ཏེ་བྱང་ཆུབ་ཀྱི་མཐར་ཐུག་གི་བར་དུ་བདག་གི་རེ་བ་འདི་ལྟ་བུ་ཡོངས་སུ་རྫོགས་པར་འགྱུར་བ་ལྟ་ན། དེའི་སླད་དུ་
འཁོར་ལོ་འདི་དག་འདི་ལྟར་ཐམས་ཅད་དང་ལྡན་པའི་སངས་རྒྱས་ཀྱི་ཞིང་དག་སྒྲས་མངོན་པར་གོ་བར་བགྱི་བ་དང་། བྱང་ཆུབ་སེམས་དཔའ་ལུང་སྟོན་པ་དྲན་པ་མི་བརྗེད་པའི་ཡེ་ཤེས་མཐོང་བ་དང་། སྟོང་པ་ཉིད་བསྒོམ་པ་ལ་སྤྱོད་པ་སངས་རྒྱས་
ཀྱི་ཡུལ་གྱི་ཆོས་ཀྱི་རྣམ་གྲངས་འདི་སྤྱོད་དུ་སྩལ་བའི་སླད་དུ་ཇི་ལྟར་ཀླུའི་རྒྱལ་པོ་དགའ་བོ་དང་། ཉེ་དགའ་བོ་གཉིས་མཆིས་པ་དེ་ལྟ་བུའི་སྒྲ་གསང་མཐོན་པོས་སངས་རྒྱས་ཀྱི་ཞིང་སྙིགས་མ་ལྔ་དང་ལྡན་པ་སྟོང་པ་དག་དུ་མཆི་བར་གྱུར་ཅིག ། 
གང་དག་དེར་སྐྱེས་པའི་སེམས་ཅན་དེ་དག་ཐམས་ཅད་ཀྱིས་རྣ་བའི་དབང་པོ་དག་དུ་ཡང་ཆོས་ཀྱི་རྣམ་གྲངས་འདི་གྲག་པར་གྱུར་ཅིག །གྲགས་མ་ཐག་དུ་ཡང་སེམས་ཅན་དེ་དག་གི་འདོད་ཆགས་རབ་དུ་ཞི་བར་གྱུར་ཅིག །ཞེ་སྡང་དང་། གཏི་མུག་དང་། 
ང་རྒྱལ་དང་། ཕྲག་དོག་དང་། སེར་སྣ་རབ་དུ་ཞི་བར་གྱུར་ཅིག །ཐམས་ཅད་ཀྱང་སངས་རྒྱས་རྗེས་སུ་དྲན་པ་ཡིད་ལ་བགྱིད་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་སེམས་སྐྱེད་པར་གྱུར་ཅིག །རིགས་ཀྱི་བུ་རྒྱལ་བུ་སྡིག་མེད་ཀྱིས་
འཁོར་ལོ་རིན་པོ་ཆེ་དེ་དག་བཏང་བ་དང་། དེ་དག་འདི་ལྟར་མགྱོགས་པར་སོང་སྟེ། འདི་ལྟ་སྟེ། དཔེར་ན་སངས་རྒྱས་བཅོམ་ལྡན་འདས་མགྱོགས་པས་གཤེགས་པ་དེ་བཞིན་དུ་འཁོར་ལོ་རིན་པོ་ཆེ་དེ་དག་ཀྱང་སོང་སྟེ་ཕྱོགས་བཅུའི་
སངས་རྒྱས་ཀྱི་ཞིང་སྙིགས་མ་ལྔ་དང་ལྡན་པ་དཔག་དུ་མེད་གྲངས་མེད་པ་དག་དུ་སོང་ནས། སེམས་ཅན་རྣམས་བྱང་ཆུབ་སེམས་དཔའ་ལུང་སྟོན་པ་དྲན་པ་མི་བརྗེད་པའི་ཡེ་ཤེས་མཐོང་བ་སྟོང་པ་ཉིད་བསྒོམ་པ་ལ་སྤྱོད་པ་སངས་རྒྱས་ཀྱི་ཡུལ་གྱི་
ཆོས་ཀྱི་རྣམ་གྲངས་འདི་སྤྱོད་དུ་བཅུག་གོ། །སེམས་ཅན་གང་དག་གི་རྣ་བའི་དབང་པོར་ཆོས་ཀྱི་རྣམ་གྲངས་འདི་གྲག་པར་གྱུར་པ་དེ་དག་ཐམས་ཅད་ཀྱི་འདོད་ཆགས་དང་། སེར་སྣའི་བར་གྱི་སེམས་དང་སེམས་ལས་བྱུང་བ་དག་རབ་དུ་ཞི་བར་
<pb id="45.211a"/>
གྱུར་ཅིང་།  ཐམས་ཅད་ཀྱིས་ཀྱང་སངས་རྒྱས་ཀྱི་ཡེ་ཤེས་ཀྱི་ཡུལ་ཡིད་ལ་བྱེད་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་སེམས་བསྐྱེད་ནས་འཁོར་ལོ་དེ་དག་ཀྱང་ཡུད་ཙམ་གཅིག་གིས་ཕྱིར་ལོག་སྟེ་རྒྱལ་བུ་
སྡིག་མེད་ཀྱི་མདུན་དུ་འདུག་གོ། །རིགས་ཀྱི་བུ་དེ་ནས་དེ་བཞིན་གཤེགས་པ་རིན་པོ་ཆེའི་སྙིང་པོས་རྒྱལ་བུ་སྡིག་མེད་ལ་ལེགས་སོ་ཞེས་བྱ་བ་བྱིན་ཏེ། རིགས་ཀྱི་བུ་ལེགས་སོ་ལེགས་སོ། །ཁྱོད་ཀྱིས་ནི་སྨོན་ལམ་ཤིན་དུ་
བཟང་པོ་བཏབ་སྟེ། ལྷའི་འཁོར་ལོ་རིན་པོ་ཆེ་འདི་དག་ཀྱང་སངས་རྒྱས་ཀྱི་ཞིང་རྙོག་པ་ལྔ་དང་ལྡན་པ་སྟོང་པ་དག་དུ་བཏང་བས་སྲོག་ཆགས་བྱེ་བ་ཁྲག་ཁྲིག་འབུམ་ཕྲག་མང་པོ་དག་ལ་བཀོད་ཅིང་བྱང་ཆུབ་ཡང་དག་པར་འཛིན་དུ་བཅུག་པས་
ན་རིགས་ཀྱི་བུ་དེའི་ཕྱིར་ཁྱོད་མི་འཁྲུགས་པ་ཞེས་བྱ་བར་གྱུར་ཅིག །མི་འཁྲུགས་པ་ཁྱོད་ནི་འཇིག་རྟེན་གྱི་ཡོངས་སུ་འདྲེན་པར་འགྱུར་གྱིས། མི་འཁྲུགས་པ་ཁྱོད་ཀྱིས་སངས་རྒྱས་ཀྱི་ཞིང་གི་ཡོན་ཏན་བཀོད་པ་ཇི་ལྟ་བུ་དག་
འདོད་པ་ལོངས་ཤིག །མི་འཁྲུགས་པས་གསོལ་པ། བཙུན་པ་བཅོམ་ལྡན་འདས་བདག་ནི་ཇི་ལྟར་ས་གཞི་ཐམས་ཅད་གསེར་ལས་གྲུབ་ཅིང་ལག་མཐིལ་ལྟར་མཉམ་ལ། ལྷའི་ནོར་བུ་རིན་པོ་ཆེ་རྣམ་པར་བཀྲམ་པ་གསེག་མ་དང་གྱོ་མོ་
དག་མ་མཆིས། གོར་མའི་ཀ་བ་དང་། ཕ་འོང་དང་། རི་དག་མ་མཆིས་ཤིང་། ཀ་ཙ་ལིན་དི་ཀ་ལྟར་རེག་ན་བདེ་ཞིང་འཇམ་ལ། རྐང་མཐིལ་བཞག་ན་ནི་ནེམས་ཤེས་བགྱིད། རྐང་མཐིལ་བཏེག་ན་ནི་པར་ཅེས་བགྱིད་པ་དེ་ལྟ་
བུའི་སངས་རྒྱས་ཀྱི་ཞིང་གི་ཡོན་ཏན་བཀོད་པ་དག་འཚལ་ཏེ། དེ་ན་སེམས་ཅན་དམྱལ་བ་དང་། དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་དང་། ཡི་དགས་ཀྱི་ཡུལ་དག་མ་མཆིས་པར་གྱུར་ཅིག །སངས་རྒྱས་ཀྱི་
ཞིང་དེ་ན་དྲི་ང་བ་དག་མ་མཆིས་པར་གྱུར་ལ། སངས་རྒྱས་ཀྱི་ཞིང་དེ་ལྷའི་ལས་ཤིན་དུ་འདས་པའི་སྤོས་ཀྱིས་ཁྱབ་པར་གྱུར་ཅིག །སངས་རྒྱས་ཀྱི་ཞིང་དེ་ལྷའི་མེ་ཏོག་མན་དཱ་ར་བ་དང་། མན་དཱ་བ་ཆེན་པོ་དག་གིས་ཀུན་དུ་གང་བར་གྱུར་
<pb id="45.211b"/>
ཅིག །དེ་ན་སེམས་ཅན་རྣམས་ལ་རྒ་བ་དང་། ན་བ་དང་། འགུམ་པ་མ་མཆིས་པར་གྱུར་ཅིག །གཅིག་གིས་གཅིག་འཇིགས་པ་མ་མཆིས་པ་དང་། གཅིག་ལ་གཅིག་ཐོ་འཚམ་པ་མ་མཆིས་པ་དང་། སེམས་ཅན་
རྣམས་ལ་དུས་མ་ལགས་པར་འགུམ་པ་མ་མཆིས་པ་དང་། འགྱོད་ཅིང་འགུམ་པ་མ་མཆིས་པ་དང་། མཉམ་པར་མ་གཞག་པར་འགུམ་པ་མ་མཆིས་པར་གྱུར་ཅིག །དེ་ན་སེམས་ཅན་རྣམས་སངས་རྒྱས་རྗེས་སུ་དྲན་པ་
ཡིད་ལ་བགྱིད་པར་གྱུར་ཅིག །ངན་འགྲོ་རྣམས་སུ་སྐྱེ་བར་མ་གྱུར་ཅིག །སངས་རྒྱས་ཀྱི་ཞིང་སྙིགས་མ་ལྔ་དང་ལྡན་པ་སྟོང་པ་རྣམས་སུ་སྐྱེ་བར་མ་གྱུར་ཅིག། བྱང་ཆུབ་ཅིང་ཡོངས་སུ་མྱ་ངན་ལས་འདས་ཀྱི་བར་དུ་སངས་རྒྱས་མཐོང་བ་དང་
མི་འབྲལ་བར་གྱུར་ཅིག །ཆོས་ཉན་པ་དང་། དགེ་འདུན་ལ་བསྙེན་བཀུར་བགྱིད་པ་དང་མི་འབྲལ་བར་གྱུར་ཅིག །དེ་ན་སེམས་ཅན་རྣམས་འདོད་ཆགས་ཆུང་བ་དང་། ཞེ་སྡང་ཆུང་བ་དང་། གཏི་མུག་ཆུང་བར་གྱུར་ཅིག །དེ་ན་ཐམས་ཅད་
ཀྱང་དགེ་བ་བཅུའི་ལས་ཀྱི་ལམ་ཡང་དག་པར་བླངས་ནས་གནས་པར་གྱུར་ཅིག །སངས་རྒྱས་ཀྱི་ཞིང་དེ་ན་སེམས་ཅན་རྣམས་བཟོ་བགྱིད་པར་མ་གྱུར་ཅིག །དེ་ན་ངན་སོང་གི་རྒྱུ་མཚན་མ་མཆིས་པར་གྱུར་ཅིག །དེ་ན་སེམས་ཅན་རྣམས་ལ་
བདུད་ཀྱིས་གླགས་རྙེད་པའི་ལམ་མ་མཆིས་པར་གྱུར་ཅིག །དེ་ན་སེམས་ཅན་རྣམས་ལ་མདོག་ངན་པ་མ་མཆིས་པར་གྱུར་ཅིག །དེ་ན་སེམས་ཅན་རྣམས་ལ་འདི་ལྟ་སྟེ། རྗེ་བོ་དང་། བྲན་གྱི་རིམ་པ་མ་མཆིས་པར་གྱུར་ཅིག །དེ་ན་
སེམས་ཅན་རྣམས་ལ་བདག་གི་བ་མ་མཆིས་ཤིང་ཡོངས་སུ་འཛིན་པ་མ་མཆིས་པར་གྱུར་ཅིག །དེ་ན་ཉན་ཐོས་དང་བྱང་ཆུབ་སེམས་དཔའ་རྣམས་ལ་ཐ་ན་གཡར་ལམ་ན་ཡང་ཁུ་བ་འབྱིན་པ་མ་མཆིས་པར་གྱུར་ཅིག །དེ་ན་སེམས་ཅན་
ཐམས་ཅད་ཆོས་འཚལ་བ་དང་། ཆོས་ཡོངས་སུ་ཚོལ་བ་ལྷུར་ལེན་པར་གྱུར་ཅིག །སངས་རྒྱས་ཀྱི་ཞིང་དེ་ན་སེམས་ཅན་འགའ་ཡང་ལོག་པར་ལྟ་བར་མི་འགྱུར་ཞིང་གཞན་མུ་སྟེགས་ཅན་ཡང་མ་མཆིས་པར་གྱུར་ཅིག ། 
<pb id="45.212a"/>
དེ་ན་སེམས་ཅན་རྣམས་ལ་ལུས་ངལ་བ་མ་མཆིས་ཤིང་སེམས་ངལ་བ་ཡང་མ་མཆིས་པར་གྱུར་ཅིག །དེ་ན་སེམས་ཅན་དེ་དག་ཐམས་ཅད་མངོན་པར་ཤེས་པ་ལྔ་དང་ལྡན་པར་གྱུར་ཅིག །དེ་ན་སེམས་ཅན་ཐམས་ཅད་
ལ་བཀྲེས་པ་དང་། སྐོམ་པ་དང་། རྣམ་པར་ཐོ་འཚམ་པར་མ་མཆིས་པར་གྱུར་ཅིག །ཇི་ལྟར་འདོད་པ་ན་སྤྱོད་པའི་ལྷ་རྣམས་བཞིན་དུ་ཁ་ཟས་ཇི་ལྟ་བུ་དག་འཚལ་བར་འགྱུར་བ་དེ་ལྟ་བུ་དག་མདུན་དུ་རིན་པོ་ཆེའི་སྣོད་དག་ནས་འབྱུང་
བར་གྱུར་ཅིག །བཤང་བ་དང་། གཅི་བ་དང་། མཆིལ་མ་དང་། སྣབས་དང་། མཆི་མ་དང་། ལུས་ཀྱི་རྔུལ་དག་མ་མཆིས་པར་གྱུར་ཅིག །དེ་ན་གྲང་བ་མ་མཆིས་པ་དང་། ཚ་བ་མ་མཆིས་པར་གྱུར་ཅིག །དྲི་བདའ་བ་དང་། 
ཉམས་དགའ་བར་གྱུར་ཅིག །དེ་ན་རེག་ན་བདེ་བའི་བསེར་མ་དག་ལྡང་བར་འགྱུར་ཞིང་། དེ་དག་ལྷ་དང་མི་རྣམས་སྤོས་ཀྱི་བྱ་བ་བགྱིད་པར་གྱུར་ཅིག །གང་གི་ཚེ་འཚལ་བར་འགྱུར་བ་དང་། ཇི་ལྟ་བུ་འཚལ་བར་འགྱུར་བ་དང་། 
གང་གི་ཚེ་གཅིག་ནི་བསེར་མ་བསིལ་བ་འཚལ་ལ་གཅིག་ཤོས་ནི་དྲོན་པོ་འཚལ་བ་དང་། ལ་ལ་ཨུད་པ་ལའི་དྲི་བདའ་བའི་བསེར་མ་འཚལ་ལ། ལ་ལ་ནི་ཙན་དན་སྦྲུལ་གྱི་སྙིང་པོའི་དྲི་བདའ་བའི་བསེར་མ་འཚལ་བ་དང་། ལ་ལ་ནི་
དུས་ཀྱི་རྗེས་སུ་འབྲང་བའི་ཙན་དན་གྱི་དྲི་བདའ་བ་དང་། ལ་ལ་ནི་རྒྱ་སྤོས་ཀྱི་དྲི་བདའ་བ་དང་། ལ་ལ་ནི་ཨ་ག་རུའི་དྲི་བདའ་བའི་བསེར་མ་འཚལ་ལ། ལ་ལ་ནི་ཐམས་ཅད་ཀྱི་ཐམས་ཅད་དུ་བསེར་མ་ཡེ་མི་འཚལ་བ་འཚལ་
བར་འགྱུར་ན་ཡང་དེ་དག་གིས་ཇི་ལྟར་སེམས་བསྐྱེད་ཅིང་དམིགས་པ་དེ་བཞིན་དུ་འགྲུབ་པར་གྱུར་ཅིག །དེ་བཞིན་དུ་འཇིག་རྟེན་གྱི་ཁམས་དེ་སྙིགས་མ་ལྔ་དང་བྲལ་བར་གྱུར་ཅིག །དེ་ན་སེམས་ཅན་རྣམས་ལ་རིན་པོ་ཆེ་
སྣ་བདུན་ལས་བགྱིས་པའི་ཁང་པ་བརྩེགས་པ་དག་མཆིས་པར་འགྱུར་ལ། ཁང་པ་བརྩེགས་པ་དེ་དག་ན་གང་དུ་མི་དག་མཆིས་པར་འགྱུར་བར་རིན་པོ་ཆེ་སྣ་བདུན་གྱི་ཁྲི་ཤིང་བལ་གྱི་སྔས་འཇམ་པོ་དག་གིས་ཀུན་དུ་གཡོས་ཤིང་
<pb id="45.212b"/>
ཀ་ཙ་ལིན་དི་ཀ་ལྟར་རེག་ན་འཇམ་པ་དག་འབྱུང་བར་གྱུར་ཅིག །ཁང་པ་བརྩེགས་པ་དེ་དག་གི་ཁོར་ཡུག་དག་ཏུ་གང་དུ་མི་དེ་དག་ཆབ་ཀྱི་བྱ་བ་བགྱིད་པར་འགྱུར་བར་ཡན་ལག་བརྒྱད་དང་ལྡན་པའི་ཆར་ཀྱིས་ཡོངས་སུ་བལྟམ་པའི་རྫིང་དག་
འབྱུང་བར་གྱུར་ཅིག །གནའ་མའི་མེ་ཏོག་གི་ཤིང་དང་། ཤིང་ཏ་ལ་དང་། ཤིང་ལྗོན་པའི་ཕྲེང་བ་དག་གིས་བརྒྱན་པར་གྱུར་ཅིག །ཤིང་ལྗོན་པ་དེ་དག་ཀྱང་མེ་ཏོག་སྣ་ཚོགས་དང་། འབྲས་བུ་སྣ་ཚོགས་དང་། དྲི་སྣ་
ཚོགས་དང་། གོས་སྣ་ཚོགས་དང་། གདུགས་སྣ་ཚོགས་དང་། མུ་ཏིག་གི་རྒྱན་ཕྲེང་སྣ་ཚོགས་དང་། རྒྱན་སྣ་ཚོགས་དག་གིས་བརྒྱན་པར་གྱུར་ཅིག །དེ་ན་སེམས་ཅན་རྣམས་གོས་དང་རྒྱན་ཇི་ལྟ་བུ་འཚལ་བ་
དག་དཔག་བསམས་ཀྱི་ཤིང་དེ་དག་ལས་བླངས་ཏེ་གྱོན་པར་གྱུར་ཅིག །དེ་བཞིན་དུ་མེ་ཏོག་རྣམས་དང་། རྒྱན་དག་གི་བར་ཡང་བླངས་ཏེ་ཐོགས་པར་གྱུར་ཅིག །བདག་གི་བྱང་ཆུབ་ཀྱི་ཤིང་ནི་རིན་པོ་ཆེ་སྣ་བདུན་ལས་གྲུབ་
པར་གྱུར་ལ། འཕང་དུ་ནི་དཔག་ཚད་སྟོང་མཆིས། སྡོང་པོའི་སྦོམས་སུ་དཔག་ཚད་གཅིག་མཆིས། ཡལ་ག་གྱེས་པའི་ཁྱོན་དུ་ཡང་དཔག་ཚད་སྟོང་མཆིས་པར་གྱུར་ཅིག །བྱང་ཆུབ་ཀྱི་ཤིང་དེ་བསེར་མས་བསྐྱོད་
པ་ལས་ཕ་རོལ་དུ་ཕྱིན་པ་དང་། མངོན་པར་ཤེས་པ་དང་། དབང་པོ་དང་། སྟོབས་དང་། བྱང་ཆུབ་ཀྱི་ཡན་ལག་གི་སྒྲ་ལྷའི་ལས་ཤིན་དུ་འདས་པ་འཇམ་ཞིང་ཡིད་དུ་འོང་བ་དག་འབྱུང་བར་གྱུར་ཅིག །སེམས་ཅན་གང་དག་གིས་སྒྲ་
དེ་ཐོས་པར་གྱུར་པ་དེ་དག་ཀྱང་འདོད་ཆགས་དང་བྲལ་བའི་སེམས་ཀྱི་དྲན་པ་སོ་སོར་ཐོབ་པར་གྱུར་ཅིག །སངས་རྒྱས་ཀྱི་ཞིང་དེ་ན་བུད་མེད་རྣམས་ནི་འདི་ལྟ་སྟེ། དཔེར་བགྱི་ན་དགའ་ལྡན་གྱི་རིས་ཀྱི་ལྷའི་བུ་མོ་ལྟར་ཡོན་ཏན་ཐམས་ཅད་དང་
ལྡན་པར་གྱུར་ཅིག །དེ་ན་བུད་མེད་རྣམས་ལ་དྲི་ང་བ་མ་མཆིས་ཤིང་། ལྕེ་གཉིས་དང་། ཕྲག་དོག་དང་། སེར་སྣས་དཀྲིས་པ་མ་མཆིས་པར་གྱུར་ཅིག །དེ་ན་མི་རྣམས་བུད་མེད་དང་ལྷན་ཅིག་དུ་ལུས་སྦྱོར་ཞིང་འཁྲིག་པ་སྤྱོད་པ་
<pb id="45.213a"/>
མ་མཆིས་པར་གྱུར་ཅིག །དེ་ན་སྐྱེས་པ་གང་དག་ཀུན་དུ་ཆགས་པའི་སེམས་སྐྱེས་པར་གྱུར་ན། དེ་མཆིས་ཏེ་ཀུན་ཆགས་པའི་སེམས་ཀྱིས་ཡུད་ཙམ་ཞིག་བུད་མེད་ལ་བལྟས་པས་སྐྱེས་པའི་འདོད་ཆགས་རབ་དུ་ཞི་བར་གྱུར་ནས་ཤིན་དུ་
ཡིད་བྱུང་སྟེ། སླར་ལོག་ཅིང་གཙང་མ་རྡུལ་དང་བྲལ་བའི་ཏིང་ངེ་འཛིན་ཐོབ་པར་གྱུར་ཅིག །ཏིང་ངེ་འཛིན་དེས་བདུད་ཀྱི་ཞགས་པ་དག་ལས་ཡོངས་སུ་གྲོལ་ནས་སླན་ཆད་འདོད་ཆགས་ཀྱི་སེམས་མི་སྐྱེ་བར་གྱུར་ཅིག །དེ་ན་བུད་མེད་གང་ལགས་པ་
དེ་དག་ཀུན་དུ་ཆགས་པས་སྐྱེས་པ་ལ་བརྟགས་པ་ཙམ་གྱིས་སྦྲུམ་པར་འགྱུར་ཞིང་། བརྟགས་པ་ཙམ་གྱིས་གཉི་གའི་འདོད་ཆགས་རབ་དུ་ཞི་བར་གྱུར་ཅིག །མངལ་ན་གནས་པའི་ཁྱེའུ་འམ། བུ་མོ་གང་ལགས་པ་དེ་དག་ཀྱང་འདི་ལྟ་སྟེ་དཔེར་བགྱི་ན་
སུམ་ཅུ་རྩ་གསུམ་པའི་ལྷ་རྣམས་དགའ་བ་དང་། རབ་དུ་དགའ་བར་བགྱིད་པས་ལུས་དང་སེམས་ཀྱི་བདེ་བ་མྱོང་བ་དེ་ལྟ་བུའི་ལུས་དང་སེམས་ཀྱི་བདེ་བ་མྱོང་བར་གྱུར་ཅིག །སངས་རྒྱས་ཀྱི་ཞིང་དེ་ན་མངལ་ན་གནས་པའི་ཁྱེའུ་དང་། བུ་མོ་དག་གདུགས་
མཚན་བདུན་དུ་དེ་ལྟ་བུའི་བདེ་བ་ཉམས་སུ་མྱོང་བར་གྱུར་ཅིག །བུད་མེད་སྦྲུམ་མ་དེ་དག་ཀྱང་འདི་ལྟ་སྟེ། དཔེར་བགྱི་ན་དགེ་སློང་བསམ་གཏན་གཉིས་པ་ལ་སྙོམས་པར་ཞུགས་པ་དེ་ལྟ་བུའི་བདེ་བ་མྱོང་བར་གྱུར་ཅིག །སེམས་ཅན་དེ་དག་ཀྱང་མངལ་
གྱི་དྲི་མ་དང་། མི་གཙང་བས་གོས་པར་མི་འགྱུར་ཞིང་། དགུང་བདུན་པ་ལ་མཆོག་དུ་དྲི་བདའ་བ་དང་། བདེ་བའི་ཡོ་བྱད་དམ་པ་དང་ལྡན་བཞིན་དུ་བཙའ་བར་གྱུར་ཅིག །བུད་མེད་དེ་ཡང་སྡུག་བསྔལ་ཉམས་སུ་མྱོང་བར་མི་འགྱུར་ཞིང་གཉིས་ཀ་རྫིང་
བུར་ཞུགས་ཏེ་ཁྲུས་བགྱིས་ནས། བུད་མེད་དེས་གང་གིས་འདོད་ཆགས་དང་བྲལ་བ་གཙང་བའི་ཏིང་ངེ་འཛིན་ཐོབ་པར་འགྱུར་བ་དེ་ལྟ་བུའི་དྲན་པ་ཐོབ་པར་གྱུར་ཅིག །ཏིང་ངེ་འཛིན་དེས་འདོད་ཆགས་ཀྱི་ཆོས་རྣམས་ལས་ཡོངས་སུ་གྲོལ་ཞིང་རྟགས་
པར་རྒྱུན་དུ་མཉམ་པར་བཞག་པར་གྱུར་ཅིག །གང་གིས་ཚེ་རབས་སྔ་མ་དག་ལ་བསྐལ་པ་བྱེ་བ་ཕྲག་མང་པོར་བུད་མེད་ཀྱི་ལུས་ཉམས་སུ་མྱོང་བར་འགྱུར་བ་དེ་ལྟ་བུའི་ལས་བགྱིས་ཤིང་བསགས་པ་གང་ལགས་པས་ཀྱང་ཏིང་ངེ་འཛིན་དེ་མངོན་པར་བསྒྲུབ་
<pb id="45.213b"/>
པས་བུད་མེད་ཀྱི་ལུས་ཐམས་ཅད་ཀྱི་ཐམས་ཅད་དུ་ཡོངས་སུ་བས་པར་འགྱུར་ཞིང་། ཡོངས་སུ་མྱ་ངན་ལས་འདས་ཀྱི་བར་དུ་སླན་ཆད་བུད་མེད་ཀྱི་ལུས་ཐོབ་པར་མ་གྱུར་ཅིག །སེམས་ཅན་གང་དག་གིས་གང་གི་སླད་དུ་བསྐལ་པ་བགྲང་བ་ལས་འདས་
པ་དག་དུ་མངལ་ན་གནས་པའི་སྡུག་བསྔལ་ཉམས་སུ་མྱོང་བར་གྱུར་པ་དེ་ལྟ་བུའི་ལས་བགྱིས་ཤིང་བསགས་པ་དེ་དག་གིས་བདག་གིས་བྱང་ཆུབ་ཐོབ་པའི་མིང་ཐོས་ཤིང་དད་པ་ཐོབ་པར་གྱུར་ནས། དེ་དག་དེ་ནས་ཤི་འཕོས་ནས་ཀྱང་བདག་གི་སངས་རྒྱས་
ཀྱི་ཞིང་དུ་སྐྱེ་བར་འགྱུར་ཞིང་མངལ་ན་གནས་པར་སྐྱེ་བར་མ་གྱུར་ཅིག །དེར་སེམས་ཅན་དེ་དག་གི་ལས་དེ་ཐམས་ཅད་ཀྱི་ཐམས་ཅད་དུ་ཡོངས་སུ་བས་པར་གྱུར་ཅིང་། སེམས་ཅན་དེ་དག་བྱང་ཆུབ་ཀྱི་མཐར་ཐུག་གི་བར་དུ་སླན་ཆད་མངལ་ན་གནས་
པར་སྐྱེ་བར་མ་གྱུར་ཅིག །སེམས་ཅན་གང་དག་གིས་དགེ་བའི་རྩ་བ་བསྐྱེད་པ་དེ་དག་ལས་ཡོངས་སུ་བས་ནས་མངལ་དུ་གནས་པར་སྐྱེ་བར་མ་གྱུར་ཅིག །བདག་གི་སངས་རྒྱས་ཀྱི་ཞིང་ན་བུད་མེད་དམ། མངལ་ན་གནས་པར་མངོན་པའི་སེམས་ཅན་
དེ་དག་ཀྱང་སངས་རྒྱས་ཀྱི་ཞིང་དེར་ཤིན་དུ་བདེ་བ་དང་ལྡན་པར་གྱུར་ཅིག །སྣ་མའི་མེ་ཏོག་གི་ཤིང་དང་། ཤིང་ཏ་ལ་དག་བསེར་མས་བསྐྱོད་པར་གྱུར་པ་ན་མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པའི་སྒྲ་སྐད་ཉམས་དགའ་
བར་འགྱུར་བ་དེ་ལྟ་བུ་དག་འབྱུང་བར་གྱུར་ཅིག །སྒྲ་དེས་མི་རྣམས་ཀྱི་ཏིང་ངེ་འཛིན་སྒྲོན་མ་དང་ལྡན་པ་ཞེས་བགྱི་བ་ཐོབ་པར་གྱུར་ཅིག །ཏིང་ངེ་འཛིན་དེས་སེམས་ཅན་དེ་དག་གིས་སྟོང་པ་ཉིད་སྣང་བའི་ཆོས་ཟབ་མོ་དག་རྟོགས་པར་གྱུར་ཅིག །སངས་རྒྱས་
ཀྱི་ཞིང་དེ་ན་འདོད་པ་དང་ལྡན་པའི་སྒྲ་མ་མཆིས་པར་གྱུར་ཅིག །བཙུན་པ་བཅོམ་ལྡན་འདས་བདག་བྱང་ཆུབ་ཀྱི་ཤིང་དྲུང་དུ་མཆིས་ནས་ཡུད་ཙམ་གཅིག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་གྱུར་ཅིག །བདག་བྱང་ཆུབ་ཐོབ་པ་ན་
སངས་རྒྱས་ཀྱི་ཞིང་དེ་ན་མེ་ཏོག་ཁ་ཟུམས་པ་མ་གཏོགས་པར་ཉི་མ་དང་ཟླ་བ་དག་གི་འོད་ཀྱང་མི་མངོན་པར་གྱུར་ཅིག །ལྷའི་མིག་གང་གིས་སངས་རྒྱས་ཀྱི་ཞིང་དཔག་དུ་མ་མཆིས་གྲངས་མ་མཆིས་པ་དག་ན་སངས་རྒྱས་བཅོམ་ལྡན་འདས་དག་བཞུགས་ཏེ། 
<pb id="45.214a"/>
འཚོ་ཞིང་གཞེས་པ་རྣམས་མཐོང་བར་འགྱུར་བ་དེ་ལྟ་བུའི་འོད་དག་བདག་གིས་གཏོང་བར་གྱུར་ཅིག །བདག་བྱང་ཆུབ་ཐོབ་པ་ན་སྒྲ་གང་གིས་སྟོང་གསུམ་གྱི་སྟོང་ཆེན་པོའི་སངས་རྒྱས་ཀྱི་ཞིང་ཀུན་དུ་གང་བར་འགྱུར་བ་དེ་ལྟ་བུའི་སྒྲས་
ཆོས་སྟོན་པར་གྱུར་ཅིག །དེ་ན་སེམས་ཅན་གང་དག་མཆིས་པར་གྱུར་པ་དེ་དག་ཐམས་ཅད་ཀྱིས་ཀྱང་སངས་རྒྱས་རྗེས་སུ་དྲན་པ་ཐོབ་པར་གྱུར་ཅིག །དེ་དག་གང་དང་གང་དུ་མཆི་བ་དང་། འཆབ་པ་དང་། མཆིས་པ་དང་། ལྡོག་པར་འགྱུར་
བ་དང་། དེ་དག་གིས་རྟག་པར་རྒྱུན་དུ་བདག་མཐོང་བར་གྱུར་ཅིག །དེ་དག་ཆོས་རྣམས་ལ་ཇི་ལྟར་ཐེ་ཙོམ་དུ་གྱུར་པ་ན། དེ་དག་གིས་བདག་ལ་བལྟས་པ་ཙམ་དང་། བདག་མཐོང་བ་ཙམ་གྱིས་དེ་དག་གི་ཐེ་ཙོམ་མ་མཆིས་པར་གྱུར་ཅིག །བདག་བྱང་ཆུབ་
ཐོབ་པ་ན་ཕྱོགས་བཅུའི་སངས་རྒྱས་ཀྱི་ཞིང་དཔག་དུ་མ་མཆིས་གྲངས་མ་མཆིས་པ་དག་ན་ཉན་ཐོས་ཀྱི་ཐེག་པ་པ་འམ། རང་སངས་རྒྱས་གྱི་ཐེག་པ་པའམ། བླ་ན་མེད་པའི་ཐེག་པ་པའི་སེམས་ཅན་གང་དག་མཆིས་པ་དེ་དག་གིས་བདག་གི་མིང་
དང་། བསྔགས་པ་ཐོས་པར་གྱུར་ཅིག །དེ་དག་དེ་ནས་ཤི་འཕོས་ནས་ཀྱང་བདག་གི་སངས་རྒྱས་ཀྱི་ཞིང་དུ་སྐྱེ་བར་གྱུར་ཅིག །དེ་དག་གིས་དེར་བདག་ལས་ཆོས་ཐོས་ནས་ཉན་ཐོས་ཀྱི་ཐེག་པ་པ་གང་ལགས་པ་དེ་དག་ནི་རྣམ་པར་ཐར་པ་བརྒྱད་ཀྱིས་
བསམ་གཏན་པའི་དགྲ་བཅོམ་པར་གྱུར་ཅིག །དེ་ན་གང་དག་ཐེག་པ་ཆེན་པོ་པའི་བྱང་ཆུབ་སེམས་དཔའ་གང་ལགས་པ་དེ་དག་གིས་ནི་བདག་ལས་ཆོས་ཐོས་ནས་ཏིང་ངེ་འཛིན་དང་། གཟུངས་དང་། བཟོད་པ་ཟབ་མོ་དག་ཐོབ་པར་གྱུར་ཅིག ། 
དེ་དག་དེ་ཉིད་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་སླར་མི་ལྡོག་པར་ཡང་གྱུར་ཅིག །བདག་གི་ཉན་ཐོས་ཀྱི་དགེ་འདུན་ནི་དཔག་དུ་མ་མཆིས་པར་གྱུར་ལ། དེ་བཞིན་གཤེགས་པ་ཉིད་མ་གཏོགས་པར་སུས་ཀྱང་བགྲངས་
བར་རྔོ་མི་ཐོག་པར་གྱུར་ཅིག །བདག་གིས་བྱང་ཆུབ་ཐོབ་པ་ན་གང་དང་གང་དུ་མཆིས་ཞིང་ས་ཕྱོགས་གང་དང་གང་དུ་རྐང་མཐིལ་བཞག་པ་དེ་དང་དེར་པད་མ་འདབ་མ་སྟོང་མཆིས་ལ། གསེར་གྱི་མདོག་ལྟ་བུར་གདའ་བ་དག་འབྱུང་བར་
<pb id="45.214b"/>
གྱུར་ཅིག །པད་མ་དེ་དག་ཀྱང་སངས་རྒྱས་ཀྱི་ཞིང་སྟོང་པ་གཞན་དག་དུ་མཆིས་ནས་བདག་གི་བསྔགས་པ་དང་། སྒྲ་དང་། དབྱངས་རྗོད་པར་གྱུར་ཅིག །སེམས་ཅན་དེ་དག་གིས་བདག་གི་མིང་དང་། བསྔགས་པ་དང་། སྙན་པ་ཐོས་
ནས་དགའ་ཞིང་རབ་དུ་དགའ་བ་དང་། མཆོག་དུ་དགའ་བ་སྐྱེ་བར་གྱུར་ཅིག །དེ་དག་རབ་དུ་དང་བ་སྐྱེས་ནས་བདག་གི་སངས་རྒྱས་ཀྱི་ཞིང་དུ་སྐྱེ་འཚལ་བར་གྱུར་ཅིག །དགེ་བའི་རྩ་བ་དེ་དག་ཀྱང་དེར་ཡོངས་སུ་སྔོ་བར་གྱུར་ཅིག ། 
དེ་དག་དེ་ནས་ཤི་འཕོས་ནས་ཀྱང་བདག་གི་སངས་རྒྱས་ཀྱི་ཞིང་དུ་སྐྱེ་བར་གྱུར་ཅིག །བདག་གི་ཉན་ཐོས་ཀྱི་དགེ་འདུན་ཡང་དགེ་སྦྱོང་གི་དྲི་མ་དང་བྲལ་བ་དང་། དགེ་སྦྱོང་གི་དཀོར་དང་། དགེ་སྦྱོང་གི་གྱ་གྱུ་དང་བྲལ་བ་དང་
དགེ་སྦྱོང་གི་གཡོ་དང་བྲལ་བར་གྱུར་ཅིག །འཁོར་རྣམས་ཀྱང་ཆོས་ལྷུར་ལེན་ཅིང་ཡོ་བྱད་ལྷུར་ལེན་པ་མ་ལགས་པ་དང་། རྙེད་པ་དང་བཀུར་སྟི་ལྷུར་ལེན་པ་མ་ལགས་པ་དང་། མི་རྟག་པ་དང་། སྡུག་བསྔལ་བ་དང་། སྟོང་པ་
དང་། བདག་མེད་པ་ལ་མངོན་པར་དགའ་བར་གྱུར་ཅིག །བདག་གི་འཁོར་རྣམས་བརྩོན་འགྲུས་བརྩམས་ཤིང་ཆོས་ལ་འབབ་པ་དང་། དགེ་འདུན་ལ་བབ་པར་གྱུར་ཅིག །དེ་ན་བྱང་ཆུབ་སེམས་དཔའ་གང་དག་ཕྱིར་མི་ལྡོག་པར་
གྱུར་པ་དེ་དག་ཀྱང་མ་འོངས་པ་ལ་ཞུགས་པའི་དྲན་པ་ཐོབ་པར་གྱུར་ཅིག །དེ་དག་ཚེ་འཕོས་ནས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པའི་གཏམ་རྗོད་པར་གྱུར་ཅིག །བྱང་ཆུབ་ཀྱི་མཐའི་བར་དུ་དེ་དག་གིས་ཆོས་དེ་དག་
མི་བརྗེད་པར་གྱུར་ཅིག །བདག་བྱང་ཆུབ་ཐོབ་ནས་ཀྱང་བསྐལ་པ་ཆེན་པོ་ཁྲིའི་བར་དུ་གནས་པར་གྱུར་ཅིག །ཡོངས་སུ་མྱ་ངན་ལས་འདས་ནས་ཀྱང་བདག་གི་དམ་པའི་ཆོས་བསྐལ་པ་སྟོང་དུ་གནས་པར་གྱུར་ཅིག ། 
བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་དམ་པ་ཁྱོད་ཀྱིས་སངས་རྒྱས་ཀྱི་ཞིང་ཡོངས་སུ་དག་པ་ཡོངས་སུ་བླངས་པ་ནི་ལེགས་སོ་ལེགས་སོ། །མི་འཁྲུགས་པ་ཁྱོད་ནི་མ་འོངས་པའི་དུས་ན་བསྐལ་པ་གྲངས་མེད་པ་
<pb id="45.215a"/>
 གང་གཱའི་ཀླུང་གཅིག་གི་བྱེ་མ་སྙེད་འདས་ནས། གྲངས་མེད་པ་གཉིས་པ་ལ་བབ་པ་ན་ཤར་ཕྱོགས་ལོགས་སུ་འདི་ནས་སངས་རྒྱས་ཀྱི་ཞིང་སྟོང་འདས་པ་ན་འཇིག་རྟེན་གྱི་ཁམས་མངོན་པར་དགའ་བ་
ཞེས་བྱ་བ་ཇི་ལྟར་ཁྱོད་ཀྱིས་སྨོན་ལམ་བཏབ་པ་དེ་ལྟ་བུའི་ཡོན་ཏན་བཀོད་པ་དང་ལྡན་པ་ཞིག་ཡོད་དེ། དེར་ཁྱོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཞིང་། དེ་བཞིན་གཤེགས་
པའི་མཚན་ཡང་མི་འཁྲུགས་པ་ཞེས་བྱ་བ་ཉིད་དུ་འགྱུར་ཏེ། སངས་རྒྱས་བཅོམ་ལྡན་འདས་ཀྱི་བར་དུ་འགྱུར་རོ། །མི་འཁྲུགས་པས་གསོལ་པ། བཙུན་པ་བཅོམ་ལྡན་འདས་གལ་ཏེ་བདག་གི་རེ་བ་འདི་ལྟ་བུ་ཡོངས་སུ་
རྫོགས་པར་འགྱུར་བ་ལྟ་ན། དེའི་སླད་དུ་འཇིག་རྟེན་གྱི་ཁམས་ཐམས་ཅད་ན་གང་དག་སེམས་ཅན་དུ་བསྡུ་བར་བསྡུས་པའི་སེམས་ཅན་ཕུང་པོ་དང་། ཁམས་དང་། སྐྱེ་མཆེད་ཀྱིས་ཡོངས་སུ་ཟིན་པ་དེ་དག་ཐམས་ཅད་བྱམས་
པའི་སེམས་དང་ལྡན་པར་གྱུར་ཅིག །ཁོན་མ་མཆིས་པའི་སེམས་དང་། རྙོག་པ་མ་མཆིས་པའི་སེམས་སུ་གྱུར་ཅིག །དེ་དག་འདི་ལྟ་བུའི་ལུས་ཀྱིས་བདེ་བ་མྱོང་བར་གྱུར་ཅིག །འདི་ལྟ་སྟེ་དཔེར་བགྱི་ན་ས་བཅུ་པ་ལ་གནས་
པའི་བྱང་ཆུབ་སེམས་དཔའི་ཏིང་ངེ་འཛིན་པད་མ་ལ་སྙོམས་པར་ཞུགས་ཤིང་དེས་བསམ་པ་ལ་སྤོང་བ་རྣམ་པར་དག་པར་གྱུར་པ་དེ་ལྟ་བུར་སེམས་ཅན་རྣམས་ཀྱང་ལུས་དང་སེམས་ཀྱི་བདེ་བ་དང་ལྡན་པར་གྱུར་ཅིག །གང་གི་ཚེ་བདག་བཅོམ་
ལྡན་འདས་ཀྱི་ཞབས་ལ་ཡན་ལག་ལྔས་ཕྱག་འཚལ་བ་དེའི་ཚེ་ས་གཞི་ཐམས་ཅད་གསེར་གྱི་ཁ་དོག་ལྟ་བུར་གདའ་བར་གྱུར་ཅིག །རིགས་ཀྱི་བུ་དེས་དེ་བཞིན་གཤེགས་པ་རིན་པོ་ཆེའི་སྙིང་པོའི་ཞབས་ལ་ཡན་ལག་ལྔས་ཕྱག་བྱས་
པ་དེའི་ཚེ་དེའི་དུས་ན་སེམས་ཅན་ཐམས་ཅད་ཀྱང་ཇི་ལྟར་སྨོན་ལམ་བཏབ་པ་དེ་ལྟ་བུའི་བདེ་བ་དང་ལྡན་པར་གྱུར་པ་དེའི་ཚེ་ས་གཞི་ཐམས་ཅད་ཀྱང་གསེར་གྱི་ཁ་དོག་ལྟ་བུར་སྣང་བར་གྱུར་པ་དང་། དེ་བཞིན་གཤེགས་པ་རིན་པོ་ཆེའི་སྙིང་
<pb id="45.215b"/>
པོས་བཀའ་སྩལ་པ། བློ་གྲོས་རབ་མཆོག་སེམས་མི་འཁྲུགས་པ་ལོངས། །ལག་པའི་མཐིལ་ན་འཁོར་ལོ་མཆོག་རབ་གནས། །མི་རྣམས་མང་པོ་སྙིང་རྗེའི་སེམས་ལ་བཀོད། །བློ་གྲོས་དགེ་ཁྱོད་འགྲོ་བའི་སྟོན་པར་འགྱུར། །
རིགས་ཀྱི་བུ་དེ་ནས་བྲམ་ཟེ་རྒྱ་མཚོའི་རྡུལ་གྱིས་རྒྱལ་བུ་བཅུ་པ་གངས་ཀྱི་ནོར་བུ་ཞེས་བྱ་བ་ལ་སྔ་མ་བཞིན་དུ་སྦྱར་རོ། །རྒྱལ་བུ་གངས་ཀྱི་ནོར་བུས་ཀྱང་ཇི་ལྟར་མི་འཁྲུགས་པས་སྨོན་ལམ་བཏབ་པ་དེ་བཞིན་དུ་སྨོན་ལམ་བཏབ་བོ། །
བཙུན་པ་བཅོམ་ལྡན་འདས་གལ་ཏེ་བདག་གི་རེ་བ་འདི་ལྟ་བུ་ཡོངས་སུ་རྫོགས་པར་འགྱུར་བ་ལྟ་ན་དེའི་སླད་དུ་སེམས་ཅན་ཐམས་ཅད་ཀྱིས་སངས་རྒྱས་ལ་དམིགས་པའི་ཡིད་ལ་བགྱིད་པ་ཐོབ་པར་གྱུར་ཅིག །ཐམས་ཅད་ཀྱི་སུག་པར་
ཡང་ཙན་དན་སྦྲུལ་གྱི་སྙིང་པོའི་དྲི་འབྱུང་བར་གྱུར་ཅིག །དེ་དག་ཐམས་ཅད་ཀྱིས་དྲི་དེ་ཡང་སངས་རྒྱས་ཀྱི་སྐུ་དག་ལ་ཡོངས་སུ་བསྔོ་བར་གྱུར་ཅིག །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་ཀྱིས་སྨོན་ལམ་རྒྱ་
ཆེན་པོ་བཏབ་པ་ནི་ལེགས་སོ་ལེགས་སོ། །གང་ཁྱོད་ཀྱིས་སེམས་ཅན་ཐམས་ཅད་ཀྱི་ལག་དུ་ཙན་དན་སྦྲུལ་གྱི་སྙིང་པོ་བཞག་པ་དང་། བསམ་པ་ཐག་པས་སངས་རྒྱས་ཡིད་ལ་བྱེད་པ་སྐྱེད་པས་ན་རིགས་ཀྱི་བུ་དེའི་ཕྱིར་ཁྱོད་སྤོས་ཀྱི་
གླང་པོ་ཆེ་ཞེས་བྱ་བར་གྱུར་ཅིག །སྤོས་ཀྱི་གླང་པོ་ཆེ་ཁྱོད་ནི་བསྐལ་པ་གྲངས་མེད་པ་གང་གཱའི་ཀླུང་གཅིག་གི་བྱེ་མ་སྙེད་འདས་ནས་བསྐལ་པ་གྲངས་མེད་པ་གང་གཱའི་ཀླུང་གི་བྱེ་མ་སྙེད་གཉིས་པ་ལ་བབ་པ་ན། དེ་བཞིན་གཤེགས་པ་དགྲ་
བཅོམ་པ་ཡང་དག་པར་རྫོགས་པའི་སངས་རྒྱས་མི་འཁྲུགས་པ་ཡོངས་སུ་མྱ་ངན་ལས་འདས་ཏེ། དམ་པའི་ཆོས་ནུབ་ནས་ཞག་བདུན་ལོན་པ་དང་། སྤོས་ཀྱི་གླང་པོ་ཆེ་ཁྱོད་འཇིག་རྟེན་གྱི་ཁམས་དེར་བླ་ན་མེད་པ་ཡང་དག་པར་རྫོགས་པའི་
བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་གྱི་མེ་ཏོག་ཅེས་བྱ་བ་སངས་རྒྱས་བཅོམ་ལྡན་འདས་ཀྱི་བར་དུ་འགྱུར་རོ། །སྤོས་ཀྱི་གླང་པོ་ཆེས་ཡང་
<pb id="45.216a"/>
གསོལ་པ། བཙུན་པ་བཅོམ་ལྡན་འདས་གལ་ཏེ་བདག་གི་རེ་བ་འདི་ལྟ་བུ་ཡོངས་སུ་རྫོགས་པར་འགྱུར་བ་ལྟ་ན་དེའི་སླད་དུ་གང་གི་ཚེ་བདག་བཅོམ་ལྡན་འདས་ཀྱི་ཞབས་ལ་ཡན་ལག་ལྔས་ཕྱག་འཚལ་བ་དེའི་ཚེ་ཀུན་དགའི་ར་བ་དེ་ཐམས་ཅད་
དུ་མེ་ཏོག་ཙམ་པ་ཀའི་ཆར་རབ་དུ་འབབ་པར་འགྱུར་ཅིག །རིགས་ཀྱི་བུ་གང་གི་ཚེ་བྱང་ཆུབ་སེམས་དཔའ་སྤོས་ཀྱི་གླང་པོ་ཆེས། དེ་བཞིན་གཤེགས་པ་རིན་པོ་ཆེའི་སྙིང་པོའི་ཞབས་ལ་ཡན་ལགས་ལྔས་ཕྱག་བྱས་པ་དེའི་ཚེ་ཀུན་དགའི་ར་བ་དེ་
ཐམས་ཅད་དུ་མེ་ཏོག་ཙམ་པ་ཀའི་ཆར་མངོན་པར་རབ་དུ་བབ་པ་དང་། དེ་བཞིན་གཤེགས་པ་རིན་པོ་ཆེའི་སྙིང་པོས་བཀའ་སྩལ་པ། ཤིན་དུ་དྲི་ཞིམ་ཚོགས་རབ་མཆོག་སེམས་ལོངས། །མེ་ཏོག་ཙམ་པ་མཆོག་གི་ཆར་འདི་བབས། །
རབ་ཏུ་གྱ་ནོམ་དགེ་བའི་ལམ་སྟོན་ལ། །འགྲོ་བ་མང་པོ་འཇིགས་མེད་སྒོར་འཁོད་ཅིག །རིགས་ཀྱི་བུ་དེ་ནས་བྲམ་ཟེ་རྒྱ་མཚོའི་རྡུལ་གྱིས་རྒྱལ་བུ་གཅིག་པ་སེང་གེ་ཞེས་བྱ་བ་ལ་སྔ་མ་བཞིན་དུ་སྦྱར་རོ། །ཇི་ལྟར་སྤོས་ཀྱི་གླང་པོ་ཆེས་
སྨོན་ལམ་བཏབ་པ་བཞིན་དེ་བཞིན་གཤེགས་པ་རིན་པོ་ཆེའི་སྙིང་པོ་ལ་རིན་པོ་ཆེའི་རྒྱལ་མཚན་ཕུལ་བ་དང་། དེ་བཞིན་གཤེགས་པ་རིན་པོ་ཆེའི་སྙིང་པོས་བཀའ་སྩལ་པ། སྐྱེས་བུ་དམ་པ་ལེགས་སོ་ལེགས་སོ། །ཁྱོད་རིན་པོ་ཆེའི་ཏོག་
ཅེས་བྱ་བར་གྱུར་ཅིག །རིན་པོ་ཆེའི་ཏོག་ཁྱོད་ནི་མ་འོངས་པའི་དུས་ན་བསྐལ་པ་གྲངས་མེད་པ་གང་གཱའི་ཀླུང་གཅིག་གི་བྱེ་མ་སྙེད་འདས་ནས་བསྐལ་པ་གྲངས་མེད་པ་གང་གཱའི་ཀླུང་གི་བྱེ་མ་སྙེད་གཉིས་པ་ལ་བབ་པ་ན་འཇིག་རྟེན་གྱི་ཁམས་མངོན་
པར་དགའ་བ་ཞེས་བྱ་བ་དེར་དེ་བཞིན་གཤེགས་པ་གསེར་གྱི་མེ་ཏོག་ཡོངས་སུ་མྱ་ངན་ལས་འདས་ཏེ། དེའི་དམ་པའི་ཆོས་ནུབ་ནས་བར་གྱི་བསྐལ་པ་གསུམ་འདས་པ་ན་སངས་རྒྱས་ཀྱི་ཞིང་དེ་རྒྱལ་བའི་ཟླ་བ་ཞེས་བྱ་བར་འགྱུར་རོ། །དེར་ཁྱོད་བླ་ན་
མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཏེ། དེ་བཞིན་གཤེགས་པ་གླང་པོ་རྣམ་པར་བསྒྲགས་པའི་དབང་ཕྱུག་དབྱངས་ཞེས་བྱ་བ་སངས་རྒྱས་བཅོམ་ལྡན་འདས་ཀྱིས་བར་དུ་འགྱུར་རོ། །ཁྱོད་ཀྱི་
<pb id="45.216b"/>
སངས་རྒྱས་ཀྱི་ཞིང་ཡང་དེ་བཞིན་གཤེགས་པ་མི་འཁྲུགས་པའི་སངས་རྒྱས་ཀྱི་ཞིང་གི་ཡོན་ཏན་བཀོད་པ་ཅི་འདྲ་བ་དེ་ལྟ་བུར་འགྱུར་རོ། །རིན་པོ་ཆེའི་ཏོག་གིས་གསོལ་པ། བཙུན་པ་བཅོམ་ལྡན་འདས་གལ་ཏེ་བདག་གི་རེ་བ་འདི་ལྟ་བུ་
ཡོངས་སུ་རྫོགས་པར་འགྱུར་བ་ལྟ་ན་དེའི་སླད་དུ་གང་གི་ཚེ་བདག་བཅོམ་ལྡན་འདས་ཀྱི་ཞབས་ལ་ཕྱག་འཚལ་བ་དེའི་ཚེ། ཇི་ལྟར་བྱང་ཆུབ་སེམས་དཔའ་གང་དག་བྱང་ཆུབ་ཆེན་པོ་ལ་ཡང་དག་པར་ཞུགས་པ་དག་སེམས་ཅན་ཐམས་ཅད་ཀྱི་དོན་
དུ་སྙིང་རྗེ་ཞིང་ཡང་དག་པར་རྫོགས་པའི་བྱང་ཆུབ་ལ་ཡང་དག་པར་ཞུགས་ཏེ། སླར་མི་ལྡོག་པར་འགྱུར་བ་དེ་ལྟ་བུའི་དྲན་པ་སེམས་ཅན་ཐམས་ཅད་ཀྱིས་ཐོབ་པར་གྱུར་ཅིག །རིགས་ཀྱི་བུ་དེ་བཞིན་དུ་བྱང་ཆུབ་སེམས་དཔའ་རིན་པོ་ཆེའི་
ཏོག་གིས་དེ་བཞིན་གཤེགས་པ་རིན་པོ་ཆེའི་སྙིང་པོའི་ཞབས་ལ་ཕྱག་བྱས་པ་དང་། དེ་བཞིན་དུ་སེམས་ཅན་ཐམས་ཅད་ཀྱིས་ཀྱང་འདི་ལྟ་སྟེ། སེམས་ཅན་ཐམས་ཅད་སྙིང་རྗེའི་སེམས་ལ་བཀོད་པར་གྱུར་པ་དེ་ལྟ་བུའི་དྲན་པ་ཐོབ་
པར་གྱུར་ཏོ། །རིགས་ཀྱི་བུ་དེ་ནས་དེ་བཞིན་གཤེགས་པ་རིན་པོ་ཆེའི་སྙིང་པོས་བྱང་ཆུབ་སེམས་དཔའ་རིན་པོ་ཆེའི་ཏོག་ལ་བཀའ་སྩལ་པ། བློ་གྲོས་ལེགས་པ་གཟུགས་མཆོག་བརྟན་པ་ལོངས། །སེམས་ཅན་ཕྱིར་ནི་དམ་
བཅས་རབ་བརྟན་བྱས། །སྐྱེ་བོ་མང་པོ་རྡུལ་བྲལ་སེམས་ལ་བཞག །མི་མཆོག་སངས་རྒྱས་རབ་ཀྱི་མཆོག་དུ་འགྱུར། །དེ་ལྟར་སྔ་མ་བཞིན་དུ་སྦྱར་ཏེ། མཉན་དེས་ལ་སོགས་པ་རྒྱལ་བུ་ལྔ་བརྒྱས་ཀྱང་ཇི་ལྟར་
བྱང་ཆུབ་སེམས་དཔའ་ནམ་མཁའི་ཕྱག་རྒྱས་སྨོན་ལམ་བཏབ་ཅིང་སངས་རྒྱས་ཀྱི་ཞིང་གི་ཡོན་ཏན་བཀོད་པ་དག་ཡོངས་སུ་བླངས་པ་དེ་ལྟར་སྨོན་ལམ་བཏབ་ཅིང་། དེ་ལྟ་བུའི་སངས་རྒྱས་ཀྱི་ཞིང་གི་ཡོན་ཏན་བཀོད་པ་ཡོངས་སུ་
བླངས་ནས་ཐམས་ཅད་ཀྱང་དེ་བཞིན་གཤེགས་པ་རིན་པོ་ཆེའི་སྙིང་པོས་དུས་གཅིག་དུ་འཇིག་རྟེན་གྱི་ཁམས་གཞན་དང་གཞན་དག་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་རེག་པར་འགྱུར་རོ། །ཞེས་བླ་ན་མེད་པ་ཡང་དག་པར་
<pb id="45.217a"/>
རྫོགས་པའི་བྱང་ཆུབ་དུ་ལུང་བསྟན་ཏོ། །གཞན་ཡང་རྒྱལ་བུ་བཞི་བརྒྱས་ཀྱང་རྡོ་རྗེས་གཅོད་པ་ཤེས་རབ་སྣང་བའི་དཔལ་གྱིས་ཇི་ལྟ་བུ་དེ་ལྟ་བུའི་སངས་རྒྱས་ཀྱི་ཞིང་གི་ཡོན་ཏན་བཀོད་པ་དག་ཡོངས་སུ་བླངས་ནས་དེ་དག་ཐམས་
ཅད་ཀྱང་དེ་བཞིན་གཤེགས་པ་རིན་པོ་ཆེའི་སྙིང་པོས་འཇིག་རྟེན་གྱི་ཁམས་གཞན་དང་གཞན་དག་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་ལུང་བསྟན་ཏོ། །གཞན་ཡང་རྒྱལ་བུ་དགུ་བཅུས་ཀྱང་ཀུན་དུ་བཟང་པོས་ཇི་ལྟ་བ་དེ་སྟ་བུའི་སྨོན་
ལམ་བཏབ་ཅིང་དེ་ལྟ་བུའི་སངས་རྒྱས་ཀྱི་ཞིང་ཡོངས་སུ་བླངས་སོ། །ཁམས་ཀྱི་རྒྱལ་པོ་བརྒྱད་ཁྲི་བཞི་སྟོང་པོ་ཐམས་ཅད་ཀྱིས་ཀྱང་སོ་སོ་ནས་སྨོན་ལམ་ཁྱད་པར་ཅན་དག་བཏབ་ཅིང་། སོ་སོ་ནས་སངས་རྒྱས་ཀྱི་ཞིང་གི་ཡོན་ཏན་
བཀོད་པ་དག་ཡོངས་སུ་བླངས་ནས་ཐམས་ཅད་ཀྱང་དེ་བཞིན་གཤེགས་པ་རིན་པོ་ཆེའི་སྙིང་པོས་དུས་གཅིག་དུ་འཇིག་རྟེན་གྱི་ཁམས་གཞན་དང་གཞན་དག་དུ་བྱང་ཆུབ་ཐོབ་པར་འགྱུར་རོ་ཞེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་ལུངས་
བསྟན་ཏོ། །དེ་བཞིན་དུ་སྲོག་ཆགས་དུང་ཕྱུར་ཕྲག་དགུ་དང་། བྱེ་བ་ཕྲག་གཉིས་ཀྱིས་ཀྱང་སོ་སོ་ནས་སྨོན་ལམ་བཏབ་ཅིང་སངས་རྒྱས་ཀྱི་ཞིང་གི་ཡོན་ཏན་བཀོད་པ་དག་ཀྱང་ཡོངས་སུ་བླངས་ནས་ཐམས་ཅད་ཀྱང་དེ་བཞིན་གཤེགས་པ་
རིན་པོ་ཆེའི་སྙིང་པོས་དེ་བཞིན་དུ་ཁྱོད་ཅག་ཀྱང་དུས་གཅིག་དུ་འཇིག་རྟེན་གྱི་ཁམས་གཞན་དང་གཞན་དག་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །ཞེས་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་དུ་ལུང་བསྟན་ཏོ། །རིགས་ཀྱི་བུ་དེ་ནས་བྲམ་ཟེ་རྒྱ་མཚོའི་རྡུལ་གྱི་བུ་དེ་བཞིན་གཤེགས་པ་རིན་པོ་ཆེའི་སྙིང་པོའི་གཅེན་གཅུང་པོ་བརྒྱད་བཅུ་པོ་དེ་དག་གི་ཐུ་བོ་བྲམ་ཟེའི་ཁྱེའུ་རྒྱ་མཚོའི་དབང་ཕྱུག་ཁྱབ་
བདག་ཅེས་བྱ་བ་ཞིག་ཡོད་དེ། རིགས་ཀྱི་བུ་དེ་ནས་བྲམ་ཟེ་རྒྱ་མཚོའི་རྡུལ་གྱིས་བྲམ་ཟེའི་ཁྱེའུ་རྒྱ་མཚོའི་དབང་ཕྱུག་ཁྱབ་བདག་ལ་སྨྲས་པ། བྲམ་ཟེའི་ཁྱེའུ་ཁྱེད་ཀྱིས་ཀྱང་སངས་རྒྱས་ཀྱི་ཞིང་གི་ཡོན་ཏན་བཀོད་པ་ཡོངས་སུ་
<pb id="45.217b"/>
དག་པ་ཡོངས་སུ་ལོངས་ཤིག །བྲམ་ཟེའི་ཁྱེའུ་རྒྱ་མཚོའི་དབང་ཕྱུག་ཁྱབ་བདག་གིས་སྨྲས་པ། ཡབ་རྗེ་ཁྱོད་ཀྱིས་སེང་གེའི་སྒྲ་སྒྲོགས་ཤིག །རྒྱ་མཚོའི་རྡུལ་གྱིས་སྨྲས་པ། བུ་རྗེ་ཁྱོད་ཀྱིས་སྨོན་ལམ་ཐོབ་ཤིག་དང་
ཁོ་བོས་ཕྱིས་སྨོན་ལམ་གདབ་པར་བྱའོ། །དེས་སྨྲས་པ། ཡབ་གཅིག་སངས་རྒྱས་ཀྱི་ཞིང་ཡོངས་སུ་དག་པ་ཡོངས་སུ་བླང་བར་བགྱི་ལགས་སམ། འོན་ཏེ་ཡོངས་སུ་མ་དག་པ་བླང་བར་བགྱི་ལགས། མདུན་ན་
འདོན་གྱི་གཙོ་བོས་སྨྲས་པ། བྲམ་ཟེའི་ཁྱེའུ་གང་དག་སྙིང་རྗེ་ཆེན་པོ་དང་ལྡན་པའི་བྱང་ཆུབ་སེམས་དཔའ་དེ་དག་ནི་སངས་རྒྱས་ཀྱི་ཞིང་ཉོན་མོངས་པ་ཅན་ཡོངས་སུ་ལེན་པར་བྱེད་ཅིང་སེམས་ཅན་བསམ་པ་ཉོན་མོངས་པ་
ཅན་ལྟ་བ་ལོག་པར་གྱུར་པ་དག་འདུལ་བ་ཡང་ཡོངས་སུ་ལེན་པར་བྱེད་པས་ཁྱོད་བདག་རང་གིས་ཤེས་པར་གྱིས་ཤིག །རིགས་ཀྱི་བུ་དེ་ནས་བྲམ་ཟེའི་ཁྱེའུ་རྒྱ་མཚོའི་དབང་ཕྱུག་ཁྱབ་བདག་དེ་བཞིན་གཤེགས་པ་རིན་པོ་ཆེའི་སྙིང་པོ་ག་
ལ་བ་དེར་དོང་སྟེ་ཕྱིན་པ་དང་། དེ་བཞིན་གཤེགས་པ་རིན་པོ་ཆེའི་སྙིང་པོའི་སྤྱན་སྔར་འདུག་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་བདག་ནི་སྐྱེ་དགུ་ལོ་བརྒྱད་ཁྲི་ཐུབ་པ་ན་བྱང་ཆུབ་དམ་པ་ལ་རེག་པར་གྱུར་པ་
དེ་ལྟ་བུར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བཙལ་ལགས་ཏེ། བཅོམ་ལྡན་འདས་ཇི་ལྟར་ད་ལྟར་གྱི་སེམས་ཅན་རྣམས་འདོད་ཆགས་འཆུང་བ་དང་། ཞེ་སྡང་ཆུང་བ་དང་། གཏི་མུག་ཆུང་བ་དང་། སྐྱོ་བའི་
བསམ་པ་ཅན་དང་། འཁོར་བ་ལ་འཇིགས་པ་དང་། སྐྱོན་དུ་ལྟ་བ་དེ་ལྟར་གང་དུ་བདག་མངོན་པར་རྫོགས་པར་འཚང་རྒྱ་བར་འགྱུར་བའི་སངས་རྒྱས་ཀྱི་ཞིང་དེར་སེམས་ཅན་རྣམས་ཀྱང་དེ་ལྟ་བུར་གྱུར་ཅིག །དེ་དག་ཀྱང་བདག་
ལས་རབ་དུ་འབྱུང་བར་འགྱུར་ཞིང་། བདག་ཀྱང་སེམས་ཅན་རྣམས་ལ་ཐེག་པ་གསུམ་པོ་དག་གིས་ཆོས་སྟོན་པར་གྱུར་ཅིག །བཙུན་པ་བཅོམ་ལྡན་འདས་གལ་ཏེ་བདག་གི་རེ་བ་འདི་ལྟ་བུ་ཡོངས་སུ་རྫོགས་པར་འགྱུར་བ་
<pb id="45.218a"/>
ལྟ་ན། དེའི་སླད་དུ་བཅོམ་ལྡན་འདས་ཀྱི་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་ལུང་བསྟན་དུ་གསོལ། དེ་བཞིན་གཤེགས་པ་རིན་པོ་ཆེའི་སྙིང་པོས་བཀའ་སྩལ་པ། བྲམ་ཟེའི་ཁྱེའུ་ཁྱོད་ནི་
མ་འོངས་པའི་དུས་ན་བསྐལ་པ་གྲངས་མེད་པ་གང་གཱའི་ཀླུང་གཅིག་གི་བྱེ་མ་སྙེད་འདས་ནས་བསྐལ་པ་གྲངས་མེད་པ་གང་གཱའི་ཀླུང་གི་བྱེ་མ་སྙེད་གཉིས་པ་ལ་བབ་པ་ན་བསྐལ་པ་ཨུད་པ་ལ་ཡང་དག་པ་རྟོག་ཅེས་བྱ་བ་ལ། སངས་རྒྱས་ཀྱི་
ཞིང་འདིའི་གླིང་བཞི་པ་མཆོག་ཅེས་བྱ་བར་འགྱུར་ཞིང་སྐྱེ་དགུའི་ལོ་བརྒྱད་ཁྲི་ཐུབ་པ་ན་བྱང་ཆུབ་མངོན་པར་ཐོབ་པར་འགྱུར་ཏེ། དེ་བཞིན་གཤེགས་པ་རིན་པོ་ཆེ་བརྩེགས་པ་ཞེས་བྱ་བ་སངས་རྒྱས་བཅོམ་ལྡན་འདས་ཀྱི་བར་དུ་འགྱུར་རོ། །
དེས་གསོལ་པ། བཙུན་པ་བཅོམ་ལྡན་འདས་གལ་ཏེ་བདག་གི་རེ་བ་འདི་ལྟ་བུ་ཡོངས་སུ་རྫོགས་པར་འགྱུར་བ་ལྟ་ན་དེའི་སླད་དུ་ཀུན་དགའི་ར་བ་འདི་ཐམས་ཅད་དུ་མུ་ཏིག་དམར་པོའི་ཆར་དག་རབ་ཏུ་འབབ་པར་གྱུར་ཅིག །ཤིང་ལྗོན་པ་ཐམས་
ཅད་ལས་ཀྱང་ཡན་ལག་ལྔ་དང་ལྡན་པའི་སིལ་སྙན་གྱི་སྒྲ་དག་འབྱུང་བར་གྱུར་ཅིག །རིགས་ཀྱི་བུ་གང་གི་ཚེ་བྲམ་ཟེའི་ཁྱེའུ་རྒྱ་མཚོའི་དབང་ཕྱུག་ཁྱབ་བདག་གིས་དེ་བཞིན་གཤེགས་པ་རིན་པོ་ཆེའི་སྙིང་པོའི་ཞབས་ལ་ཡན་ལག་ལྔས་ཕྱག་
བྱས་པ་དེའི་ཚེ་ཀུན་དགའི་ར་བ་དེ་ཐམས་ཅད་དུ་མུ་ཏིག་དམར་པོའི་ཆར་དག་ཀྱང་རབ་ཏུ་བབ། ཤིང་ལྗོན་པ་དེ་ཐམས་ཅད་ལས་ཀྱང་ཡན་ལག་ལྔ་དང་ལྡན་པའི་སིལ་སྙན་གྱི་སྒྲ་དག་བྱུང་བ་དང་། དེ་བཞིན་གཤེགས་པ་རིན་པོ་ཆེའི་སྙིང་པོས་
བཀའ་སྩལ་པ། མཐུ་མཆོག་མི་ཟད་ཤེས་རབ་མཛོད་ལོངས་ཤིག །སེམས་ཅན་སྙིང་བརྩེ་ཕན་འདོད་བྱམས་པའི་སེམས། །ཁྱོད་ཀྱི་བསམ་པ་དག་པ་རྫོགས་འགྱུར་ཏེ། །འཇིག་རྟེན་སེམས་ཅན་དོན་མཛད་སངས་རྒྱས་
འགྱུར། །བྲམ་ཟེའི་བུ་གཉིས་པ་ཡང་དག་འབྱུང་ཞེས་བྱ་བ་དེས་ཀྱང་རྒྱ་མཚོའི་དབང་ཕྱུག་ཁྱབ་བདག་གིས་ཇི་ལྟ་བ་དེ་བཞིན་དུ་གསོལ་པ་དང་། དེ་བཞིན་གཤེགས་པ་རིན་པོ་ཆེའི་སྙིང་པོས་བཀའ་སྩལ་པ། བྲམ་ཟེའི་ཁྱེའུ་ཁྱོད་
<pb id="45.218b"/>
ཀྱང་བསྐལ་པ་ཨུད་པ་ལ་ཡང་དག་རྟོགས་ལ་སངས་རྒྱས་ཀྱི་ཞིང་འདི་གླིང་བཞི་པའི་འཇིག་རྟེན་གྱི་ཁམས་མཆོག་ཅེས་བྱ་བར་འགྱུར་ཞིང་སྐྱེ་དགུའི་ལོ་བརྒྱད་ཁྲིར་འཕེལ་བ་ན་དེ་བཞིན་གཤེགས་པ་རྣམ་པར་སྣང་མཛད་མེ་ཏོག་ཅེས་བྱ་བ་
སངས་རྒྱས་བཅོམ་ལྡན་འདས་ཀྱི་བར་དུ་འགྱུར་རོ། །དེ་བཞིན་དུ་སྦྱར་ཏེ། གསུམ་པས་ཀྱང་གསོལ་པ་དང་། ལོ་ཉིས་སྟོང་པ་ན་སྐར་མའི་དྲི་ཞེས་བྱ་བ་སངས་རྒྱས་བཅོམ་ལྡན་འདས་ཀྱི་བར་དུ་འགྱུར་རོ་ཞེས་ལུང་བསྟན་ཏོ། །དེ་བཞིན་དུ་སྦྱར་ཏེ། 
འདི་ལྟར་དེ་བཞིན་གཤེགས་པ་སྣ་མའི་མེ་ཏོག་དང་། རི་བོའི་རྒྱལ་པོ་དང་། སྤྱན་བསྡམས་དང་། ཚངས་མཆོག་དང་། འཛམ་བུའི་གྲིབ་མ་དང་། གང་བ་དང་། བླ་མ་དང་། རིན་ཆེན་རི་བོ་དང་། རྒྱ་མཚོའི་སྙིང་པོ་དང་། སྲེད་མེད་ཀྱི་
བུ་དང་། གཙུག་ཏོར་ཅན་དང་། གསེར་ཐུབ་དང་། ཐུབ་དབང་དང་། ཀཽཎྚི་ནྱས་དང་། སེང་གེའི་རྩལ་དང་། ཡེ་ཤེས་རྒྱལ་མཚན་དང་། སངས་རྒྱས་སྒྲོགས་དང་། གཞན་གྱིས་མི་ཐུབ་པ་དང་། རྒྱས་པ་དང་། རྒྱལ་བ་དང་། 
ཕན་བཞེད་དང་། ཤེས་རབ་སྣང་དང་། དབང་ཆེན་དང་། ཞི་བ་དང་། ཤེས་རབ་འབྱུང་གནས་དང་། དགའ་བ་དང་། ནྱ་གྲོ་དྷ་རྒྱལ་པོ་དང་། གསེར་སྤྱན་དང་། ཕན་བཅས་དང་། གཉི་དགའ་དང་། རིན་ཆེན་གཙུག་ཏོར་ཅན་དང་། 
སྤྱན་བཟངས་དང་། ཚངས་པ་དང་། མཛེས་པ་དང་། ཚངས་པ་ཁྱུ་མཆོག་དང་། སྒྲ་རབ་དང་། ཆོས་ཀྱི་ཟླ་བ་དང་། དོན་མཐོང་དང་། སྙན་པ་དང་། དགའ་ཅན་དང་། གྲགས་མཆོགས་དང་། གཟུགས་བཟང་དང་། དྲི་ཞིམ་དང་། 
གྲིམས་གཡར་དང་། རབ་མཆོག་སྤྱན་དང་། རབ་སྤོང་དང་། དོན་བཅས་བརྟུལ་བཞུགས་དང་། ཐུགས་ཀྱི་རེ་བ་བཟང་དང་། ཤེས་རབ་མཆོག་དང་། གསེར་གྱི་རྒྱལ་མཚན་དང་། སྤྱན་མཛེས་དང་། དག་པའི་ལྷ་དང་། ཟས་
གཙང་དང་། ལེགས་མཐོང་ལྷ་དང་། འཕགས་སྐྱེས་རྒྱལ་མཚན་དང་། མིག་མི་བཟང་དང་། ཚངས་དབྱངས་དང་། དཔལ་འབྱུང་དང་། ང་རྒྱལ་དཔལ་དང་། རྡུལ་བྲལ་དང་། ནོར་བུ་བཟང་དང་། འོད་ཟེར་ཅན་དང་། ཤཱཀྱ་ཐུབ་པ་
<pb id="45.219a"/>
དང་། དབྱངས་ཀྱི་དབང་ཕྱུག་དང་། བདེ་འབྱུང་དང་། ཐུ་བོ་དང་། ཡང་དག་འབྱུང་དང་། མེ་ཏོག་དང་། ཡང་དག་མེ་ཏོག་དང་། མི་འཁྲུགས་པ་དང་། ཉི་མའི་སྙིང་པོ་དང་། དགའ་བའི་དབང་ཕྱུག་དང་། ཀླུས་བྱིན་དང་། 
རྡོ་རྗེའི་འོད་དང་། གྲགས་པའི་རྒྱལ་པོ་དང་། སྟག་གི་འོད་ཟེར་དང་། སྤྱོད་བཅས་དང་། ཡེ་ཤེས་འབྱུང་དང་། སྤོས་ཀྱི་དབང་ཕྱུག་དང་། ས་ལའི་དབང་པོ་དང་། སྲེད་མེད་ཀྱི་བུའི་སྙིང་པོ་དང་། སྐར་མའི་སྙིང་པོ་ཞེས་བྱ་བ་དག་
དུ་འགྱུར་རོ་ཞེས་ལུང་བསྟོན་ཏོ། །རིགས་ཀྱི་བུ་དེ་ནས་མདུན་ན་འདོན་ཀྱི་བུ་ཐམས་ཅད་ཀྱི་ཐ་ཆུངས་འཇིགས་པའི་གདུང་བྲལ་ཞེས་བྱ་བ་གང་ཡིན་པ་དེ་ཡང་དེ་བཞིན་གཤེགས་པ་རིན་པོ་ཆེའི་སྙིང་པོའི་སྤྱན་སྔར་འདུག་ནས་འདི་སྐད་ཅེས་གསོལ་ཏོ། །
བཙུན་པ་བཅོམ་ལྡན་འདས་བྲམ་ཟེའི་ཁྱེའུ་བདུན་བཅུ་རྩ་དགུ་པོ་འདི་དག་ཐམས་ཅད་བསྐལ་པ་ཨུད་པ་ལ་ཡང་དག་རྟོག་གི་ཡང་སྐྱེ་བ་གཉིས་པ་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །
ཞེས་ལུང་བསྟན་པ་ལགས་པས་ན་བཙུན་པ་བཅོམ་ལྡན་འདས་བདག་གིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་སེམས་བསྐྱེད་པར་བགྱི་སྟེ། བསྐལ་པ་ཨུད་པ་ལ་ཡང་དག་རྟོག་པས་པར་འགྱུར་བ་ན་ཐམས་ཅད་ཀྱི་ཐ་མར་
བྱང་ཆུབ་མཆོག་ལ་རེག་པར་གྱུར་ཅིག །སངས་རྒྱས་བདུན་བཅུ་རྩ་དགུ་པོ་དེ་དག་གི་སྐུ་ཚེའི་ཚད་ཇི་ཙམ་པ་བདག་བྱང་ཆུབ་ཐོབ་པ་གཅིག་པུའི་ཚེའི་ཚད་ཀྱང་དེ་ཙམ་དུ་གྱུར་ཅིག །དེ་དག་གི་འདུལ་བ་ཇི་སྙེད་མཆིས་པར་གྱུར་པ་དང་། ཇི་ལྟར་
དེ་དག་ཐེག་པ་གསུམ་པོ་དག་གིས་ཆོས་སྟོན་པར་འགྱུར་བ་བདག་གཅིག་པུའི་ཡང་དེ་སྙེད་དུ་གྱུར་ཅིག །ཇི་ལྟར་དེ་དག་གི་ཉན་ཐོས་ཀྱི་དགེ་འདུན་ཇི་སྙེད་མཆིས་པར་འགྱུར་བ་བདག་བྱང་ཆུབ་ཐོབ་པ་གཅིག་པུའི་ཉན་ཐོས་ཀྱི་དགེ་འདུན་ཡང་
དེ་སྙེད་དུ་གྱུར་ཅིག །སངས་རྒྱས་བདུན་ཅུ་རྩ་དགུ་པོ་དེ་དག་བྱུང་བའི་བསྐལ་པ་ཨུད་པ་ལ་ཡང་དག་རྟོག་དེ་ལ་སེམས་ཅན་གང་དག་གིས་མིའྀ་ལུས་ཐོབ་པར་གྱུར་པའི་སེམས་ཅན་དེ་དག་ཐམས་ཅད་ཀྱང་བསྐལ་པ་བས་པར་འགྱུར་བ་ན་
<pb id="45.219b"/>
བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་ཐེག་པ་གསུམ་པོ་དག་གི་ངེས་པ་ལ་དགོད་པར་བགྱིའོ། །བཙུན་པ་བཅོམ་ལྡན་འདས་གལ་ཏེ་བདག་གི་རེ་བ་འདི་ལྟ་བུ་ཡོངས་སུ་རྫོགས་པར་འགྱུར་
བ་ལྟ་ན། དེའི་སླད་དུ་བཙུན་པ་བཅོམ་ལྡན་འདས་ཀྱིས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་དུ་གསོལ། རིགས་ཀྱི་བུ་དེ་ནས་དེ་བཞིན་གཤེགས་པ་རིན་པོ་ཆེའི་སྙིང་པོས་འཇིགས་པའི་གདུང་བྲལ་ལ་
ལེགས་སོ་ཞེས་བྱ་བ་བྱིན་ཏེ། སྐྱེས་བུ་དམ་པ་ཁྱོད་སེམས་ཅན་གྲངས་བ་ལས་འདས་པ་དག་ལ་སྙིང་རྗེ་ཞིང་ཕན་པར་བྱེད་པར་ཞུགས་པ་ནི་ལེགས་སོ་ལེགས་སོ། །བྲམ་ཟེའི་ཁྱེའུ་ཁྱོད་ནི་མ་འོངས་པའི་དུས་ན་བསྐལ་པ་གྲངས་མེད་
པ་གང་གཱའི་ཀླུང་གི་བྱེ་མ་སྙེད་གཅིག་འདས་ནས་བསྐལ་པ་གྲངས་མེད་པ་གང་གཱའི་ཀླུང་གི་བྱེ་མ་སྙེད་གཉིས་པ་ལ་བབ་པ་ན་བསྐལ་པ་ཨུད་པ་ལ་ཡང་དག་རྟོག་དེ་ཟད་ཀར་ཐམས་ཅད་ཀྱི་ཐ་མར་ཁྱོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་
མངོན་པར་རྫོགས་པར་འཚང་རྒྱ་བར་འགྱུར་ཏེ། དེ་བཞིན་གཤེགས་པ་རྡུལ་བྲལ་ཡང་དག་འཕགས་མངོན་འཕགས་ཤེས་བྱ་བ་སངས་རྒྱས་བཅོམ་ལྡན་འདས་ཀྱི་བར་དུ་འགྱུར་རོ། །ཇི་ལྟར་སངས་རྒྱས་བདུན་བཅུ་རྩ་དགུ་པོ་དེ་
དག་གི་ཚེ་བསྐལ་པ་ཕྱེད་དུ་འགྱུར་བ་དེ་བཞིན་དུ་ཁྱོད་གཅིག་པུའི་ཡང་བསྐལ་པ་ཕྱེད་དུ་འགྱུར་ཏེ། ཇི་ལྟར་སྨོན་ལམ་བཏབ་པའི་སྨོན་ལམ་དེ་དག་ཐམས་ཅད་ཀྱི་བར་ཡང་དག་པར་འགྲུབ་པར་འགྱུར་རོ། །དེས་གསོལ་པ། 
བཙུན་པ་བཅོམ་ལྡན་འདས་གལ་ཏེ་བདག་གི་རེ་བ་འདི་ལྟ་བུ་ཡོངས་སུ་རྫོགས་པར་འགྱུར་བ་ལྟ་ན། དེའི་སླད་དུ་གང་གི་ཚེ་བདག་བཅོམ་ལྡན་འདས་ཀྱི་ཞབས་ལ་ཡན་ལག་ལྔས་ཕྱག་འཚལ་བ་དེའི་ཚེ། སངས་རྒྱས་ཀྱི་ཞིང་འདི་ཐམས་
ཅད་དུ་མེ་ཏོག་སྔོན་པོའི་ཆར་ཤིན་དུ་དྲི་བདའ་བ་དག་འབབ་པར་གྱུར་ཅིག །སེམས་ཅན་གང་དག་གིས་དྲི་དེ་ཚོར་བར་གྱུར་པ་དེ་དག་ཐམས་ཅད་ཀྱི་ཁམས་རྣམས་རབ་ཏུ་དང་ཞིང་མི་མཐུན་པ་མ་མཆིས་པར་གྱུར་ཅིག །སེམས་ཅན་
