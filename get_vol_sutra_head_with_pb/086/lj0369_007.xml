<pb id="86.113a"/>
ཐོག་མའི་ཚིག་གོ། །རབ་ཏུ་བྱེད་པ་དང་པོའོ།།  །།<head n="3" t="རབ་ཏུ་བྱེད་པ་གཉིས་པ། བོང་བུའི་རྣལ་འབྱོར་ལ་ཀེང་རུས་ཆེན་པོ་སྒོམ་པ་པོའི་མན་ངག་དེ་ཁོ་ན་ཉིད་དང་ལྡན་པ་བསྟན་པ།" type="tenpa" zh="78.639"/><bampo n="369.7"/>དེ་ནས་ཀེང་རུས་ཆེན་པོ་ཡི། །མཚན་ཉིད་བདག་གིས་བཤད་བྱ་སྟེ། །བོང་འདྲའི་རྣལ་འབྱོར་བདག་ཉིད་ཀྱིས། །ཡིད་ཀྱི་ཤུགས་ནི་འཇུག་མེད་བྱ། །ཁམས་མཉམ་
པ་ཡི་རི་བོ་ནི། །སྤྱི་བོའི་གནས་སུ་བསྒོམས་པ་ཉིད། །པད་སྣལ་སྐུད་པ་ཁ་འོག་བལྟས། །གློག་ནི་ཀུན་དུ་འགྲོ་བ་མོ། །དེ་ཡི་དབུས་སུ་དཔའ་མོ་ཆེ། །བོང་བུའི་དབྱིབས་ཅན་བསྒོམ་པར་བྱ། །དཀྱིལ་འཁོར་
ཐམས་ཅད་ཡང་དག་རྫོགས། །མཆོད་པ་ཆེན་པོ་བསམ་པར་བྱ། །དེ་ཡི་དབུས་སུ་དཔའ་ཆེན་པོ། །ཀེང་རུས་ཆེན་པོའི་སྦྱོར་བས་སོ། །སྐུད་པ་རྣམས་ཀྱིས་ལྟེ་དབུས་སུ། །བསྲུབ་དང་བསྲུབ་པའི་སྦྱོར་བདག་ཉིད། །
ཧ་ཡིག་རྣམ་པ་ཡི་ནི་གཟུགས། །མགོ་ལས་སྐུད་པ་གཅིག་པོ་སྟེ། །མེ་ལོང་རྣམ་པའི་སེམས་ཀྱིས་ནི། །ཐོད་པའི་དབུས་སུ་ངལ་གསོ་བྱ། །བུམ་པའི་བདུད་རྩིའི་རྒྱུན་རྣམས་ཀྱིས། །ཁུང་བུའི་དབུས་སུའང་འཛག་
པར་འགྱུར། །ཐིམ་དང་ལོངས་སྤྱོད་སོགས་དངོས་པོས། །སེམས་ཀྱི་བགྲོད་པ་བསྟན་པར་བྱ། །ཁུང་དེར་བོང་བུའི་རྣལ་འབྱོར་གྱིས། །སྐྱེ་བ་བདུན་ཡང་མཐོང་བར་འགྱུར། །མ་ལས་བྱུང་བའི་དབྱིབས་གསུམ་དང་། །
ཕ་ལས་བྱུང་བ་གསུམ་དེ་བཞིན། །ཁམས་ཐམས་ཅད་དང་བདུན་པོ་དེ། །རྣལ་འབྱོར་བསྒོམ་པས་མཐོང་བར་འགྱུར། །བདེ་བའི་རང་བཞིན་ཁམས་ཀུན་གྱིས། །ཀེང་རུས་ཆེན་པོ་ཡང་དག་བྱུང་། །ལཱ་མ་ལ་སོགས་
བསྒོམས་པ་ཡིས། །དེ་ལ་གནས་པའི་གཟུགས་མཐོང་འགྱུར། །བོང་བུའི་རྣམ་པའི་རྣལ་འབྱོར་མུ། །ཁྲག་གི་ཞལ་ཅན་རྩེ་གསུམ་ཅན། །ཚེ་སོན་པ་ཡང་རྣམ་པར་ཤེས། །ཚེ་རིང་བ་ཡང་མཐོང་བར་འགྱུར། །
སྔ་མར་གླང་པོ་ཆེ་སོགས་པ། །དཔའ་རང་བདག་ཉིད་ཀྱིས་དེ་མཐོང་། །ཆེན་པོའི་རྩ་རྣམས་ཐམས་ཅད་དུ། །ཀེང་རུས་སྲོག་ནི་ཡོངས་འགྲོ་བྱ། །དེ་བསྐྱོད་བོང་བུ་ཤེས་བྱ་སྟེ། །སྣ་ཚོགས་རང་བཞིན་དེ་མཐོང་འགྱུར། །
<pb id="86.113b"/>
སཱ་ལུ་ལ་སོགས་བཟའ་བའི་དངོས། །དེ་དང་འདྲ་བར་དངོས་པོ་ཀུན། །མཐོང་སྟེ་དེ་ན་ཡོད་པ་མིན། །ཁམས་ཐམས་ཅད་ཀྱང་འཁྲུལ་པའོ། །ཇི་ལྟར་སྐྱེས་བུར་དུས་རྣམས་ཀྱིས། །གླང་ཆེན་ཁམས་ཀྱིས་ཤེས་
པར་བྱ། །དེ་བཞིན་ཀེང་རུས་ཆེ་རྣམས་ཀྱིས། །སཱ་ལི་ལ་སོགས་ཁམས་རྐྱེན་གྱིས། །རང་བཞིན་འཇིག་རྟེན་པ་དམིགས་པས། །རང་བདག་ཉིད་ཀྱི་གཟུགས་དེ་མཐོང་། །རྣམ་པ་སྣ་ཚོགས་རིགས་དེ་རྣམས། །
རྣལ་འབྱོར་འཛིན་རྣམས་ཀྱིས་ཤེས་བྱ། །མ་རིག་སོགས་ཉིན་སོ་སོ་ལ། །དེ་རྣམས་ཀྱིས་ནི་ནད་དུ་གྲགས། །རིམས་ལ་སོགས་པའི་ནད་ཙམ་གྱིས། །ནད་ཆེན་རྣམ་པར་མཚོན་པར་བྱ། །དེ་ལ་མ་
རིག་ཉི་མའི་ནད། །ལེགས་པ་རྣམས་ཀྱིས་དེ་བསྲུང་བྱ། །འཕོ་བ་བཅྭ་ལྔ་པ་ལ་ནི། །འཆི་འམ་ལས་ནི་དགེ་མི་དགེ། །ཡེ་ཤེས་མ་ཡི་བདག་ཉིད་ཆེས། །ནུབ་ལྔ་རྣམས་ན་གྲོལ་བར་འགྱུར། །རྒ་ཤི་ཡི་
ནི་དུས་སུ་ནི། །འཕོ་བ་གསུམ་ན་འཆི་བ་སྟེ། །ཡང་ན་དགེ་དང་མི་དགེ་བའི། །ལས་ཀྱི་བག་ཆགས་མཐོང་བར་འགྱུར། །རང་རིག་བདེ་བ་གཟུང་བ་ཡིས། །ནུབ་བདུན་ན་ནི་གྲོལ་བར་འགྱུར། །སྐྱེ་བའི་
ཉི་མའི་འཆི་བ་ནི། །འཕོ་བ་གསུམ་པ་ན་ཡང་སྟེ། །ལས་ནི་དགེ་མི་དགེར་འགྲོ་བ། །ནུབ་བདུན་ན་ནི་གྲོལ་བར་འགྱུར། །སྲིད་པ་ཡི་ནི་འཕོ་གསུམ་ནི། །འཆི་བར་འགྱུར་རོ་མཚན་མོ་ནི། །ལྔ་ན་དེ་རྣམས་
གྲོལ་བར་འགྱུར། །ཡང་ན་དེ་ནི་མི་གྲོལ་ཏེ། །འདས་པ་བཞི་པའི་དུས་རྣམས་སུ། །བདེ་བ་དེ་ཀུན་རྟོགས་པར་གྱིས། །དེ་ལྟའི་རིགས་འགྱུར་དེ་རྣམས་སུ། །ཇི་ལྟའི་རིམ་པས་ཤེས་པར་བྱ། །ལེན་པའི་
འཆི་བའི་འཕོ་བ་ནི། །གསུམ་པ་དང་ནི་བཞི་པ་ནའོ། །གལ་ཏེ་ལས་ནི་དགེ་མི་དགེས། །མཚན་མོ་བཅུ་ན་གྲོལ་བར་འགྱུར། །བསོད་ནམས་ཕུན་སུམ་ཚོགས་ཀུན་དང་། །བློ་དང་ལྡན་པས་འཕོ་མེད་བསྒྲུབ། །
<pb id="86.114a"/>
སྲེད་པའི་འཕོ་བ་གསུམ་ན་འཆི། །ལས་ནི་དགེ་དང་མི་དགེ་སྟེ། །ནོར་བུའི་ནང་སོན་ལ་བལྟ་བྱ། །མཚན་མོ་བདུན་ན་ངེས་གྲོལ་ཏེ། །ང་ཡི་ངག་ལ་ཐེ་ཚོམ་མེད། །ཚོར་བའི་འཕོ་བ་ལྔ་ན་ནི། །
འཆི་འགྱུར་ལས་ཀྱང་ངོ་དེ་བཞིན། །དགུ་དང་བཅུ་དག་ན་གྲོལ་ཏེ། །རྡོ་རྗེ་པད་དབུས་སོན་པས་སོ། །རེག་པའི་ཉིན་མོའི་འཕོ་བ་ནི། །བརྒྱད་ན་འཆི་བར་ཤེས་པར་བྱ། །དེ་ལྟར་ལས་དགེ་མི་དགེ་སྲིད། །ཡན་
ལག་དྲུག་གིས་ཐིམ་པར་བྱ། །གཅིག་དམན་ཉི་ཤུའི་ཉི་མ་ན། །གྲོལ་བའམ་ཡང་ན་མི་གྲོལ་ལོ། །སྐྱེ་མཆེད་དྲུག་གི་འཆི་བ་ནི། །ལས་དགེ་མི་དགེས་བལྟ་བྱ་སྟེ། །འཕོ་བ་བརྒྱད་ན་ཤེས་པར་བྱ། །ཁམས་
ཀྱི་ནད་རྣམས་དེ་མཐོང་འགྱུར། །ནུབ་བཅུ་ན་ནི་གྲོལ་འགྱུར་ཏེ། །འཁོར་ལོ་བཞི་རུ་ཐིམ་པར་བྱ། །མིང་དང་གཟུགས་ལ་འཆི་བའི་ལས། །གསུམ་པ་འམ་ནི་ལྔ་པ་ཡི། །འཕོ་བ་དག་ནི་ཤེས་པར་བྱ། །
མཚན་མོ་བརྒྱད་ན་འགྲོལ་བའོ། །སེམས་ནི་ཐིག་ལེའི་གནས་སོན་པར། །བརྟེན་པར་འགྱུར་བའི་ཆོ་ག་བྱ། །རྣམ་པར་ཤེས་པའི་འཆི་བའི་ལས། །སླར་ཡང་བརྒྱད་དང་བཅུ་པ་ཡི། །
འཕོ་བར་ས་ལ་ཤེས་པར་བྱ། །ཡང་ན་དེ་ཉིད་ལ་འགྲོལ་ཏེ། །བཅུ་དྲུག་ཕྱེད་ཕྱེད་ཀྱི་གཟུགས་ཅན། །ཡེ་ཤེས་རླུང་གིས་གཟུང་བར་བྱ། །འདུ་བྱེད་ཀྱི་ནི་འཆི་བའི་ལས། །གསུམ་དང་བདུན་གྱི་
དེ་བཞིན་དུ། །བལྟས་པར་གྱུར་པས་འཕོ་བ་ཡིན། །དེ་ཡི་ལྟ་བས་གྲོལ་བར་འགྱུར། །ཐིག་ལེ་གཉིས་ནི་ཤེས་བྱས་ནས། །སྟེང་དུ་འགྲོ་བས་ཐིམ་པར་བྱ། །འདི་ཡིས་ནད་དང་འཆི་མེད་འགྱུར། །
དེ་ཕྱིར་སངས་རྒྱས་རྡོ་རྗེ་འཆང་། །སུམ་བཅུ་བདུན་བདག་ཉིད་དགེ་བ། །སླར་ཡང་དཀྱིལ་འཁོར་བསྒོམ་པར་བྱ། །ཀེང་རུས་ཆེན་པོའི་གཙོ་བོ་ཡི། །རྣལ་འབྱོར་པ་ཡིས་ཐམས་ཅད་མཐོང་། །ཞེས་བྱ་
<pb id="86.114b"/>
ནི་བོང་བུའི་རྣལ་འབྱོར་ལ་ཀེང་རུས་ཆེན་པོ་བསྒོམ་པ་པོའི་མན་ངག་དེ་ཁོ་ན་ཉིད་དང་ལྡན་པ་སྟེ་རབ་ཏུ་བྱེད་པ་གཉིས་པའོ།།  །།<head n="3" t="རབ་ཏུ་བྱེད་པ་གསུམ་པ། ཀེང་རུས་ཀྱི་ཆོ་ག་བསྟན་པ།" type="tenpa" zh="78.642"/>དེ་ནས་ཀེང་རུས་ཀྱི་སྦྱོར་བས། །ཡུལ་ཡུལ་རང་གི་སྐྱེ་གནས་སྐྱེས། །
རྣལ་འབྱོར་མ་དང་དཔའ་གཙོ་མོ། །ཡེ་ཤེས་ལྡན་པས་ཤེས་པར་བྱ། །ཨ་ཊ་ཊ་ར་དགོད་པར་རྡུལ་ལྷ་མོ། །རྣལ་འབྱོར་མ་ནི་ཀུན་གྱི་གཙོ། །དེ་ཡི་གནས་སུ་གནས་ལྷ་མོ། །ཀ་དམ་ཤིང་ལ་དྲིལ་
ཆེན་མ། །ལྷ་མོ་དེ་ཡི་རྟག་པའོ། །ཞིང་སྐྱོང་ཞལ་ཆེན་པོ་ཡིན་ནོ། །ཀེང་རུས་བདེ་བའི་སྒྱུ་མ་ཡིན། །བདག་ཉིད་ཆེ་ལས་ངེས་འབྱུང་འགྱུར། །དེ་རྣམས་ཀེང་རུས་ཀྱིས་རྒྱས་བཏབ། །ཨོ་ཊྱན་བུ་ག་ལས་
སྟེང་སོན། །རང་ཁམས་ལས་བཞེངས་རྣམ་པར་ཤེས། །རིམ་གྱིས་ཡུལ་ཐམས་ཅད་དུ་འགྲོ། །ཀོ་ལླའི་རི་དང་བ་རུ་ཎྱ། །དེ་བི་ཀོ་ཊྚ་བི་ར་ཛ་ཀྃ །ཨེ་རུ་ཎྱ་དང་དེ་ནས་གྲོང་། །ཨཻ་ལའི་གྲོང་དང་ཁ་
ཆེ་དང་། །མ་རུའི་གྲོང་དང་དེ་བཞིན་དུ། །པུཎ་ཌ་བ་དྷ་ན་ཡི་ཞིང་། །ཛ་ཡན་ཏི་དང་བྲིཥྚའི་གྲོང་། །སཽ་པ་རེ་དང་སྤྱོད་དེ་བཞིན། །ཨོ་ཊྱན་དང་ནི་འབར་བ་འཛིན། །ཀྵེ་རེ་ཀེ་དང་སྒྱུ་མའི་གྲོང་། །ཨམ་བུ་ཀེ་དང་རྒྱལ་
པོའི་ཁབ། །བོད་ཀྱི་ཡུལ་དང་དེ་བཞིན་དུ། །མཱ་ལ་བེ་དང་པུ་ལིར་སོགས། །ཉི་ཤུ་རྩ་བཞིའི་གནས་ཡིན་ནོ། །རི་ཡི་རྩི་དང་ཏཱ་ལའི་ཤིང་། །པ་ཊ་ཨ་མྲ་གསེར་དེ་བཞིན། །རལ་པའི་ཤིང་དང་གཞན་གནོན་དང་། །
རི་ཡི་རྩེ་མོར་ཡང་དག་རྟེན། །ཐང་ཆེན་པོ་དང་རྩ་ཁུང་དང་། །ཨ་ཤྭད་ཐ་དང་ཁང་པ་བརྩེགས། །ཨུ་དུམ་བ་ར་ཤལ་མ་ལི། །ཀ་རན་ཛ་མྱ་ངན་མེད་ལ་རྟེན། །གསེར་ཤིང་དང་ནི་སཱ་ལ་དང་། །ཙུ་ཏ་དྷཱ་ཏུ་དིལ་ལ་ཀི། །
བྲག་བརྩེགས་པ་དང་སྦྲང་རྩིའི་ཤིང་། །སྔོན་དུ་ཡང་དག་བརྟེན་པའོ། །རྡུལ་གྱི་སྐྱེ་གནས་ཆོལ་པའི་ལུས། །སྟོབས་ཆེན་དང་ནི་རྣལ་འབྱོར་གནས། །ཐོད་པ་ལས་དང་རྡུལ་རབ་གཏུམ། །སྐྱེ་གནས་དཔའ་བོ་ཆོལ་
<pb id="86.115a"/>
པའི་ལུས། །སྟོབས་ཆེན་རྣམས་དང་ཁྲག་དེ་བཞིན། །དཔའ་བོའི་སྐྱེ་གནས་ནུས་ལས་བྱུང་། །སྐྱེ་གནས་ཟླ་བ་ལས་བྱུང་དང་། །སྟོབས་ཆེན་རིགས་ལས་བྱུང་བ་དང་། །འཇིགས་བྱེད་ཁྲག་
ལས་བྱུང་དེ་བཞིན། །ཚིལ་དང་གཡུལ་ངོ་ཆེ་ལས་སྐྱེས། །མེ་ཏོག་སྐྱེ་གནས་གཉིས་དེ་བཞིན། །སླར་ཡང་དེ་ཉིད་ཚིག་དྲན་བྱ། །འདི་རྣམས་རིགས་ལས་བྱུང་ལྷ་མོ། །ལྷན་ཅིག་སྐྱེས་གཟུགས་བུ་མོ་ཡིན། །
དཔལ་ཆེན་མོ་དང་མེ་ཡི་ཁ། །ཞིང་སྐྱོང་མཆོག་གི་ཞལ་ཅན་ཏེ། །མེ་ཡི་གདོང་ཅན་ཞེས་གྲགས་པ། །ཀེང་རུས་བདེ་བ་རིག་པ་བའོ། །དེ་ཡི་འཕོ་བ་འཛིན་པ་ནི། །རྣལ་འབྱོར་མ་གཉིས་སྤྲོ་བར་བྱེད། །
དེ་ཡིས་དེ་འདོད་སྦྱོར་བ་ཡིས། །དཔའ་བོ་གཉིས་མེད་ཡང་དག་རྟེན། །སེམས་ཅན་རྣམས་ལ་ཕན་དོན་དུ། །རྡོ་རྗེའི་དཀྱིལ་འཁོར་དུ་གནས་ཏེ། །ཀུན་ཏུ་སྤྱོད་པའི་བགྲོད་གཟུགས་ཀྱིས། །ཡུལ་ཐམས་
ཅད་དུ་འགྲོ་བ་ཡིན། །ལང་དབང་ཕྱུག་མ་གྱེན་རྫེས་སྐྲ། །ཞིང་སྐྱོང་གཙིགས་པ་ཆེན་པོ་སྟེ། །གྱེན་བརྫེས་སྐྲ་ཞེས་བཤད་པ་ནི། །ཀེང་རུས་བདེ་བའི་རྒྱུ་ཅན་ཏེ། །རྣལ་འབྱོར་མ་མཆོག་ཁྱད་པར་ནི། །
ལྷག་མ་སྔོན་གསུངས་བཞིན་ཤེས་བྱ། །རྣ་བ་གཅུས་དང་དྲག་མོ་སྟེ། །ཞིང་སྐྱོང་བ་ནི་ལུས་ཆེན་ནོ། །དེ་ནས་ཡང་ན་རྒྱུ་ཅན་དང་། །མཆོག་དབང་ཕྱུག་མ་དྲག་ཆེན་པོ། །ཀེང་རུས་བདེ་བའི་སྟོང་པ་
ཡིས། །གོ་འཕང་མཆོག་ཏུ་ཤེས་པར་བྱ། །ཞི་བའི་གཟུགས་དང་མེ་དང་ནི། །ཞིང་སྐྱོང་ཨ་ཊ་ཊར་དགོད་པའོ། །མེ་དང་འཕྲུལ་ཆེན་དག་དང་ནི། །སྒྲ་ཆེན་པོར་ཡང་ཤེས་པར་བྱ། །ཀེང་རུས་ཀྱི་ནི་གཏུམ་
མོ་ནི། །འབར་བའི་དབུས་སུ་བདེ་བ་ཆེ། །མེ་ཡི་སྟོང་དང་བརྩོན་ཆེན་མ། །ཞིང་སྐྱོང་བ་ནི་དྲིལ་བུའི་སྒྲ། །བརྩོན་འགྲུས་ཆེན་མོ་ཞེས་གྲགས་པ། །ཀེང་རུས་བདེ་བའི་འབྱུང་གནས་ཡིན། །དམར་སེར་
<pb id="86.115b"/>
གྲགས་དང་འཇིགས་མིག་མ། །ཞིང་སྐྱོང་བྱིན་པ་ཆེན་པོ་སྟེ། །འཇིགས་བྱེད་མ་དང་སྤྱན་མ་འམ། །ཀེང་རུས་བདེ་བའི་འགེངས་བྱེད་པའོ། །འཇིགས་ཆེན་མ་དང་སྟོབས་ཆེན་མ། །ཞིང་སྐྱོང་གླང་པོ་ཆེན་
པོ་སྟེ། །ཡང་ན་གླང་པོའི་རྣ་མ་དང་། །ཞིང་སྐྱོང་གླང་པོའི་རྣ་ཅན་ཏེ། །ཀེང་རུས་བདེ་བ་ལ་ཞོན་པ། །རྩ་ཐམས་ཅད་དུ་དེའི་རང་བཞིན། །བ་ལང་རྣ་མ་རིའི་རྩེ་མ། །ཞིང་སྐྱོང་འཇིགས་བྱེད་ཆེན་པོ་སྟེ། །དེ་ནས་
སླར་ཡང་སྦུག་མའི་བྱིན། །ཀེང་རུས་བདེ་བ་ལ་ཐིམ་པའོ། །བགྲོད་པ་མོ་དང་འཇིགས་ཞལ་མ། །ཞིང་སྐྱོང་བ་ནི་གཙིགས་པ་སྟེ། །རྨོངས་པར་བྱེད་མ་ཞལ་ཆེན་པོ། །ཀེང་རུས་བདེ་བ་ལ་ཆགས་པའོ། །
རོ་ལངས་མ་དང་དེ་བཞིན་བཟང་མོ། །ཞིང་སྐྱོང་བ་སྤུའི་བྱིན་པ་ཅན། །ཡང་ན་གྱེན་གཙིགས་ཆེན་པོ་སྟེ། །ཀེང་རུས་བདེ་བ་ལ་ཟའོ། །ཙཱ་མུན་ཊ་དང་ལྷ་ཆེན་མོ། །ཞིང་སྐྱོང་བུམ་པའི་རླིག་པ་ཅན། །ཡང་ན་
ལྷ་མོ་ཆེན་མོ་དང་། །ཞིང་སྐྱོང་བུམ་པའི་གྲུལ་ཅན་ཏེ། །ཡང་ན་ལྷ་ཆེན་པོ་ཡིན་ནོ། །ཀེང་རུས་བདེ་བར་གར་བྱེད་པའོ། །རབ་གུས་མ་དང་རལ་གསུམ་མ། །ཞིང་སྐྱོང་གཙིགས་པ་ཆེན་པོ་སྟེ། །ཡང་ན་རལ་
པ་གསུམ་ཤེས་བྱ། །ཀེང་རུས་བདེ་བའི་ཕ་རོལ་ཕྱིན། །གློག་གི་གདོང་མ་དྲིལ་སྒྲ་མ། །ཞིང་སྐྱོང་འུག་པའི་གདོང་ཅན་ཏེ། །དྲིལ་བུའི་སྒྲ་རུ་ངེས་གྲགས་པ། །འདིར་ནི་ཀེང་རུས་བདེ་ཟ་བའོ། །མེ་ཞལ་མ་
དང་ལྷ་ཆེན་མོ། །ཞིང་སྐྱོང་འཇིགས་པར་བྱེད་པ་སྟེ། །ཡང་ན་ལྷ་ཆེན་པོར་ཤེས་བྱ། །ཀེང་རུས་བདེ་བའི་གཟི་ཅན་ནོ། །ཀ་རན་ཛ་གནས་མ་དེ་བཞིན། །གཞན་ཡང་དྲིལ་བུ་ཆེན་མོར་གྲགས། །ཞིང་སྐྱོང་བ་ནི་
སྟོབས་ཆེན་ཏེ། །ཀེང་རུས་བདེ་བས་མཛེས་པ་ཡིན། །གསང་གྲགས་མ་དང་ལྷ་ཆེན་མོ། །དྲག་གཟུགས་མ་དང་སྟོབས་ཆེན་མ། །ཞིང་སྐྱོང་སྒྲ་ཆེན་པོ་དང་ནི། །དྲག་པོའི་གཟུགས་དང་སྟོབས་ཆེན་ཏེ། །ཀེང་རུས་བདེ་
<pb id="86.116a"/>
ལས་ཡོངས་བྱུང་བའི། །མཆོག་ཏུ་མི་འགྱུར་རྣལ་འབྱོར་ལྡན། །གཏུམ་མོ་དང་ནི་དྲག་མོ་དང་། །ཞིང་སྐྱོང་བ་ནི་འབར་བར་གྲགས། །དེ་ནས་ཡང་ན་དྲག་པོའི་གཟུགས། །
ཀེང་རུས་བདེ་བའི་ཆ་ལུགས་ཅན། །འཇིག་རྟེན་གྱི་མ་གྱེན་སྐྲ་མོ། །ཞིང་སྐྱོང་རི་རབ་ཆེན་པོ་སྟེ། །དེ་ནས་ཡང་ན་གྱེན་བརྫེས་སྐྲ། །ཀེང་རུས་བདེ་བ་སྒོམ་པ་པོའོ། །འཇིགས་པ་མོ་དང་སྟོབས་ཆེན་མ། །
ཞིང་སྐྱོང་འཇིགས་པ་དེ་བཞིན་ཏེ། །སྟོབས་པོ་ཆེ་དང་འཇིགས་གཟུགས་མ། །ཀེང་རུས་བདེ་བའི་སྙིང་པོ་ཅན། །སྲུལ་མོ་དང་ནི་ལྷ་ཆེན་མོ། །ཞིང་སྐྱོང་བརྟུལ་ཞུགས་ཆེན་པོ་སྟེ། །ཀེང་རུས་བདེ་
བའི་ནུས་པ་ཡིས། །དེ་ཕྱིར་དབང་པོ་ཀུན་བདེ་བའོ། །བི་པན་ས་མ་དྲིལ་ལི་སྒྲ། །ཞིང་སྐྱོང་རྣ་བ་ཆེན་པོ་ཅན། །ཡང་ན་དྲིལ་ལི་སྒྲོགས་པ་སྟེ། །ཀེང་རུས་བདེ་བ་འཛག་པའོ། །ལྷན་སྐྱེས་
གྲགས་མ་འབྱོར་གྲགས་མ། །དཔའ་བོ་ཆེན་པོ་དེ་བཞིན་མཆོག །ཞིང་སྐྱོང་ཤིན་ཏུ་ཐུབ་དཀའ་སྟེ། །ཀེང་རུས་བདེ་བ་དཔོག་བྱེད་པའོ། །དབང་སྐུར་མཉམ་མ་སྐྱེས་དབང་ཕྱུག །ཞིང་སྐྱོང་
སྣ་ཚོགས་དབང་ཕྱུག་སྟེ། །ཀེང་རུས་བདེ་བ་ལ་གནས་པས། །རང་ཉིད་འདོད་པའི་བདེ་བར་འགྱུར། །རྡོ་རྗེ་མགོ་དང་རྩེ་གསུམ་དང་། །དར་དང་རྡོ་རྗེ་མདུང་ཐུང་དང་། །གཏུན་ཤིང་ཞགས་པ་དེ་བཞིན་དུ། །
རྡོ་རྗེའི་ལྕགས་སྒྲོགས་ལྕགས་ཀྱུ་དང་། །ཞགས་པ་བཤལ་དང་ཁ་ཊྭཱྃ་ག །རྡོ་རྗེ་ལྕགས་སྒྲོགས་ཕྱག་ཅན་དང་། །དབྱུག་པ་མདུང་ཐུང་གྲི་གུག་དང་། །མདུང་ཐུང་རྡོ་རྗེ་ལྕགས་སྒྲོགས་ཅན། །གྲི་གུག་
རལ་གྲི་དེ་བཞིན་དུ། །རྡོ་རྗེ་དང་ནི་མདུང་ཐུང་གཤོལ། །ག་ད་རྡོ་རྗེ་ཀྱོ་དེ་བཞིན། །ཆུ་སྲིན་རྒྱལ་མཚན་ཐོ་བའོ། །ཞི་བའི་ཞལ་དུ་ཤེས་བྱ་དང་། །གཙིགས་མ་དང་ནི་རབ་འཇིགས་མ། །ཆོས་ཀྱི་དབང་
<pb id="86.116b"/>
ཕྱུག་རབ་སྟེར་མ། །རྣལ་འབྱོར་དབང་ཕྱུག་ཀུན་མཆོག་མ། །འདོད་པའི་དབང་ཕྱུག་རབ་སྟེར་མ། །ཡང་དག་རྨོངས་པའི་ཞིང་སྟེར་མ། །གཙིགས་མ་རྨོངས་པའི་ཞིང་མ་དང་། །འཇིགས་ཆེན་མ་དང་དེ་བཞིན་གཞན། །
གཏུམ་ཞལ་མ་དང་དགྲ་འཇོམས་མ། །རྨོངས་པའི་ཞིང་གི་འཇིགས་བྱེད་མ། །དཔའ་བོ་ཀུན་ལ་མཆོག་སྟེར་མ། །ལོངས་སྤྱོད་གྲོལ་བ་སྡིགས་འཇོམས་མ། །བདེ་བ་ཀུན་གྱི་མཆོག་སྟེར་མ། །བསམ་པ་
ཐམས་ཅད་རྫོགས་བྱེད་མ། །གཙིགས་མ་དྲག་ཅིང་འཇིགས་པ་མོ། །ཤ་ཡི་གདན་ཅན་མ་དང་གཞན། །བདེ་བའི་དབང་ཕྱུག་མཆོག་སྟེར་མ། །མཛེས་ཤིང་ཐམས་ཅད་དགོས་མ་དང་། །འཇིག་རྟེན་དངོས་གྲུབ་སྟེར་
བ་མོ། །ལྷ་མོ་གཙིགས་མ་འཇིགས་པར་བྱེད། །ཤིན་དུ་དྲག་མོ་གཟུགས་བཟང་མོ། །དབང་ཕྱུག་ཐམས་ཅད་རབ་སྟེར་མ། །དངོས་གྲུབ་ཐམས་ཅད་རབ་སྟེར་མ། །འཇིགས་མ་སྒྲུབ་མ་གྲགས་སྟེར་མ། །ནག་
པོའི་གཟུགས་དང་དྲག་ཆེན་པོ། །དགྲ་ཐམས་ཅད་ཀྱི་འཇིགས་པ་ཞོན། །ཐམས་ཅད་དབང་དུ་བྱེད་པ་དང་། །སེམས་ཅན་ཐམས་ཅད་འཇིགས་བྱེད་མ། །འཁོར་ལོ་ཀུན་རྒྱལ་མ་ཉིད་དང་། །འཇིགས་པར་བྱེད་དང་
དེ་བཞིན་གཞན། །ཞི་བའི་ཞལ་མ་གཟུགས་བཟང་མ། །བསྒྲུབ་པོ་རྣམས་ལ་མཐུན་བྱེད་མ། །སྙན་གྲགས་མ་དང་རབ་སྡོང་མ། །དེ་ལྟར་ཐམས་ཅད་རིམ་བཞིན་ནོ། །ཨཊ་ཊར་དགོད་པའི་འཁོར་ལོར་བཞུགས། །
ཀོ་ལའི་རིར་ནི་རོ་ལ་བཞུགས། །བ་རུ་ཎྱ་སིད་དྷ་སིམ་ཌིར། །ལྷ་མོའི་མཁར་དུ་ཡི་དགས་གནས། །བི་ར་ཛ་རུ་ཤིང་ལེབ་བཞུགས། །ཨེ་ར་ནྱེ་རུ་ཕག་ལ་བཞུགས། །དེ་ནས་གྲོང་དུ་ཡི་དགས་བཞུགས། །
ཨེ་ལེའི་གྲོང་དུ་བོང་བུར་གནས། །ཁ་ཆེར་ནོར་སྦྱིན་ལ་ནི་གནས། །མ་རུའི་ཡུལ་དུ་མ་ཧེར་གནས། །གྲོང་དུ་མགོ་ཡི་རྒྱབ་ཏུ་སྟེ། །པུཎ་ཌ་བ་དྷ་ར་རོ་ལ་གནས། །ཛ་ཡན་ཏྱ་རུ་ཀེང་རུས་གནས། །པྲཥྚིའི་གྲོང་དུ་
<pb id="86.117a"/>
བརྩེགས་པར་གནས། །སོ་པཱ་རེད་པར་ཏ་ལ་གནས། །ཀ་རན་ཛར་གནས་ཙ་རི་ཏཱ་རི། །ཨོ་ཌྱན་དུ་ནི་བདུད་ལ་བཞུགས། །འབར་བ་འཛིན་པར་རོ་ལ་གནས། །ཀྵི་རི་ཀར་ནི་མེ་ལ་གནས། །
སྒྱུ་ཡི་གྲོང་དུ་རེ་ཡི་སྟེང་། །ཨམ་བུ་ཀེ་རུ་སེང་གེར་གནས། །རྒྱལ་པོའི་ཁབ་ཏུ་འཁོར་ལོར་གནས། །བོད་ཀྱི་ཡུལ་དུ་ཡི་དགས་གནས། །རོར་གནས་མ་ལ་བར་དེ་བཞིན། །ཀེང་རུས་ཀྱི་ནི་རབ་སྦྱོར་བས། །
དེ་ལྟའི་ཞིང་དུ་དངོས་གྲུབ་འགྱུར། །ཀེང་རུས་ལས་བྱུང་བདེ་བ་ནི། །རྩ་ཡི་རྩ་བ་ལས་ཡོངས་ལངས། །མཚམས་རྣམས་ཀུན་དུ་ཁྱབ་པར་ནི། །ཡེ་ཤེས་ཁུ་བ་དེ་མཐོང་འགྱུར། །མགོ་མེད་ལས་བྱུང་བའི་ངག་
འདི། །ཁམས་དེ་ཉིད་ནི་ཟ་བའོ། །དབང་པོ་གཉིས་ཀྱི་མཁའ་གནས་ལས། །དེ་ཡིས་བདེ་བ་མཐོང་བར་འགྱུར། །ཐམས་ཅད་དཔའ་བོ་རྣལ་འབྱོར་མ། །མཁས་རྣམས་ཅུང་ཟད་མེད་པར་འགྱུར། །དེའི་
རང་བཞིན་འགྲོ་རྒྱུ་མར་ནི། །ལྟོ་བ་བསྡུས་པ་མཐོང་བར་འགྱུར། །འཕྱང་བ་ཡིས་ནི་ཐམས་ཅད་དུ། །བདུད་རྩི་དེ་ནི་འགྲོ་དང་འོང་། །འཛག་བཞིན་པ་ཡིས་རྣལ་འབྱོར་མ། །རང་གི་ཞིང་སྐྱེས་རྣམ་པར་སྤྲོ། །ཕྱི་ནང་
བདག་ཉིད་གསང་བ་ཡི། །དེ་རྣམས་ལ་ནི་མཆོད་ཆེན་བྱ། །མི་ཤེས་རི་བོ་གཅོད་པ་ཡི། །དངོས་གྲུབ་ཐམས་ཅད་འགྲུབ་པར་འགྱུར། །སྔོན་བཤད་དཀྱིལ་འཁོར་དབུས་སུ་ནི། །དེ་ནས་ཀེང་རུས་བསྒོམ་པར་བྱ། །
སྐྱེ་འགྲོའི་གཙོ་བོའི་དཔའ་བོ་ཡང་། །ཤེས་རབ་ཐབས་ཀྱི་རང་བཞིན་ཅན། །གསུངས་པའི་ཡུལ་དུ་རྣལ་འབྱོར་མ། །དེ་ནས་རབ་གཏུམ་སོགས་མིང་སྟེ། །སྒྲུབ་པ་པོས་ནི་དངོས་གྲུབ་རྒྱུར། །དེར་ནི་འདུ་བ་ཡང་བྱའོ། །
བཟའ་དང་བཏུང་སོགས་ཡང་དག་བརྩམ། །ཉེར་སྤྱོད་ལྔ་སོགས་མཆོད་པ་དང་། །ཉེར་སྤྱད་གཏོར་མའི་སྣོད་རྣམས་ནི། །རློན་པའི་ཤ་དང་ཉ་ལ་སོགས། །བཟའ་དང་རྫས་རྣམས་ཐམས་ཅད་དང་། །བདུད་རྩི་ལྔ་དང་དེ་བཞིན་
<pb id="86.117b"/>
གཞན། །གཡོན་པར་སྣོད་རྣམས་གཞག་བྱས་ནས། །གཡས་སུ་ཁྲོ་བོ་བསྟན་པར་བྱ། །ཤིང་གཅིག་དང་ནི་དུར་ཁྲོད་དམ། །རི་དང་ཁྲོད་དང་ཁྱིམ་དང་ནི། །གྲོང་དང་གྲོང་ཁྱེར་ངོས་རྣམས་དང་། །ཁང་སྟོང་ལམ་གྱི་བཞི་
མདོ་དང་། །ཆུ་ལ་འགྲོ་དང་ཐང་ལ་རྒྱུ། །ས་དང་མ་མོའི་ཁྱིམ་དང་འགྲམ། །ནག་མོ་དྲག་མོ་དྲག་ཆེན་མོ། །ལྷ་སྦྱིན་ཡང་དག་བརྟེན་མ་དང་། །ནག་མོ་གཙིགས་དང་འཇིགས་བྱེད་དང་། །དགའ་ལས་འདས་དང་
ལོག་འདྲེན་དང་། །ཙཱ་མུཎ་ཌི་དང་དྲག་གཟུགས་མ། །ལྷ་མོ་དབུ་མ་དང་ནི་མ། །རྒྱལ་མ་རྣམ་པར་རྒྱལ་མ་དང་། །མེ་ཐུབ་མ་དང་གཞན་མི་ཐུབ། །བཟང་ནག་མོ་དང་ནག་ཆེན་མོ། །སྦོམ་ནག་མོ་དང་རྣལ་འབྱོར་མ། །
དབང་མོ་ཟླ་བ་མོ་དྲག་མོ། །སྡང་མ་འཕྱང་མ་སུམ་བཅུའི་དབང་། །ཀམ་པོ་ཛམ་མེ་མ་འཇིབ་མ། །གྲོང་དུ་གནས་པའི་རྣལ་འབྱོར་མ། །དྲག་གཟུགས་མ་དང་གཟུགས་ཆེན་མ། །མཆེ་མ་དྲག་མོ་གཙིགས་པ་མོ། །
ལྷ་མོ་ཐོད་པའི་ཕྲེང་ཅན་དང་། །ཁ་ཊྭཱྃ་ག་ནི་འཛིན་མ་དང་། །མིའུ་ཐུང་མ་དང་དགྲ་སྟའི་ཕྱག །རྡོ་རྗེའི་ཕྱག་ཅན་དེ་བཞིན་གཞུ། །མཁའ་འགྲོ་མ་ལྔ་དེ་ཉིད་ཆེ། །ལས་རྣམས་ཐམས་ཅད་རབ་སྒྲུབ་མ། །སྦྱོར་བའི་
དཀྱིལ་འཁོར་རྒྱལ་མོ་དང་། །རྡོར་དབང་ཕྱུག་མ་གཙོ་དེ་བཞིན། །དེ་བཞིན་གཤེགས་པའི་སྐུ་ཆེན་པོ། །རྡུལ་མེད་རྣལ་འབྱོར་སྟོང་པ་ཉིད། །རྡོ་རྗེའི་དབང་ཕྱུག་བཀའ་ཡིས་ནི། །ཀུན་ནས་འདིར་ནི་སྤྱན་འདྲེན་ནོ། །
ཨོྃ་ཀ་ཀྐ་ཀཌྡྷ་ན་བ་བྦ་བན་དྷ་ན་ཁ་ཁྑ་ཁཱ་ད་ན་སརྦ་དུཥྚ་ན་ཧ་ན་ཧ་ན་གྷཱ་ཏ་ཡ་གྷཱ་ཏ་ཡ་ཆེ་གེ་མོའི་དགོས་པ་མཛོད་ཅིག །ཧཱུྃ་ཧཱུྃ་ཧཱུྃ་ཧཱུྃ་ཕཊ་ཕཊ་ཛཿསྭཱ་ཧཱ། བདུད་རྩིས་ཁ་ནི་ཡོངས་བཀང་ནས། །ལྷ་ཐམས་ཅད་ནི་མཉེས་
པར་བྱ། །རྣལ་འབྱོར་རྣལ་འབྱོར་མ་བསྒོམ་བྱ། །ལས་རྣམས་ཐམས་ཅད་འགྲུབ་པར་འགྱུར། །ཨོྃ་བྷ་ཀྵ་སརྦ་ཡོ་གི་ཤྭ་རཱི་ཧཱུྃ་ཧཱུྃ་ཛཿསྭཱ་ཧཱ། ཇི་ལྟའི་ལས་སོགས་ཡོངས་སྤྱོར་བ། །གཏོར་མའི་ལས་སོགས་
<pb id="86.118a"/>
ཡོངས་སྦྱར་བྱ། །ཞི་དང་རྒྱས་དང་དབང་དང་ནི། །དགུག་དང་གསད་དང་དབྱེ་བ་དང་། །རེངས་པ་གཏོར་མའི་དེ་ཉིད་ཀྱིས། །རྣལ་འབྱོར་རྣམས་ཀྱི་ལས་རྣམས་ཀུན། །བསྒྲུབ་བྱའོ་ཡེ་ཤེས་ལྕགས་ཀྱུ་
ཡིས། །རང་གི་འདོད་པའི་ལྷ་ཚིམ་བྱ། །ཞིང་དང་གནས་དང་དེ་བཞིན་གྲོང་། །གྲོང་ཁྱེར་རམ་ནི་རི་བོ་རུ། །འབྱུང་པོ་མང་པོ་རབ་ཏུ་བསྡུ། །དེ་ཡི་ཚོགས་ནི་འདུ་བའོ། །རྩ་ཐམས་ཅད་ཀྱི་ཀུན་སྤྱོད་ཀྱིས། །དེ་ཡི་སྲོག་ཀྱང་
བསྡུ་བའོ། །རང་གི་མདུད་པའི་གནས་འདུས་པ། །དེ་ནས་ལྟེ་བ་སྙིང་ཀར་འདོད། །རྣལ་འབྱོར་མ་ལ་གུས་འདུད་པས། །སྒྲུབ་པ་པོས་ནི་མཆོག་ཐོབ་འགྱུར། །རྟག་ཏུ་གནས་དང་ཉེ་གནས་སུ། །སྡོད་ལ་ལྷ་
ཡིས་མཆོག་སྟེར་འགྱུར། །གནས་དེར་ཉམས་པ་དང་ལྡན་པ། །སྔོན་གྱི་ཆོ་གས་བསྒྲུབ་པར་བྱ། །བུག་རྡོལ་དང་ནི་རྒས་པ་དང་། །ཤུ་བ་མཛེ་སོགས་སྤང་པ་ནི། །འབྱུང་པོའི་ཉི་མ་ཐོབ་བྱས་ནས། །དེ་ལྟར་ལེགས་མཉམ་
བཞག་པས་བསྒྲུབ། །ལྷ་ཡི་ཆུ་ཡིས་ཁྲུ་བྱས་ཏེ། །ཁྱད་པར་དུ་ཡང་བདུད་རྩི་ལྔས། །ཡན་ལག་མར་ནག་ཆེན་པོས་བྱུག །དེ་ཉིད་ཀྱི་ནི་བདུག་སྤོས་སྦྱིན། །ངེས་པར་གྲུ་བཞི་གྲུ་གསུམ་པའི། །དབུས་སུ་འབད་
པས་བྱ་བ་ཡིན། །ཇི་ལྟ་བར་ནི་སྔོན་བཞིན་དུ། །སངས་རྒྱས་ཐམས་ཅད་གསན་དུ་གཞུག །གད་མོ་རྣམ་པ་བརྒྱད་བྱ་སྟེ། །ཧཱ་ཧཱ་ཧཱི་ཧཱི་ཧཱུྃ་ཧཱུྃ་ཧེ་ཧཻ། །ཞེས་བྱ་སྒྲུབ་པ་པོ་ཡིས་སོ། །མེ་ཡི་ས་བོན་ཡང་དག་ཞོན། །
རླུང་གིས་སུ་ནི་ཕྱེ་བ་ཡི། །སྤྱི་བོའི་གཙུག་ཏུ་སྦྱར་བྱས་ནས། །ས་ཡི་མཐིལ་དུ་མཆོད་བྱས་ནས། །སྐྱེ་གནས་དབུས་སུ་དགོང་བྱ་སྟེ། །འབད་པས་ཞུ་བ་བལྟ་བར་བྱ། །སྐྱེ་གནས་དབུས་སུ་རིམ་ཇི་བཞིན། །
བདག་ཉིད་བསམ་བྱ་རྣལ་འབྱོར་པས། །ཕོ་ཉའི་འོད་ཟེར་ཀུན་ནས་འཁྲིག  །འབར་བའི་ཕྲེང་བ་རྒྱ་མཚོ་བལྟ། །དེ་ལྟར་རྣམ་པར་བསམ་གྱུར་པས། །རྣལ་འབྱོར་ཐམས་ཅད་བདེ་བའི་གནས། །རྡོ་རྗེ་མཁའ་འགྲོ་
<pb id="86.118b"/>
དེ་བཞིན་གཤེགས། །བཅོམ་ལྡན་བདག་པོས་འདི་གསུངས་སོ། །ཞེས་བྱ་བ་ནི་ཀེང་རུས་ཀྱི་ཆོ་ག་སྟེ་རབ་ཏུ་བྱེད་པ་གསུམ་པའོ།།  །།<head n="3" t="རབ་ཏུ་བྱེད་པ་བཞི་པ། མཆེ་བ་རྣམ་པར་གཙིགས་པའི་ཆོ་ག་བསྟན་པ།" type="tenpa" zh="78.650"/>དེ་ནས་མཆེ་བ་རྣམ་གཙིགས་པའི། །ཏིང་
འཛིན་སྦྱོར་གནས་བཤད་བྱ་སྟེ། །གཞུ་འགེངས་རིམ་པ་འོང་བ་ནི། །རྡོ་རྗེ་རྣལ་འབྱོར་པས་ཡོད་དེ། །སྲོག་གི་ཐིག་ལེ་སོན་བསམ་པ། །མཚམས་ཐམས་ཅད་དུ་དེ་བརྒྱུད་དེ། །གཞུ་དབྱུག་མཚན་
མར་བསམ་པར་བྱ། །སྒྲ་ཐམས་ཅད་ནི་བསྐུལ་བ་ཡིས། །ཀུན་ནས་འགེངས་བཞིན་པའི་མདའ། །དབུས་མའི་ལྟེ་བར་འཛོམ་པ་ཡིས། །རྣམ་པར་ཤེས་པའི་འབེན་གཞོམ་བྱ། །འབྱུང་གནས་ཐམས་
ཅད་གསད་པ་ཡིན། །བགྲོད་བཞིན་པ་ཡི་བདེ་བ་ཆེར། །དེར་རིག་པ་ཡིས་གཞན་དུ་འགྲོ། །མཆེ་བ་རྣམ་པར་གཙིགས་པ་ཡི། །རབ་སྦྱོར་རྣམས་ཀྱིས་ངེས་འབྱུང་འགྱུར། །མཚོན་བྱ་ཟད་པ་མེད་འཇོམས་པ། །
སྐྱེ་བོ་རྣམས་ལ་འཇུག་པར་འགྱུར། །མྱ་ངན་འདས་པའི་སྤྱོད་ཡུལ་ལས། །གཞན་གྱི་གྲོང་རྣམས་སུ་འཇུག་པའོ། །སྔོན་གྱི་སྤྲུལ་པའི་བག་ཆགས་ནི། །དེ་ལ་རྒྱུན་དུ་འཇོམས་པར་བྱེད། །རྣམ་པར་
ཞུ་བའི་བདག་ཉིད་ཆེ། །ཞི་བའི་གཟུགས་སུ་སྟེར་བར་འགྱུར། །ཥྚྲི་ཞེས་རྐང་པའི་འཐིལ་བར་དུ། །ནོར་བུའི་སྐུད་པ་བཞིན་དུ་བགྲོད། །ན་དེ་མཚམས་ཀྱི་དོན་དམ་པར། །ས་གསུམ་པོ་ལ་ལྟ་བར་འགྱུར། །
དེ་ཕྱིར་སྐྱེ་བོ་ཐམས་ཅད་ལ། །མཚོན་བྱ་མཚན་ཉིད་ཀྱིས་འབྱེད་དོ། །དབང་པོ་དེ་རྣམས་ཐམས་ཅད་ལ། །བདག་ཉིད་ཀྱིས་འབུགས་སླར་ཅི་སྨོས། །འགྲོ་བ་གཞན་དུ་རབ་འཇུག་པར། །མཆོག་ཏུ་
རྨད་བྱུང་འགྲོ་བར་འགྱུར། །སྒྱུ་འཕྲུལ་དྲ་བར་ཡང་དག་གནས། །སྐྱེ་བ་ཀུན་ལ་རྣམ་པར་བལྟ། །མིག་སོགས་རྣམ་པར་ཤེས་པ་ནི། །ནད་རྣམས་སུ་ནི་བསྐྱོད་པར་བྱོས། །མཁའ་འགྲོའི་རྣམ་པར་
<pb id="86.119a"/>
དེ་ཤེས་བྱ། །མཁའ་འགྲོ་མ་ཡི་གཟུགས་ཀྱི་གཙོ། །དཀྱིལ་འཁོར་སྔོན་དུ་སྤྲུལ་པར་ནི། །མཆེ་གཙིགས་ལ་སོགས་བསྒོམ་པར་བྱ། །རང་གི་ཁམས་ནི་བདེ་བའི་གཟུགས། །
རང་རང་གཙོ་བོར་བྱ་བ་ཡིན། །དེ་ལས་སྐྱེས་པའི་མཁའ་འགྲོ་ཆེ། །མཁའ་འགྲོ་མ་དང་བཅས་པའི་གཟུགས། །ཐམས་ཅད་ཆོས་འབྱུང་སྣ་ཚོགས་པའི། །སྙིང་པོར་གཞོམ་དུ་མེད་ཞི་བ། །ཆོས་ཀུན་
གཅིག་ཏུ་ཡོངས་བསྡུས་པ། །སྔགས་པས་ཆོ་ག་བཞིན་དུ་བྲི། །ཨཱ་ལི་ཀཱ་ལི་མཉམ་བྱས་ནས། །སྡེ་ཚན་རྣམས་ཀྱིས་ཡོངས་བརྗེས་པ། །འདོད་དོན་ཐམས་ཅད་སྒྲུབ་བྱེད་པ། །དེར་གནས་
དཔའ་བོས་ཡང་དག་བཏུ། །ཡེ་ཤེས་ལྷ་སོགས་སྐུ་བཞི་པོ། །ཞེས་བྱ་འཐོབ་འགྱུར་ཐེ་ཚོམ་མེད། །སྟེང་འོག་རྟག་ཏུ་དངོས་གྲུབ་སྟེར། །བདག་ཉིད་ཕོ་ཉ་ཀུན་འགྲོས་སོ། །ཡི་གེ་ལྔ་བཅུ་སྡེ་
ཚན་བརྒྱད། །དེ་ཉིད་མཁའ་འགྲོ་མཆོག་རྨད་བྱུང་། །སྡོམ་པའི་དཀྱིལ་འཁོར་ཡང་ན་ནི། །ཆུང་ངུའི་རྒྱུད་དང་འདྲ་བ་མཆོག །ཡི་གེ་ཐམས་ཅད་ཀྱི་ནི་ཚད། །སྡོམ་པ་སོགས་སུ་མཚོན་པར་བྱ། །
ཡི་གེ་རྣམས་དང་མིང་རྣམས་དང་། །སྡོམ་པ་རྣམས་སུ་དེ་བརྗོད་དོ། །དཀྱིལ་འཁོར་རྣམས་དང་རྒྱུད་རྣམས་དང་། །ལེའུ་རྣམས་དང་དེ་བཞིན་དུ། །ལས་ཚོགས་རྣམས་ནི་ཐམས་ཅད་དེ། །
ཉིས་འགྱུར་ཐུང་ངུ་རིང་བའོ། །དེ་ཉིད་དུ་ནི་ཀུན་ངེས་རྒྱལ། །འབྱིན་ཅིང་སྡུད་པར་བྱེད་པ་པོ། །སེམས་ཅན་རིགས་ཞེས་འདིར་དེ་བཤད། །རེ་རེ་ཡི་ནི་མཚན་ཉིད་དོ། །རེ་རེ་ཡི་ནི་བསྒོམ་པ་ནི། །ཇི་ལྟའི་
རིམ་པས་ཤེས་པར་བྱ། །ཡི་གེ་ཡི་ནི་མིང་དང་གཟུགས། །དེ་ནི་སེམས་ཅན་གཟུགས་སུ་འདོད། །གསང་སྔགས་དེ་ནི་ཟློས་བཞིན་པ། །དེ་ཉིད་དུ་ནི་རབ་བཞུག་བྱ། །ཨ་ཡིག་ཐིག་ལེ་དང་བྲལ་བ། །
<pb id="86.119b"/>
དམར་པོ་ཕྱི་མོ་རྣམ་པར་སྤངས། །ཨ་ཡིག་ཐིག་ལེ་དང་བཅས་པ། །དེ་ཕྱིར་མཚལ་གྱི་རིགས་ཅན་ནོ། །གུ་ཉ་ཛ་ཡི་མེ་ཏོག་དེ་མཉམ་པར། །ཨི་ཡིག་ལ་ནི་བརྒྱན་པར་འདོད། །ཨཱི་ཡིག་སིན་དྷུ་
ར་ཡི་མདོག །བཟང་པོ་ལྔ་པར་ཤེས་པར་བྱ། །ཨུ་ཡིག་དབང་པོའི་གཞུ་ཡི་འོད། །ཨཱུ་ཡི་ཡི་གེ་དྲུག་པ་ཉིད། །ཀློག་གཉིས་དང་ནི་འདྲ་བའོ། །རི་ཡིག་དུ་བའི་ཁ་དོག་སྟེ། །ཕྲ་མོ་ལུས་ནི་སྤངས་པའོ། །
རཱི་ཡི་ཡི་གེ་མུན་པའི་གཟུགས། །ལི་ནི་བྱ་རོག་གཤོག་པ་མཚུངས། །ལཱི་ཡི་ཡི་གེ་མཚལ་གྱི་མདོག །ཨེ་ཡི་ཡི་གེ་དམར་སྐྱ་ཏེ། །ཨཻ་སིན་དྷུ་ར་དམར་མདོག་མ། །ཨོ་ཡི་ཡི་གེ་ཉི་མ་འདྲ། །
འོད་ཟེར་སྟོང་ཕྲག་གྱེན་དུ་འབར། །ཨཽ་ཡི་ཡི་གེ་རྟག་འབར་བ། །ཉི་མ་བྱེ་བ་དང་མཉམ་འོད། །ཟླ་ཕྱེད་དེ་བཞིན་དུ་ཐིག་ལེ། །ཨཾ་ཡིག་སྔོན་དུ་བཤད་པ་ཅན། །ཟླ་བ་གཉིས་དང་ཚེག་དྲག་སྟེ། །ཨཿ
ཡིག་རྒྱལ་པོ་དེ་བཞིན་དུ། །དེ་ལྟར་སྟོང་པ་ཉིད་བཅུ་དྲུག །ལས་རྣམས་ཀྱི་ནི་དག་པའི་རྒྱུ། །མྱོས་དང་བརླབ་གདོལ་རྨོངས་པ་དང་། །སེམས་བྲལ་དང་པོའི་སྟོང་ཉིད་དོ། །རྨོངས་པ་དང་འཁྲུགས་དབང་དང་ནི། །
མྱུར་དུ་ཐམས་ཅད་སྟེར་བའོ། །བསམ་བྲལ་བ་དང་མྱོས་པ་དང་། །བརླབ་གདོན་དུ་ནི་བསལ་བའོ། །སྟོང་པ་ཉིད་ཀྱི་ལས་བསྒོམས་པས། །དེ་ནི་རྨུགས་དང་དབང་དུ་འོང་། །ཡང་དག་རྨོངས་དང་རྣམས་
རྨོངས་འགྱུར། །ལུས་བརླན་པ་དང་སེམས་པ་བྲལ། །དབང་དུ་འོད་དང་དགུག་པ་དང་། །ཡེ་ཤེས་ཤེས་བྱ་ཅན་མཆོག་གོ། །བསྐྲད་པ་དང་ནི་བཞུ་བའི་ལས། །རྣམ་པ་བདུན་དུ་འདོད་པ་ཡིན། །ས་ཡི་ཟིལ་
གནོན་འཛིན་བཞིན་དང་། །བསྔགས་མིན་པ་དང་རྨོངས་པའི་སེམས། །སྐྱེ་བ་འདི་ལ་ནམ་དུ་ཡང་། །དེ་ཡི་སླར་ཡང་འོང་མིན་པའོ། །རྣམ་པར་སྡང་དང་ཐམས་ཅད་ཀྱི། །འཇིག་རྟེན་གྱིས་ནི་སྨོད་པའོ། །
<pb id="86.120a"/>
འཇིག་རྟེན་ཀུན་དང་མཐུན་མེད་ལ། །སྐད་ཅིག་གནས་པ་སྤངས་པའོ། །ཡིད་ཀྱི་ལས་ནི་ཐམས་ཅད་རྣམས། །དེ་ཕྱིར་འཇིག་རྟེན་གསུམ་གང་འགྱུར། །བདེ་བ་ཁ་ཡིས་བཀུག་བྱས་ནས། །
དབུགས་མེད་རི་མོ་འཛག་པ་ནུབ། །ཕྱི་མོའི་ཡལ་ག་རྣམས་ཀྱིས་བྱ། །དམ་ཚིག་དབང་ཕྱུག་མའི་གནས་ཀྱིས། །ཕྱག་རྒྱ་ཆེན་པོའི་རང་བཞིན་ནི། །གཉིས་སྟོང་མཆོག་ཏུ་ཟག་པ་མེད། །སངས་རྒྱས་
རི་མོ་སྟེང་འོག་ཏུ། །པད་མའི་སྣལ་ཅན་རབ་ཏུ་གནས། །ཨཱ་ལི་ཀཱ་ལི་མདོར་བསྡུས་པ། །བཅུད་ལེན་ཁམས་ཀྱི་ལུས་ལས་སོ། །རྡོ་རྗེ་སེམས་དཔའ་ལ་སོགས་ལྷ། །ཞལ་དུ་ཡོངས་སུ་འགྱུར་བའོ། །
དེ་ཡི་འོག་དང་གང་གཞན་དུ། །ཡི་གེ་ཐམས་ཅད་ངེས་པར་གནས། །སོ་སོར་སྣང་བ་མ་བྱུང་བར། །བསྲུང་བ་གྱིས་ཞེས་བདག་གིས་བཤད། །སེམས་ནི་རྗེས་མཐུན་དབྱངས་སུ་འགྱུར། །སེམས་ནི་སྟོང་
པའི་རང་བཞིན་ཅན། །ཟླ་གཉིས་ཡང་དག་སྦྱོར་བ་ནི། །ཕྱག་རྒྱ་མཆོག་ཏུ་མི་འགྱུར་བའོ། །དེ་ལྟར་ཁམས་ཀྱི་རང་བཞིན་ཀྱང་། །ཇི་ལྟར་འདོད་པའི་ལས་བྱའོ། །སླར་ཡང་ཐམས་ཅད་བྱེད་པ་ཡི། །སྟོང་པ་ཉིད་
ནི་སོ་སོར་དགོད། །ཐོག་མ་གཉིས་ནི་རྐང་གཉིས་དགོད། །བརླ་དང་གསང་བ་རྐེད་པ་དང་། །ལྟེ་བ་སྙིང་ཀ་སྟེང་དང་ནི། །མགྲིན་པ་དང་ནི་རྐན་དེ་བཞིན། །ཁ་དང་སྣ་དང་རྣ་དག་དང་། །དཔྲལ་བ་མགོ་བོ་རྒྱབ་ཏུ་སྟེ། །
རང་གི་ཁམས་མིང་འདུ་ཤེས་ཀྱིས། །དབང་ལ་སོགས་པའི་ལས་བྱེད་དོ། །སླར་ཡང་རེ་རེ་ཡི་ཡང་ནི། །ལས་ནི་ཉི་ཤུ་ལྔའི་བདག་ཉིད། །སྟོང་ཉིད་དེ་ཉིད་རིག་བྱེད་པ། །རྒྱུན་དུ་ནང་དུ་བསྒོམ་པར་བྱ། །ཀ་ཡིག་
ལ་སོགས་མ་ཡིག་མཐར། །ལྷ་མོ་བདག་ཉིད་ཆེན་མོས་ཉོན། །གང་གིས་ས་གསུམ་གྱི་ནི་ལྷ། །ཐམས་ཅད་ལྷ་མ་ཡིན་དང་མི། །བསྒྲུབ་པའི་ལེགས་པར་ངེས་པར་ནི། །དེ་རྣམས་ཐམས་ཅད་དབང་དུ་འགྱུར། །
<pb id="86.120b"/>
དེ་ཉིད་ཉི་ཤུ་རྩ་ལྔ་ནི། །ཀ་ཡིག་སོགས་སུ་འདུ་ཤེས་སོ། །བདག་དང་དཀྱིལ་འཁོར་ལུས་དང་ནི། །ལྷ་དང་བླ་མ་དང་ནི་སྔགས། །རྣམ་ཤེས་ཡེ་ཤེས་སྙིང་པོ་དང་། །དུས་དང་རྒྱུ་དང་འབྲས་དེ་བཞིན། །འབུགས་
དང་བཅུད་ལེན་ལས་དང་ནི། །གཏོར་མ་ས་དང་ཕྱག་རྒྱ་གཞན། །དབང་པོ་དབུ་མ་སྒྱུ་མ་དང་། །མཚམས་དང་རིགས་རུས་དེ་བཞིན་ཏེ། །ལུང་ནི་རྗེས་སུ་རིག་པ་དང་། །མིག་འཕྲུལ་འདྲ་བ་རིམ་ཇི་ལྟར། །དེ་ལྟར་
དེ་ཉིད་ལས་མཛེས་པ། །ཤེས་རབ་ཆེན་པོས་ཤེས་པར་བྱ། །རང་བཞིན་གྱི་ནི་བརྗོད་པའི་ལས། །དུས་ཀྱི་མེ་ཡི་མདོག་ཅན་ནོ། །ཇི་ལྟར་དབང་ལས་སོགས་པའི་ལས། །ལྔ་ལྔ་རུ་ནི་གསལ་བ་ཡིན། །དམར་དང་
གནག་དང་དེ་བཞིན་དཀར། །སེར་དང་ལྗང་གུ་དེ་བཞིན་ནོ། །སྒྲུབ་པོའི་བསྒྲུབ་བྱའི་འདོད་པ་ནི། །དེ་རྣམས་དེ་ཉིད་འགྱུར་གྱིས་འོང་། །ཡ་ཡིག་ལ་སོགས་དགུ་རྣམས་ཀྱི། །ཇི་ལྟའི་ཆོ་གས་ཡི་གེ་རྣམས། །
ཕུང་པོ་ཁམས་ཀྱི་རིགས་རྣམས་དང་། །ཡན་ལག་དགུ་རྣམས་བརྗོད་པའོ། །ཇི་ལྟའི་རིམ་པས་བློ་ལྡན་གྱིས། །དགུ་དགུ་རུ་ནི་ཤེས་པར་བྱ། །ལས་ནི་དེ་རྣམས་ཤེས་བྱ་སྟེ། །འདུས་པ་བདེ་མཆོག་བླ་མ་དང་། །
བདེ་མཆོག་རྡོ་རྗེ་མཁའ་འགྲོ་དང་། །འབྱུང་བ་དེ་ཉིད་འདུས་པ་དང་། །རྡོ་རྗེ་འཇིགས་བྱེད་སྃ་བུ་ཊ། །ཇི་ལྟའི་ཆོ་གས་གཞན་དུ་ཡང་། །དེ་ལྟར་ངེས་བརྗོད་འབུམ་གསུམ་ལས། །ཕྱུང་བ་བདེ་མཆོག་ཆུང་ངུ་སྟེ། །
ཨ་ཡིག་ལ་སོགས་ཀྵ་ཡིག་མཐར། །ལེའུ་རྣམས་ཇི་ལྟའི་རིམ་པ་ཡིས། །དེ་ཁོ་ན་ཉིད་ལྡན་པར་སྦྱར། །སྡོམ་པ་རྒྱ་མཚོ་མཁའ་འགྲོ་སྐྱེས། །མཁའ་མཉམ་ནང་དུ་རབ་བཤད་པའི། །དེ་ཡི་སྒྲུབ་ཐབས་བཤད་
པར་བྱ། །ཇི་ལྟར་དབུས་མའི་པད་མར་ནི། །སངས་རྒྱས་གཟུགས་ནི་གསལ་བར་བསྒོམ། །སྐུ་ཡི་རྒྱ་མཚོ་སེར་སྣ་རྒྱ་མཚོ་དང་། །འདོད་ཆགས་རྒྱ་མཚོ་ཕྲག་དོག་རྒྱ་མཚོ་སྟེ། །ཕྱོགས་བཞི་པོར་ནི་བསྒོམ་པར་བྱ། །
<pb id="86.121a"/>
པད་འདབ་རྣམས་སུ་རྣལ་འབྱོར་མ། །རྡོ་རྗེ་རྒྱ་མཚོ་རིན་ཆེན་རྒྱ་མཚོ་མ། །པད་མ་རྒྱ་མཚོ་སྣ་ཚོགས་རྒྱ་མཚོ་མ། །གཡོན་སྐོར་དུ་ནི་བསྒོམ་བྱ་སྟེ། །འདབ་མ་བཞི་ལ་ཐོད་པ་ནི། །རྒྱ་མཚོ་བཞི་པོ་
ཡི་ནི་གཟུགས། །དངོས་ཀུན་བདུད་རྩིར་སོན་པའོ། །སླར་ཡང་གྲྭ་བཞི་པོ་རྣམས་སུ། །ཇི་ལྟའི་རིམ་པས་དགོད་བྱ་བ། །རྣལ་འབྱོར་ཡེ་ཤེས་དེ་ཁོ་ན། །ཐར་པའི་རྒྱ་མཚོ་གཡོན་སྐོར་དུའོ། །གཟུགས་དང་སྒྲ་དང་དྲི་
དང་རོ། །རེག་དང་ཆོས་དང་ཡིད་དང་སེམས། །ཀུན་ཀྱང་རྒྱ་མཚོར་ཤེས་བྱ་སྟེ། །གཡོན་དང་གཡས་ཀྱིས་དགོད་པར་བྱ། །ས་དང་ནམ་མཁའ་ལྕེ་དང་ནི། །རྣ་བ་ཐམས་ཅད་རྒྱ་མཚོ་སྟེ། །ཡེ་ཤེས་ཤེས་བྱའི་རྒྱ་མཚོ་དག །
སྔོན་གྱི་རིམ་པས་དགོད་པར་བྱ། །སྒོ་སྐྱོང་བ་ཡི་ལྷ་མོ་ཆེ། །གཡོན་སྐོར་དུ་ནི་དགོད་བྱ་བ། །གླང་པོ་རྒྱ་མཚོ་རྟ་རྒྱ་མཚོ། །སེང་གེ་རྒྱ་མཚོ་མ་ཧེ་མཚོ། །གྲྭ་ལ་གནས་པའི་ལྷ་མོ་ནི། །སྒྱུ་མ་རྒྱ་མཚོ་རྨི་ལམ་རྒྱ་མཚོ་མ། །
གསང་སྣང་རྒྱ་མཚོ་སྣང་བའི་རྒྱ་མཚོ་མ། །ཁ་དོག་འཁོར་ལོ་གཞན་གྱི་བཞིན། །བྱང་ཆུབ་ཆུང་ངུ་བདག་ཉིད་ཆེའི། །དཀྱིལ་འཁོར་དེ་ཡིར་ཤེས་པར་བྱ། །དུར་ཁྲོད་བརྒྱད་ཀྱི་རིམ་པས་ནི། །སྒྲུབ་ཐབས་རིམ་པས་
བསྒོམ་པར་བྱ། །སངས་རྒྱས་གཟུགས་ཀྱི་ཞལ་ནས་ནི། །པད་མའི་ཡུ་བ་ངེས་པར་འཐོན། །ཁ་དོག་དཀར་པོ་འབར་ཆེན་པོ། །པད་མ་འདབ་མ་སྟོང་ཕྲག་ཅན། །དེ་ཡི་དབུས་སུ་བསྒོམ་བྱ་བ། །མཁའ་འགྲོ་རྒྱ་མཚོ་
བདེ་མཆོག་སྟེ། །ཕྱག་སྟོང་པ་ནི་རྣམ་པར་བསྒོམ། །ཞལ་ནི་སུམ་བཅུ་རྩ་བདུན་ནོ། །ཞབས་བཅྭ་བརྒྱད་ཀྱིས་གར་དུ་མཛད། །སྤྱན་གསུམ་པ་ལ་སྣ་ཚོགས་མདོག །རལ་པའི་ཅོད་པན་ཅན་གྱིས་གཟུགས། །སྣ་
ཚོགས་རྡོ་རྗེ་ཟླ་ཕྱེད་ཅན། །རྒྱབ་ཏུ་དབང་ཕྱུག་ཆེན་པོ་འཛིན། །ལྷག་མར་དཔའ་བོ་དཔའ་དབང་མོ། །བཅུ་གཉིས་བདག་ཉིད་ཅན་འཁོར་ལོར། །ཇི་ལྟར་བདག་གིས་སྔོན་བཤད་པའོ། །ཤེས་རབ་ཕྱག་གཡོན་དུ་བཤད་ཏེ། །གཡས་
<pb id="86.121b"/>
པར་རྒྱུན་དུ་ཐབས་ཡིན་ནོ། །ཁྱབ་འཇུག་དྲག་པོ་དེ་བཞིན་ཚངས། །གཤིན་རྗེ་དང་ནི་ལོག་འདྲེན་དང་། །བདེན་བྲལ་དང་ནི་ཐགས་བཟངས་རིས། །དབང་པོ་ཚོགས་བདག་ཀར་ཏི་ཀ །དགྲ་བཅོམ་ཟླ་བ་ཉི་མ་དང་། །བླ་མ་
སྐྱོབ་པ་བླ་དེ་བཞིན། །ནོར་རྒྱས་དང་ནི་སྐྱེས་བུ་མེ། །མྱོས་བ་ཞབས་ཀྱིས་གནོན་པ་སྟེ། །རང་རང་ཁྱིམ་ཐབ་ཡང་དག་ལྡན། །མདོག་དང་མཚོན་ཆ་ཡང་བྱའོ། །ཕག་མོ་ཡིས་ནི་འཁྱུད་པ་སྟེ། །དེའི་གཟུགས་ཅན་
ནམ་ཕྱག་གཉིས་སྐྱེས། །སྣ་ཚོགས་གཟུགས་འཛིན་རབ་མྱུར་མ། །སླར་ཡང་རང་འདྲའི་གཟུགས་ཅན་མའོ། །འདབ་མ་སྟོང་དུ་བསྒོམ་བྱ་བ། །རང་བཞིན་རྣལ་འབྱོར་མ་ཀུན་ཏེ། །བཅོམ་ལྡན་ཁ་དོག་གང་འདྲ་བ། །
དེ་འདྲར་དེ་རྣམས་མཚོན་པར་བྱ། །ཐུང་ངུ་རིང་པོ་ཡོན་ཏན་འཕར། །ཨ་ཡིག་ལ་སོགས་སྡེ་བརྒྱད་དེ། །ཕྱི་མོ་བཅུ་གཉིས་ཀྱིས་ཕྱེ་བ། །སྟོང་ཕྲག་རྣལ་འབྱོར་མའི་ཡང་ངོ་། །ཀ་རྡོ་རྗེ་སོགས་ཤེས་བྱ་སྟེ། །
ཁམས་ཀྱི་རྐྱེན་གྱི་ཡིད་ཀྱིས་སོ། །འཁོར་ལོ་དྲུག་བདག་རྣལ་འབྱོར་ཅན། །དེ་ཐམས་ཅད་ནི་གར་དུ་མཛད། །ཐམས་ཅད་ཀྱིས་ནི་རོ་ལ་གནོན། །ཕྱག་གཉིས་པ་འམ་མཁའ་འགྲོའི་བདག །ཐོད་པ་ཁ་ཊྭཱྃ་ག་
འཛིན་མ། །བདེ་ཆེན་རྣམ་པའི་གཟུགས་ཅན་མའོ། །སངས་རྒྱས་ཐུགས་ཀ་ནས་སྤྲོ་བ། །འཁོར་ལོ་གསུམ་འགྲོ་འོད་ཟེར་ཕྲེང་། །སྲོག་ནི་འོག་དང་སྟེང་ལྟ་བས། །སྡོམ་པ་རྒྱ་མཚོ་དགུག་པར་བྱ། །སླར་
ཡང་དབུགས་ཀྱིས་དབྱུང་བ་ནི། །མཁའ་འགྲོ་རྒྱ་མཚོ་གཉིས་མེད་བདག །ཐམས་ཅད་སྡོམ་པའི་སྒྲུབ་ཐབས་སུ། །ཇི་ལྟའི་རྣལ་འབྱོར་གཞན་བྱའོ། །དེ་ལྟར་བྱེད་བཞིན་པ་ཉིད་ཀྱིས། །ཕྱག་རྒྱའི་དངོས་གྲུབ་སྐྱེ་བར་
འགྱུར། །གཞུང་ཐམས་ཅད་ནི་བལྟ་བར་བྱ། །གཞན་པའི་རྣལ་འབྱོར་དམིགས་མི་བྱ། །དམ་ཚིག་གི་ནི་སྤྱོད་པ་ཅན། །སྡོམ་པ་ཆུང་ངུར་རབ་ཏུ་བཤད། །ཐམས་ཅད་སོག་མ་བཞིན་དོར་ལ། །ཐམས་ཅད་སྡོམ་པ་གཟུང་བར་
<pb id="86.122a"/>
གྱིས། །མཆེ་བ་རྣམས་གཙིགས་རབ་སྦྱོར་བས། །གཞུ་འགེངས་རིམ་པས་འོང་བར་གྱིས། །དེ་ཡི་དཀྱིལ་འཁོར་འཁོར་ལོ་ཡང་། །སྔོན་གྱི་སྦྱོར་བས་བསྒོམ་པར་བྱ། །འོག་དང་སྟེང་གཉིས་མཆེ་
བ་གཉིས། །བདེ་མཆོག་མཁའ་འགྲོ་རྒྱ་མཚོ་དག །རང་མིང་བརྗོད་པའི་གསང་སྔགས་ལ། །ཧཱུྃ་ཕཊ་ཡི་གེ་མཐར་སྦྱར་གྱིས། །ཡང་དག་ཏིང་འཛིན་རྡོ་རྗེ་ཡི། །གསང་སྔགས་ཐམས་ཅད་ལ་བྱའོ། །ཐམས་
ཅད་རྒྱན་ནི་རབ་བཤད་པའང་། །སྔགས་རིག་པ་ཡིས་སྔོན་བཞིན་ནོ། །བདག་གི་བདག་པོས་རྒྱུད་འདི་ནི། །གསུངས་པས་ཡང་དག་དགའ་བར་འགྱུར། །ཉིད་དང་ལྷན་ཅིག་བྱ་བ་བྱས། །ཕྱག་རྒྱ་འོག་སྟེ་ཇི་
ལྟར་ལགས། །ཁྱོད་ཀྱིས་འོག་དང་སྟེང་ཕྱག་རྒྱ། །རབ་བཤད་བྱ་ཡིས་ལྷ་མོ་ཉོན། །མཁའ་འགྲོ་རྒྱ་མཚོ་ཤེས་རབ་ཆེ། །ཐབས་ནི་སྡོམ་པ་རྒྱ་མཚོའོ། །འོག་དང་སྟེང་དུ་སྙོམས་འཇུག་པས། །དེ་ནི་
ཕྱག་རྒྱ་མངོན་བརྗོད་འགྱུར། །ཞལ་ལས་ངེས་པར་འཐོན་ཡུ་བ། །ངག་གིས་བསྒོས་པའི་བདག་ཉིད་དོ། །དེ་ནི་མཁའ་འགྲོ་སྤྱོད་དེ་ཡང་། །རྣམ་པར་ཤེས་དང་ཐམས་ཅད་འོང་། །ཞུ་བའི་གཟུགས་ནི་
སྙིང་ག་རུ། །འོད་ཀྱིས་ཐམས་ཅད་སྡོམ་པར་གྱིས། །དེ་ནི་ཐེག་པ་ཆེར་སྡོམ་པ། །བདག་ཉིད་ཆེན་པོ་ཡེ་ཤེས་གཟུགས། །དེ་ལྟར་གཉིས་སུ་བྱར་མེད་གཟུགས། །དེ་ནི་ཕྱག་རྒྱར་མངོན་པར་བརྗོད། །
དཔའ་བོ་ཐམས་ཅད་མཉམ་སྦྱོར་ལས། །རྡོ་རྗེ་སེམས་དཔའ་བདེ་བའི་མཆོག །རྡོ་རྗེ་མཁའ་འགྲོ་རྒྱ་མཚོ་ཆེ། །བཅོམ་ལྡན་བདག་པོས་འདི་གསུངས་སོ། །ཞེས་བྱ་བ་ནི་མཆེ་བ་རྣམ་པར་གཙིགས་པའི་ཆོ་ག་སྟེ་
རབ་ཏུ་བྱེད་པ་བཞི་པའོ།།  །།<head n="3" t="རབ་ཏུ་བྱེད་པ་ལྔ་པ། ལྷ་དགྲ་ཡི་ཆོ་ག་བསྟན་པ།" type="tenpa" zh="78.658"/>དེ་ནས་ལྷ་མོས་མཆོད་བྱས་ནས། །ཕྱག་བྱས་ནས་ནི་འདི་སྐད་གསོལ། །སེམས་ཅན་རྣམས་ཀྱི་སྡོམ་བྱུང་བ། །བཅོམ་ལྡན་བདག་པོ་ཉིད་ཀྱིས་གསུངས། །ལྷ་དགྲ་ཡི་ནི་རབ་སྦྱོར་
<pb id="86.122b"/>
བས། །རབ་བཤད་བྱ་ཡིས་ལྷ་མོ་ཉོན། །བྱང་ཆུབ་སེམས་ཀྱི་ཆ་ཅན་གྱི། །བདེ་བ་འོངས་བ་གང་ཞིག་རྩ། །སྡོམ་པ་སེམས་ཅན་སྨིན་བྱེད་པའི། །རྣལ་འབྱོར་དེར་ནི་རྣམ་པར་སྤྲོ། །འདོད་ཆགས་ཆགས་བྲལ་རྣམ་འདྲེས་
པ། །སྡོམ་པ་སྐྱ་འགྲོའི་གཟུགས་ཅན་ནོ། །གང་ཕྱིར་དེ་ཉིད་ཀྱིས་སྡོམ་པ། །སྔོན་གྱི་སྤྱོད་པའི་སྡོམ་པའོ། །བཻ་ཡི་ནམ་མཁའ་ནམ་མཁར་ཏེ། །སྐུ་གསུམ་རྣམས་ཀྱི་ཡང་དག་བཞུགས། །ཆོས་དང་ལོངས་སྤྱོད་
རྫོགས་སྤྲུལ་པ། །འཐོབ་འགྱུར་འདི་ལ་ཐེ་ཚོམ་མེད། །གང་ཚེ་སེམས་ནི་འགྲོ་བཞིན་པ། །གཟུགས་ཀྱི་དབུས་སུ་ཐིམ་པར་གྱིས། །རང་རིག་བདག་ཉིད་བྱང་ཆུབ་ལྡན། །ལྷན་ཅིག་སྐྱེས་པའི་སྐུ་འཐོབ་འགྱུར། །
ཏིང་འཛིན་སྐད་ཅིག་རིག་མེད་པ། །གང་གི་སྲིད་གསུམ་ལ་ཐིམ་གྱིས། །དེ་ནི་འབྱུང་བར་ཤེས་བྱ་སྟེ། །ལུས་ཅན་གཞན་རྣམས་ཀྱི་སྡོམ་མིན། །རྣལ་འབྱོར་རྣམས་ཀྱི་གསང་སྡོམ་པ། །དེ་ལྟར་དེ་ཉིད་ངེས་
ཤེས་བྱ། །ནང་གི་བདག་ཉིད་ཉིན་ཞག་གིའང་། །དེ་ཡིས་སྡོམ་པར་བཤད་པར་འགྱུར། །མཚན་ཉིད་ཐམས་ཅད་ཡོངས་ལྡན་པའི། །ཨཱ་ལི་ཀཱ་ལི་སོགས་སྡེ་ཚན། །དང་པོའི་ཡི་གེའི་ཆ་ལ་སོགས། །
གང་དུ་མིང་ནི་ངེས་པར་མཐོང་། །རིགས་ནི་དེ་རུ་ཤེས་བྱ་སྟེ། །ཨང་ཀའང་སེམས་ཅན་ཡང་དག་ལྡན། །མཐའ་ཡས་ལ་སོགས་ཀླུ་གང་དང་། །ཉི་མ་ལ་སོགས་གཟའ་དེ་བཞིན། །མཁའ་འགྲོ་མའི་མི་དེ་
ཐོག་བྱས་ནས། །མ་མོ་དེ་རྣམས་སུ་རབ་གྲགས། །ལྷ་རྣམས་ཀུན་གྱིས་བསྐྱེད་པ་དང་། །སྔགས་རྣམས་ཀྱི་དང་རྒྱུད་ཉིད་ཀྱིའང་། །འཇིག་རྟེན་ཀུན་གྱི་མ་ཡིན་ཏེ། །དེ་ཡིས་མ་ལ་ཡང་དག་བརྟེན། །རྩ་ནི་
དགུ་པོ་འགོག་པ་ལས། །སྲོག་རྒྱུ་རྣམས་སུ་ཤེས་པར་བྱ། །ཨ་ཨཱ་ཀ་ཙ་ཊ་ཏ་པ་དང་། །ཡ་ཤའི་སྡེ་ཚན་ཡི་གེ་དགུ། །ཨི་ཨཱི་ཁ་ཚ་ཋ་ཐ་ཕ། །ར་ཥ་གཉིས་པར་བརྗོད་པའོ། །ཨུ་ཨཱུ་ག་ཛ་ཌ་ད་བ། །ལ་ས་སྡེ་
<pb id="86.123a"/>
ཚན་གསུམ་པའོ། །ཨེ་ཨཻ་གྷ་ཛ་ཌྷ་དྷ་བྷ། །བོ་ཧ་སྡེ་ཚན་བཞི་པའོ། །ཨོ་ཨཽ་ཨྃ་ཨཿང་ཉ་ཎ། །ན་མ་དེ་ལྟར་དགུའི་བདག་ཉིད། །བཞི་པོ་ཡོངས་སུ་གྲགས་པ་སྟེ། །ཉི་ཅན་
ལྔ་རྣམས་ཀྱིས་དེ་བཞིན། །དེ་ལྟར་འཇིག་རྟེན་ཀུན་གྱི་དེ། །སྡུད་པ་དང་ནི་འབྱིན་པར་གནས། །སྒྱུ་ཆེན་བཅུ་གཉིས་དེ་རྣམས་ཀྱིས། །ས་བོན་གཟུགས་ཀྱི་ཚོགས་དྲན་བྱ། །དེ་རྣམས་རཱ་སིར་ཡང་དག་གྲགས། །
རྒྱུ་སྐར་ཀུན་དང་ཡང་དག་ལྡན། །ཟླ་བ་དང་ནི་ཉི་མའི་ཆས། །འོག་དང་སྟེང་གི་ཁ་དེ་བཞིན། །བརྟན་པ་དང་ནི་གཡོ་བ་གཉིས། །རྒྱུ་སྐར་དང་ནི་རཱ་སིར་བཤད། །སྲོག་ཟུང་ངུ་ནི་དེ་བཞིན་གྲགས། །རིང་དང་ཆུང་
ངུ་རྒྱལ་དང་ཕམ། །སྟེང་དུ་དེ་ཡི་རྒྱལ་བར་བཤད། །འོག་ཏུ་འཆི་བ་མཉམ་མི་མཉམ། །ཉི་མའི་རྒྱུ་བར་སོན་པ་ཀུན། །རྒྱུ་སྐར་རཱ་སི་གཟའ་དེ་བཞིན། །རཱ་སི་རྣམ་གསུམ་སྤྱོད་གང་ཕྱིར། །ཉི་མར་གནས་པར་
འཆར་བར་འགྱུར། །སྲོག་འཆར་བ་དང་ཡང་དག་ལྡན། །རཱ་སི་ཀུན་གྱིས་ཤེས་པར་བྱ། །ཀར་ཀ་ཊ་སེང་བུ་མོ་དང་། །བུམ་པ་རིགས་དྲུག་ཡང་དག་ལྡན། །འཆར་བར་འགྱུར་དང་ཤར་བ་ཡང་། །ཇི་ལྟའི་
རིམ་དག་གཟའ་ཀུན་གྱིས། །བྲི་ཤྩི་ཀ་དང་རྟ་ཉིད་དང་། །རི་དགས་བུམ་པར་ཡང་དག་ལྡན། །ཆ་ཤས་ལྔ་ཡི་ཚད་གྱི་ནི། །གཟའ་ཤར་བ་ཡིས་འཆར་བར་འགྱུར། །རི་བོང་ལུག་དེ་བཞིན་ཉིད་དང་། །སྐན་ད་རུ་ནི་
སོན་དེ་བཞིན། །ཆ་ཤས་ཀྱང་ནི་བཞི་པ་ཉིད། །འཆར་བ་འོང་བར་འཆར་བར་འགྱུར། །ཞག་གི་འཆར་བ་མ་ལུས་པའང་། །འབྲས་བུའི་མིང་དང་ཡང་དག་ལྡན། །ནག་མོ་སོགས་ནས་འཇིབ་མའི་མཐར། །
ཡོངས་སུ་རིམ་པས་ཉི་ཤུ་བཞི། །གང་དང་འདྲ་བའི་མིང་དེ་འདྲའོ། །དེ་རྣམས་འབྲས་བུར་ཤེས་པར་བྱ། །ཉིས་འགྱུར་ལོངས་སྤྱོད་བྲིས་པ་དང་། །དབང་པོ་རྣམས་ཀྱི་ཆ་དང་ལྡན། །ཐོབ་པ་ཞག་ཏུ་ཤེས་བྱ་སྟེ། །བདག་གི་རྟག་
<pb id="86.123b"/>
ལྷ་མོ། །བདག་ཉིད་ཀྱིས་ནི་དགོས་ཀུན་དང་། །གཞན་རྣམས་ལ་ཡང་དེ་ལྟར་སྦྱར། །དེ་ཕྱིར་ཕྱི་དང་ནང་རྣམས་སུ། །དགེ་དང་མི་དགེའི་ལས་ཤེས་བྱ། །སྡོམ་པ་འབྱུང་བའི་དུས་སུ་ནི། །རྣམ་རྟོག་མེད་པས་མཚོན་པར་
བྱ། །གཟའ་གང་དེ་རྣམས་དབྱངས་ཤེས་བྱ། །དབྱངས་གང་དེ་རྣམས་རཱ་སིའོ། །དབྱངས་དང་རཱ་སི་དེ་བཞིན་སྐར། །རང་གི་གཟུགས་རྣམས་ཀྱང་བལྟའོ། །དངོས་གྲུབ་འབྲས་བུ་སྟེར་བ་པོ། །ཡང་དག་སྦྱོར་དང་
བྲལ་ན་མེད། །གཡོ་བའི་འཆར་བས་གཡོ་བའི་ལས། །ངེས་པར་བརྟན་པས་གཡོ་མེད་འགྱུར། །འདྲེན་མ་ཡིས་ནི་འདྲེན་མར་འགྱུར། །སེམས་ཅན་རྣམས་ཀྱི་བསོད་ནམས་རྒྱུས། །ལྷ་རྣམས་གྲོལ་བའི་རྒྱུ་ཉིད་པས། །
ལྷ་ཡིས་དགྲ་ནི་བསྒོམ་པར་བྱ། །སུམ་བཅུ་བདུན་བདག་ཉིད་འཁོར་ལོ། །རྣལ་འབྱོར་དངོས་གྲུབ་བྱེད་པའི་གཙོ། །ཁ་དོག་དང་ནི་མཚན་ཉིད་དབྱིབས། །ལས་རྗེས་འབྲངས་པས་བསྒོམ་པར་བྱ། །ལྷ་འམ་ལྷ་མིན་སྦྱིན་བྱེད་
ཀྱི། །དགྲ་ནི་འཁོར་ལོ་སྡོམ་པའོ། །དཔའ་བོ་ཐམས་ཅད་སྙོམས་འཇུག་པས། །རྡོ་རྗེ་མཁའ་འགྲོ་བདེ་བའི་མཆོག །རྡོ་རྗེ་མཁའ་འགྲོ་ལྷ་ཡི་དགྲ། །བཅོམ་ལྡན་འདས་ཀྱིས་འདི་གསུངས་སོ། །ཞེས་བྱ་བ་ནི་
ལྷ་དགྲ་ཡི་ཆོ་ག་སྟེ་རབ་ཏུ་བྱེད་པ་ལྔ་པའོ།།  །།<head n="3" t="རབ་ཏུ་བྱེད་པ་དྲུག་པ། འོད་དཔག་མེད་ཀྱི་ཆོ་ག་བསྟན་པ།" type="tenpa" zh="78.661"/>དེ་ནས་རྣལ་འབྱོར་མ་ཐམས་ཅད། །འདུས་པར་བྱས་ནས་འདྲི་བ་ནི། །ལྷ་དང་སྦྱིན་བྱེད་སེམས་ཅན་གྱི། །སྡུག་བསྔལ་སྟེར་པོ་ཇི་ལྟར་ལགས། །གལ་ཏེ་ཀུན་རང་
བཞིན་སྟོན་པ། །དགེ་དང་མི་དགེ་དེ་འདྲི་བ། །དེ་ནས་བཅོམ་ལྡན་ལྷ་ལ་སོགས། །སེམས་ཅན་ཀུན་སྟེར་པོ་ཅི་ལགས། །འདི་ལ་བདག་ནི་ཐེ་ཚོམ་མཆིས། །གཙོ་བོ་གསལ་བར་མཛོད་ཅིག་ཀྱི། །ཕག་མོ་ལ་སོགས་
མང་པོ་ཡི། །ལྷ་མོ་སྒྱུ་མ་ཆེན་མོ་ཉོན། །རང་རང་ལས་ཀྱི་རྗེས་འབྲངས་པས། །ལྷ་དང་སྦྱིན་བྱེད་སེམས་ཅན་གྱི། །བདག་གི་རང་བཞིན་དུ་ནི་མེད། །བྱང་ཆུབ་ཆེན་པོར་ཞུ་ལས་ཡོད། །རང་གི་རང་བཞིན་ཡོན་ཏན་ཉིད། །
<pb id="86.124a"/>
བདག་གི་ལས་ཀྱིས་ཡང་དག་འབྱུང་། །དེ་ཕྱིར་དགེ་དང་མི་དགེ་བལྟ། །སྣ་ཚོགས་ཀུན་རྟོག་འཐོབ་པར་བྱེད། །དེ་ཡིས་ལྷ་དང་སྦྱིན་བྱེད་རྣམས། །གཟའ་དང་རཱ་སི་རྒྱུ་སྐར་ཅན། །རང་གི་ལས་
འབྲས་ལ་ཟ་བ། །སྟེར་རོ་གཞན་དུ་ཅི་ཡང་མེད། །སྟོན་པ་ཇི་ལྟར་གྲོལ་བར་འགྱུར། །གླུ་འདི་ཡིས་ནི་དགྱེས་པར་བྱེད། །ཨ་མི་ཏཱ་བྷ་ཛ་ནི་ཏཱ་མ་ས་མཱ་དྷྱ་མཱ་ག་མཱ་ག་མཱ་དྷཉ། མ་པཱ་ཉ་རཱི་སཱ་མཱ་ཉ་རི་ག་མཱ་སཱ་ཉ་མཱ་རཱི་གི་མ་བྷཱུ་ཡ་ཏེ། 
ས་རཱི་རེ་སཱ་རཱི་རེ་སཱ་ཉ་ཤྲུ་ཏ་ནི་སཱ་མཱ་ཉ་སཱ་ནཱི། ཤཱི་རཱི་བྷ་ག་མཱ་དྷཱ་མྨཱ་དྷ་མྨཱ་སཱ་ཉ་པཱ་ཡཱ་མ་པཱ་པཱ་མ་དང་མི་ཏེ། འོད་དཔག་མེད་ཀྱི་རབ་སྦྱོར་བས། །འདི་འདྲའི་གྲོལ་བ་བསྒྲུབ་པར་བྱ། །ཨ་བ་དྷཱུ་ཏཱིའི་དབུས་སུ་ནི། །
རྣམ་ཤེས་གྲོལ་བ་ལ་མཚོན་བྱ། །སྲོག་ལ་སོགས་པའི་རླུང་ཐམས་ཅད། །རྣམ་འགྱུར་བྱས་པའི་བར་ཐིམ་བྱ། །རྣམ་པར་ཤེས་པ་འདྲེས་གྱུར་པའང་། །ཁམས་ཐམས་ཅད་ཀྱི་བཅུད་ལེན་ཏེ། །འཐུངས་པས་དངོས་
གྲུབ་ཐོབ་པར་འགྱུར། །དབང་པོ་རྣམ་བགྲོད་མཚན་ཉིད་ལས། །རྐན་གྱི་ཕྱོགས་སུ་གནས་པའི་ལྕེ། །ཨ་བ་དྷཱུ་ཏཱིར་དེ་རབ་བཤད། །ཆ་ཤས་ཅན་གྱི་ཐ་མ་ཡི། །བདུད་རྩིའི་རྒྱུན་ནི་འཛག་པར་འགྱུར། །རྩ་ཐམས་
ཅད་དུ་བཀང་བ་སྟེ། །ཡང་དག་རིག་པའི་གཟུགས་སུ་ཐིམ། །མདོར་བསྡུས་པས་ནི་ཁམས་ལྔ་སྟེ། །གཞན་གྱི་དངོས་པོ་འདིར་མ་བརྗོད། །དབང་ཆེན་ལ་ནི་མེ་ཡིས་བསྲེག །ཆུ་ཡི་དབུས་སུ་རབ་ཏུ་ཐིམ། །མྱུར་དུ་
ཞུ་ནས་འགྲོ་བར་འགྱུར། །རླུང་གི་ནམ་མཁའ་ལ་གནས་སོ། །ཆུ་ཡི་ཚོགས་ནི་བསྐམ་བྱས་པས། །དེ་ཉིད་དུ་ནི་ཐིམ་ནས་འགྲོ། །སེམས་ནི་སྟོང་ཉིད་ལ་སོན་བྱ། །སྟོང་ཉིད་ནམ་མཁའི་ཁམས་ལའོ། །ནམ་མཁའ་
ཡེ་ཤེས་ལ་འཇུག་བྱ། །ཡེ་ཤེས་སྒྱུ་མའི་རང་མཚན་ཉིད། །མཁས་པས་ཡེ་ཤེས་ཤེས་བྱའི་བདག །དེ་ལྟར་འོད་དཔག་མེད་པ་བསྒོམ། །བརྩིབས་བརྒྱད་ལེགས་པར་བརྒྱན་པ་ཡི། །ཤེས་བྱའི་འཁོར་ལོ་འདི་བསྒོམ་བྱ། །
<pb id="86.124b"/>
པུ་མེད་བྲི་བ་མི་ཨུ་ཀུ། །དྷ་སི་མེ་རོ་མ་ཀ་འདྲེར། །རླུང་དུ་ཏུ་ཀ་བི་མི་ཏེ། །དབང་ལྡན་དུ་ནི་རཱ་སིའོ། །དེ་རྣམ་འཁོར་ལོ་རིམ་ཇི་བཞིན། །དེ་བཞིན་འདི་ལ་འདི་རྣམས་དགོད། །ཨ་ཨི་ཨུ་ཨེ་ཨོའི་ས་བོན། །
བཀྲ་ཤིས་ལ་སོགས་གཟའ་ལྔ་ནི། །ཤར་ལ་སོགས་པར་དགོད་པར་བྱ། །རིང་པོ་དེ་ཉིད་དུ་དགོད་བྱ། །ཨྃ་ཨ་ཉི་མ་ཟླར་ཤེས་བྱ། །ཉི་མ་ཟླ་བ་འདིར་གྲོལ་བ། །ཀུ་ལེ་རེ་ལ་ཉི་མ་སྟེ། །གཟའ་ལྷག་གདོང་ལྔ་པ་
འདིར་གནས། །མཐར་ནི་གང་ཞིག་ལྷག་མ་ཡི། །སོ་སོའི་ཆོ་གས་ཟ་བར་འགྱུར། །རཱ་སི་རྣམས་ཀྱི་བརྒྱན་པ་ཡི། །འགྲོ་ཀུན་ལ་ཕན་འཁོར་ལོ་དེ། །དེ་ལྟར་དོ་ལའི་འཁོར་ལོར་འགྱུར། །རྒྱུ་སྐར་རཱ་སི་དུས་དང་
ཞག །ལུགས་རྣམས་རོ་ཧི་ཏི་སོགས་དང་། །ཟླ་བ་དང་ནི་ཉི་མ་རྣམས། །འཆི་བའི་མཚན་ཉིད་མཚོན་པ་ནི། །མདོར་བསྡུས་པ་ཡིས་བཤད་པར་བྱ། །རྒྱུ་སྐར་དུས་ཚོད་ཡང་དག་ལྡན། །གཟའ་དང་ནད་ནི་དེ་བཞིན་
ཏོ་ལ་རཱ་སིའི་ཚད་ཀྱིས་ནི། །སྐྱེ་བའི་ལས་སུ་བརྗོད་པ་ཡིན། །ཀཱར་ཏེ་ཀ་དང་བཟང་པོའི་ཚེ། །མིག་དམར་དེ་བཞིན་སྨིན་དྲུག་སྟེ། །དེ་ལ་འཆི་བར་ཤེས་པར་བྱ། །གལ་ཏེ་རྣལ་འབྱོར་པ་མེད་ནའོ། །མྲི་ག་ཤིར་ཤ་མགོ་དང་ནི། །གཟའ་ལྷག་ཉི་མ་ལ་སྨྱོ་བ། །
མགུལ་པའི་ནད་ཀྱི་ཉིན་བཞིན་ནོ།  །ཁྱུ་མཆོག་ལ་ནི་རྟག་ཏུ་འཆི། །རྒྱལ་དང་མྲི་གའི་རྒྱུ་སྐར་དང་། །གཟའ་ལྷག་འཁྲིག་པ་ལ་འཆིའོ། །ཀུ་ལི་ར་མཆུའི་ཚེས་བརྒྱད་ཀྱི། །ཐོ་རངས་པ་སངས་ལ་འཆིའོ། །གྲེ་དང་མཆུ་ཡི་རྒྱུ་སྐར་དང་། །ཚེས་བཅུ་སྤེན་པ་སེང་
གེ་ལ། །ནུབ་མོ་འཆི་བར་ཤེས་བྱ་སྟེ། །གལ་ཏེ་བརྒྱ་བྱིན་མཉམ་གྱུར་ཀྱང་། །བུ་མོ་ཉི་མར་གུལ་མས་འཆི། །ས་ག་དང་ནི་བཅུ་བཞི་དང་། །གཞུ་དང་ཕུར་བུའི་རེ་མོ་དང་། །གལ་ཏེ་སངས་རྒྱས་མཉམ་གྱུར་པ། །སྲང་ལ་འཆི་བར་ཤེས་པར་བྱ། །སྣྲོན་དང་བཅུ་གཅིག་ནམ་པོ་དང་། །ཕུར་བུ་
སྡིག་པ་ལ་འཆིའོ། །ཆུ་སྟོད་ཆུ་སྨད་ཚེས་དགུ་དང་། །གྲོ་བཞིན་གཞུ་དང་པ་སངས་འཆི། །གྲོ་བཞིན་ཚེས་བདུན་ཟླ་བ་དང་། །རྒྱལ་དང་ཆུ་སྲིན་ལག་ནོར་མེད། །ཁྲུམས་སྟོད་ཁྲུམས་སྨོད་བཅུ་གསུམ་པ། །ཟླ་བ་མོན་གྲེ་བུམ་པས་འཛད། །ཐ་སྐར་བརྒྱད་པ་ནམ་གྲུ་དང་། །སྤེན་པ་དང་ནི་
<pb id="86.125a"/>
ཉ་ལ་འཆི། །སེམས་ཅན་ཀུན་གྱི་སྐྱེ་བའི་རྩིས། །དུས་སྨྲ་བས་ནི་ཤེས་པར་བྱ། །ས་བོན་གཅིག་ལས་སྐྱེས་ཡོན་ཏན། །གཉིས་པ་སྐྱེ་བའི་དུས་ཀྱིས་སོ། །རིགས་གཉིས་སུ་ནི་ཤེས་བྱས་ནས། །
དེའི་དུས་སྐྱེ་རྩིས་བརྩམ་པར་བྱ། །སྔོན་ལས་རྣམ་པ་སྣ་ཚོགས་ཀྱིས། །མཁས་པས་དེའི་རིགས་སུ་སྐྱེའོ། །དེ་ཡི་འབྲས་བུ་ཤེས་བྱ་སྟེ། །མཚན་ཉིད་ཀྱིས་ནི་རྗེས་སུ་གནས། །རཱ་སི་སོགས་འཁོར་
འབྲེལ་པ་དེ། །རྣམ་ཤེས་ཀུན་གྱི་མཚན་ཉིད་དོ། །འོད་དཔག་མེད་ཀྱི་རབ་སྦྱོར་བས། །དཀྱིལ་འཁོར་གསལ་བར་བསྒོམ་པར་བྱ། །དབུས་སུ་འོད་དཔག་མེད་མགོན་པོ། །ལྷག་མར་མཁའ་འགྲོ་
མ་སོགས་སོ། །དེ་ནི་རྣམ་ཤེས་སྐྱེ་གསལ་བར། །ལས་ཀྱི་འབྲས་བུ་དེ་དྲན་བྱ། །ཐམས་ཅད་བདེ་བ་ཀུན་སྦྱོར་ལས། །དེ་ཚེ་གཉིས་མེད་ལ་བརྟེན་པའི། །འོད་དཔག་མེད་ཀྱི་སྦྱོར་ལྡན་པ། །བཅོམ་ལྡན་
སྟོན་པས་འདི་གསུངས་སོ། །ཞེས་བྱ་བ་ནི་འོད་དཔག་མེད་ཀྱི་ཆོ་ག་སྟེ་རབ་ཏུ་བྱེད་པ་དྲུག་པའོ།།  །།<head n="3" t="རབ་ཏུ་བྱེད་པ་བདུན་པ། རྡོ་རྗེ་འོད་ཀྱི་ཆོ་ག་བསྟན་པ།" type="tenpa" zh="78.664"/>རྡོ་རྗེ་འོད་ཀྱི་རབ་སྦྱོར་བས། །ཡེ་ཤེས་དེ་ཁོ་ཉིད་བཤད་བྱ། །ལྷ་མོས་སླར་ཡང་མཆོད་བྱས་ནས། །
དེ་ཁོ་ན་ཉིད་ཡེ་ཤེས་ཞུས། །སེམས་ཅན་རྣམས་ཀྱི་རྣམ་ངེས་པས། །འཆི་བའི་མཚན་ཉིད་གང་འདྲ་བ། །དེ་འདྲ་བདག་གིས་བཤད་བྱ་ཡིས། །རྩེ་གཅིག་པ་ཡི་ཡིད་ཀྱིས་ཉོན། །ལུས་ལ་རྩ་རྣམས་མཚན་
མ་ནི། །དེ་རྣམས་ཇི་ལྟར་གསལ་བར་དབྱེ། །རྩ་ཆེན་སུམ་བཅུ་རྩ་གཉིས་ཏེ། །དེ་རྣམས་ཀྱི་ནི་གཙོ་བོ་མཆོག །བཅུ་གཉིས་དེ་བཞིན་དུ་ལྷ་མོ། །དབྱངས་རྣམས་བགྲོད་པའི་མཚན་ཉིད་དེ། །དཀར་པོ་ནག་
པོའི་ཕྱོགས་ཀྱིས་ནི། །ཉི་ཤུ་རྩ་བཞི་རུ་ནི་བརྗོད། །དེར་ནི་སྙིང་པོ་དགུ་པོ་མཆོག །ལུས་ཀྱི་མཚན་མའི་མཚན་ཉིད་དོ། །གང་གིས་ཤེས་པ་ཙམ་གྱིས་ནི། །འཆི་བའི་དུས་ལྟ་བུར་གནས་སོ། །དབུགས་ནི་
<pb id="86.125b"/>
རྣམ་པར་སྤྲོས་ཙམ་གྱིས། །ལུས་ཅན་འཕོ་བ་དྲུག་གཉིས་ན། །སྔ་དྲོ་རོ་ཧི་ཏ་ཡི་ཆར། །དེ་ཡི་རྟགས་ནི་མཚོན་པར་བྱ། །སྣ་དང་མིག་གི་ཕྱོགས་དང་ནི། །འགྲམ་པ་དང་ནི་རྣ་བའི་རྩར། །ལྕེ་དང་མཆེ་བའི་མཚམས་
དང་ནི། །མགྲིན་པ་རྩིབས་ལོགས་དེ་བཞིན་དུ། །སྙིང་གི་གུར་དང་ལྟེ་བ་དང་། །བརླ་དང་བྱིན་པ་དེ་བཞིན་གཞན། །འདོམས་དང་ལིང་ག་དག་དེ་བཞིན། །མགོ་བོ་དང་ནི་སྤྱི་བོའི་ཕྱོགས། །མཚམས་ནི་དེ་རྣམས་
ཐམས་ཅད་དུ། །དབུགས་ནི་འཆད་ཅིང་འཆད་པའོ། །ལུས་ཀྱི་མཚན་མ་དགུ་རྣམས་ཏེ། །འཆི་བའི་དུས་ནི་བསྟན་པ་ཡིན། །ཉི་མའི་ཚད་ཀྱི་གྲངས་རྣམས་ནི། །འཁོར་ལོ་དུས་བདག་ཉིད་ཅན་དགའ། །གང་ཚེ་
ཉི་མ་དྲུག་རྣམས་ཞོན། །གཅིག་བརྗོད་པ་ནི་བརྒྱན་པ་ཡིན། །དེར་ནི་ལོ་གསུམ་འགྱུར་ཅན་ཏེ། །སུམ་བརྒྱ་དྲུག་བཅུ་རྣམས་དེ་བཞིན། །ཆ་ཤས་དེ་ལྟར་གྱི་ནི་ཚད། །མདོར་བསྡུས་པ་ཡིས་བཤད་པར་བྱ། །
ཉི་མ་བདུན་ནི་ཡོངས་ཐོབ་ནས། །གང་ཚེ་རླུང་ནི་འབབ་པ་ན། །ལོ་གཉིས་ཡང་དག་བརྗོད་པ་ན། །དུས་ཀྱི་གྲངས་ཅན་ཟླ་བ་དང་། །ཉི་མ་རྣམས་ནི་བཅྭ་བརྒྱད་ཀྱི། །གང་ཞིག་ཚད་དུ་ཡང་དག་བརྗོད། །ཞག་བརྒྱད་
རྣམས་སུ་ཡོངས་གཏོང་པས། །རླུང་ནི་གང་ཚེ་འབབ་པ་ན། །ལོ་གཉིས་སུ་ནི་ཡོངས་བཤད་པར། །དེ་ཡི་འཚོ་བ་ཡི་ནི་གྲངས། །ངེས་པར་དེ་ཚེ་འཆི་བ་ནི། །དེ་ཡི་ཟླ་བ་རིག་བྱེད་གྲངས། །ཉི་མ་ཉི་ཤུ་རྩ་
བཞིར་བཤད། །འཚོ་བ་ཡི་ནི་དུས་གྲངས་སོ། །ལྷ་མོ་ཉི་མ་དགུར་འབབ་ན། །ལོ་གཉིས་སུ་ནི་དེ་འཚོ་སྟེ། །ཟླ་གཉིས་ཉི་མ་ཉི་མ་ཡི། །ཚད་ནི་སྦྱོར་བའི་ལུས་ཅན་ནོ། །ལྷ་མོ་ཉི་མ་བཅུ་རྣམས་ཀྱིས། །
ལོ་གཉིས་སུ་ནི་དེ་འཚོའོ། །ཉི་མ་བཅུ་གཅིག་དེ་བཞིན་དུ། །གང་ཚེ་རྩ་ནི་རབ་འཇུག་ན། །ལོ་གཅིག་གི་ནི་ལམ་བཅས་པས། །ཟླ་བ་ཡང་ནི་དགུའི་གྲངས་ཀྱིས། །ཉི་མ་བཅྭ་བརྒྱད་རབ་ཏུ་བཤད། །ཐེ་ཚོམ་མེད་པར་
<pb id="86.126a"/>
བཤད་པའོ། །ཞག་ནི་བཅུ་གཉིས་རབ་འབབ་པས། །ལོ་གཅིག་ཏུ་ནི་རབ་ཏུ་གྲགས། །ཟླ་བ་ཡང་ནི་ལོའི་གྲངས་ཅན། །ཉི་མ་རྣམས་ནི་དུས་ཀྱིས་མཛེས། །བཅུ་གསུམ་དུ་ནི་གང་ཚེ་རྩ། །
གཡས་སུ་བགྲོད་པ་འབབ་པ་ན། །ལོར་ནི་ཡང་དག་བཤད་པ་སྟེ། །ཟླ་བ་ཡང་ནི་རིག་བྱེད་གྲངས། །ཉི་མ་རྣམས་ནི་དགུའི་གྲངས་ན། །འཆི་བའི་མཚན་ཉིད་བཤད་པའོ། །ལྷ་མོ་གང་ཚེ་བདུན་གཉིས་སུ། །
རྟག་ཏུ་རླུང་ནི་འབབ་པ་ན། །ལོ་ནི་ཚེ་རུ་ཡང་དག་བཤད། །ཟླ་བའི་ཚེར་ནི་ཡང་དག་གྲགས། །ཉི་མ་རྣམས་ནི་བཅུ་གཉིས་སྟེ། །དེ་ཡི་འཚོ་བའི་ཚད་ཡིན་ནོ། །གང་ཚེ་ལྔ་བཅུ་ཉི་མར་ནི། །རླུང་ནི་དེ་བཞིན་འབབ་
པ་ན། །དེ་ཚེ་འཆི་བར་ཤེས་བྱ་བ། །ལོ་གཅིག་ན་ནི་ཐེ་ཚོམ་མེད། །ཉི་མ་མཆོག་ནི་ཕན་པ་ཡི། །གང་ཚེ་བརྒྱད་གཉིས་སུ་འབབ་ན། །འཚོ་བ་ཟླ་བ་བཅུ་དང་ནི། །ཉི་མ་རྣམས་ནི་མཆོག་གྲངས་ཀྱི། །ཉི་ཤུ་རྩ་བཞིའི་
ཉི་རྣམས་ཀྱི། །ཚད་དུ་བདག་གི་བཤད་པའོ། །ཉི་མ་རྣམས་ནི་བཅུ་བདུན་དུ། །ངེས་པར་གང་ཚེ་རླུང་འབབ་ན། །དེ་ཚེ་དེ་ཡི་ཚད་ཀྱི་ནི། །ཟླ་བ་རྣམས་ནི་དགུ་དང་ནི། །ཉི་མ་བཅྭ་བརྒྱད་ན་དེ་བཞིན། །འཆི་བའི་
དུས་ལ་ཐེ་ཚོམ་མེད། །ཉི་མ་བཅྭ་བརྒྱད་རྒྱུ་བ་ཡིས། །ཟླ་བ་ཡང་ནི་བརྒྱད་ན་དང་། །ཉི་མ་རྣམས་ཀྱང་ཉི་མའི་གྲངས། །དུས་ཀྱི་གྲངས་ནི་བཤད་པའོ། །གང་ཚེ་གཅིག་དམན་ཉི་ཤུར་ནི། །དྲི་ལ་ཞོན་པ་སྦྱོང་བ་ན། །
ཉི་མ་ཡང་དག་བཤད་བྱ་བ། །འཚོ་བ་ཟླ་བ་བདུན་དང་ནི། །ཉི་མ་རྣམས་ནི་དུས་གྲངས་བཤད། །དུས་འདི་རྣམས་ཀྱིས་མཆོག་གདོང་ཅན། །གང་ཚེ་ཉི་ཤུ་རུ་ནི་སྤྱོད། །ཟླ་བ་དྲུག་ན་ཚེ་དང་འབྲལ། །ཉི་མ་ཉི་ཤུ་གཅིག་
རྣམས་སུ། །གང་ཚེ་ཉི་མ་རབ་འབབ་ན། །ཟླ་བ་ལྔ་རུ་ཡོངས་འཚོ་སྟེ། །ཉི་མ་རྣམས་ནི་ཉི་མའི་གྲངས། །ཉི་ཤུ་རྩ་གཉིས་གང་ཚེ་འབབ། །ཟླ་བའི་རིག་བྱེད་ན་ཚེ་འགྲོ། །ཉི་མ་རྣམས་ནི་ཉི་ཤུ་བཞི། །ཟླ་བ་རིག་བྱེད་
<pb id="86.126b"/>
དུ་བཤད་དོ། །ལྷ་མོ་གང་ཚེ་ཉི་ཤུ་གསུམ། །རླུང་ནི་རྒྱུན་དུ་འབབ་པ་ནི། །དེ་ནི་ཟླ་བ་བཞིར་འཚོ་སྟེ། །ཉི་མ་དུས་རྣམས་སུ་དྲན་བྱ། །ཉི་ཤུ་རྩ་བཞིར་རབ་འབབ་པས། །ཟླ་བ་གསུམ་དུ་བཤད་པ་སྟེ། །ཉིན་བཅུ་
གཅིག་ན་དེ་བཞིན་དུ། །འཆི་བའི་དུས་སུ་རྣམ་པར་བརྗོད། །དུས་ཀྱི་གྲངས་ནི་མདོར་བསྡུས་ནས། །གོང་དུ་སྔོན་དུ་བཤད་དེའི་ཕྱིར། །བར་གྱི་ཉི་མ་མ་བཤད་གང་། །བཅུ་གཉིས་ཉིད་ཀྱི་གྲངས་ཀྱིས་ནི། །
ཆ་ཡི་རིམ་པས་དེ་སྦྱངས་ནས། །བར་ནི་གསལ་བར་བྱེད་པ་ཡིན། །བློ་དམན་རྣམས་ཀྱིས་རྟོགས་དོན་དུ། །དུས་འདི་རྣམས་ནི་རབ་ཏུ་བསྟན། །རྣལ་འབྱོར་མ་རྣམས་ཤིན་ཕྲ་མོའི། །མཐུན་མ་དུས་ནི་
བདག་གིས་བཤད། །ལྷ་མོ་དེ་རྣམས་ཀྱིས་ཡིད་ཆེས། །ཁམས་ནི་མཉམ་པ་ཅན་དུ་འགྲོ། །སྣ་ཡི་ཤ་ནི་རྣམ་ཆད་ཅིང་། །སྟེང་བལྟས་མ་ནི་དེ་བཞིན་འབབ། །དེ་ཡི་འཚོ་བར་ཤེས་བྱ་བ། །ཉི་མ་བདུན་
ན་ཐེ་ཚོམ་མེད། །མིག་གིས་གོས་ནི་ཡང་དག་ཆད། །གྱེན་ཁ་བལྟས་མ་མཆོག་དེ་བཞིན། །ཆ་ཤས་དགུ་ལ་ཡང་དག་ཞོན། །ལྔས་ལྷག་པ་ན་འཆད་དེ་བཞིན། །གོ་དཱ་བ་རྱ་འཁུར་བ་ཡི། །ངོས་སུ་
སྟེང་དུ་འགྲོ་བ་མོ། །ཉི་མ་བཅུ་རུ་ཤེས་བྱ་སྟེ། །ནུབ་གཅིག་གིས་ལྷག་དེ་བཞིན་ནོ། །རྣ་བ་གཡས་ལ་ཡོངས་བརྟེན་ནས། །བཟང་མོ་སྟེང་དུ་ཡང་དག་བརྟེན། །བཅུ་གཅིག་ཆ་ཤས་ལ་ཞོན་ཏེ། །
འཆད་པ་བཅྭ་བརྒྱད་ན་དེ་བཞིན། །བཅུ་གཉིས་དེ་བཞིན་དུ་ལྷ་མོ། །ལྕེ་ལ་རི་མོ་ནག་པོ་ཅན། །ལུས་ཅན་ཀུན་གྱི་འཆི་བ་ནི། །ནམ་ཟླའི་མཚན་མོས་ཤེས་པར་བྱ། །བཅུ་གསུམ་སོ་ཡི་བར་དུ་ནི། །གདོང་
ནག་མོ་ནི་རེག་དེ་བཞིན། །ནམ་ཟླའི་གྲངས་ཀྱི་ཉི་རྣམས་ཀྱིས། །འབྱུང་པོ་རྣམས་ཀྱི་བགྲོད་པ་ཡིན། །རྒྱུན་དུ་མཆི་མ་འབབ་གང་རྩ། །སྟེང་བལྟས་མར་ནི་རབ་ཏུ་གྲགས། །བཅུ་བཞི་པ་ཡི་དབྱངས་ལ་ཞོན། །
<pb id="86.127a"/>
བཅུ་ཕྱེད་ཀྱིས་ནི་ཐེ་ཚོམ་མེད། །སྙིང་གའི་གཟེབ་ནི་ཞོམ་པ་དང་། །སྟེང་དུ་ལྟ་མ་དེ་མཆོག་མ། །གསུམ་དང་ལྔ་རུ་མཛེས་ལྷ་མོ། །ཟླ་བ་ཕྱེད་དུ་ཐེ་ཚོམ་མེད། །ལྟེ་བའི་དབུས་སུ་སོན་ལྷ་མོ། །
བཅུ་དྲུག་ཆ་བདག་ཅན་ཡོངས་རྫོགས། །སེན་མོའི་ཁྲག་མེད་དེ་བཞིན་ཞག །ཉིན་རྣམས་བཅུ་རུ་ཐེ་ཚོམ་ཟ། །བཅུ་བདུན་པ་ཡི་རྩ་ཡང་ནི། །བརླ་ཡི་སྟེང་དུ་སྐམས་པ་ནི། །ཉི་ཤུ་རྩ་བཞིར་ཡང་དག་གྲགས། །
ཉིན་གཞན་ཉིན་ལ་ཐེ་ཚོམ་མེད། །བྱིན་པ་ཟུང་གི་གང་ཞིག་རྩ། །སྟེང་དུ་བལྟས་མ་དེ་བཞིན་མཆོག །བཅྭ་བརྒྱད་པ་རུ་ཤེས་བྱ་སྟེ། །ཉི་མ་རྣམས་ཀྱང་ཉི་གྲངས་ཀྱིས། །གཅིག་གིས་དམན་པའི་ཉི་ཤུ་འདོམས། །
འཆིའོ་སྟེང་དུ་ཁ་བལྟས་མཆོག །མཉམ་པས་འཆད་པར་འགྱུར་བ་ལ། །འདི་ཡིས་འཚོ་བར་ཐེ་ཚོམ་མེད། །མཚན་མར་རོལ་ལྡན་མར་གྲགས་མ། །སྟེང་བགྲོད་མཆོག་གི་དབང་ཕྱུག་མ། །བཅུ་གཉིས་སུ་
ནི་ཡང་དག་གྲགས། །ཉིན་རྣམས་དུས་ཚོད་ཐེ་ཚོམ་ཟ། །བར་གྱི་ཉི་མ་གང་བཤད་པ། །བཅུ་གཉིས་ཉིད་ལ་ཐེ་ཚོམ་མེད། །ལོ་ཡི་རིམ་པས་དེ་སྦྱངས་ནས། །བདུན་བཅུ་རྩ་གཉིས་རིམ་པ་ཡིས། །དྲུག་དང་སུམ་
བཅུ་བཅྭ་བརྒྱད་བཅུ། །འདི་ནི་ཟླ་བས་རིམ་ཇི་ལྟར། །ཤེས་བྱ་དེ་ལྟར་ལྷ་ཆེན་མོ། །རིམ་གྱིས་རིམ་གྱིས་དབྱེ་བའོ། །ལྷག་མ་ཉིད་ནི་བསྡུས་འགྱུར་བར། །འཚོ་བ་ཡིར་ནི་ཤེས་པར་བྱ། །ཡང་དག་ཆོ་ག་འདི་རྣམས་ཀྱིས། །
རྡོ་རྗེ་འོད་ནི་བསྒོམ་པར་བྱ། །རབ་ཏུ་སྦྱོར་བས་སྲོག་བཀང་བས། །སངས་རྒྱས་ལུས་ལ་འཆི་ཅི་སྨོས། །རབ་ཏུ་སྦྱོར་བ་འདི་བརྟེན་ནས། །མདོར་བསྡུས་པ་ཡིས་འཆད་པར་འགྱུར། །རྡོ་རྗེའི་ལམ་ནས་སོན་པའི་སྲོག །
སྣལ་མ་བཅུ་གཉིས་མཐའ་བར་དུའོ། །སངས་རྒྱས་རྗེས་སུ་དྲན་སྦྱོར་བས། །འདོད་པ་ལྔ་ཅན་ལ་ཟ་འགྱུར། །གསང་སྔགས་ཆེན་པོའི་འོད་ལ་ནི། །གནས་ནས་ཀུན་དུ་བགྲོད་པར་བྱ། །སྒྱུ་མའི་བདག་ཉིད་འཆི་མེད་འགྱུར། །
<pb id="86.127b"/>
རྣམ་པ་དྲི་ཟའི་རིས་ཅན་ནོ། །རྩྭ་ཡིས་ཀུན་ནས་འགེངས་བཞིན་པ། །དངོས་པོ་ཀུན་ལ་གནས་པ་ཡིན། །སྐྱེ་བོ་ཀུན་གྱི་ཁམས་རྣམས་ནི། །ཡེ་ཤེས་རྣམ་པར་འཐོབ་པར་བྱེད། །ཆོས་བདག་མེད་པ་འཛག་པར་
འགྱུར། །གང་ཟག་རྣམས་ལ་དགོད་པར་འགྱུར། །གཉིས་ཀ་སྒྱུ་མ་ཆེན་མོ་སྟེ། །སྙིང་རྗེའི་དབང་གིས་བཞུགས་པ་ཡིན། །མཐར་ཐུག་པ་ཡི་སྦྱོར་བས་སེམས། །མཚམས་རྣམས་ཀུན་དུ་འཆི་བ་ཡིན། །
འཆི་བ་ཆེན་པོ་སངས་རྒྱས་གཟུགས། །རྣལ་འབྱོར་རྣམས་ལ་བདེ་སྟེར་བྱེད། །དཀྱིལ་འཁོར་ཐམས་ཅད་གཟུང་བ་ཡི། །ཐམས་ཅད་བདེ་བའི་བདག་ཉིད་འགྱུར། །འཁོར་ལོའི་རིམ་པའི་རབ་སྦྱོར་བས། །
བདེ་བ་དམ་པ་ཡང་དག་མྱང་། །རྡོ་རྗེའི་འོད་ནི་བསྒོམ་པར་བྱ། །བཅོམ་ལྡན་འདས་ཀྱི་གཟུགས་མཚུངས་མ། །ལྷ་ནི་མངོན་རྟོགས་གཟུགས་ཅན་ཏེ། །ཤེས་རབ་ཐབས་ཀྱི་བདག་ཉིད་ཅན། །སྲོག་ཀུན་
ཡང་དག་སྦྱོར་བ་ལས། །མཆོག་ཏུ་ཟག་མེད་བཞུགས་ལྡན་པ། །དེ་བཞིན་གཤེགས་པ་དུས་འཁོར་གྲགས། །བཅོམ་ལྡན་འདས་ཀྱིས་འདི་གསུངས་སོ། །ཞེས་བྱ་བ་ནི་རྡོ་རྗེ་འོད་ཀྱི་ཆོ་ག་སྟེ་རབ་ཏུ་
བྱེད་པ་བདུན་པའོ།།  །།<head n="3" t="རབ་ཏུ་བྱེད་པ་བརྒྱད་པ། རྡོ་རྗེ་སྐུའི་ཆོ་ག་བསྟན་པ།" type="tenpa" zh="78.670"/>དེ་ནས་ཕྱག་ན་རྡོ་རྗེ་སོགས། །བྱང་སེམས་དེ་བཞིན་གཤེགས་རྣམས་ཀྱིས། །མཆོད་པ་བྱས་ཤིང་ཕྱག་བྱས་ནས། །འདི་སྐད་དུ་ནི་གསོལ་བའོ། །གཙོ་བོ་ལྷ་རྣམས་སྒྲུབ་
ཐབས་དང་། །དེ་རྣམས་རང་སྔགས་བདག་ལ་གསུངས། །གང་གིས་ཐམས་ཅད་དབང་གྱུར་པ། །གང་གིས་རབ་སྦྱོར་ཉིད་ཀྱིས་ལགས། །ལྷ་ལ་སོགས་པའི་སྒྲུབ་པའི་ཐབས། །རྡོ་རྗེ་སྐུ་ཡི་རྒྱལ་པོ་ཉོན། །
གང་གིས་ཡང་དག་ཆོ་ག་ཡིས། །མྱུར་དུ་དངོས་གྲུབ་རབ་ཏུ་འཇུག །དཀྱིལ་འཁོར་བྲི་བ་བྱས་ནས་ནི། །སྐུ་བསྒོམ་བྱ་བ་འདིར་བཤད་དེ། །དེ་ལ་མ་མོ་ལྷ་རྣམས་དང་། །ཕོ་ཉ་འབྱུང་པོ་གཟའ་དེ་བཞིན། །
<pb id="86.128a"/>
ལུས་སྲུལ་པོ་ནི་ཆེན་པོ་དང་། །རིག་པའི་གསང་སྔགས་འདིར་བརྗོད་བྱ། །དབུས་མ་ཡི་ནི་ནང་གནས་པ། །སྲིད་པ་དག་པས་བསྒྲུབས་པ་ཡིན། །དུས་ཐམས་ཅད་དུ་བསྐྱེད་པ་ནི། །དཀྱིལ་
འཁོར་དུ་ནི་རབ་འབབ་ཅན། །མ་མོ་དབང་ཆེན་བསྒྲུབ་བྱ་དང་། །ལྷ་ནི་ཆུ་ཡི་དཀྱིལ་འཁོར་དུ། །འབྱུང་པོ་མེ་ལ་བསྒྲུབ་བྱ་བ། །གཟའ་ནི་རླུང་གི་དཀྱིལ་འཁོར་ལ། །ལུས་སྲུལ་པོ་ནི་ནམཁར་ཏོ། །རྡོ་རྗེའི་
སྐུ་ཡི་རབ་སྦྱོར་བར། །ཡེ་ཤེས་དཀྱིལ་འཁོར་ཆ་ཡིས་ནི། །ཨ་བ་དྷཱུ་ཏཱིར་འབབ་པ་ཡིན། །དཀྱིལ་འཁོར་ལྔ་རྣམས་ཀྱི་ཐ་མ། །དེ་ཡི་དུས་སུ་ཤེས་པར་བྱ། །དེ་བལྟས་ནས་ནི་ཕྱི་རོལ་དུ། །རས་བྲིས་ལོགས་
དཀྱིལ་འཁོར་དགོད། །ནག་བོའི་བརྒྱད་དང་བཅུ་བཞི་ལ། །འབྱུང་པོའི་དཀྱིལ་འཁོར་བསྒྲུབ་པར་བྱ། །འབུམ་ཕྲག་བཟླས་པས་དེ་ནས་ནི། །སྟེར་འགྱུར་མདུན་དུ་མངོན་སུམ་དུའོ། །ཚངས་མ་ཞི་བ་མོ་དེ་
བཞིན། །གཞོན་ནུ་མ་དང་ཕག་མོ་དང་། །དབང་མོ་ཉིད་དང་ཙ་མུཎ་ཌི། །ཚོགས་ཀྱི་དབང་མོ་མེ་གདན་མོ། །གཉིས་པའི་དུམ་བུར་དབང་པོ་དང་། །གཤིན་རྗེ་ཆུ་ལྷ་ལུས་ངན་དང་། །ཡི་དགས་དབང་དང་མེ་སྟན་
ཅན། །བདེན་བྲལ་དང་ནི་རླུང་དེ་བཞིན། །དུམ་བུ་གསུམ་པར་དགོད་བྱ་བ། །ཉི་མ་ཟླ་བ་མིག་དམར་དང་། །གཟའ་ལག་ཕུར་བུ་པ་སངས་དང་། །སྤེན་པ་དང་ནི་རཱ་ཧུའོ། །བཞི་པར་ཚངས་ཁྱབ་འཇུག་དེ་བཞིན། །
དྲག་པོ་གཞོན་ནུ་ངེས་པར་སྒོར། །ས་དང་ཆུ་དང་མེ་དང་རླུང་། །འབྱུང་བ་ཆེན་པོའི་ཁམས་རྣམས་དང་། །མཁའ་འགྲོ་མར་མེ་འཇིབ་མ་དང་། །ཀམ་པོ་ཛཱི་ཁྱབ་བདག་དེ་བཞིན། །འབྱུང་པོ་འབྱུང་པོའི་གཟུགས་
ཀྱིས་ནི། །རྟག་ཏུ་ཆོ་ག་བཞིན་བསྒྲུབ་བྱ། །དཀྱིལ་འཁོར་ཆེན་པོའི་སྦྱོར་བ་ཡིས། །ཀུན་ནས་ཕྱི་ཡི་དཀྱིལ་འཁོར་བྲི། །རི་མོ་སུམ་སྐོར་དབུས་བྱིན་པས། །བརྟུལ་ཞུགས་ཅན་གྱིས་མཛེས་པར་བྱ། །པད་མ་འདབ་
<pb id="86.128b"/>
བརྒྱད་བྲི་བར་བྱ། །ལྟེ་བ་ཟབ་པའི་སྤྱོད་ཡུལ་ཅན། །དེའི་དབུས་སུ་རྡོ་རྗེའི་སྐུ། །ཞལ་གཅིག་པ་ལ་ཕྱག་བཞི་པ། །ཅུང་ཟད་མཆེ་བ་གཙིགས་པའི་ཞལ། །བཞད་པའི་ཞལ་ལ་ཁྲོ་དང་བཅས། །ཁ་དོག་སྔོན་པོ་དྲག་
ཆེན་པོ། །ཐོད་པའི་ཕྲེང་བས་རྣམ་པར་བརྒྱན། །ཉི་མར་གར་མཛད་རོ་ལ་བཞུགས། །སུམ་བཅུ་པ་རྣམས་འཇིགས་པར་མཛད། །སྟག་གི་ལྤགས་པའི་ན་བཟའ་འཛིན། །བཟང་པོའི་གཟུགས་ཅན་
སྤྱན་གསུམ་པ། །ཐོད་པ་དང་ནི་ཁ་ཊྭཱྃ་འཛིན། །ཅང་ཏེའུ་གྲི་གུག་གིས་ནི་བརྒྱན། །ཤར་དང་ལྷོ་དང་ནུབ་དང་ནི། །བྱང་དུ་རིམ་པ་ཇི་ལྟ་བས། །མཁའ་འགྲོ་ཀམ་པོ་ཛ་ཉིད་མ། །འཇིབ་མ་དང་ནི་མར་མེ་མའོ། །
དེ་ལྟར་རྡོ་རྗེ་སྐུ་ཡི་དོན། །མདོར་བསྡུས་པ་ཡིས་བརྗོད་པར་བྱ། །ལྟེ་བར་རྡོ་རྗེའི་རྣམ་པར་འགྱུར། །ཕོ་ཉ་རྐང་པ་དྲུག་བགྲོད་མའི། །སྙིང་ག་གསང་བ་མགྲིན་པ་རུ། །དེ་ཉིད་རྣམ་པར་སླར་དགོད་བྱ། །དེ་ནས་སྲོག་
ནི་འཛིན་བཞིན་པས། །བསམ་གཏན་སེམས་ཏེ་གཞན་གྱིས་མིན། །ལྷ་རྫས་འོད་ཟེར་བསྐྱེད་པར་འགྱུར། །དཀྱིལ་འཁོར་པ་རྣམས་རང་ལུས་སྐྱེས། །ལས་དང་པོའི་སྦྱོར་བ་ཡིས། །ཕྱོགས་བཅུར་
རྣམ་པར་སྤྲོ་བར་འགྱུར། །ཧྲཱིཿཡིག་ལས་བྱུང་བའི་ལྷ་མོ། །ཕག་མོ་ཕྱག་ནི་བཞི་མ་སྟེ། །གཞུ་དང་མདའ་ཉིད་དེ་བཞིན་དུ། །རྒྱལ་མཚན་དང་ནི་ཐོད་པ་ཉིད། །ཁ་དོག་སྔོན་མོ་དྲག་ཆེན་མོ། །ཕག་གི་
གདོང་ཅན་འཇིགས་རུང་མའོ། །ཕེཾ་ཡིག་གིས་བྲིས་ཞི་བ་མོ། །ཁ་དོག་དམར་མོ་འོད་ཆེན་མོ། །ཐོད་པ་དང་ནི་ལྕགས་ཀྱུ་ཉིད། །ཁ་ཊྭཱྃ་ཌ་མ་རུ་དེ་བཞིན། །ཧྲཱི་ཡི་ཡི་གེས་གཞོན་ནུ་མ། །ཁ་དོག་སེར་མོ་
ཕྱག་བཞི་མ། །རྩེ་གསུམ་པ་དང་བ་དན་གསུམ། །གཞུ་དང་མདའ་ཉིད་དེ་བཞིན་ནོ། །ཧོ་ཡི་ཡི་གེ་ས་ཙ་མུཎ་ཌི། །ཁ་དོག་ནག་མོ་ཕྱག་བཞི་མ། །ཁ་ཊྭཱྃ་ག་ཉིད་ཐོད་པ་དང་། །ཅང་ཏེའུ་ཆང་སྣོད་དེ་བཞིན་ནོ། །ཨོྃ་ཡིག་
<pb id="86.129a"/>
ལས་ནི་ཚངས་པ་མོ། །ཁ་དོག་དཀར་མོ་ཕྱག་བཞི་མ། །པད་མ་ཉིད་དང་ཐོད་པ་དང་། །གཞུ་དང་མདའ་ནི་དེ་བཞིན་མཆོག །གཾ་ཡིག་ལས་ནི་ཚོགས་དབང་མོ། །ཁ་དོག་ལྗང་ཁུ་ཕྱག་
བཞི་མ། །རྩེ་གསུམ་པོ་དང་ཐོད་པ་དང་། །བགྲང་ཕྲེང་དང་ནི་ལ་ཏཱུའོ། །བི་ཡིག་ལས་ནི་ཁྱབ་འཇུག་མ། །ཁ་དོག་སྔོན་མོ་ཕྱག་བཞི་མ། །འཁོར་ལོ་དང་ནི་ཐོད་པ་དང་། །ཞགས་པ་རལ་གྲི་དེ་བཞིན་མཆོག །
ཨི་ཡིག་ལས་བྱུང་བ་དབང་མོ། །ཁ་དོག་སེར་མོ་ཕྱག་བཞི་མ། །རྡོ་རྗེ་མདུང་ཐུང་ཐོད་པ་དང་། །སྡིགས་མཛུབ་བཅས་ཞགས་དེ་བཞིན་ནོ། །ཐམས་ཅད་འབར་བཞིན་གྱེན་བརྫེས་སྐྲ། །སྣ་ཚོགས་རྒྱན་གྱིས་
རྣམ་པར་ཀླུབས། །རོ་ལ་ཞོན་མ་སྤྱན་གསུམ་མ། །རྐད་པར་སྟག་གི་ལྤགས་པ་དཀྲིས། །ཤར་སྒོར་ཚངས་པ་བྲི་བྱ་བ། །ཁ་དོག་དཀར་པོ་ཕྱག་བཞི་པ། །ཐོད་པ་དང་ནི་བགྲང་ཕྲེང་དང་། །སྤྱི་བླུགས་པད་མ་དེ་
བཞིན་ནོ། །བྱང་དུ་དེ་བཞིན་ཁྱབ་འཇུག་ནི། །ཁ་དོག་ནག་པོ་ཕྱག་བཞི་པ། །རལ་གྲི་དེ་བཞིན་འཁོར་ལོ་དང་། །ཐོད་པ་དབྱུག་པ་དེ་བཞིན་ནོ། །ལྷོ་རུ་དྲག་པོ་བྲི་བྱ་སྟེ། །དུ་བའི་མདོག་ཅན་ཕྱག་བཞི་པ། །རྩེ་གསུམ་
ཐོད་པ་དེ་བཞིན་དུ། །ཞགས་པ་ཕྲེང་བ་འཛིན་དེ་བཞིན། །ནུབ་ཏུ་གཞོན་ནུ་བྲི་བར་བྱ། །ཁ་དོག་སེར་པོ་ཕྱག་བཞི་པ། །དཔའ་བོ་མདུང་ཐུང་དབྱུག་པ་འཛིན། །ཐོད་པ་བགྲང་ཕྲེང་འཛིན་དེ་བཞིན། །དབང་ལྡན་ཁྱུ་མཆོག་
ལ་ཞོན་པ། །ཁ་དོག་དཀར་པོ་ཕྱག་བཞི་སྟེ། །ཐོད་པ་དང་ནི་རྩེ་གསུམ་འཛིན། །ཕྱག་གཞན་ཐལ་མོ་སྦྱར་བའོ། །དབང་པོ་གླང་པོ་ལ་ཞོན་པ། །ཁ་དོག་སེར་པོ་ཕྱག་བཞི་སྟེ། །རྡོ་རྗེ་དང་ནི་ཐོད་པ་དང་། །
ཐལ་མོ་སྦྱར་བ་བྱས་པ་མཆོག །མེ་རུ་ལུག་ལ་ཞོན་པ་ནི། །ཁ་དོག་དམར་པོ་ཕྱག་བཞི་པ། །མེ་ཡི་ཐབ་དང་ཐོད་པ་དང་། །སྐྲག་ནས་དེ་བཞིན་ལག་ཐལ་སྦྱར། །གཤིན་རྗེར་མ་ཧེ་ལ་ཞོན་པ། །ཁ་དོག་ནག་པོ་ཕྱག་
<pb id="86.129b"/>
བཞི་པ། །དབྱུག་པ་དེ་བཞིན་ཐོད་པ་དང་། །ཀུན་དུ་སྐྲག་ནས་ཐལ་སྦྱར་འཛིན། །བདེན་བྲལ་མེ་ལ་ཞོན་པ་སྟེ། །ཁ་དོག་སྔོ་སྐྱ་ཕྱག་བཞི་པ། །རལ་གྲི་དང་ནི་ཐོད་པ་འཛིན། །ཀུན་ནས་སྐྲག་པས་ཐལ་སྦྱར་མཆོག །
ཆུ་ལྷར་ཆུ་སྲིན་ལ་ཞོན་པ། །ཁ་དོག་དཀར་པོ་ཕྱག་བཞི་སྟེ། །ཞགས་པ་དེ་བཞིན་ཐོད་པ་དང་། །ཐལ་མོ་སྦྱར་བ་དེ་བཞིན་གཞན། །རླུང་ལྷ་རི་དགས་ལ་ཞོན་པ། །དུ་བའི་མདོག་ཅན་ཕྱག་བཞི་སྟེ། །བ་དན་དང་ནི་
ཐོད་པ་དང་། །དེ་བཞིན་ཐལ་སྦྱར་འཛིན་པ་མཆོག །ལུས་ངན་དུ་ནི་གཏེར་ལ་ཞོན། །ཁ་དོག་སེར་པོ་ཕྱག་བཞི་པ། །རིན་པོ་ཆེ་དང་ཐོད་པ་འཛིན། །ཐལ་སྦྱར་བྱས་པའོ་དེ་བཞིན་གཞན། །ཐམས་ཅད་རྒྱུ་སྐར་
དང་ནི་གཟའ། །རང་དཀྱིལ་འཁོར་ལ་གནས་པ་བསྒོམ། །རང་གི་དམ་ཚིག་ལས་བྱུང་བ། །དེ་རྣམས་རྫུ་འཕྲུལ་ལྡན་སྟོབས་ཆེ། །མ་མོ་རྣམས་དང་ཀུན་གྱི་མ། །འབྱུང་པོ་རིག་མ་དེ་བཞིན་གཞན། །དེ་ལྟའི་ཆོ་གའི་
བྱ་བ་ཡིས། །དེ་ཕྱིར་རེ་རེ་བསྒོམ་པར་བྱ། །དུར་ཁྲོད་ལ་སོགས་གནས་རྣམས་སུ། །སྣ་ཚོགས་དམ་ཚིག་ཟ་རྣམས་ཀྱིས། །རྣལ་འབྱོར་ལོངས་སྤྱོད་རྟག་དགའ་ལ། །ཕོ་ཉའི་ལས་ནི་ཡང་དག་བརྩམ། །ཟླ་བ་
རྡོ་རྗེའི་གོ་ཆ་ཡིས། །རྡོ་རྗེ་སེམས་དཔའ་འབྱུང་བཞིན་ནོ། །སྔགས་ཀྱི་རྒྱལ་པོས་བསྐུལ་བ་ཡིས། །དེ་ཐམས་ཅད་ནི་བྲན་བཞིན་བྱེད། །གནས་སོགས་ཉི་ཤུ་རྩ་བཞི་རུ། །དེ་ཕྱིར་རིམ་པས་མཆོད་པར་བྱ། །
དེ་ནས་དྲི་སོགས་དབུལ་བྱ་ཞིང་། །སྔགས་ཀྱི་བཟླས་པ་ཡང་བྱ་སྟེ། །རང་མི་བརྗོད་པའི་གསང་སྔགས་ལ། །ཨོྃ་ཧཱུྃ་ཕཊ་སོགས་ནང་བཅུག་པའོ། །དབུས་སུ་བཅོམ་ལྡན་འདས་བརྗེས་ནས། །དེར་ནི་ཐམས་
ཅད་བསྒྲུབ་པར་བྱ། །དེ་ནས་གཞན་བརྗེས་པའི་ནང་དུ། །བཅོམ་ལྡན་གཞན་གྱི་གཟུགས་ཅན་ཏེ། །བ་དན་གསུམ་པ་འབར་བ་དང་། །རྡོ་རྗེ་ཐོད་པ་རྡུལ་ཅན་མཆོག །གཞུ་དང་མདའ་ནི་འཛིན་པ་ཉིད། །