<pb id="64.13b"/>
ལས་དང་ཆོས་ལ་རག་ལས་ཏེ། སེམས་ཅན་རྣམས་ཀྱི་སེམས་དང་མོས་པ་སྣ་ཚོགས་ལས་འགྱུར་རོ། །འཕགས་པ་དམ་པའི་ཆོས་དྲན་པ་ཉེ་བར་གཞག་པ། <bampo n="228.22" zh="69.31"/> བམ་པོ་ཉེར་གཉིས་པ། དེ་ནས་ཡང་དགེ་སློང་ལས་ཀྱི་འབྲས་བུ་
རྣམ་པར་སྨིན་པ་ཤེས་པ་དེ། རྒྱ་མཚོའི་གཏིང་སྒྲ་གཅན་གྱིས། གཞི་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པ་ཤིན་དུ་གསལ་ཞིང་ཤིན་དུ་རྣམ་པར་དག་པས། སྒྲ་གཅན་གྱི་ས་གཞིའི་འོག་ན་ས་གཞི་གཉིས་པ་
ཡུལ་ས་ཐ་དད་པ་ཟླ་བའི་ཕྲེང་བ་ཞེས་བྱ་བ་དཔག་ཚད་ཉི་ཁྲི་ཆིག་སྟོང་ཡོད་པ་ཇི་ལྟར་འདུག་པ་མཐོང་ངོ་། །དེ་ན་ལྷ་མ་ཡིན་མགུལ་ཕྲེང་ཞེས་བྱ་བ་གནས་པ་ལྷ་མ་ཡིན་དེ་རྣམས་ཀྱི་བདག་པོ་མགུལ་ཕྲེང་ཞེས་བྱ་བ་ཞིག་ཡོད་དེ། 
ས་གཞི་དེ་ན་གཉིས་ཤིང་རྩེ་བ་ཞེས་བྱ་བའི་གྲོང་ཁྱེར་དཔག་ཚད་བརྒྱད་སྟོང་པ་ཚལ་དང་། ནགས་ཚལ་དང་། ལྟེང་ཀ་དང་ལྡན་པ་པད་མའི་རྫིང་དང་། འབབ་ཆུ་དང་། རི་སུལ་དང་། གསེར་གྱི་རི་བོ་དང་། གསེར་གྱི་བྲག་དང་། ཕ་བོང་དང་། 
བྱ་སྐྱིབས་དང་། རི་དགས་དང་། བྱ་སྤུ་སྡུག་གུ་རྣམས་ཀྱིས་མཛེས་པར་བྱས་པ། བཻ་ཌཱུརྱའི་ས་གཞི་དང་། གསིང་མ་མདོག་སྡུག་གུས་མཛེས་པར་བྱས་པ། བྱ་སྣ་ཚོགས་སྐད་སྙན་པ་འབྱིན་པ་ལྷ་མ་ཡིན་གྱི་ཚོགས་མང་པོ་ཡུལ་གྱི་སྐྱེ་བོ་
འབྱོར་པས་གང་བ་ཀུན་ནས་རིན་པོ་ཆེ་སྣ་བདུན་མཆོག་ཏུ་ཡིད་དུ་འོང་བས་བརྒྱན་པ། ཤིང་ལྗོན་པ་དག་གིས་སྔ་མ་བཞིན་དུ་མཛེས་པར་བྱས་པ། ཀླུའི་མེ་ཏོག་དང་། ཀླུའི་ཤིང་མྱ་ངན་འཚང་དང་། ཤིང་དྷ་བཱ་དང་། སེང་ལྡེང་དང་། རྒྱ་
སྐེགས་ཀྱི་ཤིང་སྣ་ཚོགས་ཀྱིས་མཛེས་པར་བྱས་པ། དེ་ན་ཤིང་ལྗོན་པའི་སྣ་གྲངས་འདི་ལྟ་བུ་དག་ལྷག་པར་མང་དུ་ཡོད་དེ། འདི་ལྟ་སྟེ། ནི་ཤ་དང་། པྲ་ཧ་ས་དང་། ཨི་ཏི་ནི་ཤ་དང་། བ་གུ་ད་དང་། ནི་ཏན་ཏ་དང་། མེ་ཏོག་ལྗིད་དང་། ཀུན་
དུ་དགའ་དང་། མེ་ཏོག་རྒྱས་དང་། ལྗིད་ཀྱིས་ནོན་དང་། ལོ་ལྔ་ཞིང་མེ་ཏོག་འབྱུང་བ་དང་། བུང་བ་མངོན་དགའ་དང་། སྒྲ་འུར་འུར་དང་། བྱ་སྐད་ཅ་ཅོ་ཅན་དང་། དཀར་པོར་སྣང་དང་། ལོ་མས་རྒྱས་རྣམས་ཏེ། གཉིས་ཤིང་རྩེ་བའི་གྲོང་
<pb id="64.14a"/>
ཁྱེར་དེ་ན་ཤིང་ལྗོན་པའི་སྣ་གྲངས་དེ་ལྟ་བུ་དེ་དག་ལྷག་པར་མཐོང་ངོ་། །གྲོང་ཁྱེར་དེ་ཡང་གསེར་གྱི་རི་རྩེ་བཞི་པའི་དབུས་ན་འདུག་སྟེ། འདི་ལྟ་སྟེ། རིའི་རྩེ་མོ་དགའ་བྱེད་དང་། རིའི་རྩེ་མོ་ལྷང་ཚེར་དང་། རིའི་རྩེ་མོ་རྩེ་མི་སྣང་
དང་། རིའི་རྩེ་མོ་ཡིད་འོང་གསེར་ཞེས་བྱ་བ་རྣམས་ཏེ། དེ་དག་ཀྱང་ཀུན་ནས་ཕང་དུ་དཔག་ཚད་ལྔ་སྟོང་ཡོད་དོ། །དེ་དག་གི་ཚལ་རྣམས་ཀྱང་འབབ་ཆུ་དང་། ཆུ་བོ་དང་། ཆུ་བསིལ་དང་། རི་དགས་ཀྱི་ཚོགས་ཁ་དོག་རྣམ་པ་སྣ་ཚོགས་
ཅན་རྣམས་ཀྱིས་མཛེས་པར་བྱས་པ། སྐྱེས་པ་དང་། བུད་མེད་ཀྱི་ཚོགས་རྟག་ཏུ་དགའ་བ་རྣམས་ཀྱིས་གང་བ། རིན་པོ་ཆེའི་སྒོ་སྣ་ཚོགས་རྣམས་ཀྱིས་མཛེས་པར་བྱས་པ། ཙན་དན་ས་མཆོག་གི་ཤིང་ལྗོན་པ་འདུད་པའི་རླུང་ལྟར་
རྟག་ཏུ་བསིལ་ཞིང་དྲི་ཞིམ་པ་རྣམས་ཀྱིས་ཉེ་བར་འཚོ་ལ། མེ་ཏོག་གི་རྣམ་པ་དག་གིས་རྟག་ཏུ་བརྒྱན་པ། རྨ་བྱ་འབུམ་ཕྲག་དུ་མ་སྒྲ་སྙན་པ་འབྱིན་པ། ལྷ་མ་ཡིན་ཆེན་པོས་བསྐྱངས་པ་གྲང་བ་དང་ཚ་བས་ཉམས་པ་མེད་ལ། སྐྱེ་བོ་
རབ་ཏུ་དགའ་བས་རྟག་ཏུ་གང་བ། རོལ་མོའི་སྒྲ་དང་། གླུ་དང་། བྲོ་དང་། དགོད་པས་རྟག་ཏུ་དགའ་བ་ཡིན་ནོ། །ལྷ་མ་ཡིན་གྱི་གྲོང་ཁྱེར་ཆེན་པོ་སྐར་ཕྲེང་དེ་དག་གི་དབུས་ན་མཚོ་ཆེན་པོ་ཀུན་ནས་ཆུ་དང་ཞེང་དུ་དཔག་ཚད་ལྔ་ཡོད་པ། རབ་ཏུ་དང་བ། 
རོ་ཤིན་ཏུ་ཞིམ་པ། འདམ་རྫབ་དང་། རྙོག་པ་མེད་པ། ཆུ་རྟག་པ། ཟླ་བ་གཉིས་པ་ལྟར་རབ་ཏུ་གསལ་བ་ཡིན་ནོ། །སྐར་ཕྲེང་གི་དབུས་ན་མཚོ་ཡོད་པ་གང་ཡིན་པ་དེ་ནི་ཀུན་མཐོང་ཞེས་བྱ་ལ། དེའི་མཐུ་འདི་ལྟ་བུ་ཡིན་ཏེ། གང་གི་ཚེ་ལྷ་མ་
ཡིན་གཡུལ་འགྱེད་པར་བྱེད་པ་དེའི་ཚེ་ལྷ་མ་ཡིན་མགུལ་ཕྲེང་དག་མཚོ་ཀུན་མཐོང་དེར་འགྲོ་བར་བྱེད་དོ། །དེ་དག་མཚོན་ཆ་དང་། གོ་མཚོན་སྣ་ཚོགས་ཐོགས་ནས་གཡུལ་འགྱེད་པའི་ལྟས་བལྟ་བའི་ཕྱིར་མཚོ་དེ་ཡོངས་སུ་བསྐོར་ནས་འཁོད་དོ། །
དེ་དག་གི་གཟུགས་བརྙན་དེ་དག་ཇི་ལྟར་མེ་ལོང་གཡའ་མེད་པའི་ནང་ན། གཟུགས་བརྙན་སྣང་བ་དེ་ལྟར་མཚོ་དེའི་ནང་ན་སྣང་ངོ་། །དེ་དག་ལྷ་དང་ལྷ་མ་ཡིན་གྱི་གཡུལ་དུ་གལ་ཏེ་ཕམ་པར་གྱུར་ན། མཚོ་དེའི་ནང་དུ་རང་རང་གི་གཟུགས་བརྙན་དེ་དག་
<pb id="64.14b"/>
འབྲོས་པར་སྣང་ངོ་། །གང་དག་ལྷ་དང་ལྷ་མ་ཡིན་གྱི་གཡུལ་འགྱེད་པ་དེར་འཆི་བར་འགྱུར་ན་ནི་རང་རང་གི་གཟུགས་བརྙན་མཚོའི་ནང་ན་འཆི་བར་སྣང་ངོ་། །ལྷ་མ་ཡིན་རྣམས་ཀྱི་བདག་པོ་མགུལ་ཕྲེང་ཞེས་བྱ་བ་གང་ཡིན་པ་དེ་དང་ལྷ་མ་ཡིན་གྱི་
དབང་པོ་ལྷ་མ་ཡིན་གྱི་གྲོང་ཁྱེར་འདོད་པའི་ཀླུང་ཞེས་བྱ་བ་ན་འདུག་པ་གང་ཡིན་པ་དེ་འབྲོས་པ་དང་། ངེས་པར་འཆི་བར་འགྱུར་བ་དེ་ལྟར་མཚོ་དེའི་ནང་དུ་མཐོང་ངོ་། །དེ་དག་འདི་སྙམ་དུ་སེམས་ཏེ། གང་གིས་བདག་ཅག་ཀུན་མཐོང་གི་མཚོའི་ནང་དུ་
ལྷ་རྣམས་ལས་ཕམ་ཞིང་ཉམས་པར་འགྱུར་བ་མཐོང་བའི་རྒྱུ་གང་ཡིན་རྐྱེན་གང་ཡིན་སྙམ་བྱེད་དོ། །དེ་ནས་ཡང་དེ་རྣམས་གྲོང་ཁྱེར་དེ་དག་ཏུ་དོང་སྟེ། ལོ་བརྒྱ་ལོན་ནམ། ལོ་ལྔ་བརྒྱ་ལོན་ནམ། དེ་ལྟར་ལོ་བཅུ་ལོན་ནམ། དེ་ནས་ཡང་
མཚོ་ཀུན་མཐོང་ག་ལ་བར་ལྷ་མ་ཡིན་མགུལ་ཕྲེང་དང་། ལྷ་མ་ཡིན་གྱི་དབང་པོ་བརྟན་པ་དང་། ལྷན་ཅིག་དོང་སྟེ། དེ་ལྟར་མཚོན་ཆ་དང་། གོ་མཚོན་སྣ་ཚོགས་ཐོགས་པ། ཆ་བྱད་དང་། མེ་ཏོག་ཕྲེང་དང་། ཕྱེ་མ་དང་། བྱུག་པས་ལུས་
བསྐུས་པ་དེ་དག་མཚོ་ཀུན་མཐོང་དེ་ཡོངས་སུ་བསྐོར་ནས་འཁོད་དོ། །དེ་ནས་ཡང་མཚོ་ཡོངས་སུ་བསྐོར་བ་དེ་དག་ཉིད་ཀྱིས་མཚོ་དེའི་ནང་དུ་འཛམ་བུའི་གླིང་གི་མི་མར་འཛིན་པ་དང་། ཕར་འཛིན་པ་དང་། དགེ་སྦྱོང་དུ་འཛིན་པ་དང་། ཆོས་
དང་ལྡན་ཞིང་ཆོས་ཀྱི་རྗེས་སུ་འཇུག་པ། ལྷ་དང་འཐུན་པར་སྒྲུབ་པ་དེ་དག་ཤི་ནས་ལྷ་རྣམས་ཀྱི་ནང་དུ་སྐྱེ་བར་འགྱུར་བ་མཐོང་ངོ་། །དེ་ནས་མཚོ་དེའི་ནང་དུ་ལྷའི་ཕྱོགས་ནི་རྒྱལ་བར་འགྱུར། ལྷ་མ་ཡིན་གྱི་ཕྱོགས་ནི་ཕམ་པར་
འགྱུར་བ་མཐོང་བ་དང་། ལྷ་མ་ཡིན་མགུལ་ཕྲེང་ཞེས་བྱ་བ་དང་། ལྷ་མ་ཡིན་གྱི་དབང་པོ་བརྟན་པ་ཞེས་བྱ་བ་དེ་དག་འདི་སྙམ་སེམས་ཏེ། ཀྱེ་མ་ལྷ་རྣམས་ནི་མི་ལ་རག་ལས། མིའི་ཁ་ན་ལས། མི་ལ་རྟེན་པ་ཡིན་ཏེ། བདག་ཅག་གིས་
གང་མི་རྣམས་ལ་མི་ཕན་པ་དང་། མི་བདེ་བར་བྱ་བའི་ཕྱིར་འབད་པ་དང་། དེ་དག་ཉམས་པས་ལྷ་རྣམས་ཀྱང་ཐུབ་པར་འགྱུར་རོ་སྙམ་དུ་དེ་ལྟར་བསམས་ནས། ལྷ་མ་ཡིན་མགུལ་ཕྲེང་དང་། ལྷ་མ་ཡིན་གྱི་དབང་པོ་བརྟན་པ་དག་སེམས་པར་
<pb id="64.15a"/>
བྱེད་དེ་འདི་ལྟར་མི་རྣམས་ནི་ཁ་ཟས་ལ་རག་ལས་ཤིང་བརྟེན་པ་ཡིན་ཏེ། མི་དེ་རྣམས་ཀྱི་ཁ་ཟས་ཆུད་གསན་པ་ལ་འབད་པར་བྱའོ་སྙམ་ནས། དེ་དག་གིས་དེ་ལྟར་ཤེས་ནས་རྒྱ་མཚོའི་ནང་ན་ཀླུ་ཆོས་དང་མི་ལྡན་པ་ཁྲོ་བ་ཤས་ཆེ་བ། རྟག་ཏུ་
གནོད་པའི་བསམ་པ་ཅན་འཁོད་པ་གང་ཡིན་པ་དེ་དག་ལ་སྨྲ་བར་བྱེད་དེ། འདི་ལྟ་སྟེ། ཀླུའི་རྒྱལ་པོ་རབ་འཇོམས་དང་། ཀླུའི་རྒྱལ་པོ་ནག་པོ་དང་། ཀླུའི་རྒྱལ་པོ་བསྒྱིངས་པ་དང་། ཀླུའི་རྒྱལ་པོ་ཧུ་ལུ་ཧུ་ལུ་སྟེ། དེ་དག་ལ་སོགས་པ་ཆོས་དང་མི་
ལྡན་ཞིང་ཆོས་ཀྱི་རྗེས་སུ་མི་འཇུག་པ་རྣམས་ལ། ལྷ་མ་ཡིན་མགུལ་ཕྲེང་དག་ན་རེ། འདི་ལྟར་ཁྱེད་ཅག་ལ་རག་ལས་པའི་མི་དེ་དག་ནི་ལྷའི་ཕྱོགས་ཡིན་ལ། དེ་དག་གི་སྲོག་ཀྱང་ཁ་ཟས་ཀྱིས་འཚོ་འོ། །ཁྱེད་ཅག་ལ་རག་ལས་པ་ཁ་ཟས་ཀྱིས་
འཚོ་བའི་མི་དེ་དག་ཇི་ལྟར་མེད་པར་འགྱུར་བ་དེ་ལྟར་གྱིས་ཤིག །གང་གི་ཕྱིར་འདི་ལྟར་ཁྱེད་ཅག་དང་། ཀླུའི་རྒྱལ་པོ་ནོར་རྒྱས་དང་། འཇོག་པོ་ལ་སོགས་པ་ཤིན་དུ་དགྲར་གྱུར་པ་ལྟར་བདག་ཅག་དང་ལྷ་རྣམས་ཀྱང་དེ་ལྟ་བུ་ཡིན་ཏེ། ཁྱེད་ཅག་
གིས་བདག་ཅག་གི་གྲོགས་བྱ་བ་དེ་ནི་རིགས་པ་ཡིན་ནོ་ཞེས་སྨྲས་སོ། །དེ་ནས་ལྷ་མ་ཡིན་མགུལ་ཕྲེང་དང་། ལྷ་མ་ཡིན་གྱི་དབང་པོ་བརྟན་པ་དག་གི་ཚིག་ཐོས་ནས་ཆོས་དང་མི་ལྡན་པའི་ཀླུ་རྣམས་ཀྱིས་བདག་ཅག་དང་ཁྱེད་ཅག་ཕྱོགས་འཐུན་པ་ཡིན་
ཏེ། དེ་ལྟར་བྱའོ་ཞེས་སྨྲས་ནས་དེ་དག་ནི་རང་གི་གནས་སུ་དོང་ངོ་། །ཀླུའི་རྒྱལ་པོ་ཁྲོ་བས་གདུངས་པ་རྣམས་ཀྱང་གནས་སུ་དོང་ནས། གལ་ཏེ་ཆུ་དཔག་ཚད་བརྒྱར་གཡོ་བར་བྱེད། གལ་ཏེ་དཔག་ཚད་ཉིས་བརྒྱར། གལ་ཏེ་དཔག་ཚད་
སུམ་བརྒྱར་གཡོ་བར་བྱེད་དོ། །ཆུའི་སྟེང་ན་ནི་ས་འདུག་སྟེ། གང་གི་ཚེ་ཀླུ་སྡང་བ་རྣམས་ཀྱིས་ཆུ་གཡོ་བར་བྱེད་པ་དེའི་ཚེ་ཆུ་གཡོས་པས་ས་གཡོ་བར་བྱེད་ལ། ཕྱོགས་དེའི་ཆུའི་ཚད་ཇི་ཙམ་དུ་གཡོ་བར་བྱེད་པ་དེ་ཙམ་དུ་ས་གཡོ་བར་བྱེད་དེ། ཀླུ་
སྡང་བ་ཁྲོ་བས་གདུངས་པ་རྣམས་ཀྱི་མཐུ་ནི་དེ་ལྟ་བུ་ཡིན་ནོ། །དེ་དག་བྲམ་ཟེ་རྟོག་གེ་པ་བསྟན་བཅོས་ངན་པས་བསླུས་པ་རྣམས་ཀྱིས་ཚོར་ནས་འདི་ལྟར་ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །
<pb id="64.15b"/>
རྒྱལ་པོ་ལ་མི་རུང་བར་འགྱུར་རོ། །མཚོན་གྱིས་འཁྲུག་པར་འགྱུར་རོ། །མཚོན་གྱིས་འཁྲུགས་པ་མེད་པར་འགྱུར་རོ། །ཆར་ལེགས་པར་འབབ་པར་འགྱུར་རོ། །ཆར་ལེགས་པར་འབབས་པར་མི་འགྱུར་རོ། །བ་ལང་དང་བྲམ་ཟེ་འཕེལ་བར་
འགྱུར་རོ། །བ་ལང་དང་བྲམ་ཟེ་འགྲིབ་པར་འགྱུར་རོ་ཞེས་དེ་ལྟར་མི་རྟོག་གེ་པ་དག་མངོན་པར་རྗོད་པར་བྱེད་དེ་དེ་ལྟར་ས་གཡོ་བར་འགྱུར་རོ། །ཡང་རྒྱུ་གཞན་གྱིས་ས་གཡོ་བར་བྱེད་པ་ལ་དེ་ལྟར་དགེ་སློང་དེ་ཐོས་པ་ལས་བྱུང་བའི་ཤེས་པས་རྟོག་པར་
བྱེད་དེ། སེམས་ཅན་རྣམས་ཀྱི་དགེ་བ་དང་མི་དགེ་བའི་དབང་གིས་རླུང་ས་འཛིན་ཞེས་བྱ་བ་གཡོ་བར་བྱེད་དོ། །དེ་གཡོས་པས་ཆུ་གཡོ་བར་བྱེད་དེ། ཆུ་གཡོས་པས་ཀྱང་ས་གཡོ་བར་བྱེད་དེ། དཔག་ཚད་ལྔ་བརྒྱ་འམ། དཔག་ཚད་བརྒྱ་འམ། 
དཔག་ཚད་ཉིས་བརྒྱ་འམ། དཔག་ཚད་སུམ་བརྒྱ་འམ། དཔག་ཚད་བཞི་བརྒྱ་འམ། དེ་ལྟར་ཚད་ཇི་ཙམ་དུ་རླུང་གཡོ་བར་བྱེད་པའི་ཚད་དེ་ཙམ་དུ་ཆུ་གཡོ་བར་བྱེད་ལ། ཆུ་གཡོ་བའི་ཚད་ཀྱིས་ས་གཡོ་བར་བྱེད་དོ། །དེ་ལ་གང་རླུང་དག་གཡོ་བ་ན་ཆུ་
གཡོ་བར་བྱེད། ཆུ་གཡོས་པས་ས་གཡོ་བར་བྱེད་པའི་རྒྱུ་ནི་གང་རྐྱེན་ནི་གང་གཞི་ནི་གང་ཡིན་སྙམ་ནས། དགེ་སློང་དེས་ཐོས་པ་ལས་བྱུང་བའི་ཤེས་པའམ། ལྷའི་མིག་གིས་བརྟགས་ན། རླུང་གིས་ཆུ་འཛིན་ལ། ཆུ་ལ་ས་བརྟེན་ཏེ། རླུང་དེ་དག་
གཡོས་ན་ཆུ་གཡོ་བར་འགྱུར། དེ་དག་གཡོས་པས་ས་གཡོ་བར་འགྱུར་རོ་སྙམ་ནས་དེ་ལྟར་རྒྱུ་དེས་ན་ས་གཡོ་བར་འགྱུར་རོ། །ས་གཡོ་བ་དེ་ཡང་དགེ་སློང་དེས་རྣམ་པ་གཉིས་སུ་མཐོང་སྟེ། གལ་ཏེ་དགེ་བའི་ལས་ཀྱི་དབང་གིས་གཡོ་ན་ནི་དེ་དགེ་བར་
འགྱུར་ཏེ། སེམས་ཅན་རྣམས་ཀྱི་བདེ་བ་དང་ལོ་ལེགས་པ་ཡིན་ནོ། །གལ་ཏེ་མི་དགེ་བའི་དབང་གིས་གཡོ་ན་ནི་ལས་ཀྱི་མཐའ་སྤྱད་ཅིང་གང་བྱས་པའི་སེམས་ཅན་རྣམས་ཀྱི་དེ་མི་དགེ་བར་འགྱུར་རོ། །དགེ་བ་དང་མི་དགེ་བ་ལ་རག་ལས་པ་ཐམས་
ཅད་ནི་རྒྱུ་མེད་པ་མ་ཡིན། འདོད་རྒྱལ་ལས་བྱུང་བ་མ་ཡིན། བྱེད་པ་པོས་གནས་སུ་བྱས་པ་མ་ཡིན་ཏེ། རྒྱུ་དང་འཐུན་པར་འབྲས་བུ་འབྱུང་ངོ་། །འབྲས་བུ་མངོན་པར་མི་ཤེས་པའི་རྟོག་གེ་པ་དག་ན་རེ། འདི་ལྟར་དབང་པོའི་ཕྱོགས་དག་ས་
<pb id="64.16a"/>
གཡོའོ། །རླུང་གི་ཕྱོགས་དག་ས་གཡོའོ། །ཆུ་ལྷའི་ཕྱོགས་དག་ས་གཡོ་སྟེ། ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །ཆར་ལེགས་པར་
འབབ་པར་འགྱུར་རོ། །ཆར་ལེགས་པར་འབབ་པར་མི་འགྱུར་རོ། །མཚོན་གྱིས་འཁྲུག་པར་འགྱུར་རོ། །མཚོན་གྱིས་འཁྲུག་པ་མེད་པར་འགྱུར་རོ། །བ་ལང་དང་བྲམ་ཟེ་འཕེལ་བར་འགྱུར་རོ། །བ་ལང་དང་བྲམ་ཟེ་འགྲིབ་པར་འགྱུར་རོ་ཞེས་དེ་ལྟར་
རྟོག་གེ་པ་དག་རྟོག་པར་བྱེད་དོ། །དེ་ཡང་གཅིག་ཅིག་ཡིན་ཏེ། གལ་ཏེ་འདོད་རྒྱལ་བ་བརྒྱ་སྙེད་ཡོད་པ་དེ་དག་གི་ནང་ན་འདི་ལྟར་འདུ་ཤེས་པ་འདི་ཁོ་ན་ཉིད་གཅིག་ཡིན་ནོ་ཞེས་དེ་དག་རྗོད་པར་བྱེད་དོ། །དེ་ནས་གཞན་ཡང་དགེ་སློང་ལས་ཀྱི་འབྲས་བུ་
རྣམ་པར་སྨིན་པ་ཤེས་པ་དེ་ལྷ་མ་ཡིན་མགུལ་ཕྲེང་དང་། ལྷ་མ་ཡིན་གྱི་དབང་པོ་བརྟན་པ་དང་། ཀླུའི་རྒྱལ་པོ་ཆོས་དང་མི་ལྡན་པ་རབ་འཇོམས་ལ་སོགས་པ་འཇིག་རྟེན་ལ་ཕན་པར་མི་བྱེད་པ་ཤེས་ནས། གཉེན་པོ་ཆོས་དང་ལྡན་པ་ལ་རྗེས་སུ་སེམས་
པར་བྱེད་དེ། ཀྱེ་མ་ཀླུ་སྡང་བ་དེ་དག་དང་ལྷ་མ་ཡིན་སྡིག་ཅན་འཇིག་རྟེན་ལ་མི་ཕན་པར་བྱེད་པ་དེ་དག་ཇི་ལྟར་ཕམ་པར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་གལ་ཏེ་འཛམ་བུའི་གླིང་དུ་ཆོས་དང་ལྡན་ཞིང་ཆོས་ཀྱི་རྗེས་
སུ་འཇུག་པའི་མི་དགེ་སྦྱོང་དུ་འཛིན་པ་དང་། བྲམ་ཟེར་འཛིན་པ་དང་། རིགས་ཀྱི་རྒན་རབས་ལ་གུས་པར་བྱེད་པའི་རྒྱལ་པོ་དང་བློན་པོ་ཆེན་པོ་འབྱུང་ན། ས་བླའི་གནོད་སྦྱིན་དེ་དག་མཐུ་ཆེ་བར་འགྱུར་ཏེ། དེ་དག་གི་ཀླུ་དང་། ལྷ་མ་ཡིན་སྡིག་ཅན་སའི་འོག་
ན་གནས་པ་དེ་དག་གཡོས་པར་མཐོང་ནས་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་ས་བླའི་གནོད་སྦྱིན་དེ་དག་གིས་བར་སྣང་ལ་རྒྱུ་བའི་གནོད་སྦྱིན་རྣམས་དང་། ཀླུའི་རྒྱལ་པོ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་ལ་ཡང་སྔ་མ་བཞིན་བསྙད་དོ། །
དེ་ནས་ས་བླའི་གནོད་སྦྱིན་དེ་དག་ལས་ཐོས་ནས་བར་སྣང་ལ་སྤྱོད་པའི་གནོད་སྦྱིན་རྫུ་འཕྲུལ་ཆེ་ཞིང་མཐུ་ཆེ་བར་འགྱུར་ཏེ། རྒྱལ་ཆེན་བཞིའི་ལྷ་ཀུན་དུ་རྒྱུ་བ་རྣམས་ལ་སྦྲན་པའི་ཕྱིར་ཁྲོ་བའི་ཤུགས་ཀྱིས་ཁ་རླངས་དག་པར་སྣང་ལ་འབྱུང་ཞིང་འོང་ལ། 
<pb id="64.16b"/>
འདི་ལྟར་ལྷ་དག་ཀླུ་སྡང་བ་རྣམས་དང་། ལྷ་མ་ཡིན་སྡིག་ཅན་རྣམས་མི་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་རྣམས་མ་རུང་བར་བྱ་བའི་ཕྱིར་འཇུག་པར་བྱེད་དོ་ཞེས་བསྙད་དོ། །གནོད་སྦྱིན་གྱི་ཁ་རླངས་བྱུང་བ་དེ་རྟོག་གེ་པ་བསྟན་བཅོས་ངན་པ་ལ་
སེམས་རྣམ་པར་རྨོངས་པ་དག་གིས་མཐོང་ནས། འདི་ལྟར་གཤིན་རྗེའི་བུ་བརྒྱ་རྩ་གཅིག་གི་ནང་ན་གཤིན་རྗེའི་བུ་དུ་བ་འཇུག་རིངས་འབྱུང་ངོ་ཞེས་བརྗོད་དེ། གནོད་སྦྱིན་མཐུ་རབ་ཏུ་ཆེན་པོ་བརྒྱ་རྩ་གཅིག་གྱེན་དུ་འགྲོ་བ་སྣང་བ་མི་སྣང་བ་གང་ཡིན་པ་དེ་
དག་ལ་རྟོག་གེ་པ་དག་ན་རེ་འདི་ལྟར་འདི་ནི་གཤིན་རྗེའི་བུ་བརྒྱ་རྩ་གཅིག་གི་ནང་ན་མཇུག་རིངས་འབྱུང་ངོ་ཞེས་གཞན་དུ་ཡོངས་སུ་རྟོག་ཅིང་ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་
འགྱུར་རོ། །མཚོན་གྱིས་འཁྲུག་པར་འགྱུར་རོ། །མཚོན་གྱིས་འཁྲུག་པ་མེད་པར་འགྱུར་རོ། །བ་ལང་དང་བྲམ་ཟེ་འཕེལ་བར་འགྱུར་རོ། །བ་ལང་དང་བྲམ་ཟེ་འགྲིབ་པར་འགྱུར་རོ། །ཆར་ལེགས་པར་འབབ་པར་འགྱུར་རོ། །ཆར་ལེགས་པར་འབབ་
པར་མི་འགྱུར་རོ། །ཡུལ་མི་ཆེ་གེ་མོ་ཞིག་ལ་གནོད་པར་འགྱུར་རོ། །ཡུལ་གྱི་མི་ཆེ་གེ་མོ་ཞིག་ལ་གནོད་པར་མི་འགྱུར་རོ་ཞེས་དེ་དག་ལོག་པར་རྟོག་པར་བྱེད་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཀླུ་རྣམས་དང་། 
ལྷ་མ་ཡིན་སྡིག་ཅན་གཡོས་པ་རྣམས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་འདི་ལྟར་གནོད་སྦྱིན་རྫུ་འཕྲུལ་ཆེ་ཞིང་མཐུ་ཆེ་བ་རྣམས་ལྷ་ཀུན་དུ་རྒྱུ་བ་རྣམས་ལ་སྒྲོགས་པར་བྱེད་པ་སྔར་བསྟན་པ་ཇི་ལྟ་བ་བཞིན་མཐོང་སྟེ། ཀུན་དུ་
རྒྱུ་བ་རྒྱལ་ཆེན་བཞི་པ་དེ་རྣམས་ཀྱིས་ཀྱང་འདི་ལྟར་ལྷ་མ་ཡིན་གྱི་ཕྱོགས་ནི་འགྲིབ་བོ། །བདག་ཅག་གི་ལྷའི་ཕྱོགས་ཀྱི་སྟོབས་ནི་རབ་ཏུ་ཆེའོ། །འཛམ་བུའི་གླིང་ནི་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་མར་འཛིན་པ་དང་། ཕར་འཛིན་པ་དང་། 
དགེ་སྦྱོང་དུ་འཛིན་པ་དང་། བྲམ་ཟེར་འཛིན་པ་དང་། སྡོམ་པ་བླངས་པ་དང་། རིགས་ཀྱི་རྒན་རབས་ལ་གུས་པར་བྱེད་པ་དག་ཡོད་པས་ཀླུ་སྡང་བ་དང་། ལྷ་མ་ཡིན་སྡིག་ཅན་རྣམས་ལས་བདག་ཅག་རྒྱལ་བར་འགྱུར་གྱིས་མ་འཇིགས་ཤིག་མ་འཇིགས་
<pb id="64.17a"/>
ཤིག་ཅེས་སྒྲོགས་པར་བྱེད་དོ། །གནོད་སྦྱིན་རྫུ་འཕྲུལ་ཆེ་ཞིང་མཐུ་ཆེ་བ་དེ་དག་ལྷ་ཀུན་ཏུ་རྒྱུ་བ་དེ་དག་ལ་ཚིག་དེ་ཐོས་ནས། ལྷ་མ་ཡིན་དུ་གཏོགས་པ་ལ་ཤིན་ཏུ་ཁྲོ་ཡང་ཁྲོ་ལ་རབ་ཏུ་དགའ་བ་རྣམས་ཀླུའི་རྒྱལ་པོ་ཆོས་དང་ལྡན་ཞིང་ཆོས་
ཀྱི་རྗེས་སུ་འཇུག་པ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་ལ་དེ་དག་ཐམས་ཅད་སྔ་མ་བཞིན་དུ་བསྙད་དོ། །ལུས་ཐམས་ཅད་རབ་ཏུ་འབར་བ་དག་གལ་ཏེ་ཉིན་པར་འོང་ན་དེའི་ཚེ་ཉི་མའི་འོད་ཟེར་རྣམས་ཟིལ་གྱིས་མནན་ནས་མི་མངོན་ནོ། །དེ་ནས་
ལུས་ཐམས་ཅད་རབ་ཏུ་འབར་བ་དག་ཀླུ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་རྣམས་ལ་སྦྲན་པའི་ཕྱིར་མཚན་མོ་རྒྱ་མཚོའི་ནང་དུ་འོང་ན་དེ་དག་ཐམས་ཅད་སྐྱེ་བོ་ཀུན་གྱིས་མཐོང་བར་འགྱུར་ལ། དེ་མཐོང་ནས་རྟོག་གེ་པ་རྣམས་སྐར་མདའ་ལྟུང་བར་
སེམས་ཏེ། འདི་ལྟར་སྐར་མདའ་ལྟུང་བས་ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །མཚོན་གྱིས་འཁྲུག་པར་འགྱུར་རོ། །མཚོན་གྱིས་འཁྲུགས་པ་མེད་
པར་འགྱུར་རོ། །མི་ངས་འབྱུང་བར་འགྱུར་རོ། །མི་ངས་འབྱུང་བར་མི་འགྱུར་རོ། །བ་ལང་དང་བྲམ་ཟེ་དག་འཕེལ་བར་འགྱུར་རོ། །བ་ལང་དང་བྲམ་ཟེ་དག་འགྲིབ་པར་འགྱུར་རོ་ཞེས་དེ་ལྟར་ལས་མངོན་པར་མི་ཤེས་པ་དག་འཐུན་པར་ཡོངས་སུ་
རྟོག་པར་བྱེད་དོ། །དེ་ནས་ཡང་དགེ་སློང་དེ་སྐར་མདའ་ལྟུང་བ་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་རྒྱུ་གཞན་གྱིས་སྐར་མདའ་ལྟུང་བ་ཇི་ལྟར་ལྟུང་བ་མཐོང་སྟེ། ལྷ་རྣམས་ཀྱི་གཞལ་མེད་ཁང་མགྱོགས་པར་ནམ་མཁའ་
ལ་འགྲོ་ལ། གཞལ་མེད་ཁང་ཕན་ཚུན་འགྲོ་བ་གང་ཡིན་པ་དེ་དག་འདྲུད་པ་ལས་མེ་འབྱུང་བ་གང་ཡིན་པ་དེ་དག་ལ་རྟོག་གེ་པ་དག་ན་རེ། འདི་ལྟར་སྐར་མདའ་རབ་ཏུ་ལྟུང་བ་ལས་ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །རྒྱལ་
པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །བདེ་བར་འགྱུར་རོ། །མི་བདེ་བར་འགྱུར་རོ། །བ་ལང་དང་བྲམ་ཟེ་འཕེལ་བར་འགྱུར་རོ། །བ་ལང་དང་བྲམ་ཟེ་འགྲིབ་པར་འགྱུར་རོ་ཞེས་དེ་ལྟར་རྟོག་གེ་པ་ལས་ཀྱི་འབྲས་བུ་
<pb id="64.17b"/>
མངོན་པར་མི་ཤེས་པ་དག་འཇིག་རྟེན་པའི་མཚན་མའི་ལྟས་སྟོན་པར་བྱེད་དོ། །དེ་ཅིའི་ཕྱིར་ཞེ་ན། དེ་ལྟར་ལས་ཀྱི་འབྲས་བུ་རྣམ་པར་སྨིན་པ་ཕྲ་མོ་སོ་སོར་ཤེས་པ་གང་ཡིན་པ་ནི་ལྷ་དང་བཅས་པ་དང་། བདུད་དང་བཅས་པ་དང་། ཚངས་
པ་དང་བཅས་པ་དང་། དགེ་སྦྱོང་དང་བྲམ་ཟེར་བཅས་པའི་སྐྱེ་དགུ་དང་། ལྷ་དང་མི་དང་། ལྷ་མ་ཡིན་རྣམས་ཀྱི་ནང་ན་དེ་མེད་དེ། འདི་ལྟར་བདག་ཅག་གི་ཆོས་འདུལ་བ་ལ་སེམས་པ་དེ་དགེ་བ་བཅུའི་ལས་ཀྱི་ལམ་གཙོ་བོར་བྱེད་པ་ཡིན་ནོ། །
དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སོ་སོར་རྟོག་པར་བྱེད་དེ། ཀྱེ་མ་བར་སྣང་ལ་རྒྱུ་བའི་གནོད་སྦྱིན་མཐུ་བོ་ཆེ་རྣམས་ཀུན་ཏུ་རྒྱུ་བའི་ལྷ་རྣམས་ཀྱི་དྲུང་དང་། རྒྱ་མཚོ་ན་གནས་པའི་ཀླུ་ཆོས་དང་ལྡན་པ་རྣམས་ཀྱི་
དྲུང་དུ་ཇི་ལྟར་འགྲོ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། བར་སྣང་ལ་རྒྱུ་བའི་གནོད་སྦྱིན་རབ་ཏུ་འབར་བ་རྣམས་རྒྱ་མཚོར་ཞུགས་ཏེ། ཀླུའི་རྒྱལ་པོ་ཆོས་དང་ལྡན་པ་ནོར་རྒྱས་ཀྱི་བུ་དང་། འཇོག་པོ་ལ་སོགས་
པ་ལ་འདི་ལྟར་ལྷ་མ་ཡིན་མགུལ་ཕྲེང་དང་། ལྷ་མ་ཡིན་གྱི་དབང་པོ་བརྟན་པ་དེ་དག་མཚོ་ཀུན་མཐོང་དུ་བདག་ཉིད་ལ་ལྟ་བར་བྱེད་དོ་ཞེས་སྔ་མ་བཞིན་བར་སྣང་ལ་རྒྱུ་བའི་གནོད་སྦྱིན་རྣམས་ལ་ཐོས་ནས་ཀླུའི་རྒྱལ་པོ་ལོངས་སྤྱོད་ལྡན་ལ་གནས་པ་ནོར་
རྒྱས་ཀྱི་བུ་དང་། འཇོག་པོ་ལ་སོགས་པས་བར་སྣང་ལ་རྒྱུ་བའི་ཀླུ་རྣམས་ལ་འདི་ལྟར་བདག་གིས་ཆོས་དང་མི་ལྡན་པའི་ཀླུ་དེ་དག་མཐུས་ཕྱིར་བཟློག་ཅིང་བསྐྲད་དེ། ཆད་པས་ཀྱང་བཅད་ནས། འཛམ་བུའི་གླིང་ན་ཆོས་དང་ལྡན་པ་རྣམས་ཀྱི་
ལོ་ལེགས་པར་བྱ་བ་དང་། ཆར་དབབ་པ་དང་། རླུང་གིས་གནོད་པ་མེད་པར་བྱ་བ་དང་། འཛམ་བུའི་གླིང་དུ་འབྲས་སཱ་ལུ་དང་། ནས་དང་། བཟའ་བ་དག་འབྱུང་བར་བྱ་བ་དང་། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་རྣམས་ཀྱི་
གྲོགས་བྱའོ་ཞེས་བསྙད་དོ། །ཀླུ་དེ་དག་ལ་དེ་སྐད་བསྙད་ནས་ས་བླའི་གནོད་སྦྱིན་རྣམས་ཀླུ་ཆོས་དང་མི་ལྡན་པ་དག་ག་ལ་བ་དེར་གཡུལ་འགྱེད་པའི་ཕྱིར་དོང་སྟེ། ཀླུའི་རྒྱལ་པོ་རབ་འཇོམ་དང་། ཀླུའི་རྒྱལ་པོ་བསྒྱིངས་པ་ལ་སོགས་པ་ལ། 
<pb id="64.18a"/>
འདི་ལྟར་ཁྱེད་ནི་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་ཡིན་ལ། ངེད་ནི་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་ཡིན་ཏེ། དེ་ལྟར་ཁྱེད་ཅག་དང་ངེད་ཅག་མི་མཐུན་པར་གྱུར་ཅིང་འགྲན་ཟླར་གྱུར་པས་ངེད་ཅག་ནི་ཁྱེད་
ཅག་ལ་བརྡེག་པའི་ཕྱིར་འདིར་འོངས་སོ་ཞེས་སྨྲས་སོ། །དེ་ཐོས་ནས་ཀླུའི་རྒྱལ་པོ་རབ་འཇོམས་དང་། བསྒྱིངས་པ་ལ་སོགས་པ་དེ་དག་གཡུལ་འགྱེད་དུ་ལྷགས་ཏེ་དེ་དག་ཕན་ཚུན་གློག་གི་ཆར་མང་པོ་བྱུང་བ་ན། དེ་གང་གི་ཚེ་མར་འཛིན་པ་དང་། 
ཕར་འཛིན་པ་དང་། དགེ་སྦྱོང་དུ་འཛིན་པ་དང་། བྲམ་ཟེར་འཛིན་པའི་སྐྱེ་དགུ་འབྱུང་བ་དེའི་ཚེ། ཀླུའི་རྒྱལ་པོ་ནོར་རྒྱས་ཀྱི་བུ་དང་། འཇོག་པོ་ལ་སོགས་པ་རྒྱལ་བར་འགྱུར་ལ། ཀླུའི་རྒྱལ་པོ་རབ་འཇོམས་ལ་སོགས་པ་ཕམ་པར་འགྱུར་ཏེ། 
དེ་ལྟར་འཛམ་བུའི་གླིང་དུ་ཆར་ལེགས་པར་འབབ་པར་འགྱུར་ཞིང་དེས་ན་ལོ་ལེགས་པར་འགྱུར་རོ། །དེའི་ཚེ་རྟོག་གེ་པ་དག་ན་རེ་འདི་ནི་རྒྱུ་སྐར་གྱི་ཡོན་ཏན་ཡིན་ནོ། །འདི་ནི་གཟའི་ཡོན་ཏན་ཡིན་ནོ། །འདི་ནི་ལྟས་ཀྱི་ཡོན་ཏན་ཡིན་ནོ་ཞེས་བརྗོད་
དེ་ཆར་ལེགས་པར་འབབ་པ་གང་དུས་དུས་སུ་འབབ་པས་ཆར་དུས་དང་མཐུན་པར་རབ་ཏུ་འབབ་སྟེ། བ་ལང་དང་བྲམ་ཟེ་དག་ཀྱང་དེའི་འབྲས་བུ་ཡིན་གྱི་གཞན་གྱི་ནི་མ་ཡིན་ནོ་ཞེའོ། །གང་གི་ཚེ་མར་མི་འཛིན་པ་དང་། ཕར་མི་འཛིན་པ་དང་། དགེ་སྦྱོང་
དུ་མི་འཛིན་པ་དང་། བྲམ་ཟེར་མི་འཛིན་པ་དང་། ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པའི་སྐྱེ་དགུ་དག་འབྱུང་བ་དེའི་ཚེ། ཀླུའི་རྒྱལ་པོ་ཆོས་དང་ལྡན་པ་ནོར་རྒྱས་ཀྱི་བུ་ལ་སོགས་པ་ཕམ་པར་འགྱུར་ལ། ཀླུའི་རྒྱལ་པོ་རབ་འཇོམས་
དང་། ཀླུའི་རྒྱལ་པོ་བསྒྱིངས་པ་ལ་སོགས་པ་རྒྱལ་བར་འགྱུར་ཏེ། ལོ་ཉེས་འབྱུང་བར་བྱེད། ཆར་འབབ་མི་མཁས་པར་བྱེད། ཆར་དྲག་རྣམས་ཀྱིས་ལོ་ཏོག་མ་རུང་བར་བྱེད། ཐན་པ་འབྱུང་བར་བྱེད་པ་དང་། བྲམ་ཟེ་རྟོག་གེ་པ་དག་གཞན་དུ་
སྒྱུར་བར་བྱེད་དེ། འདི་ལྟར་འདི་ནི་རྒྱུ་སྐར་གྱི་ཉེས་པ་ཡིན་ནོ། །འདི་ནི་གཟའི་ཉེས་པ་ཡིན་ནོ། །འདི་ནི་དུས་ཀྱི་ཉེས་པ་ཡིན་ནོ། །འདི་ནི་ལྟས་ཀྱི་ཉེས་པ་ཡིན་ནོ་ཞེས་དེ་ལྟར་རྟོག་གེ་པ་ལས་ཀྱི་འབྲས་བུ་མངོན་པར་མི་ཤེས་པ་དག་འདི་ལྟར་
<pb id="64.18b"/>
གཞན་དུ་སྒྱུར་ཡང་དེ་ཁོ་ན་མི་མཐོང་ངོ་། །དེ་ཅིའི་ཕྱིར་ཞེ་ན། དེ་ནི་ངའི་ཉན་ཐོས་སམ། ངའི་ཆོས་འདུལ་བ་འདི་ཐོས་ནས་ལས་ཀྱི་འབྲས་བུ་རྣམ་པར་སྨིན་པ་སོ་སོར་ཤེས་པ་གཙོ་བོར་བྱེད་པ་འམ། འབྲས་བུ་སོ་སོར་ཤེས་པ་མ་གཏོགས་
པར་ལྷ་དང་བཅས་པའི་འཇིག་རྟེན་དང་། ཚངས་པ་དང་བཅས་པ་དང་། དགེ་སྦྱོང་དང་བྲམ་ཟེར་བཅས་པའི་སྐྱེ་དགུ་དང་། ལྷ་དང་མི་དང་ལྷ་མ་ཡིན་རྣམས་ཀྱི་ཡུལ་གྱི་འཇུག་པ་མ་ཡིན་ཏེ། གཞན་མ་ཡིན་པར་མཐོང་ངོ་། །དེ་ནས་ཡང་དགེ་སློང་
ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷ་མ་ཡིན་གྱི་ས་ལ་རྟོག་པར་བྱེད་དེ། གང་གི་ཚེ་གང་དུ་ཀླུ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་རྣམས་ཀླུ་ཆོས་དང་ལྡན་པ་རྣམས་ཀྱིས་ཕམ་པར་བྱས་པ་དེའི་ཚེ། ལྷ་མ་ཡིན་མགུལ་ཕྲེང་
དག་གིས་ཤེས་པར་འགྱུར་ཏེ། ལྷ་མ་ཡིན་མགུལ་ཕྲེང་དག་དང་། ལྷ་མ་ཡིན་སྐར་ཕྲེང་གི་གྲོང་ཁྱེར་ན་གནས་པ་དང་། གཞན་ཚལ་དང་ནགས་ཚལ་ན་གནས་པ་དེ་དག་ཐམས་ཅད་ཡི་མུག་ཅིང་བྱིན་ཉམས་ལ་བཞིན་ངོ་ཚ་ནས་ཁྱིམ་དུ་ཕྱིར་ལྟགས་
ཏེ། ཀྱེ་ཨེ་མ་ལྷ་མ་ཡིན་བདག་ཅག་རྣམས་ཀྱིས་ལྷ་རྣམས་ཐུབ་པར་མ་ནུས་ལ་བྱིན་ཉམས་སོ། །གང་གི་ཚེ་བདག་ཅག་གིས་ལྷ་རྣམས་ཕམ་པར་བྱེད་ནུས་ཞིག་གུ་ཞེས་དེ་སྐད་སྨྲས་ནས། ལྷ་མ་ཡིན་མགུལ་ཕྲེང་དག་གིས་སྒྲ་གཅན་ལ། ལྷ་མ་ཡིན་གྱི་
དབང་པོ་འདི་ལྟར་སླད་ཀྱིས་ཡུན་མི་རིང་བར་བདག་ཅག་གིས་ལྷ་རྣམས་ཕམ་པར་བགྱིད་པར་རྔོ་ཐོགས་གིས་ནན་ཏན་མཛད་དུ་གསོལ་ཞེས་སྨྲས་པ་དང་། དེ་སྐད་ཐོས་ནས། ལྷ་མ་ཡིན་གྱི་དབང་པོ་སྒྲ་གཅན་གྱིས་ལྷ་མ་ཡིན་མགུལ་ཕྲེང་དང་། ལྷ་མ་ཡིན་གྱི་དབང་པོ་
བརྟན་པ་དག་ལ་འདི་ལྟར་ངས་ཡུན་མི་རིང་བར་ལྷ་དག་དབང་པོ་དང་བཅས་ཏེ། ཐུབ་པར་བྱ་ཡིས་སྙིང་ལས་ཆུང་ངུར་འཁོད་ཅིག་ཅེས་སྨྲས་སོ། །སྒྲ་གཅན་ལས་ལྷ་མ་ཡིན་མགུལ་ཕྲེང་དག་གིས་དེ་སྐད་ཐོས་ནས། དེ་ནས་ཡིད་རབ་ཏུ་དགའ་སྟེ། རང་གི་གནས་སུ་
ཞུགས་སོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ལྷ་མ་ཡིན་གྱི་གྲོང་ཁྱེར་སྐར་ཕྲེང་ཞེས་བྱ་བ་ལ་བརྟགས་ནས། ཕྱི་རོལ་ལ་ཡང་སོ་སོར་རྟོག་པར་བྱེད་དེ། མགུལ་ཕྲེང་ཞེས་བྱ་བ་དག་གིས་གཞན་ཕྱི་རོལ་གྱི་ཚལ་དང་། 
<pb id="64.19a"/>
ནགས་ཚལ་རྣམ་པ་དུ་ཡོད་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལྷ་མ་ཡིན་གཞན་མགུལ་ཕྲེང་ཞེས་བྱ་བ་དག་གི་ཚལ་དང་། བྱ་རྣམས་དང་། ནགས་ཚལ་དང་། ཉེ་བའི་ཚལ་དང་། ལྟེང་ཀ་དང་། འབབ་ཆུའི་དངོ་དང་། 
པད་མའི་རྫིང་རྣམས་ཀྱིས་དཔག་ཚད་ཁྲི་ཕྲག་སུམ་སྟོང་དུ་གང་བ། བྱ་ངང་པ་དང་། ཀ་རན་ད་བ་དང་། ངུར་པ་དག་གིས་མཛེས་པར་བྱས་ཤིང་ཉེ་བར་བརྒྱན་ལ་ཀུན་དུ་སྡུག་པར་བྱས་པ། ཀུན་ནས་ཉམས་དགའ་བ། སྤྲོ་ཞིང་རབ་ཏུ་དགའ་ལ། རྟག་ཏུ་མང་བ་ཇི་
ལྟར་འདུག་པ་མཐོང་སྟེ། དེ་ན་ཚལ་ཆེན་པོ་བདུན་ཡོད་པ་ལ་འདི་ལྟ་སྟེ། གསེར་གྱི་འོག་ཕག་སྤྲིན་དང་། རྟག་ཏུ་ཉམས་དགའ་དང་། བསྐྱེད་མོས་ཚལ་དགའ་དང་། འབྲས་བུ་རྟག་ཏུ་མཛེས་དང་། རླུང་བདེ་དང་། ཏིན་དི་ཀུན་དགའ་དང་། སྤྲས་པ་སྟེ། 
དེ་དག་ནི་ལྷ་མ་ཡིན་མགུལ་ཕྲེང་དག་གི་སྐྱེ་བོ་གནས་པའི་ཚལ་ཆེན་པོ་དག་ཡིན་ནོ། །ས་དེ་དག་ཀྱང་ལྷ་མ་ཡིན་རྟག་ཏུ་དགའ་བ་རྣམས་ཀྱིས་གང་བ་ཡིན་ཏེ། ལྷ་མ་ཡིན་ལས་ཀྱི་འབྲས་བུ་ལ་སྤྱོད་པ་རྣམས་གནས་པར་མཐོང་ངོ་། །དེ་ནས་ཡང་དགེ་སློང་ལས་ཀྱི་
འབྲས་བུ་རྣམ་པར་སྨིན་པ་ཤེས་པ་དེ་ལྷ་མ་ཡིན་མགུལ་ཕྲེང་དག་གི་ལས་ཀྱི་འབྲས་བུ་རྣམ་པར་སྨིན་པ་ལ་རྟོག་པར་བྱེད་དེ། མགུལ་ཕྲེང་དག་ལས་གང་གིས་དེར་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཕྱི་རོལ་པ་གང་གིས་
གཏན་པ་དང་བཅས་པ། སྡིག་པ་དང་བཅས་པ། སྐྱོན་དང་བཅས་པས་མཆོད་སྦྱིན་བྱས་ཤིང་བཟའ་བ་དང་། བཅའ་བ་རབ་ཏུ་མང་པོ་དག་བཤམས་ནས། ཚུལ་ཁྲིམས་དང་ལྡན་པ་ལ་མ་བྱིན། སེམས་ཀྱིས་མ་བསྒོམས་པའི་སྦྱིན་པ་ངན་པ་སྦྱིན་པ་དེ་
བྱིན་པ་དེ་ནི་ལུས་དང་བྲལ་ནས་ངན་འགྲོ་ལོག་པར་ལྟུང་བ་དུད་འགྲོའི་འགྲོ་བ་ལྷ་མ་ཡིན་མགུལ་ཕྲེང་རྣམས་ཀྱི་ནང་དུ་སྐྱེ་བར་འགྱུར་ལ། སྦྱིན་པ་ཐ་མ་དང་། འབྲིང་དང་། མཆོག་རྣམས་ཀྱིས་བདེ་བ་ཐ་མ་དང་། འབྲིང་དང་། མཆོག་མྱོང་བར་འགྱུར་ཏེ། རྒྱུ་
དང་མཐུན་པར་འབྲས་བུ་འབྱུང་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷ་མ་ཡིན་གྱི་དབང་པོ་བརྟན་པའི་ལས་ཀྱི་འབྲས་བུ་རྣམ་པར་སྨིན་པ་ལ་རྟོག་པར་བྱེད་དེ། ལས་ཀྱི་འབྲས་བུ་རྣམ་པར་སྨིན་པ་གང་
<pb id="64.19b"/>
གིས་བརྟན་པ་དག་ལྷ་མ་ཡིན་རྣམས་ཀྱི་རྒྱལ་སྲིད་བྱེད་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་མིར་གྱུར་པ། རྐུན་མ་གཞན་གྱི་ནོར་རྫས་ཀྱིས་འཚོ་བ། སེམས་པ་དང་བྲལ་བའི་སེམས་ཀྱིས་ཕྱི་རོལ་པའི་འདོད་ཆགས་དང་བྲལ་
བ་གཅིག་ལ་ཟས་ཀྱིས་ཚིམ་པར་བྱིན་པའི་ལས་དེས་ལྷ་མ་ཡིན་རྣམས་ཀྱི་རྒྱལ་སྲིད་བྱེད་པ་མཐོང་ངོ་། །དེ་ནས་ཡང་དགེ་སློང་དེ་ལྷ་མ་ཡིན་མགུལ་ཕྲེང་ཞེས་བྱ་བའི་ཚེ་ལ་རྟོག་པར་བྱེད་དེ། ལྷ་མ་ཡིན་མགུལ་ཕྲེང་གི་ཚེའི་ཚད་ཇི་སྲིད་དུ་ཐུབ་སྙམ་ནས། 
དེས་ཐོས་པ་ལས་བྱུང་བའི་ཤེས་པ་འམ། ལྷའི་མིག་གིས་བརྟགས་ན། མི་རྣམས་ཀྱི་ལོ་དྲུག་བརྒྱ་གང་ཡིན་པ་དེ་དག་ནི་ལྷ་མ་ཡིན་མགུལ་ཕྲེང་རྣམས་ཀྱིས་ཉིན་ཞག་གཅིག་ལ་གྲངས་རྩིས་པ་དེའི་ལོ་དྲུག་སྟོང་ཐུབ་སྟེ། དུས་མ་ཡིན་པར་འཆི་བ་ནི་ཡོད་དོ། །
ལེགས་པར་བྱས་པ་དང་། ཉེས་པར་བྱས་པའི་ལས་ཀྱི་འབྲས་བུ་ནི་ལས་ཐམས་ཅད་ལ་རག་ལས་པ་ཡིན་ནོ། །དེས་དུད་འགྲོའི་འགྲོ་བར་བསྡུས་པ་ལྷ་མ་ཡིན་གཉིས་པ་དག་གི་ས་ལ་བརྟགས་ན། ཆོས་ལ་ཆོས་ཀྱི་རྗེས་སུ་ལྟ་ཞིང་གནས་སོ། །སེམས་
ཅན་འཁོར་བར་གཏོགས་པ་ཐམས་ཅད་ནི་ཆོས་ལ་རྟེན་པ། ཆོས་ཀྱི་འགྲོ་བ་ཆོས་སྐྱོབ་པ་ཡིན་ཏེ། ལེགས་པར་བྱས་པས་ལྷ་དང་མི་རྣམས་ཀྱི་ནང་དུ་སྐྱེ་ལ། ཉེས་པར་བྱས་པས་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་
བར་འགྱུར་རོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་རྟོག་པར་བྱེད་དེ། ཇི་ལྟར་ན་ལྷ་ཀུན་དུ་རྒྱུ་བ་རྣམས་གནོད་སྦྱིན་རྫུ་འཕྲུལ་ཆེན་པོ་རྣམས་ལས་ཐོས་ནས། ཅི་ཞིག་བྱེད་ཅིག་གུ་སྙམ་ནས། དེས་ཐོས་པ་ལས་བྱུང་
བའི་ཤེས་པས་བརྟགས་ན། འདི་ལྟར་ལྷ་ཀུན་དུ་རྒྱུ་བ་རྣམས་རྒྱལ་ཆེན་བཞི་དང་ལྷ་ཕྲེང་ཐོགས་རྣམས་ལ་འདི་ལྟར་ལྷ་མ་ཡིན་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་རྣམས་ཀྱིས་ཀླུ་རྣམས་ལ་འདི་ལྟར་ཆོས་དང་ལྡན་ཞིང་ཆོས་ཀྱི་རྗེས་སུ་
འཇུག་པའི་མི་རྒྱུ་གང་གིས་འཆི་བའི་དུས་བྱས་ནས། ལྷ་རྣམས་ཀྱི་ནང་དུ་སྐྱེ་བར་འགྱུར་བ་རྣམས་ལ་བར་ཆད་བྱ་བར་འབོད་ཅིག །དེ་དག་སྦྱིན་པ་དང་། ཚུལ་ཁྲིམས་དང་། ཤེས་པ་ཐམས་ཅད་ཀྱང་ཁ་ཟས་ལ་རག་ལས་པ་ཡིན་ལ། དེ་དག་ཀྱང་ཁ་
<pb id="64.20a"/>
ཟས་ལ་རྟེན་པ་ཡིན་པས། འཛམ་བུའི་གླིང་དུ་ཁྱེད་དེང་ལ། ལོ་ཏོག་ཐམས་ཅད་དབྲོག་པ་དང་། འབྲུ་ཐམས་ཅད་མ་རུང་བར་བྱ་བའི་ཆར་ཕོབ་ཤིག་ཅེས་རབ་ཏུ་གཟེང་སྟོད་པར་བྱེད་པ་དེ་དག་བདག་ཅག་ལ་བསྙད་དོ། །ཆོས་དང་ལྡན་ཞིང་
ཆོས་ཀྱི་རྗེས་སུ་འཇུག་པ་བར་སྣང་ལ་རྒྱུ་བའི་གནོད་སྦྱིན་གང་ཡིན་པ་དེ་རྣམས་ཀྱིས་ཀྱང་དེ་དག་བདག་ཅག་ལ་བསྙད་ལ། བདག་ཅག་གིས་ཀྱང་ཁྱེད་ཅག་ལ་བསྙད་པ་ལགས་སོ། །ཁྱེད་ཅག་གིས་ཀྱང་ཉེ་བ་ན་གནས་པའི་ལྷ་གང་ཡོད་པ་དེ་དག་ལ་
བསྙད་ཅིང་། ལག་ན་ཡོལ་གོ་ཐོགས་པ་རྣམས་ཀྱིས་ཀྱང་པི་བང་ཅན་གསུམ་པ་རྣམས་ལ། པི་བང་ཅན་གསུམ་པ་རྣམས་ཀྱིས་ཀྱང་རྟག་ཏུ་མྱོས་པ་རྣམས་ལ་བསྙད་དེ། དེ་ལྟར་རྒྱལ་ཆེན་བཞི་པ་རྣམས་ཀྱིས་ཆོས་དང་མི་མཐུན་པ་འདི་རྒྱ་
ཆེར་བསྙད་དོ། །སོ་སོའི་བྱེ་བྲག་ཇི་ལྟ་བུ་ཡིན་པ་རྒྱལ་ཆེན་བཞི་པ་དེ་རྣམས་ཀྱིས་ཀྱང་གྲོང་ཁྱེར་ཆེན་པོ་བལྟ་ན་སྡུག་ན་ལྷའི་མདུན་ས་ཆོས་བཟང་དག་གི་འདོད་པའི་ཡོན་ཏན་ལྔ་འབྱོར་པར་གྱུར་པའི་ལྷ་རྣམས་ཀྱི་དབང་པོ་ཀཽ་ཤི་ཀ་ལ་སྔ་མ་བཞིན་རྒྱ་ཆེར་
བསྙད་དོ། །དེ་ནས་ལྷ་རྣམས་ཀྱི་དབང་པོ་ཀཽ་ཤི་ཀས་འཇིག་རྟེན་སྐྱོང་བ་རྣམས་ལ་བསྒོ་བ། འཇིག་རྟེན་སྐྱོང་བ་དག་འཛམ་བུའི་གླིང་ན་ཅི་སངས་རྒྱས་དཀོན་མཆོག་ལ་དད་དམ། ཆོས་དཀོན་མཆོག་ལ་དད་དམ། དགེ་འདུན་དཀོན་མཆོག་ལ་དད་
དམ། དགེ་སྦྱོང་དུ་འཛིན་ཏམ། བྲམ་ཟེར་འཛིན་ཏམ། བྱས་པ་གཟོ་འམ། བྱས་པ་ལ་ཕན་འདོགས་སམ། དྲང་བ་ཡིན་ནམ། དྲང་བའི་རང་བཞིན་ཅན་ཡིན་ནམ། མར་འཛིན་ཏམ། ཕར་འཛིན་ཏམ། རིགས་ཀྱི་རྒན་རབས་ལ་གུས་པར་བྱེད་
དམ། ཚེས་གྲངས་ཀྱི་སྨྱུང་བ་ལ་ཉེ་བར་གནས་སམ། གཡོ་ཐབས་དང་ཚུལ་འཆོས་པ་ལ་མ་ཆགས་སམ། གཞལ་ལུགས་ལ་གཡོ་བྱེད་ཅིང་མི་སླུ་འམ། ཕན་ཚུན་གནོད་པ་དག་བྱེད་དམ་མི་བྱེད། འཛམ་བུའི་གླིང་དུ་དེང་ལ་རྟོགས་ཤིག་
ཅེས་བསྒོ་བ་དང་། ལྷ་དེ་ལྟར་འཚལ་ལོ་ཞེས་སྨྲས་ནས། འཇིག་རྟེན་སྐྱོང་བ་དག་མི་རྣམས་ལ་ཕན་པར་བྱ་བའི་ཕྱིར་འཛམ་བུའི་གླིང་ག་ལ་བ་དེར་དོང་སྟེ། ཡུལ་ནས་ཡུལ། ལྗོངས་ནས་ལྗོངས། གྲོང་རྡལ་ནས་གྲོང་རྡལ། གྲོང་ནས་གྲོང་། 
<pb id="64.20b"/>
གྲོང་ཁྱེར་ནས་གྲོང་ཁྱེར། ཚོང་རྡལ་ནས་ཚོང་རྡལ་དུ་དེ་དག་རྟོག་པར་བྱེད་དེ། འཛམ་བུའི་གླིང་ན་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་དག་གང་གནས་པ་འཛམ་བུའི་གླིང་འདི་ཐམས་ཅད་ལ་སྔ་མ་བཞིན་སོ་སོར་རྟོག་པར་བྱེད་དོ། །འཇིག་རྟེན་
སྐྱོང་བ་བཞི་པོ་དེ་དག་གལ་ཏེ། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་སྐྱེ་དགུ་དག་མཐོང་ན་དེ་ལྟར་རྒྱ་མཚོའི་ནང་དུ་ཞུགས་ནས་ལོངས་སྤྱོད་ལྡན་ན་གནས་པའི་ཀླུ་ནོར་རྒྱས་ཀྱི་བུ་དང་། འཇོག་པོ་ལ་སོགས་པ་ལ་ཀླུ་དག་མ་འཇིགས་ཤིག ། 
གྲོགས་པོ་དག་མ་འཇིགས་ཤིག །དམ་པའི་ཆོས་ཀྱི་ཕྱོགས་ནི་འཕེལ་ལོ། །བདུད་ཀྱི་ཕྱོགས་ནི་འགྲིབ་བོ། །མུན་ནག་མི་གསལ་བའི་ཕྱོགས་ནི་སེལ་ལོ། །བདུད་ཀྱི་ཕྱོགས་ནི་སྲབས་སོ། །ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་ལྷ་དང་མི་
དང་ཀླུ་རྣམས་རབ་ཏུ་དགའོ། །ཆོས་ཀྱི་རྔ་ནི་ཀུན་དུ་བརྡུངས་སོ། །ཆོས་ཀྱི་དབྱངས་རབ་ཏུ་ལེན་དུ་བཅུག་སྟེ། ལྷའི་ཕྱོགས་ནི་འཕེལ་ལོ། །བདུད་ཀྱི་ཕྱོགས་ནི་འགྲིབ་བོ། །ཀླུ་དང་ལྷ་མ་ཡིན་ཆོས་དང་མི་ལྡན་པ་རྣམས་ནི་འགྲིབ་ཅིང་འདུག་གོ་ཞེས་བསྙད་
དོ། །དེ་ཐོས་ནས་ཀླུ་ནོར་རྒྱས་ཀྱི་བུ་དང་། འཇོག་པོ་ལ་སོགས་པ་དགའ་བར་གྱུར་པ་རྣམས་ཀྱིས་འཇིག་རྟེན་སྐྱོང་བ་མགུ་བ་དག་ལ་འདི་སྐད་ཅེས་ལྷ་དག་བདག་ཅག་རབ་ཏུ་དགའ་སྟེ། བདག་ཅག་དང་མིའི་འཇིག་རྟེན་ན་མི་རྣམས་ལ་ཀླུ་དང་ལྷ་མ་ཡིན་ཆོས་
དང་མི་ལྡན་པ་རྣམས་ཀྱིས་བར་ཆད་བྱ་བར་མི་ནུས་ཏེ། རབ་ཏུ་དགའ་ཞིང་མཆིས་སོ་ཞེས་དེ་སྐད་ལྷ་རྣམས་ཀྱི་དབང་པོ་བརྒྱ་བྱིན་ལ་གསོལ་ཅིག་ཅེས་སྨྲས་པ་དང་། དེ་སྐད་ཐོས་ནས་ཀླུ་རྣམས་ཀྱི་དྲུང་ནས། འཇིག་རྟེན་སྐྱོང་བ་དག་ལྷ་རྣམས་ཀྱི་དབང་པོ་
བརྒྱ་བྱིན་ག་ལ་བ་དེར་དོང་སྟེ། སྔ་མ་བཞིན་དེ་སྐད་བསྙད་པ་དང་། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་ཡིད་རབ་ཏུ་དགའ་ནས། །འདི་ལྟར་ཚིགས་སུ་བཅད་དེ་སྨྲས་པ། ཐུབ་པ་དེ་ཉིད་གཟིགས་པ་ཡིས། །ཁྱེད་ལ་ལམ་བཏོད་འདི་གསུངས་ལ། །
མི་གང་རབ་ཏུ་གནས་པ་ནི། །ལྷ་ཡི་འདུན་སར་འགྲོ་བར་འགྱུར། །སེམས་ཅན་རྣམས་ལ་བདེན་དང་དེ་བཞིན་དུ། །སྦྱིན་དང་བྱམས་པ་སྲུང་ཞིང་ཚིག་སྙན་སྨྲ། །ཡང་དག་ལྟ་དང་དྲི་མ་བྲལ་བའི་ཡིད། །སངས་རྒྱས་ཀྱིས་ནི་མཐོ་རིས་ལམ་དུ་གསུངས། །
<pb id="64.21a"/>
དཀར་པོའི་ཆོས་དང་ཡང་དག་ལྡན། །དཀར་པོའི་སེམས་ལ་རྟེན་པ་རྣམས། །སྣང་ལས་སྣང་བའི་མེ་ཏོག་དང་། །སྒྲོན་ལས་སྒྲོན་མ་གཞན་འབྱུང་ལྟར། །སྣང་ལས་སྣང་བའི་མཆོག་འབྱུང་ཞིང་། །བདེ་ལས་ཤིན་དུ་བདེ་
བར་འགྲོ། །དེ་བས་སྐྱེས་བུ་སྒྲོན་མ་མཆོག །ངམ་གྲོག་ཏུ་ནི་ལྟུང་མི་འགྱུར། །རྟག་ཏུ་ནོར་བུ་དྲི་མེད་ལྟར། །རྟག་ཏུ་གང་ཞིག་སེམས་དག་པ། །དེ་ནི་ཞི་སྟེ་ང་མེད་བརྟན། །ལྷ་རྣམས་ཀྱི་ནི་ནང་དུ་འགྲོ། །བསམ་གཏན་ཚུལ་ཁྲིམས་ཏིང་
འཛིན་དག །གང་གི་སེམས་ལ་ཤིན་དུ་བསྒོམས། །བརྟན་པོ་དེ་ནི་གསེར་འདྲ་སྟེ། །ལྷ་རྣམས་ཀྱི་ནི་ནང་དུ་འགྲོ། །སྲོག་གཅོད་པ་དག་སྤངས་པ་དང་། །སེམས་ཅན་ཀུན་ལ་སྙིང་རྗེ་མཆོག །བརྩེ་ལྡན་དྲང་པོ་ཞི་བ་དག །ལྷ་རྣམས་
ཀྱི་ནི་ནང་དུ་འགྲོ། །འཇིག་རྟེན་ཀུན་ལ་ཚིག་འཇམ་ཞིང་། །ཞེ་སྡང་ལས་ནི་རྣམ་སྤངས་ལ། །སྡིག་པའི་ཆོས་ཀྱིས་མ་གོས་པ། །ལྷ་རྣམས་ཀྱི་ནི་ནང་དུ་འགྲོ། །གང་ལ་རྩྭ་དང་གསེར་མཉམ་ཞིང་། །གང་གིས་འདོད་པ་དུག་ལྟ་བུ། །འདོད་
པ་སྤངས་པའི་བརྟེན་པོ་དེ། །ལྷ་རྣམས་ཀྱི་ནི་ནང་དུ་འགྲོ། །འདོད་ཆགས་རྒྱུ་སྟེ་ཡིད་འོང་བའི། །ཡུལ་གྱིས་མ་དྲངས་གང་ཡིན་པ། །དེ་ནི་འཇིགས་པའི་དགོན་ལས་རྒལ། །ལྷ་རྣམས་ཀྱི་ནི་ནང་དུ་འགྲོ། །གྲོགས་པོ་གཉེན་བཤེས་རྩ་ལག་
དང་། །ཕན་ཚུན་མི་མཐུན་གྱུར་པ་ལ། །གང་ཞིག་ཤིན་དུ་སྡུམས་བྱེད་པ། །ལྷ་རྣམས་ཀྱི་ནི་ནང་དུ་འགྲོ། །འདོད་པའི་འདམ་ལས་དྲངས་ཤིང་སྐྱོན་བསལ་བ། །སེམས་ཅན་ཀུན་ལ་རྟག་ཏུ་བདེ་འདོད་གང་། །དེ་ནི་དྲི་མེད་ཞི་བ་ཡིད་གྲོལ་ཞིང་། །དེ་ལྟར་
བདུད་ཀྱི་སྟོབས་ནི་འཇོམས་པར་བྱེད། །གང་ཞིག་དབང་ལ་བློ་གནས་ཤིང་། །བློ་ཡི་དབང་དུ་མི་འགྲོ་གང་། །དེ་ནི་དགྲ་ལས་རྣམ་རྒྱལ་ཏེ། །ལྷ་རྣམས་ཀྱི་ནི་ནང་དུ་འགྲོ། །ལུས་ཀྱི་ལས་མཐའ་དགེ་བ་དག །སྡིག་ལས་བྲལ་བ་བདེ་ལྡན་གང་། །
དེ་ནི་འདོད་སྤངས་བསམ་གཏན་པ། །ལྷ་རྣམས་ཀྱི་ནི་ནང་དུ་འགྲོ། །སྡིག་པའི་གྲོགས་པོ་རྣམ་སྤངས་ཤིང་། །སྲེད་པའི་ཞགས་ལས་རྣམ་གྲོལ་བ། །བུད་མེད་ཞགས་པས་མ་བཅིངས་པ། །ལྷ་རྣམས་ཀྱི་ནི་ནང་དུ་འགྲོ། །གང་དག་ཆོས་ལ་རབ་འབད་
<pb id="64.21b"/>
ཅིང་། །སྦྱིན་དང་ཚུལ་ཁྲིམས་ཏིང་འཛིན་ལྡན། །བློ་གྲོས་བརྟན་ཞིང་རྟག་བརྩོན་པ། །ལྷ་རྣམས་ཀྱི་ནི་ནང་དུ་འགྲོ། །རལ་གྲིས་ཞགས་པ་བཅད་པ་ལྟར། །གང་གིས་འཆིང་བ་བཅད་པ་དེ། །རང་དབང་ཞགས་པ་བཅད་པ་ཡིན། །ལྷ་རྣམས་
ཀྱི་ནི་ནང་དུ་འགྲོ། །འདོད་པའི་དྲི་མས་མ་གོས་བརྐམ་པ་མེད། །སྐྱོན་དག་སྤངས་ཤིང་བཅོམ་སྟེ་སྲེད་དང་བྲལ། །ཉེས་མེད་དྲི་བྲལ་སེམས་ཅན་བརྟན་པ་དེ། །རང་གི་འབྲས་བུ་ལ་སྤྱོད་མཐོ་རིས་འགྲོ། །སེམས་ཅན་མིར་ནི་གྱུར་པ་གང་། །ལེགས་པར་བྱས་
པ་མང་སྤྱད་པ། ལས་ཀྱི་རྣམ་སྨིན་དེ་ཡིས་སུ། །ལྷ་ཡི་འཇིག་རྟེན་རབ་ཏུ་འགེངས། །མི་ཡི་མཐུ་ཡིས་ལྷ་འབྱུང་ལ། །ལྷ་ཡི་མཐུ་ཡིས་མི་འབྱུང་སྟེ། །ཕན་ཚུན་མཐུས་འབྱུང་འདི་དག་ནི། །དམ་པའི་ཆོས་ཀྱི་ལམ་དུ་གནས། །ལྷ་ཡི་བདེ་འགྲོ་མི་
ཡིན་ལ། །མི་ཡི་བདེ་འགྲོ་ལྷ་ཡིན་ཏེ། །ངན་སོང་གསུམ་གྱི་ས་དག་ནི། །དགེ་བའི་ལས་རྣམས་སྤངས་པ་ཡིན། །དེ་ནི་ཁྱེད་ཡིན་རྟག་ཏུ་བརྩོན། །ལེགས་པར་མཐོང་བ་མཆོག་ཡིན་ཏེ། །རྟག་ཏུ་ཆོས་སྤེལ་བྱེད་པ་གང་། །ལྷ་མཆོག་རྣམས་ནི་རབ་ཏུ་
འབོད། །བདེ་བ་ཐམས་ཅད་ཆོས་ལ་ལས། །མྱ་ངན་འདས་པ་ཆོས་ལ་ལས། །གཉིད་ལོག་རྣམས་ལ་ཆོས་སྟོན་ཅིག །འགྲོ་བ་མཆོག་ནི་ཆོས་ཡིན་ནོ། །དེ་སྐད་ཅེས་བསྒོ་ནས་ལྷ་རྣམས་ཀྱི་དབང་པོ་བརྒྱ་བྱིན་འཇིག་རྟེན་སྐྱོང་བ་དེ་དག་ལ་ཡང་འདི་སྐད་དུ་
མི་རྣམས་ཡོངས་སུ་བསྲུང་བའི་ཕྱིར་དང་། ཆོས་རྣམས་འཕེལ་བར་བྱ་བའི་ཕྱིར་འབོད་ཅིག་ཅེས་བསྒོའོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ལྷ་རྣམས་ཀྱི་སེམས་ཀྱི་རྟོག་པ་རིག་ནས་ནང་གི་ཆོས་ལ་ཆོས་ཀྱི་རྗེས་སུ་ལྟ་ཞིང་
གནས་སོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ལྷ་མ་ཡིན་རྣམས་ཀྱི་ས་གཉིས་པ་ལ་བརྟགས་ནས། །ས་གསུམ་པ་ལ་རྟོག་པར་བྱེད་དེ། ལྷ་མ་ཡིན་རྣམས་ཀྱི་ས་གསུམ་པའི་རྣམ་པ་ཇི་ལྟ་བུ་ཡིན་སྙམ་ནས། དེས་
ཐོས་པ་ལས་བྱུང་བའི་ཤེས་པས་བརྟགས་ན། ས་གཞི་གསུམ་པ་གང་ཡིན་པ་ནི་དཔག་ཚད་ཉི་ཁྲི་ཆིག་སྟོང་ཡོད་དོ། །ས་གཞི་དེ་ཡང་གནས་བཟང་པོ་ཞེས་བྱ་སྟེ། ཚལ་དང་། ནགས་ཚལ་དང་། ལྟེང་ཀ་དང་། འབབ་ཆུ་དང་། སྐྱེ་བོ་འཐུན་པ་སྣ་
<pb id="64.22a"/>
ཚོགས་ཀྱིས་གང་བ། རྟག་ཏུ་སྤྲོ་བ་དང་། རོལ་མོའི་སྒྲ་སྙན་པས་གང་ངོ་། །གྲོང་ཁྱེར་ཟབ་པ་ཞེས་བྱ་བ་དཔག་ཚད་བརྒྱད་སྟོང་པ་ཡོད་དེ། གྲོང་ཁྱེར་དེ་ན་ལྷ་མ་ཡིན་གྱི་དབང་པོ་མེ་ཏོག་ཕྲེང་ཞེས་བྱ་བ་གནས་སོ། །ལྷ་མ་ཡིན་དེ་རྣམས་ཀྱང་
རྩེ་བ་ལ་གནས་པ་ཞེས་བྱ་ལ། གྲོང་ཁྱེར་ཟབ་པ་དེ་ཡང་རིན་པོ་ཆེའི་རྣམ་པ་དུ་མ་དང་། ཚལ་དང་། ནགས་ཚལ་དང་། ལྟེང་ཀ་དང་། པད་མའི་རྫིང་རབ་ཏུ་མང་པོ་དང་ལྡན་པ། འདམ་དང་རྙོག་པ་དང་བྲལ་བའི་པད་མ་སྐྱེ་བའི་རྫིང་རྣམས་ཀྱིས་མཛེས་པར་
བྱས་པ་ལྷ་མ་ཡིན་རྩེ་བའི་གྲོགས་པོ་དང་ལྡན་པ་རྣམས་ཀྱིས་ཀུན་ནས་ཡོངས་སུ་བསྐོར་བ། དུས་ཚིགས་དྲུག་ཉམས་དགའ་བ། ཚལ་ཆེན་པོ་བཞི་རྣམས་ཀྱིས་མཛེས་པར་བྱས་པ་ལ་འདི་ལྟ་སྟེ། དྲིལ་བུ་གཡེར་ཁའི་ཕྲེང་བའི་ཚལ་ཞེས་བྱ་བ། གང་དུ་
དྲིལ་བུ་གཡེར་ཁའི་ཤིང་ལྗོན་པ་རྟག་ཏུ་སྒྲ་དབྱངས་སྙན་པ་འབྱིན་པ་དང་། འདི་ལྟར་ཚལ་གཉིས་པ་གསེར་ཕྲེང་ཞེས་བྱ་བ་གང་དུ་གསེར་གྱི་ཤིང་ལྗོན་པ་སྐྱེ་བ་དང་། ཚལ་གསུམ་པ་མེ་ཕྲེང་ཞེས་བྱ་བ་གང་དུ་མེ་ལྟ་བུའི་ཤིང་ལྗོན་པ་འབྲས་བུ་དམར་པོ་
འབྱུང་བ་དང་། ཚལ་བཞི་པ་འདྲེས་པ་ཞེས་བྱ་བ་གང་དུ་མེ་ཏོག་དང་འབྲས་བུ་འདྲེས་པ་རྣམས་ཀྱིས་མཛེས་པར་བྱས་པ་ཡིན་ཏེ། ཚལ་བཞི་པོ་དེ་རྣམས་ཀྱིས་ལྷ་མ་ཡིན་གྱི་གྲོང་ཁྱེར་ཟབ་པ་མཛེས་པར་བྱས་སོ། །གང་ན་ལྷ་མ་ཡིན་རྩེ་བའི་གྲོགས་དང་ལྷན་
ཅིག་གནས་པ་ནི་ལྷ་དང་འཐུན་པར་བདེ་བར་གནས་པ་ཡིན་ཏེ། དེ་ལྟར་གནས་པ་དེ་དག་ནི་མེ་ཏོག་ཕྲེང་དང་། ཕྱེ་མ་དང་། བྱུག་པ་རྣམས་ཀྱིས་ལུས་བརྒྱན་པ། སྤྲོ་བ་དང་། དགའ་བ་དང་། རྩེ་བ་དང་། རྒོད་པ་རྣམས་ཀྱིས་རྟག་ཏུ་གནས་པ། ལྷ་མ་ཡིན་
གྱི་བུ་མོ་འབུམ་སྙེད་ཀྱིས་ཡོངས་སུ་བསྐོར་བ། ལྷ་མ་ཡིན་གྱི་དབང་པོ་མེ་ཏོག་ཕྲེང་གིས་བསྐྱངས་པ། བསྐྱེད་མོས་ཚལ་དུ་རྟག་ཏུ་རྩེ་བར་གནས་པ། ལུས་ཀྱི་བར་བར་ནི་རིན་པོ་ཆེ་རྣམ་པ་སྣ་ཚོགས་ཀྱིས་བརྒྱན་པ་ཡིན་ཏེ། ལྷ་མ་ཡིན་གྱི་དབང་པོ་བརྟན་
པས་གནས་གཉིས་པ་ན་གནས་པ། ལྷ་མ་ཡིན་འཛམ་བྷ་ཞེས་བྱ་བ། ལྷ་མ་ཡིན་མེ་ཏོག་ཕྲེང་ཞེས་བྱ་བའི་དྲུང་དུ་མངགས་ཏེ། འདི་ལྟར་མིའི་འཇིག་རྟེན་ན་མི་འདི་དག་ཐམས་ཅད་མར་འཛིན་པ་དང་། ཕར་འཛིན་པ་དང་། དགེ་སྦྱོང་དུ་འཛིན་པ་དང་། བྲམ་
<pb id="64.22b"/>
ཟེར་འཛིན་པ་དང་། བྱས་པ་ལ་ཕན་འདོགས་པ་ཡིན་ལ། དེ་ལྟར་གནས་པ་དེ་དག་ནི་མི་མཐུ་ཆེ་བ་རྣམས་ཀྱིས་ལྷ་རྣམས་མཐུ་ཆེ་བ་ཡིན་ཏེ། དེ་ནི་བདག་ཅག་དང་ཀླུ་དང་བཅས་པ་རྣམས་ཀྱིས་ངེས་པར་ལྷ་དང་མི་རྣམས་ཀྱི་དམ་པའི་ཆོས་ཀྱི་བར་ཆད་བྱ་བ་ལ་
འབད་པར་བྱའོ་ཞེས་སྔ་མ་བཞིན་དུ་དེ་དག་ཐོས་ནས། གནས་གསུམ་པ་ན་གནས་པ་ལྷ་མ་ཡིན་གྱི་དབང་པོ་མེ་ཏོག་ཕྲེང་ཤིན་དུ་མི་དགའ་སྟེ། བདག་ཅག་གི་དགྲ་བོ་ལྷ་འདི་དག་ནི་མི་ལ་རག་ལས་པ་ཡིན་པས། ལྷ་དང་མིའི་བར་ཆད་བྱའོ་ཞེས་སྨྲས་སོ། །དེ་ནས་
ལྷ་མ་ཡིན་རྩེ་ཞིང་གནས་པ་མཚོན་དང་གོ་ཆ་སྣ་ཚོགས་ཀྱིས་ལུས་རྣམ་པར་བརྒྱན་པ། ཤིན་དུ་ཆས་པ་རྣམས་ཀླུ་རྣམས་ཀྱི་གནས་ལོངས་སྤྱོད་ལྡན་ག་ལ་བ་དེར་དོང་ངོ་། །དེ་ནས་ལྷ་མ་ཡིན་གྱི་སྒྲ་དེ་དག་ཐོས་ནས་ཀླུའི་རྒྱལ་པོ་ཆེན་པོ་ནོར་རྒྱས་ཀྱི་བུ་དང་། 
འཇོག་པོ་ལ་སོགས་པ་ལུས་ལ་གློག་གི་ཕྲེང་བ་འབར་བ་འབྱུང་བ། ཤིན་དུ་ཆས་པ་རྣམས་གློག་མང་པོ་ཆར་ལྟར་འབྱིན་པ་ན་རྒྱ་མཚོའི་དབུས་ནས་ཀླུ་འབུམ་ཕྲག་བྱེ་བ་དུ་མ་དག་མངོན་པར་འབྱུང་ངོ་། །དེ་ནས་ལྷ་མ་ཡིན་དེ་རྣམས་དང་། ཀླུ་དེ་རྣམས་
རྒྱ་མཚོའི་དབུས་སུ་གཡུལ་ཆེན་པོ་འགྱེད་པར་འགྱུར་ཏེ། དེ་གང་གི་ཚེ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་འབྱུང་བ་དེའི་ཚེ་ལྷ་མ་ཡིན་རྣམས་ཕམ་པར་འགྱུར་ལ། གལ་ཏེ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པའི་སྐྱེ་དགུ་འབྱུང་
ན་སྔ་མ་བཞིན་དེའི་ཚེ་ལྷ་མ་ཡིན་གྱི་ཕྱོགས་རྒྱལ་བར་འགྱུར་ཏེ། ཀླུའི་ཕྱོགས་ཕམ་པར་འགྱུར་རོ། །དེ་ལྟར་ཐམས་ཅད་ཆོས་ལ་རག་ལས་པ་ཡིན་ཏེ། དེ་གང་གི་ཚེ་ཀླུ་ཕམ་པར་གྱུར་ན། དེ་དག་ཀུན་དུ་རྒྱུ་བའི་ལྷ་རྣམས་ལ་ཀྱེ་གྲོགས་པོ་དག་འདི་ལྟར་
ལྷ་མ་ཡིན་རྣམས་ཀྱི་མཐུ་ལ་བགེགས་བྱ་བའི་ཕྱིར་འབོད་ཅིག་ཅེས་སྨྲས་སོ། །དེ་ནས་ཀུན་དུ་རྒྱུ་བའི་ལྷ་ཁྲོ་བས་གདུངས་པ་རྣམས་ཁ་རླངས་འབྱིན་བཞིན་དུ་རྒྱལ་ཆེན་བཞིའི་ལྷ་རྣམས་ལ། ཀྱེ་ལྷ་དག་འདི་ལྟར་ལྷ་མ་ཡིན་གྱི་ཕྱོགས་འདི་ནི་མཐུ་ཆེ་སྟེ། 
ཀླུ་རྣམས་ནི་ཕམ་མོ། །ལྷ་མ་ཡིན་རྣམས་ནི་རྒྱལ་གྱིས་གཡུལ་བཤམ་པ་ལ་རབ་ཏུ་འབོད་ཅིག་ཅེས་སྨྲས་སོ། །ཀུན་དུ་རྒྱུ་བའི་ལྷའི་བུ་དེ་དག་དང་། ཁ་རླངས་དེ་མཐོང་ནས་ཀྱང་རྟོག་གེ་པ་དག་ན་རེ། འདི་ལྟར་དུ་བ་མཇུག་རིངས་བྱུང་སྟེ། ལོ་ལེགས་
<pb id="64.23a"/>
པར་འགྱུར་རོ། །ལོ་ཉེས་པར་འགྱུར་རོ། །ཆར་ལེགས་པར་འབབ་པར་འགྱུར་རོ། །ཆར་ལེགས་པར་འབབ་པར་མི་འགྱུར་རོ་ཞེས་སྔ་མ་བཞིན་དུ་སྦྱར་ཏེ། འདི་ནི་དུ་བ་མཇུག་རིངས་སྟོན་པའི་རྒྱུ་གཉིས་པ་ཡིན་ནོ། །དེ་གང་གི་ཚེ་ལྷ་དང་། ཀླུ་དང་། 
གནོད་སྦྱིན་དག་རྒྱལ་བར་འགྱུར་བ་དེའི་ཚེ། ཆར་ལེགས་པར་འབབ་ཅིང་ལོ་ལེགས་པར་འགྱུར། །དེའི་ཚེ་ནད་འབྱུང་བར་མི་འགྱུར་ཞིང་། མཚོན་གྱིས་འཁྲུག་པར་མི་འགྱུར་བ་དང་། འདི་ལྟ་སྟེ། རྟོག་གེ་པ་དག་ན་རེ་འདི་ལྟར་གཟས་ཆར་ཕབ་བོ་ཞེས་བྱ་བ་ལ་
སོགས་པ་རྒྱ་ཆེར་སྦྱར་རོ། །དེ་ནས་གང་གི་ཚེ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པའི་སྐྱེ་དགུ་འབྱུང་ཞིང་མར་མི་འཛིན་པ་དང་། ཕར་མི་འཛིན་པ་དང་། རྒན་རབས་ལ་གུས་པར་མི་བྱེད་པ་དེའི་ཚེ། ལྷ་མ་ཡིན་གྱི་ཕྱོགས་ནི་རྒྱལ་བར་འགྱུར་ཏེ། 
ཆར་མི་འབབ་ཅིང་ཆོས་དང་མི་ལྡན་པ་རྣམས་ཀྱིས་ལོ་ལེགས་པར་མི་འགྱུར་ལ། མཚོན་གྱིས་འཁྲུག་པར་ཡང་འགྱུར་རོ། །དེ་ལ་རྟོག་གེ་པ་དག་གཞན་དུ་སྒྱུར་ཏེ། གཟའི་ཉེས་པས་ཆར་མི་འབབ་བོ། །རྒྱུ་སྐར་གྱི་ཉེས་པས་ལོ་ལེགས་པར་མི་
འགྱུར་རོ་ཞེས་སྔ་མ་བཞིན་དུ་སྦྱར་ཏེ། དེ་ལྟར་ཆོས་དང་ཆོས་མ་ཡིན་པ་མངོན་པར་མི་ཤེས་པ་རྟོག་གེ་པ་དག་གཞན་དུ་སྒྱུར་ཞིང་འཇིག་རྟེན་པ་ལ་གཞན་དུ་སྒྲོགས་སོ། །དེ་ལྟར་མི་ཤེས་པས་ཉམས་པ་ཐམས་ཅད་ནི་མུ་སྟེགས་ཡ་མཚན་གྱི་བློར་འགྱུར་རོ། །
གང་གི་ཚེ་ལྷ་མ་ཡིན་རྣམས་ཀྱིས་ཀླུ་རྣམས་ཟིལ་གྱིས་མནན་པ་དེའི་ཚེ། དེ་ནས་ཡང་འཇིག་རྟེན་སྐྱོང་བ་བཞི་དག་རྒྱལ་ཆེན་བཞི་པ་རྣམས་ལ་འདི་ལྟར་སྒྲ་སྒྲོགས་པར་བྱེད་དེ། ཆོས་ལུགས་རྒྱལ་བར་གྱུར་ཅིག་ཆོས་མིན་རྒྱལ་མ་གྱུར། །བདེན་པ་རྒྱལ་བར་
གྱུར་ཅིག་བརྫུན་པ་རྒྱལ་མ་གྱུར། །ལྷ་རྣམས་རྒྱལ་བར་གྱུར་ཅིག་ལྷ་མིན་རྒྱལ་མ་གྱུར། །སྣང་བ་རྒྱལ་བར་གྱུར་ཅིག་མུན་པ་རྒྱལ་མ་གྱུར། །སྦྱིན་པ་རྒྱལ་བར་གྱུར་ཅིག་འཇུངས་པ་རྒྱལ་མ་གྱུར། །ཚུལ་ཁྲིམས་རྒྱལ་བར་གྱུར་ཅིག་གསོད་པ་རྒྱལ་མ་གྱུར། །
སངས་རྒྱས་རྒྱལ་བར་གྱུར་ཅིག་མུ་སྟེགས་རྒྱལ་མ་གྱུར། །བརྟན་པ་རྒྱལ་བར་གྱུར་ཅིག་གཡོ་བ་རྒྱལ་མ་གྱུར། །ཆོས་བཞིན་རྒྱལ་བར་གྱུར་ཅིག་དོར་སྒྱུ་རྒྱལ་མ་གྱུར། །སྙིང་རྗེ་རྒྱལ་བར་གྱུར་ཅིག་བརྩེ་མེད་རྒྱལ་མ་གྱུར། །བྱམས་པ་རྒྱལ་བར་གྱུར་
<pb id="64.23b"/>
ཅིག་ཁྲོ་བ་རྒྱལ་མ་གྱུར། །བརྒྱ་བྱིན་རྒྱལ་བར་གྱུར་ཅིག་ལྷ་མིན་རྒྱལ་མ་གྱུར། །གོང་མ་རྒྱལ་བར་གྱུར་ཅིག་འོག་མ་རྒྱལ་མ་གྱུར། །འདྲངས་པ་རྒྱལ་བར་གྱུར་ཅིག་བཀྲེས་པ་རྒྱལ་མ་གྱུར། །ཡེ་ཤེས་རྒྱལ་བར་གྱུར་ཅིག་གཏི་མུག་རྒྱལ་མ་གྱུར། །བྱ་བ་
རྒྱལ་བར་གྱུར་ཅིག་བྱ་མིན་རྒྱལ་མ་གྱུར། །བརྩོན་འགྲུས་རྒྱལ་བར་གྱུར་ཅིག་ལེ་ལོ་རྒྱལ་མ་གྱུར། །སྐྱེས་པ་རྒྱལ་བར་གྱུར་ཅིག་བུད་མེད་རྒྱལ་མ་གྱུར། །རྒན་རབས་རྒྱལ་བར་གྱུར་ཅིག་བྱིས་པ་རྒྱལ་མ་གྱུར། །བཟོད་པ་རྒྱལ་བར་གྱུར་ཅིག་སྡང་
བ་རྒྱལ་མ་གྱུར། །མི་རྣམས་རྒྱལ་བར་གྱུར་ཅིག་རབ་འཇོམ་ལ་སོགས་པ། །ཕུང་བར་བྱེད་པའི་ཀླུ་རྣམས་རྒྱལ་བར་མ་གྱུར་ཅིག །ཉིན་མོ་རྒྱལ་བར་གྱུར་ཅིག་མཚན་མོ་རྒྱལ་མ་གྱུར། །ཟླ་བ་རྒྱལ་བར་གྱུར་ཅིག་གཟའ་རྣམས་རྒྱལ་མ་གྱུར། །
ལོ་ཏོག་རྒྱལ་བར་གྱུར་ཅིག་བརྩིགས་མ་རྒྱལ་མ་གྱུར། །བདེ་བ་རྒྱལ་བར་གྱུར་ཅིག་བདེ་མིན་རྒྱལ་མ་གྱུར། །ནད་མེད་རྒྱལ་བར་གྱུར་ཅིག་ནད་རྣམས་རྒྱ་ལམ་གྱུར། །འཇམ་པོ་རྒྱལ་བར་གྱུར་ཅིག་རྩུབ་པོ་རྒྱལ་མ་གྱུར། །ཐར་པ་རྒྱལ་བར་
གྱུར་ཅིག་བཅིངས་པ་རྒྱལ་མ་གྱུར། །གཞུང་ལུགས་རྒྱལ་བར་གྱུར་ཅིག་ལུགས་མིན་རྒྱལ་མ་གྱུར། །གཅེས་པ་རྣམས་ནི་ཐམས་ཅད་རབ་ཏུ་རྒྱལ་བར་ཤོག །གཅེས་མིན་དག་ནི་དུས་རྣམས་ཀུན་དུ་བཅོམ་པར་ཤོག །དེ་ལྟར་འཇིག་རྟེན་
སྐྱོང་བ་བཞི་དག་རྔ་བོ་ཆེ་ཐོགས་ནས་ལྷ་རྣམས་ལ་རྒྱུགས་ཤིག་རྒྱུགས་ཤིག་ཅེས་སྨྲས་སོ། །དེ་ནས་ལྷ་རྣམས་དེ་དག་གིས་སྨྲས་པ་ཐོས་ནས་མཚོན་ཆ་དང་གོ་ཆ་སྣ་ཚོགས་བགོས་ཏེ། ཀླུ་རྣམས་དང་། ལྷ་མ་ཡིན་རྣམས་ལྷན་ཅིག་གཡུལ་འགྱེད་
པར་མིག་བཙུམས་པ་ཙམ་གྱི་ཚད་དུ་དེར་ཐམས་ཅད་ཕྱིན་ཏོ། །དེ་ནས་ལྷ་མ་ཡིན་རྣམས་ཀྱིས་དེ་དག་ལ་བརྟགས་ནས། འདི་ལྟར་དགེ་སྦྱོང་དུ་འཛིན་པ་དང་། བྲམ་ཟེར་འཛིན་པའི་སྐྱེ་དགུ་འབྱུང་བ་སྔ་མ་བཞིན་སྦྱར་ཏེ། དེའི་ཚེ་ལྷ་མ་ཡིན་རྣམས་ཀྱིས་
ལྷ་དེ་དག་མཐོང་ནས། སའི་འོག་གཞན་ག་ལ་བར་ཐམས་ཅད་དུ་འཇུག་པར་བྱེད་དོ། །གལ་ཏེ་དགེ་སྦྱོང་དུ་འཛིན་པ་དང་། བྲམ་ཟེར་མི་འཛིན་པའི་སྐྱེ་དགུ་འབྱུང་ན། ལྷ་རྣམས་དང་དེ་དག་ལྷན་ཅིག་གཡུལ་འགྱེད་པར་ཤོམ་སྟེ། དེ་དག་ཡུད་ཙམ་ཞིག་
<pb id="64.24a"/>
གཡུལ་བཀྱེ་ནས་ལྷ་རྣམས་ཀྱིས་ཕམ་པར་བྱས་ནས། དེ་ནས་ཡང་ལྷ་མ་ཡིན་གྱི་དབང་པོ་མེ་ཏོག་ཕྲེང་དང་། ལྷ་མ་ཡིན་ཕམ་པ་རྣམས་དང་ལྷན་ཅིག་རང་རང་གི་གནས་སུ་འཇུག་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་
སྨིན་པ་ཤེས་པ་དེས་ལྷ་དང་ལྷ་མ་ཡིན་གྱི་གཡུལ་མཐོང་ནས། ཡང་དག་པ་ཇི་ལྟ་བ་བཞིན་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་སོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་གནས་གསུམ་པ་ལ་གནས་པ་ཞེས་བྱ་བའི་ལྷ་མ་
ཡིན་མེ་ཏོག་ཕྲེང་ཞེས་བྱ་བ་ལ་སོགས་པའི་ལས་ཀྱི་ཆོས་ཀྱི་རྣམ་པར་སྨིན་པ་ལ་རྟོག་པར་བྱེད་དེ། ལས་ཀྱི་ཆོས་ཀྱི་རྣམ་པར་སྨིན་པ་གང་གིས་ལྷ་མ་ཡིན་གནས་གསུམ་པ་གནས་བཟང་དུ་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་
བརྟགས་ན། གང་གིས་དུས་སུ་སྦྱོར་བའི་དོན་དུ་གྱད་དམ། སིལ་ཁྲོལ་བ་འམ། དུ་གུལ་ལ་ཀ་བའམ། བསྡུས་པ་འམ། དགེ་འདུན་པར་གྱུར་པ་དག་ལ་སྦྱིན་པ་ངན་པ་བྱིན་པ་དེ་སེམས་པ་དང་མི་ལྡན་ཞིང་། ཞིང་བཟང་པོ་མ་ཡིན་པ་ལ་བྱིན་པ་དེ་ལུས་
དང་བྲལ་ནས་ངན་འགྲོ་ལོག་པར་ལྟུང་བ་གནས་གསུམ་པ་ན་གནས་པའི་ལྷ་མ་ཡིན་རྣམས་ཀྱི་ནང་དུ་སྐྱེ་བར་འགྱུར་རོ། །དེ་དག་ནི་མི་རྣམས་ཀྱི་ལོ་བདུན་བརྒྱ་གང་ཡིན་པ་དེ་དག་གི་ཉིན་ཞག་གཅིག་ཡིན་ལ། བགྲང་བ་དེ་ཡི་ལོ་བདུན་སྟོང་ཐུབ་སྟེ། དུས་མ་ཡིན་པར་
འཆི་བ་ནི་ཡོད་པར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་མ་ཡིན་གྱི་བདག་པོ་མེ་ཏོག་ཕྲེང་གི་ལས་ཀྱི་འབྲས་བུ་རྣམ་པར་སྨིན་པ་ལ་སེམས་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། 
འདི་ལྟར་སེམས་པ་དང་མི་ལྡན་པ་གང་གིས་ཚུལ་ཁྲིམས་འཆལ་བ་ལ་ཟན་གཅིག་བྱིན་ན་ལས་དེས་ལྷ་མ་ཡིན་གྱི་གནས་ཟབ་པར་ལྷ་མ་ཡིན་གྱི་བདག་པོ་བདུད་རྩི་དྲི་མ་ཅན་ཟ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་
པ་ཤེས་པ་དེ་ས་གཞན་བཞི་པ་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་འདི་ལྟར་དུད་འགྲོར་གཏོགས་པ་ལྷ་མ་ཡིན་གྱི་གནས་གཞན་བཞི་པ་མི་གཡོ་བ་ཞེས་བྱ་བ་དཔག་ཚད་ཉི་ཁྲི་ཆིག་སྟོང་ཡོད་པ་མཐོང་ངོ་། །དེའི་དབུས་ན་གྲོང་ཁྱེར་
<pb id="64.24b"/>
མཛེས་པ་ཞེས་བྱ་བ་དཔག་ཚད་བརྒྱད་སྟོང་པ་གཅིག་ཡོད་དོ། །གནས་དེ་ཡང་དཔག་ཚད་ཁྲི་སུམ་སྟོང་ཡོད་དེ། གྲོང་ཁྱེར་དེ་ན་ལྷ་མ་ཡིན་གྱི་དབང་པོ་རབ་སྤྲོ་ཞེས་བྱ་བ་གནས་སོ། །གནས་དེ་ན་ལྷ་མ་ཡིན་གནས་པ་གང་ཡིན་པ་དེ་དག་གི་མིང་ནི་ཀུན་སྤྲོ་ཞེས་
བྱ་སྟེ། སྟོབས་ཆེ་བ་ཡིན་ནོ། །རྒྱལ་པོ་དེ་ཡང་ལྷ་མ་ཡིན་དེ་དག་པས་སྟོབས་ཤིན་དུ་ཆེ་བ་ཡིན་ཏེ། ཤིན་དུ་བདེ་བ། ཤིན་དུ་བརྟན་པ། མཐུ་དང་ལྡན་པ། རྫུ་འཕྲུལ་དང་ལྡན་པ། གར་ཡང་འཇིགས་པ་མེད་པ། དབང་པོ་དང་བཅས་པའི་འཇིག་རྟེན་ཡང་
གྲངས་སུ་མི་རྩི་བ། བརྩོན་འགྲུས་ལྷག་པས་རབ་ཏུ་རྒྱགས་པ་ཐམས་ཅད་སའི་འོག་གི་གཏིང་ན་གནས་པ་ཡིན་ལ། དེ་ལས་འོག་ཏུ་གྱུར་པ་ནི་གཞན་གང་ཡང་མེད་དེ། དེ་ནོར་བུའི་ས་གཞིའི་སྟེང་ན་གནས་སོ། །དེ་རྟག་པར་ཡིད་རབ་ཏུ་དགའ་ཞིང་རྟག་ཏུ་
སྤྲོ་ལ་དགའ་བ་རྟག་པར་ཡིད་སྣ་ཚོགས་སུ་ཤིན་དུ་ཕྱེ་བ། ཡུལ་གྱི་སྲིད་པ་སྣ་ཚོགས་ལ་རྣམ་པར་ཆགས་པ་དག་གནས་གཞན་བཞི་པ་གྲོང་ཁྱེར་ཟབ་པ་ན་ཤིན་དུ་བདེ་བར་གནས་སོ། །གྲོང་ཁྱེར་དེ་ཡང་ཀུན་ནས་པད་མའི་རྫིང་དང་། ལྟེང་ཀ་དང་། འབབ་ཆུའི་
དངོ་དང་། བསྐྱེད་པའི་ས་དང་། ར་བས་མཛེས་པར་བྱས་པ། རིན་པོ་ཆེ་སྣ་བདུན་གྱི་ཁང་པས་བརྒྱན་པ། འགྲན་ཟླ་དང་བྲལ་བ། ཕན་ཚུན་བཤེས་གཉེན་མི་མཐུན་པ་དང་བྲལ་བ། ཕན་ཚུན་འཁྲུག་པ་དང་བྲལ་བ། འགྲན་ཟླའི་འཇིགས་པ་དང་བྲལ་
བ། ནམ་མཁའ་གཉིས་པ་ལྟ་བུ་ཡིན་ཏེ། ཇི་ལྟར་ནམ་མཁའ་ལ་གཟའ་དང་། རྒྱུ་སྐར་དང་། སྐར་མའི་ཚོགས་རྣམས་དུ་མ་དག་གིས་མཛེས་པར་བྱས་པ་དེ་ལྟར་གྲོང་ཁྱེར་དེ་ཡང་ཀུན་ནས་རིན་པོ་ཆེ་རྣམ་པ་སྣ་ཚོགས་དག་གིས་བརྒྱན་ཅིང་མཛེས་པ་ཡིན་ནོ། །
འདིར་ཚིགས་སུ་བཅད་པ། བྱེད་ཀུན་སེམས་ལ་རག་ལས་ཤིང་། །འབྲས་བུ་སེམས་ལ་རག་ལས་མཐོང་། །ཇི་ལྟར་སེམས་ནི་སྣ་ཚོགས་ལྟར། །དེ་ལྟ་བུར་ནི་འབྲས་བུ་འང་མཐོང་། །འཇིག་རྟེན་སྲིད་གསུམ་རྗེས་འགྲོ་འདི། །ཐམས་ཅད་སེམས་ཀྱིས་
སྣ་ཚོགས་བྲིས། །སེམས་ཀྱི་དབང་དུ་མ་གྱུར་གང་། །དེ་ཡི་གནས་ནི་ཡེ་མེད་དོ། །ཡིད་ནི་ཐར་དང་བཅིངས་པ་ཡི། །གཉིས་ཀྱི་གཞི་དང་རྒྱུ་རུ་འགྱུར། །དགེ་བ་ཡིས་ནི་སྐྱེ་བོ་འགྲོ་ལ། །མི་དགེས་མྱུར་དུ་འཆིང་བར་བྱེད། །དེ་ལྟར་སེམས་ཅན་སེམས་
<pb id="64.25a"/>
ཀྱི་དབང་། །སྲིད་གསུམ་དག་ན་འཁྱམ་པར་འགྱུར། །སྲེད་པས་རྨོངས་པའི་སེམས་ཅན་རྣམས། །སེམས་ཀྱི་དབང་དུ་གྱུར་ནས་འགྲོ། །དམུས་ལོང་ལམ་བཟང་མི་མཐོང་ལྟར། །མྱ་ངན་འདས་པ་ཐོབ་མི་འགྱུར། །ཇི་ལྟར་སེམས་ཅན་དེ་རྣམས་
ཀྱིས་ཡང་དག་པའི་ལམ་བསྒྲུབས་པ་དེ་ལྟར་རྒྱུ་སྣ་ཚོགས་དང་འཐུན་པར་གྱུར་པའི་གནས་དེ་སྣ་ཚོགས་སུ་སྣང་ངོ་། །འདི་ལྟར་གནས་དེ་གྲོང་ཁྱེར་དེའི་ཕྱི་རོལ་ན་འདུག་པ་ཡིན་ཏེ། ཤིང་ལྗོན་པ་དང་། ཉེ་བའི་ཚལ་དང་། ལྟེང་ཀ་དང་། གྲོང་རྡལ་དང་། པད་མའི་
རྫིང་དང་། ཆུ་བོ་རྣམ་པ་སྣ་ཚོགས་དང་། བྱ་རྣམ་པ་བརྒྱ་སྙེད་ཀྱིས་མཛེས་པར་བྱས་པ་ཡིན་ནོ། །དེའི་གནས་བཞི་པ་དེ་ན་ལྷ་མ་ཡིན་གནས་པ་གང་ཡིན་པ་དེ་དག་ཀུན་སྤྲོ་ཞེས་བྱ་སྟེ། བརྟན་པ་བག་ཚ་བ་མེད་པ། ཆ་བྱད་དང་རྒྱན་ཤིན་དུ་བཟང་བས་ལུས་བརྒྱན་
པ་རྣམས་གནས་པ། ཕན་ཚུན་ཡིད་ལ་ཅུང་ཟད་ཀྱང་འཁྲུག་པར་མི་བྱེད་པ། རྟག་ཏུ་ཡིད་ལ་སྤྲོ་ཞིང་དགའ་བ་དང་ལྡན་པ། བུད་མེད་ཆ་བྱད་དང་རྒྱན་སྣ་ཚོགས་ཀྱིས་བརྒྱན་པའི་ཚོགས་རྣམས་ཀྱིས་ཡོངས་སུ་བསྐོར་ཅིང་གནས་ཏེ། བརྒྱ་འམ་ཡང་ན་སྟོང་དུ་
དགའ་བར་བྱེད། རྩེ་བར་བྱེད། ཡོངས་སུ་སྤྱོད་པར་བྱེད་དོ། །གནས་བཞི་པ་དེ་ཡང་ནོར་བུ་ཐོགས་པའི་བུད་མེད་རྣམས་ཀྱིས་རྟག་ཏུ་བརྒྱན་པ། ལྷ་མ་ཡིན་ཀུན་སྤྲོ་རྣམས་རྟག་ཏུ་ལྷ་མ་ཡིན་གྱི་དབང་པོ་རབ་སྤྲོའི་བཀའ་ཤིན་དུ་ཉན་པ། ཡིད་ཤིན་དུ་ཕྱེ་བ། དེལ་
བཀའ་ཉན་པའི་ངོ་བོ་ནི་རྟག་ཏུ་དབང་དུ་གྱུར་པར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་མ་ཡིན་གྱི་དབང་པོ་རབ་སྤྲོའི་ལས་ཀྱི་རྣམ་པར་སྨིན་པ་ལ་རྟོག་པར་བྱེད་དེ། དེར་ལས་གང་གིས་སྐྱེ་བར་འགྱུར་སྙམ་ནས། 
དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་འདས་པའི་དུས་ན་ལོག་པར་ལྟ་བ་ལ་ཞེན་པ། ལས་ཀྱི་འབྲས་བུ་མངོན་པར་མི་ཤེས་པ། སངས་རྒྱས་དང་། ཆོས་དང་། དགེ་འདུན་ལས་ཕྱིར་ཕྱོགས་པར་གྱུར་པ་གང་ལ་རེ་ཤིག་ཅིག་ན་དགེ་
སློང་ཚུལ་ཁྲིམས་དང་ལྡན་པ། ཤིན་དུ་བརྩོན་འགྲུས་དང་ལྡན་པ་ལམ་དུ་ཞུགས་པར་གྱུར་པ་ཞིག་གིས་ནན་གྱིས་བསོད་སྙོམས་གཅིག་བསླངས་པ་དང་བྱིན་ནོ། །བྱིན་ནས་ཀྱང་བདག་གིས་བསོད་སྙོམས་བྱིན་པའི་འབྲས་བུ་ནི་དོན་མེད་ཅིང་འདི་ལས་
