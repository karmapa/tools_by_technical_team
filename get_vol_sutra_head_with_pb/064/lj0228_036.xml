<pb id="64.195b"/>
བ་ཡིན་ནོ། །དེ་ན་རིན་པོ་ཆེ་སྣ་བདུན་ལས་བྱས་པའི་ཁང་བཟངས་དཀྲིགས་པ་གསེར་གྱིས་ཕྱེ་བ་དང་ཡང་དག་པར་ལྡན་པ། ས་དུ་མ་ཤིན་དུ་རྣམ་པར་ཕྱེ་བ་ཉམས་དགའ་བ་ཡིན་ནོ། །བྱ་སྣ་ཚོགས་སྒྲ་སྙན་པ་འབྱིན་
ཅིང་གར་བྱེད་པ་དག་ཉམས་དགའ་བ་ཡིན་ནོ། །རྟག་ཏུ་འབབ་ཆུ་དང་ཆུ་བོའི་སྒྲ་ཁྲུ་ལུ་ལུ་སྙན་པར་འབྱིན་པ་ཉམས་དགའ་བ་ཡིན་ནོ། །རྟག་ཏུ་བཟའ་བ་དང་བཏུང་བ་མདོག་དང་རོ་དང་དྲི་ཕུན་སུམ་ཚོགས་པ་ཆུ་བོ་
ལྟར་འབབ་བོ། །དེ་ནས་ཡུལ་དེར་དོང་ནས་ལྷ་དེ་རྣམས་ལྷ་མོའི་ཚོགས་ཆ་བྱད་དང་རྒྱན་སྣ་ཚོགས་ཀྱིས་རྣམ་པར་བརྒྱན་པ་རང་གིས་ལེགས་པར་བྱས་པའི་ལས་ལ་སྤྱོད་པ་རྣམས་དང་ལྷན་ཅིག་འདོད་པའི་ཡོན་ཏན་ལྔ་འབྱོར་
ཅིང་ལྡན་པར་གྱུར་པ་རྣམས་ཀྱིས་རྩེ་བར་བྱེད་དོ། །དེ་ལྟར་ལྷ་དེ་རྣམས་ཀྱི་རྩེ་བ་དང་དགའ་མགུར་སྤྱོད་པ་དག་ཡུན་རིང་དུ་འདས་ཀྱང་ལྷ་བག་མེད་པ་ལ་གནས་པ་དེས་ཁོང་དུ་མི་ཆུད་དོ།  །
འཕགས་པ་དམ་པའི་ཆོས་དྲན་པ་ཉེ་བར་གཞག་པ།  <bampo n="228.36" zh="69.429"/> བམ་པོ་སུམ་བཅུ་དྲུག་པ། དེ་ལྟར་ཡུལ་ལྔ་ལ་རྣམ་པར་ཆགས་ཤིང་བདེ་བ་ལ་གནས་པ་དེ་རྣམས་ཀྱི་ལས་ལེགས་པར་བྱས་པ་གང་ཡིན་པ་དེ་དག་ཟད་པར་འགྱུར་རོ། །
དེ་ཟད་ནས་དེ་ནས་ཡང་འཆི་བ་འབྱུང་ཡང་སེམས་བག་མེད་པའི་དབང་དུ་གྱུར་པ་སྲེད་པས་བསླུས་པ་ཀུན་ནས་སྲེད་པས་འདས་ཤིང་འདོད་ཆགས་ཀྱི་མེས་གརྡུངས་པ་ན་བདེ་བས་མྱོས་པས་སྙིང་མྱོས་པ་རྣམས་མི་མཐོང་ངོ་། །
གང་གི་ཚེ་བདེ་བའི་རྩེ་བ་ཐམས་ཅད་ཀྱི་གཞི་ཡོངས་སུ་བཏང་བ། འཇིགས་པའི་གྲོང་ཁྱེར་ཆེན་པོའི་མི་རྟག་པ་ཉིད་མཐོང་བར་གྱུར་པ་མ་ནོར་ཅིང་ངེས་པར་འགྲོ་བའི་ངོ་བོ་འཆི་བ་མངོན་དུ་འོངས་པ་དེའི་ཚེ་སྡུག་བསྔལ་ཆེན་པོ་
ཡང་རིག་པར་འགྱུར་ཏེ། དེའི་ཚེ་ལྷ་རྣམས་ཀྱི་སེམས་ཁོང་དུ་ཆུད་པའི་དུས་ཡིན་ནོ། །དེ་ལྟར་བག་མེད་པའི་ཡུལ་ལ་དགའ་བ་དེ་རྣམས་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ངེས་པར་མྱོང་བར་འགྱུར་བའི་ལས་དེ་
<pb id="64.196a"/>
ཟད་པར་མ་གྱུར་པ་དེ་སྲིད་དུ་བདེ་བ་དེ་དག་མྱོང་བར་འགྱུར་རོ། །དེ་ཟད་ནས་ཡང་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་
དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ངེས་པར་མྱོང་བར་འགྱུར་བའི་ལས་མི་དང་སོ་སོ་ཡང་དག་པར་མྱོང་བར་འགྱུར་བས་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་ཤིན་དུ་
བདེ་བར་འགྱུར་ཞིང་། ནོར་དང་འབྲུ་ཕུན་སུམ་ཚོགས་པ་དང་དྲང་ཞིང་དྲང་པོའི་རང་བཞིན་ཅན་ཡུལ་དབུས་སུ་སྐྱེ་བར་འགྱུར་ཏེ། གང་དུ་བྱ་བ་དང་མི་བྱ་བ་ཤེས་ཤིང་ཆོས་དང་ཆོས་མ་ཡིན་པ་ཤེས་པར་འགྱུར་བ་དང་། 
གང་དུ་མི་ཚོགས་པ་ཐམས་ཅད་ཀྱི་ནང་དུ་སྐྱེ་བར་འགྱུར་བ་དང་གང་དུ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་རྒྱལ་པོར་འགྱུར་བ་དང་གང་དུ་འཇིག་རྟེན་གྱི་སྤྱོད་པ་སྨད་པ་མེད་པར་འགྱུར་བ་དེར་སྐྱེ་བར་འགྱུར་ལ། སྐྱེ་བོ་ཀུན་
གྱི་མིག་དགའ་ཞིང་བྱིས་པ་དང་རྒན་པོ་ཐམས་ཅད་ཀྱང་དགའ་བར་འགྱུར། ལུས་རྟག་ཏུ་ནད་མེད་པ་དང་གཟུགས་བཟང་པོ་དང་ལྡན་པ་དང་སྟོབས་དང་ལྡན་པ་དང་། གང་ལས་ཀྱང་འཇིགས་པ་མེད་པ་དང་སེམས་ཅན་ཐམས་
ཅད་དབུགས་འབྱིན་པ་དང་བུ་དང་ཆུང་མ་དང་ལྡན་པ་དང་འདོད་པ་ཐམས་ཅད་ཡང་དག་པར་འབྱོར་པ་དང་། ནོར་རྫས་ཀྱི་རྣམ་པ་ལ་རྒྱལ་པོ་འམ་ཆུ་འམ་མེ་འམ་ཆོམ་རྐུན་གྱི་འཇིགས་པ་དང་དོགས་ཤིང་འཇིགས་པ་གང་ནས་ཀྱང་
མི་འོང་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་བཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་
རྣམས་ཀྱི་གནས་སྦྱོར་བ་ལ་འཇུག་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་ཅན་དགེ་
<pb id="64.196b"/>
བར་གྱུར་པ་ལྟ་བ་མ་ནོར་བ་མང་པོས་རྟག་ཏུ་ལས་ཀྱི་འབྲས་བུའི་དེ་ཁོ་ན་ཉིད་མཐོང་བ་རྟག་ཏུ་ཡང་དག་པའི་ལྟ་བ་ལ་ཡིད་ཞེན་པ། རྟག་ཏུ་དྲང་པོའི་རང་བཞིན་ཅན་གཞན་ལ་གནོད་པ་མི་བྱེད་པ། རྟག་ཏུ་ཕ་མ་ལ་གུས་
པ་རྟག་ཏུ་ཆོས་ལ་ཕྱིར་མི་ལྡོག་ཅིང་སྤྲོ་བ། སངས་རྒྱས་དང་ཆོས་དང་དགེ་འདུན་ལ་གུས་པ་སྐྱེས་པ་གང་གིས་སྲོག་གཅོད་པ་དང་མ་བྱིན་པར་ལེན་པ་མི་བྱེད་ཅིང་བྱེད་དུ་མི་འཇུག་ལ། རྗེས་སུ་ཡི་རང་བར་མི་བྱེད། 
ཕ་རོལ་བྱེད་པ་ཡང་ཕྱིར་ཟློག་པར་བྱེད། གཟེང་མི་སྟོད། བྱས་ན་ཡང་སྨོད་པར་བྱེད། ལས་ཀྱི་འབྲས་བུ་ཡང་དག་པར་སྟོན་པར་བྱེད། གཞན་ལ་དེ་ཁོ་ན་ཉིད་བསྟན་པས་གང་ལེགས་པར་བྱ་བ་བྱས་པ་
དེ་རབ་ཏུ་གཟེང་སྟོད་པར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད། དེ་ནས་ཡང་བྱེད་དུ་འཇུག །བྱས་པ་ལ་ཡང་རྗེས་སུ་ཡི་རང་བར་བྱེད། བདག་ཉིད་ཀྱང་སྲོག་གཅོད་པ་དང་མ་བྱིན་པར་ལེན་པ་དག་
སྤངས་ལ་གཞན་དག་ཀྱང་དེ་ཉིད་ལ་རབ་ཏུ་སྦྱོར་བར་བྱེད་དོ། །ལེགས་པར་བྱས་པའི་ལམ་རྣམ་པ་གཉིས་ཀྱིས་གང་སྡོམ་པ་མ་བླངས་པ་དེ་ནི་ལེན་དུ་འཇུག་པར་བྱེད་ལ། གང་བླངས་པ་དེ་ནི་བརྟན་པོར་བྱེད་དུ་
འཇུག་སྟེ། གཉི་ག་ལེགས་པར་བྱ་བ་བྱས་པ་བདག་ཉིད་དང་གཞན་ཉིད་ལ་ཕན་པ་བྱས་པ་དེ་ནི་མཐོ་རིས་སུ་སྐྱེ་བར་འགྱུར་རོ། །སྲོག་གཅོད་པ་སྤངས་པ་རྣམ་པ་དུ་ཡོད་ཅིག་གུ་སྙམ་ན། འདི་ལ་སྲོག་གཅོད་པ་
མི་དགེ་བ་མི་བྱེད་པ་ཡིན་ནོ། །རྣམ་པ་ཇི་ལྟ་བུ། རྣམ་གྲངས་དུ་ཡོད་ཅེ་ན། འདི་ལ་སེམས་ཅན་གཞན་ལ་སེམས་ཅན་དུ་འདུ་ཤེས་ནས་སྲིན་བུ་ཕྲེའུ་དང་གྲོག་སྦུར་ལ་སོགས་པ་ལ་འཚེ་བར་མི་བྱེད་ཅིང་སྲོག་
གཅོད་པར་མི་བྱེད་པ་ཡིན་ནོ། །འདི་ལ་སྲོག་གཅོད་པ་མི་བྱེད་པ་ནི་གང་། བྱི་བ་འམ་སྐྱིན་གོར་རམ་འོལ་པ་འམ་རི་དགས་དག་གཡོ་ཐབས་ཀྱིས་འཛིན་པ་དེ་དག་ཕྱིར་ཟློག་པར་བྱེད་པ་ཡིན་ནོ། །གཡོ་
<pb id="64.197a"/>
ཐབས་ཀྱི་རྣམ་པ་དུ་ཡོད་ཅེ་ན། འདི་ལ་འཛིན་པར་བྱེད་པ་རྙོང་ལྟ་བུས་སམ། བུ་གར་རྒྱས་འགེབས་པས་སམ་རྩྭའི་དྲ་བས་སམ་སྙིས་སམ་འབྲེལ་བས་སམ་རླུབས་ཀྱིས་སམ་གདོས་ཀྱིས་འཛིན་
པར་བྱེད་ལ། བཟུང་ནས་ཀྱང་སྲོག་གཅོད་པར་བྱེད་པ་དེ་དག་ཟློག་པར་བྱེད་ཅིང་ཡང་དག་པར་དགའ་བར་མི་བྱེད་གཟེང་སྟོད་པར་མི་བྱེད་འདི་ལྟར་སྲོག་ཆགས་དག་གི་སྲོག་གཅོད་པར་མ་བྱེད་ཅིག་ཅེས་ཟློག་པར་བྱེད་ཅིང་ཆོས་
ལ་ཡང་རབ་ཏུ་འཇོག་པར་བྱེད་དེ། རྣམ་པ་དེ་དག་ནི་སྲོག་གཅོད་པ་ལ་ཡང་དག་པར་ཆགས་པའི་སྲོག་ཆགས་ཟློག་པར་བྱེད་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན་འདི་ལ་རྩྭ་ཙམ་ལ་ཡང་རྐུ་
སེམས་ཀྱིས་མི་རྐུ་ལ་གཞན་དག་ཀྱང་ཟློག་པ་ཡིན་ནོ། །རྣམ་པ་དུ་ཞིག་ཅེ་ན། འདི་ལ་མ་བྱིན་པར་ལེན་པའི་མི་ཁ་ཅིག་དེ་ཉིད་ལ་དགའ་བའོ། །རྣམ་པ་དུ་ཞིག་ཡོད་སྙམ་ན། འདི་ལ་མཆོད་རྟེན་ལ་བུད་མེད་དག་
དང་ལྷན་ཅིག་རོལ་མོའི་སྒྲ་བྱེད་པ་དང་གཞན་དག་བྲོ་གར་བྱེད་གཞན་དག་གླུ་དབྱངས་ལེན་གཞན་དག་ཡོངས་སུ་སྤྱོད་པར་བྱེད་རྒོད་པར་བྱེད་རྩེ་བར་བྱེད་དགའ་མགུར་སྤྱོད་པར་བྱེད། རབ་ཏུ་དགའ་བར་བྱེད་པ་དག་ལ་ཆོས་དང་
མི་ལྡན་པའི་མི་དགེ་འདུན་གྱི་ཀུན་དགའ་ར་བ་དང་གནས་བསྲུང་བ་འམ་རོལ་མོ་བྱེད་པ་འམ་མཆོད་རྟེན་ལས་འཚོ་བ་དག །རོལ་མོའི་སྒྲ་བྱེད་པ་དེ་དག་ལས་ལེན་ཏམ་མ་བྱིན་པར་ལེན་པ་གཞན་བྱེད་དམ་ཡང་རྣམ་པ་གཞན་
གྱིས་མ་བྱིན་པར་ལེན་པ་བྱེད་པའོ། །འདི་ལ་གླ་ནི་དེ་ལ་བུད་མེད་རྣམས་གླ་ལེན་པ་ཡིན་ཏེ། གླ་སྦྱིན་པར་བྱས་ནས། འཁྲིག་པར་བྱ་བར་བོས་ཏེ། འཁྲིག་པ་དག་བྱས་ནས་ཇི་ལྟར་སྔར་དམ་བཅས་པ་བཞིན་
དེ་ལྟར་མི་སྟེར་བ་ཡིན་ནོ། །ཡང་རྣམ་པ་གཞན་གྱིས་མ་བྱིན་པར་ལེན་པ་བྱེད་དེ། འདི་ལྟར་ཉ་པ་འམ་རྔོན་པ་འམ་ཤེན་པ་དག་ལས་འཚོ་བ་རིན་སྦྱིན་པར་བྱས་པ་ལས་མི་སྟེར་བ་ཡིན་ཏེ། རིམ་གྱི་རྣམ་པ་
<pb id="64.197b"/>
འདིས་སྲོག་གཅོད་པ་དང་མ་བྱིན་པར་ལེན་པ་ཡིན་ན། ལས་དེ་དག་མི་བྱེད་ཅིང་བྱེད་ན་ཡང་རྗེས་སུ་ཡི་རང་བར་མི་བྱེད་ལ་ཡིད་ཀྱིས་ཀྱང་རྟོག་པར་མི་བྱེད་པ་ཡིན་ནོ། །སྦྱིན་པ་སྦྱིན་པ་ཇི་ལྟ་བུ་ཡིན་ཞེ་ན། འདི་ལ་ཚེགས་
ཆེན་པོས་འཚོ་བར་གྱུར་ཀྱང་བསམ་གཏན་གསུམ་པ་འཐོབ་པ་འམ་གཞན་དག་ལ་སྦྱིན་པ་སྦྱིན་ཞིང་བསོད་ནམས་དག་བྱེད་པ་ཡིན་ཏེ། རྣམ་པ་དེ་ལྟ་བུར་ཕོངས་པར་གྱུར་ཀྱང་གཞན་ལ་སྦྱིན་པར་བྱེད་པ་ནི། ཇི་ལྟར་གཞན་
དག་ལ་སྦྱིན་པར་བྱེད་པ་དེ་ལྟར་རང་གི་བུ་ལ་ཡང་ཡིད་ཀྱི་ཤེས་པ་གུས་པས་སྦྱིན་པར་བྱེད་དེ། དེ་ལྟར་སྦྱིན་པ་སྦྱིན་པར་བྱེད་དོ། །སྲོག་གཅོད་པ་སྤངས་ནས་ཚུལ་ཁྲིམས་ལ་རབ་ཏུ་ཞུགས་པ་ཇི་ལྟ་བུ་ཡིན་ཞེ་ན། འདི་ལ་ལྗན་
ལྗིན་ཕྱགས་པས་སེམས་ཅན་དག་སྲོག་ཆད་པར་བྱེད་པ་ན་ཕྱིར་ཟློག་པར་བྱེད་ཅིང་དེ་ཉིད་དུ་ཆུ་ལྡུགས་པར་བྱེད་སྐམས་ལ་ཕྱུང་བ་དེ་དག་ཀྱང་ལྗན་ལྗིན་དེ་ཉིད་དུ་ཕྱིར་འཇུག་པར་བྱེད་པ་ཡིན་ཏེ། དེ་དག་ནི་སྲོག་གཅོད་པར་མི་བྱེད་པ་དང་
དགེ་བ་ལ་རབ་ཏུ་ཞུགས་པ་ཡིན་ནོ། །དགེ་བའི་ལས་འདི་གཉིས་བྱས་པའི་སྐྱེས་བུ་དམ་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་
ནས་ཀྱང་ལས་ཀྱི་མཐའ་སྤྱད་པ་ལེགས་པར་བྱས་པ་འདོད་པ་ཐམས་ཅད་ལ་རྣམ་པར་ཆགས་པ་དེ་ལྷའི་སིལ་སྙན་ཡན་ལག་ལྔ་དང་ལྡན་པའི་དབྱངས་ཉེ་བར་ལེན་པ་ན། ལྷ་མོའི་ཚོགས་སྣ་ཚོགས་ཀྱིས་ཡོངས་སུ་བསྐོར་བ་བདེ་
བ་དཔེ་མེད་པ་རྗེས་སུ་མྱོང་ངོ་། །དེའི་དཔེ་འདིར་ཅུང་ཟད་ཅིག་བྱ་ན་འདི་ལྟར་གང་འཁོར་ལོས་སྒྱུར་བའི་རྒྱལ་པོ་གསེར་གྱི་འཁོར་ལོས་སྒྱུར་བའི་ཤིན་དུ་བདེ་བར་གྱུར་པ་དག །ལྷའི་སྟན་ལ་གནས་ལ་ལྷའི་བདེ་བ་དེའི་བཅུ་
དྲུག་གི་ཆར་ཡང་མི་ཕོད་དོ། །འདི་ལ་ལྷ་ཤ་དང་རུས་པ་དང་ཆུ་སེར་དང་བྲལ་བ་སེར་སྣ་དང་བྲལ་བ་མིག་འཛུམས་པ་དང་ཕྱེ་བ་དང་བྲལ་བ་གོས་ཀྱི་རྡུལ་དང་བྲལ་བ་དུ་བ་དང་ཁུག་རྣ་འདྲེས་པ་དང་བྲལ་བ་བཤང་བ་དང་གཅི་བ་དང་
<pb id="64.198a"/>
བྲལ་བ་རང་ལ་འོད་ཡོད་པ་ཡིན་ཏེ། འཁོར་ལོས་སྒྱུར་བའི་རྒྱལ་པོ་དེ་ལྟ་བུ་མ་ཡིན་ནོ། །རང་གི་བུ་དང་ཆུང་མ་ལ་འཛིན་པ་དང་བྲལ་བ་ཕྲག་དོག་དང་བྲལ་བ་རང་གི་བཟའ་བ་དང་བཏུང་བ་དང་བྲལ་བ་གཉིད་དང་
སྙོམ་པ་དང་བྲལ་བ་ཡིན་ལ་འཁོར་ལོས་སྒྱུར་བའི་རྒྱལ་པོ་ནི་དེ་ལྟ་བུ་མ་ཡིན་ཏེ། རྣམ་པ་འདིས་འཁོར་ལོས་སྒྱུར་བའི་རྒྱལ་པོ་ལྷ་རྣམས་ཀྱི་བཅུ་དྲུག་གི་ཆར་ཡང་མི་ཕོད་དེ། དེ་ལྟར་མིའི་རིམ་པ་མངོན་སུམ་གྱི་ཅུང་ཟད་
ཅིག་དཔེར་བྱ་བ་ཡིན་ནོ། །དེ་ལྟར་ལྷ་རྣམས་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་རྩེ་ཞིང་གནས་སོ། །དེར་སྐྱེས་པའི་ལྷ་དེ་རྣམས་ཀྱི་ཚལ་ཀཱ་བཱི་ར་ཞེས་བྱ་བ་སྲིད་དུ་དཔག་ཚད་བཅུ་
ཡོད་ལ་ཞེང་དུ་དཔག་ཚད་ལྔ་ཡོད་དེ། ཀུན་ནས་གསེར་གྱི་བྱ་རྣམ་པ་སྣ་ཚོགས་དུ་མ་རྣམས་ཀྱིས་ཡོངས་སུ་བསྐོར་བ། ཀུན་ནས་གི་ཝང་གི་ཐིག་ལེས་བཀྲ་བར་བརྒྱན་ཏོ། །དེ་ནས་ཚལ་དེ་མེ་ཏོག་བཟང་པོ་
རྣམས་ཀྱིས་ཤིན་དུ་རྣམ་པར་མཛེས་པར་བརྒྱན་ཅིང་། རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་ཀྱིས་བརྒྱན་པ་ཡིན་ཏེ། ཤིང་ལྗོན་པ་དེ་རྣམས་ཀྱི་ནང་ན་བྱ་གནས་པ་དེ་དག་ཤིན་དུ་རྣམ་པར་མཛེས་པ་ཡིན་ནོ། །
དཔེར་ན་གསེར་མགར་དག་གིས་རིན་པོ་ཆེ་རྣམ་པ་སྣ་ཚོགས་དང་ཤིང་ལྗོན་པ་སྣ་ཚོགས་ཀྱི་རི་མོ་རྣམས་ཀྱིས་མི་རྣམས་ཀྱི་རྒྱན་སྡུག་གུར་བྱེད་པ་དེ་ལྟར་ལྷ་དེ་རྣམས་ཀྱི་ཚལ་དེ་དང་ཤིང་ལྗོན་པ་དེ་དག་རྣམ་པར་མཛེས་པ་ཡིན་ལ་བྱའི་
གཟུགས་དང་ཁ་དོག་རྣམ་པ་སྣ་ཚོགས་དེ་རྣམས་ཀྱིས་བརྒྱན་པ་ཡིན་ཏེ་འདི་ནི་ཅུང་ཟད་ཅིག་འདྲ་བའི་དཔེར་བྱ་བ་ཡིན་ནོ། །དེ་ནས་ཡང་ལྷ་དེ་རྣམས་ཚལ་དེ་ཉིད་ན་ཕན་ཚུན་པད་མ་རྣམ་པ་སྣ་ཚོགས་དག་གིས་རྩེ་བར་བྱེད་དེ་
འདི་ལྟ་སྟེ། ཀུན་ནས་བཻ་དཱུརྱའི་འདབ་མ་དང་སྦུ་གུ་དང་ཟེ་བ་དང་ལོ་མ་རྣམས་ཀྱིས་རྩེ་བར་བྱེད་དོ། །གང་འདབ་མ་རྣམས་ཀྱི་ནང་དེ་དག་ན་པད་མ་རཱ་གའི་མདོག་ལྟ་བུར་ཤིན་དུ་དམར་ཞིང་ཤིན་དུ་དྲི་ཞིམ་པ་དེ་དག་མེ་ཏོག་
<pb id="64.198b"/>
ཐམས་ཅད་བརྟོལ་ནས་དཔག་ཚད་བརྒྱར་འབྱུང་ལ། དྲི་གང་གིས་མྱོས་པའི་ལྷ་དེ་དག་ཀྱང་པད་མའི་ལོ་མའི་དྲིས་བཅུ་འགྱུར་དུ་ལྷག་པར་མྱོས་པར་འགྱུར་རོ། །དེ་ནས་ཡང་ཀཱ་བཱི་རའི་ཚལ་ན་ལྷ་དག་ལྷ་མོའི་ཚོགས་དང་
ལྷན་ཅིག་དགའ་བར་བྱེད་དགའ་མགུར་སྤྱོད་པར་བྱེད་དོ། །དེ་ནས་སེམས་བསྐྱེད་མ་ཐག་ཉིད་དུ་ད་ནི་བདག་ཅག་བཟའ་བ་ཆུ་ལྟར་འབབ་པ་དང་བཏུང་བ་ཆུ་ལྟར་འབབ་པའི་དྲུང་དུ་འདོང་ངོ་སྙམ་སེམས་སོ། །དེ་ནས་དེ་དག་
སེམས་བསྐྱེད་མ་ཐག་ཉིད་ཏུ་གཞལ་མེད་ཁང་ཆེན་པོ་པུ་ཤུ་དང་རྟ་བབས་སྣ་ཚོགས་དང་དྲིལ་བུ་གཡེར་ཀ་འཁྲོལ་བའི་དྲ་བ་རྣམ་པ་སྣ་ཚོགས་དཀྲིགས་པ། རིན་པོ་ཆེའི་འཕན་བཏགས་པའི་རྟ་བབས་རྣམ་པ་སྣ་ཚོགས་དང་
གསེར་དང་ཤེལ་དང་རིན་པོ་ཆེ་དང་ཀེ་ཀེ་རུའི་ཀ་བ་སྣ་ཚོགས་བཙུགས་པ་དག་བྱ་ངང་པས་ཁྱེར་རོ། །ཁ་ཅིག་ནི་བྱ་ཀ་རན་ད་བས་ཁྱེར་རོ། །ཁ་ཅིག་ནི་ཕུག་རོན་གྱིས་ཁྱེར་རོ། །ཁ་ཅིག་ནི་ཤང་ཤང་ཏེ་འུས་ཁྱེར་རོ། །
ཁ་ཅིག་ནི་བྱ་ཙ་ཀོ་རས་ཁྱེར་རོ། །ཁ་ཅིག་ནི་བྱ་སྣ་ཚོགས་ལྷན་ཅིག་གིས་ཁྱེར་ཏེ། རྒྱལ་མཚན་དེ་དག་གི་སྟེང་དུ་འདུག་པ། ལས་ཀྱི་མཐའ་སྤྱད་པ་ལེགས་པར་བྱས་པའི་ལྷ་རྣམས་ཀཱ་བཱི་རའི་ཚལ་ཆེན་པོའི་
བཟའ་བ་དང་བཏུང་བ་ཆུ་བོ་ལྟར་འབབ་པ་ག་ལ་བ་དེར་འདོང་བར་བྱེད་དེ། རྒྱགས་པར་གནས་པ་རྩེ་བའི་དོན་དུ་ལྷ་མོའི་ཚོགས་དང་ལྷན་ཅིག་ཟས་དང་སྐོམ་ཆུ་བོ་ལྟར་འབབ་པ། ག་ལ་བ་དེར་འདོང་བར་བྱེད་དོ། །
དེ་ནས་ཟས་དང་སྐོམ་གྱི་ཡུལ་དེར་ཕྱིན་ཏེ། ལྷ་དེ་དག་རིན་པོ་ཆེའི་གཞལ་མེད་ཁང་དེ་དག་ནས་འཐུང་བར་བྱེད་དགའ་བར་བྱེད་ཡོངས་སུ་སྤྱོད་པར་བྱེད་དེ། སིལ་སྙན་དང་རོལ་མོའི་སྒྲ་དང་གླུ་རྣམ་པ་སྣ་ཚོགས་ཀྱིས་
དགའ་བར་བྱེད་དོ། །དེ་ལྟར་དེ་རྣམས་ཡོངས་སུ་སྤྱོད་པ་ན་ཡུན་རིང་དུ་འདས་ཀྱང་ལྷ་དེ་རྣམས་བདེ་བར་གནས་པ་དེས་མི་ཚོར་རོ། །དེ་དག་གལ་ཏེ་ཡུན་རིང་ཞིག་ལོན་ནས་ཀུན་དགའ་ར་བ་ཀུན་མཐོང་མཐོ་ཞེས་
<pb id="64.199a"/>
བྱ་བ་ག་ལ་བ་དེར་ལྷའི་ཚལ་བལྟ་བའི་ཕྱིར་འདོང་བར་བྱེད་དེ། གཞལ་མེད་ཁང་དེ་རྣམས་ཀྱི་ནང་ན་འཁོད་པ་དེ་དག་ལྷ་གཞན་དག་དང་ལྷན་ཅིག་མཐོ་བར་ཕྱིན་ནོ། །ཀུན་དགའ་ར་བ་ཀུན་མཐོང་མཐོ་ཞེས་བྱ་
བ་དེ་ན་གླུ་རྣམ་པ་སྣ་ཚོགས་ལེན་ཞིང་རོལ་མོའི་སྒྲ་འབྱིན་པར་བྱེད། བྲོ་རྡུང་བར་བྱེད་དགོད་པར་བྱེད་དེ་ཕན་ཚུན་གྲོགས་སུ་གྱུར་པ་རྒྱགས་པ་གཅིག་པུ་དོན་དུ་བྱེད་པ་དག་རྩེ་བར་བྱེད་དོ། །དེ་ནས་ཀུན་དགའ་ར་བ་ཀུན་
མཐོང་གི་ཚལ་དེ་ན་ལྷ་གནས་པ་རྣམས་མཐོང་སྟེ། རིའི་རྒྱལ་པོ་རི་རབ་ཀྱི་ཕྱོགས་གཅིག་ན་གང་ཚལ་དང་ཉེ་བའི་ཚལ་གྱིས་བརྒྱན་པ། གསེར་བཙོ་མའི་རྡོ་ལེབ་འབར་བ་སྤུངས་པ། འབབ་ཆུ་དང་ཆུ་བོ་དང་སྟེགས་
དང་ལྟེང་ཀ་དང་ཟས་དང་སྐོམ་ཆུ་བོ་ལྟར་འབབ་པ་རྣམ་པ་སྣ་ཚོགས་ཀྱིས་བརྒྱན་པ། ལྷ་མོའི་ཚོགས་རྣམ་པ་སྣ་ཚོགས་གྲངས་མེད་པས་ཀུན་དུ་གང་བ། ཐམས་ཅད་དང་འཐུན་པའི་ལས་ཀྱི་འཇིག་རྟེན་གྱིས་བཟུང་བ། རི་
བོ་སྟོང་ཕྲག་དྲུག་བཅུས་ཡོངས་སུ་བསྐོར་བ། བརྩེགས་མཐོ་ཆེན་པོ་ན་ལྷ་དང་ལྷ་མ་ཡིན་དང་མི་འམ་ཅི་དང་ལྟོ་འཕྱེ་གནས་པ། དགེ་བ་དུ་མའི་ལས་ཀྱི་མཐའ་སྤྱད་པའི་ལྷ་རྣམས་གནས་པ། དགེ་བའི་ལས་རྣམ་པ་སྣ་
ཚོགས་མངོན་དུ་གྱུར་པ། རྩེ་མོ་རིན་པོ་ཆེ་སྣ་བཞིས་བརྒྱན་པ། གནས་དང་གནས་དག་ཏུ་ལྷ་རྣམས་འདོང་བ་ན་ཆ་བྱད་དང་རྒྱན་སྣ་ཚོགས་དང་གཟུགས་སྙིང་དུ་སྡུག་ཅིང་ཡིད་དུ་འོང་བ་དང་ལྡན་པ། ལྷ་རྣམས་ཕན་ཚུན་གྲོགས་
སུ་གྱུར་ཅིང་སེམས་ཤིན་དུ་འདོད་ཆགས་དང་ལྡན་པ། ཕན་ཚུན་བག་མེད་པར་གནས་པའི་ས་ཕན་ཚུན་གཏམ་ཤིན་དུ་སྙན་པ་ཉམས་དགའ་བ་སྣ་ཚོགས་ཟེར་བ་ན། ཆ་བྱད་དང་གཟུགས་དང་ཁ་ཟས་དང་གནས་
པ་ཐ་མ་དང་འབྲིང་དང་ཁྱད་པར་དུ་འཕགས་པ་དག་མཐོང་ངོ་། །དེ་དག་འདི་སྙམ་དུ་སེམས་ཏེ། བདག་ཅག་འབའ་ཤིག་ལ་བདེ་བ་ཡོད་པ་མ་ཡིན་གྱི། ལྷ་གཞན་དག་ལ་ཡང་ཤིན་དུ་ཉམས་དགའ་བའི་ངོ་བོ་ལྷ་མོ་
<pb id="64.199b"/>
རྣམས་ཀྱི་ཚོགས་དང་རྩེ་བར་བྱེད་དགའ་མགུར་སྤྱོད་པར་བྱེད་དོ་སྙམ་སྟེ། དེ་ལྟར་སྣ་ཚོགས་ལྷ་རྣམ་པ་དུ་མ་དང་དཔག་བསམ་གྱི་ཤིང་མདོག་དང་རོ་དང་གཟུགས་དང་དྲི་རྣམ་པ་སྣ་ཚོགས་ཀྱིས་བརྒྱན་པ་དང་གཞན་ཡང་ཚལ་དང་ཉེ་
བའི་ཚལ་དག་མཐོང་ངོ་། །དེ་ནས་ཡང་ལྷ་རྣམས་གནས་གཞན་དུ་དོང་སྟེ་ཕྱིན་ནས་ལྷ་གཞན་རི་བརྩེགས་མཐོ་བ་དང་བརྩེགས་པ་ཆེན་པོ་འབབ་ཆུ་དང་ཆུ་བོ་དང་ལྟེང་ཀ་སྣ་ཚོགས་ཀྱིས་བརྒྱན་པ་དག་མཐོང་སྟེ། རི་གང་གི་རྩེ་
མོ་དག་ལ་ཉི་ཟླ་འཁོར་ཞིང་འགྲོ་བ་དེ་དག་ལ་ཡང་རྟོག་པར་བྱེད་དོ། །དེ་ཉི་མ་རབ་ཏུ་སྣང་བའི་གཟུགས་བརྙན་བརྒྱ་འམ་ཡང་ན་སྟོང་དུ་སྣང་སྟེ་གང་དུ་སྒྲ་གཅན་ཟིན་གྱི་ལག་གིས་བཟུང་བ་ནི་སྔ་མ་བཞིན་ནོ། །དེ་ནས་
ཡང་གཞལ་མེད་ཁང་ན་གནས་པའི་ལྷ་དེ་དག་ནམ་མཁའི་སྟེང་ནས་འགྲོ་ཞིང་ཡིད་ལ་ངོ་མཚར་སྐྱེས་པ་དེ་བཞིན་དུ་ལྷ་མོའི་ཚོགས་ཀྱིས་ཡོངས་སུ་བསྐོར་ཅིང་བྲོ་གར་དང་སིལ་སྙན་དང་བཅས་པ། སིལ་སྙན་ཡན་ལག་ལྔ་དང་
ལྡན་པའི་གླུ་དབྱངས་ལེན་ཅིང་རིའི་རྒྱལ་པོ་དེ་ཐམས་ཅད་སྐོར་བར་བྱེད་ཏོ། །དེ་དག་གིས་རིའི་རྒྱལ་པོ་ཚལ་དང་ནགས་ཚལ་དང་རི་ཁྲོད་དང་བཅས་པ་དེ་ཐམས་ཅད་མཐོང་ནས། དེ་ནས་ཡང་རང་གི་གནས་དེ་དག་ཉིད་དུ་
དོང་སྟེ་ཕྱིན་པ་དང་སིལ་སྙན་ཡན་ལག་ལྔ་དང་ལྡན་པས་བྲོ་རྡུང་བར་བྱེད། རྒོད་པར་བྱེད་དགའ་མགུར་སྤྱོད་པར་བྱེད་དོ། །བདེ་བའི་རྣམ་པའི་མྱོས་པས་མྱོས་པ་དུས་དུ་མ་རྣམ་པར་ཆགས་པ་ལ་དགའ་བ་དག་ཚལ་དང་ནགས་
ཚལ་དང་ལྟེང་ཀ་རྣམས་སུ་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་དག་གིས་རྩེ་བར་བྱེད་དོ། །དེ་ལྟར་དེ་དག་ཡུན་རིང་དུ་ཡོངས་སུ་འདས་ཀྱང་དུས་ཚོད་མི་ཤེས་ཏེ་ཐམས་ཅད་དུ་ཡིད་བག་མེད་པའི་དབང་དུ་གྱུར་པ་
དག་ཁོང་དུ་མི་ཆུད་དོ། །ཡང་དེ་དག་རྩེ་བ་ན་རི་ཀུན་ནས་དགའ་བ་ཞེས་བྱ་བ་རྒྱར་དཔག་ཚད་ལྔ་ལ་འཕང་དུ་དཔག་ཚད་བཅུ་ཡོད་པ་དེ་ལ་ཁ་ཅིག་གཞལ་མེད་ཁང་གི་སྟེང་དུ་འདུག །ཁ་ཅིག་བྱའི་སྟེང་དུ་ཞོན་ནས་འཛེག་པར་བྱེད་དོ། །
<pb id="64.200a"/>
རི་ཀུན་ནས་དགའ་བ་དེ་རིན་པོ་ཆེ་སྣ་ཚོགས་ཀྱིས་བརྒྱན་པ། སྟེགས་དང་ཉེ་བའི་ཚལ་དང་ལྟེང་ཀས་བརྒྱན་པ། སྟེགས་ཀྱི་རིམ་པ་འབུམ་སྙེད་དང་པད་མའི་ཚལ་བརྒྱ་སྙེད་ཀྱིས་བརྒྱན་པ། རི་འབྱུང་
ཀུན་སྣ་ཚོགས་ཀྱིས་བརྒྱན་པ། རིན་པོ་ཆེ་སྣ་བདུན་འོད་འབྱུང་བས་བརྒྱན་པ། དཔག་བསམ་གྱི་ཤིང་དག་འབར་བ་དེ་ན་ལྷ་དེ་དག་རྩེ་བར་བྱེད་དགའ་དགུར་སྤྱོད་པར་བྱེད་དེ། ཅོང་དང་རྔ་དང་སིལ་དཀྲོལ་དང་གླིང་བུ་དང་གླུ་དག་
གིས་མྱོས་པ་ཕན་ཚུན་གྲོགས་སུ་གྱུར་པ། རང་གིས་བྱས་པའི་ལས་ཀྱི་འབྲས་བུ་ལ་སྤྱོད་པ་རྣམས་རྩེ་བར་བྱེད་ཡོངས་སུ་སྤྱོད་པར་བྱེད་དོ། །དེ་དག་དུས་ཡུན་རིང་དུ་རྩེ་བར་བྱེད་ཀྱང་བག་མེད་པ་ལ་གནས་པ་དག་ཁོང་དུ་མི་ཆུད་དེ། 
ཡུལ་གྱིས་ཀུན་ནས་བསླང་བ་དེ་དག་ཉིད་ཀྱིས་ཚིམ་པ་མེད་ཅིང་ཤིན་དུ་སྡུག་པའི་བདེ་བས་རྣམ་པར་རྨོངས་པ་དེ་དག་མེ་ཏོག་ཀུ་བ་ལའི་ཚལ་དུ་འདོང་བར་བྱེད་དོ། །མེ་ཏོག་ཀུ་བ་ལའི་པད་མ་རྣམས་ཀྱི་ཁ་རབ་ཏུ་བྱེ་བ་དེ་ཡང་བུང་བ་འབུམ་
སྙེད་ཀྱིས་གང་བ་ཡིན་ཏེ། བུང་བ་དེ་དག་ཉིད་དང་ལྷན་ཅིག་འདོད་པའི་བདེ་བ་ཚིམ་པ་མེད་པས་ཆང་འཐུང་ཞིང་གླུ་ལེན་ནོ། །འདོད་པ་དག་གིས་བརྒྱ་འམ་ཡང་ན་སྟོང་དུ་ཚིམ་པ་མེད་པ་ལ་ལག་ན་རོལ་མོའི་སྒྲ་སྣ་ཚོགས་ཐོགས་ཤིང་
རྟག་ཏུ་མྱོས་པར་གནས་པ། ཕན་ཚུན་རྒྱགས་པ་དུ་མ་དོན་དུ་བྱེད་པ་དེ་དག་བསྐྱེད་མོས་ཚལ་ཆེན་པོ་འདོད་པ་ངེས་པར་ཐོབ་ཅེས་བྱ་བ་ག་ལ་བ་དེར་འདོང་ངོ་། །ཚིམ་པ་མེད་པ་དེ་དག་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་
བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ། བག་མེད་པ་ལ་གནས་པ་དག་ཕན་ཚུན་རྩེ་བར་བྱེད་དགའ་མགུར་སྤྱོད་པར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་
ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་
<pb id="64.200b"/>
མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་ན་བ་མེད་ཅིང་བཞིན་གྱི་མདོག་བཟང་བར་འགྱུར། རྒྱལ་པོས་བཀྲབས་པ་འམ་ཚོང་པ་འམ་ཁྱིམ་བདག་རྣམས་ཀྱིས་བརྡུང་བར་མི་འགྱུར། ཤིན་དུ་བདེ་ཞིང་ཡིད་
ལ་རིག་པའི་བློ་གསལ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་བཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་
ལྷ་རྣམས་ཀྱི་གནས་ཞིབ་དུ་དཔྱོད་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་སྐྱེས་བུ་དགེ་བ་བདག་དང་
གཞན་ལ་ཕན་པར་ཞུགས་པ་གཡོ་མེད་པ། གཞན་ལ་གནོད་པ་མི་བྱེད་པ། མི་དྲང་པོའི་རང་བཞིན་ཅན། མིའི་ལས་སུ་གྱུར་པ། གང་གིས་དགེ་བའི་ལས་ཀྱི་ངོ་བོ་ཉིད་བྱས་པ། རྣམ་པར་སྨིན་པ་བདེ་བ། 
བསིལ་བ། རྣམ་པར་སྨིན་པ་བསིལ་བ། བདེ་བ་བཀྲ་ཤིས་པ། རྣམ་པར་སྨིན་པ་བཀྲ་ཤིས་པ། སྐྱེ་བོ་ཐམས་ཅད་ཀྱིས་མཆོད་པ། སྐྱེ་བོ་ཐམས་ཅད་ཀྱི་སྡུག་པ། འཇིག་རྟེན་འདི་དང་འཇིག་རྟེན་ཕ་རོལ་
ཏུ་བདེ་བ་བྱེད་པ། སྐྱེས་བུ་གང་འཇིག་རྟེན་འདི་ནས་འགྲོ་ཞིང་འཇིག་རྟེན་ཕ་རོལ་ཏུ་ཕ་མར་གྱུར་པ། སྐྱབས་སུ་གྱུར་པ། བདེ་བ་དུ་མ་འབྱུང་བར་གྱུར་པ། བདེ་བ་བྱས་པ་སྐྱེ་བར་གྱུར་པ་ནི་ལེགས་པར་བྱས་པ་དེའི་
ལས་ཀྱིས་བྱེད་པར་འགྱུར་ཏེ། འདི་ལྟ་སྟེ་སྲོག་གཅོད་པ་དང་མ་བྱིན་པར་ལེན་པ་མི་བྱེད་ཅིང་བྱེད་དུ་མི་འཇུག་ལ། བྱེད་དུ་མི་གནང་ཉེས་པར་བྱས་པའི་ཚུལ་ཁྲིམས་ལ་དད་པ་དང་ཐད་ཀར་ལྷན་ཅིག་གནས་ཤིང་འདྲེ་བར་
མི་བྱེད་དགའ་བར་ཡང་མི་བྱེད་ཚུལ་ཁྲིམས་འཆལ་པ་དེ་དང་ལྷན་ཅིག་རྣམ་པར་བྱང་བ་འཐུན་པར་མི་སྒྲུབ་ལ། འདི་ལྟར་ཚུལ་ཁྲིམས་དང་ལྡན་པ་དང་ལྷན་ཅིག་རྟག་ཏུ་དགའ་བར་བྱེད། དེ་དང་ལྷན་ཅིག་འདྲེ་བར་བྱེད། 
<pb id="64.201a"/>
དེ་དང་རྣམ་པར་བྱང་བ་འཐུན་པར་སྒྲུབ་དེ་དང་ཐད་ཀར་འདུག་པར་ཡང་བྱེད། དེ་དང་ལྷན་ཅིག་རྩེ་ཞིང་འཇིག་རྟེན་གྱི་སྤྱོད་པ་བྱེད། ཆོས་དང་ཆོས་མ་ཡིན་པར་སེམས་པར་བྱེད་དེ། སྐྱེས་བུ་དགེ་བ་དེ་བདག་
ཉིད་སྡིག་པ་མི་བྱེད་ལ། སྡིག་པའི་གྲོགས་པོ་དང་ལྷན་ཅིག་དགའ་བར་མི་བྱེད། ཐམས་ཅད་ཀུན་ནས་ཡོངས་སུ་དག་པར་བྱེད་པའི་སྐྱེས་བུ་དམ་པ། ཤིན་དུ་ཚུལ་ཁྲིམས་འཆལ་པ་དག་ཀྱང་དགེ་བའི་ལམ་ལ་
རབ་ཏུ་འཇོག་པར་བྱེད་ཅིང་ཡང་དག་པའི་ལམ་སྟོན་པར་བྱེད་འགྲོ་བའི་ཞིང་བཟང་པོ་ལ་དགེ་བའི་ལས་ཀྱི་ས་བོན་འདེབས་པར་བྱེད། དེ་ཀུན་ནས་སེམས་གསེར་ལྟར་སྦྱངས་ཤིང་དྲི་མ་མེད་པའི་སེམས་དགེ་བའི་ལས་
ཀྱི་མཐའ་སྤྱད་པའི་བདེ་བ་ནི། ཚེ་འདི་དང་ཕ་རོལ་ལ་འཐོབ་ཅིང་སོ་སོ་ཡང་དག་པར་མྱོང་བར་འགྱུར་རོ། །སྲོག་གཅོད་པ་སྤངས་པ་ཇི་ལྟ་བུ་རྣམ་པ་ནི་དུ་ཞིག་ཡོད་ཅེ་ན། འདི་ལ་ཀུན་ནས་འདོད་པར་བྱ་བ་མེ་ཏོག་གི་
རྒྱུ་དག་བསྐྱེད་པར་བྱ་བའི་དོན་དུ། དུ་བ་དང་དུག་བསྲེས་པ་བཞག་ནས་སྲོག་ཆགས་དུན་དུ་ལྷ་འམ་འོལ་བ་འམ་ཤ་སྦྲང་ཆེན་པོ་འམ་རྐང་བརྒྱ་པ་དག་ལ་རེག་པར་བྱས་ནས་གསོད་པར་བྱེད་པ་ནི། འདི་ལྟར་བདག་
གི་མེ་ཏོག་གི་རྒྱུ་འམ་ལྕུག་མ་གཟིངས་པ་འམ་མེ་ཏོག་གམ་འབྲས་བུ་དག་མི་ཉམས་པར་བྱའོ་སྙམ་ནས། སྲིན་བུ་གསད་པའི་ཕྱིར་དུ་བས་གསོད་པ་དང་འབྲ་གོ་དང་རྒུན་འབྲུམ་རྙིས་པའི་ནང་ན་སྲིན་བུའི་རྣམ་པ་ཡོད་པ་ལག་
གིས་གནོད་པར་མི་བྱེད་ལ། བཏུང་བ་མ་བརྟགས་པར་འཐུང་ཞིང་དེ་ལས་སྐྱེས་པའི་སྲིན་བུ་ཡང་གསོད་ན་དེ་ལྟུང་བར་འགྱུར་ཏེ། སྲིན་བུ་དེ་རྣམས་དང་སྲོག་ཆགས་དེ་དག་ཀྱང་སོ་སོར་བརྟགས་ནས་འཐུང་བར་བྱེད་
ལ་ཡུན་རིང་དུ་བཞག་པ། དྲོད་གཤེར་ལས་ཆུང་ངུར་སྐྱེས་པའི་འཇིགས་པ་དང་མྱོས་བྱེད་ལས་སྐྱེས་པའི་འཇིགས་པས་ཀྱང་འཐུང་བར་མི་བྱེད་པ་ཡིན་ཏེ། རྣམ་པ་ཕྲ་མོ་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་
<pb id="64.201b"/>
པར་ལེན་པ་སྤངས་པ་ཇི་ལྟ་བུ། རྣམ་པ་དུ། རྣམ་པ་ནི་ཇི་ལྟ་བུ་ཡིན་ཞེ་ན། འདི་ལ་རྟག་ཏུ་ལོ་ཉེས་བྱུང་བར་འདོད་པ་དེ་ལོ་ཉེས་བྱུང་ན་བདག་གིས་འགྲོན་བུའི་ཁེ་བརྒྱད་འགྱུར་དུ་ཐོབ་པར་བྱའོ། །ཡུལ་མ་ག་དྷཱའི་
གཞལ་བྲེ་ཡང་ཤིན་དུ་ཆུང་བར་འགྱུར། གང་གི་ནས་དང་གྲོ་ལ་སོགས་པ་དང་འབྲུ་ཞག་དྲུག་བཅུས་སྨིན་པ་ལ་སོགས་པ་ཡང་མི་འབྱུང་ལ་བདག་གཅིག་པུའི་ཡོད་པར་གྱུར་ཅིག་སྙམ་དུ་དེ་ལྟར་སེམས་སོ། །སེམས་ཅན་རྣམས་
ཀྱི་བར་ཆད་བྱ་བར་སེམས་ཏེ། དེ་ལྟར་བདག་གིས་སྲོག་ཆགས་རྣམས་གཙེ་བར་བྱའོ། །བསྡུ་བར་བྱའོ་སྙམ་སྟེ་དེ་ཡང་དང་ཡང་དུ་དེ་ལྟར་བསམས་པ་དང་གལ་ཏེ་སེམས་ཅན་རྣམས་ཀྱི་སྐལ་བ་ཆུང་བ་དེས། དུས་
ངན་པ་ཞིག་བྱུང་བ་དང་དགའ་ལ་ཡིད་ཤིན་དུ་དགའ་ནས་ཇི་ལྟར་བདག་གིས་བསམས་པ་དེ་ལྟར་བདག་དགའ་བར་བྱེད་པ་འོངས་སོ་སྙམ་ནས། དེ་བྲེ་མི་འཐུན་པ་དང་ཡོན་ཏན་དང་བྲལ་བ་བརྩོན་འགྲུས་ཉམས་པའི་ཡོན་ཏན་མི་འཐུན་
པས་ནས་དང་གྲོ་དང་འབྲས་སཱ་ལུ་དག་གིས་གཞན་ལ་སླུ་བར་བྱེད་དོ། །དེ་ལྟར་གང་གི་ཚེ་སེམས་པར་བྱེད་པ་ལས་ཀྱི་ཉེར་བསྡོགས་ཡིན་ནོ། །གང་གི་ཚེ་སླུ་བར་བྱེད་པ་དེའི་ཚེ་ལས་ཡིན་ནོ། །གང་གི་ཚེ་སྲོག་
ཆགས་དག་བསླུས་ནས་སེམས་ལ་འདོད་པར་བྱེད་ལ་དགའ་བར་བྱེད་པ་དེའི་ཚེ་ལས་ཀྱི་མཇུག་ཡིན་ཏེ། ཇི་སྐད་བཤད་པའི་ཉེས་པ་དག་སྤངས་ཤིང་མི་བྱེད་པ་ཡིན་ནོ། །འབྱོར་པ་ཉུང་བར་གྱུར་ཀྱང་གཞལ་བླུགས་
ཀྱི་གཡོ་དག་གིས་གཞན་ལ་སླུ་བར་མི་བྱེད་ལ་གཞན་བྱེད་ན་ཡང་རྗེས་སུ་ཡི་རང་བར་མི་བྱེད། གལ་ཏེ་ལོ་ཉེས་བྱུང་བའི་ཚེ་བདག་ཉིད་ཚོང་པ་ཞིག་བྱེད་ན་ཡང་དེ་ཇི་ལྟ་བ་བཞིན་དེ་ལྟར་འཚོང་བར་བྱེད་ལ། ཆོས་དང་ལྡན་
ཞིང་ཆོས་ཀྱི་བསམ་པས་རྙེད་པའི་རིན་ཐོབ་པར་བྱེད་དེ། དེ་ལྟར་དེ་སྲོག་གཅོད་པ་དང་མ་བྱིན་པར་ལེན་པ་སྤངས་པ་ཡིན་ནོ། །མི་དགེ་བ་ལ་ཞུགས་པ་དགེ་བ་ལ་རབ་ཏུ་འཇུག་པ་ཇི་ལྟ་བུ་ཡིན་ཞེ་ན། འདི་ལ་
<pb id="64.202a"/>
སྐྱེས་བུ་དམ་པ་ལེགས་པར་སྤྱོད་ཅིང་དགེ་བ་སྤྱོད་པ་རྟག་ཏུ་བདག་ལ་ཕན་པ་དང་གཞན་ལ་ཕན་པར་བྱེད་པ། འབྱོར་པ་ཉུང་བར་གྱུར་པ། ཚེགས་ཆེན་པོས་འཚོ་བ། ཚེགས་ཆེན་པོས་འབྱོར་པ་དག་སྦྱིན་པ་པོ་དང་
སྦྱིན་བདག་གི་དྲུང་དུ་འདུག་སྟེ། དེ་དག་ལ་སློབ་པར་བྱེད། སྦྱིན་པའི་འབྲས་བུ་དག་ཀྱང་ཤེས་ལ། སྦྱིན་པའི་འབྲས་བུ་དེ་ཀུན་དུ་རོ་མྱོང་བར་བྱེད། ཀུན་དུ་མྱངས་ནས་ཀྱང་ཡང་དང་ཡང་དུ་མགོན་མེད་ཅིང་ཉོན་
མོངས་སྡུག་བསྔལ་བ་འམ་བསམ་གཏན་གསུམ་པ་ཐོབ་པ་འམ་དེ་དང་འཐུན་པ་འམ་དེ་ལ་ཞུགས་པ་ལ་སྦྱིན་པ་བྱེད་པ་ཡིན་ཏེ། དེ་ནི་ལེགས་པར་བྱས་པའི་ལས་ཀྱི་མཐའ་སྤྱད་པ་རྣམས་ཀྱིས་ཆོས་དང་འཐུན་པའི་ལོངས་
སྤྱོད་བསྒྲུབས་ནས་དེ་གསུམ་གྱིས་སྦྱིན་པར་བྱེད་དོ། །གསུམ་ནི་གང་གི་ཚེ་སྦྱིན་པ་སྦྱིན་པར་བྱའོ་སྙམ་དུ་སེམས་པ་དེའི་ཚེ་ལས་ཀྱི་ཉེར་བསྡོགས་ཡིན་ནོ། །གང་སྦྱིན་པར་བྱེད་པ་དེ་ལས་ཡིན་ནོ། །གང་གི་ཚེ་བྱིན་
ནས་ཡིད་ཀྱིས་རོ་མྱོང་བར་བྱེད་ཅིང་དེ་ལྟར་ཡིད་ལ་སེམས་པ་དེའི་ཚེ་ལས་ཀྱི་མཇུག་ཡིན་ནོ། །དེ་ལྟར་དགེ་བ་སྟོང་ཉིས་བརྒྱ་བྱ་བ་བྱས་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཞིབ་ཏུ་སྤྱོད་པའི་གནས་སུ་སྐྱེ་བར་
འགྱུར་རོ། །དེར་སྐྱེས་ནས་ཀྱང་དགེ་བའི་ལས་ཀྱི་མཐའ་སྤྱད་པ་དེ་ལས་ཞིབ་མོ་དེས་ཡིད་ལ་ཇི་ལྟར་འདོད་པ་བཞིན་བདག་ཉིད་ཀྱི་ངོ་བོ་ཆེ་བ་འམ་ཆུང་བར་འགྱུར་རོ། །ལྷའི་གནས་དེ་དག་ཀྱང་རིན་པོ་ཆེ་སྣ་བདུན་གྱི་ཤིང་
ལྗོན་པ་རྣམས་མདོག་ཤིན་དུ་གསལ་ཞིང་རང་གི་དགེ་བའི་ལས་ཀྱིས་དྲི་མ་མེད་པ་ཡིན་ནོ། །ཚལ་དེ་ཡང་སྲིད་དུ་དཔག་ཚད་ཉི་ཤུ་ལ་ཞེང་དུ་དཔག་ཚད་བཅུ་ཡོད་དེ། ཆུ་བོ་དང་འབབ་ཆུ་དང་ལྟེང་ཀ་དང་ཚལ་དང་ཉེ་བའི་ཚལ་དང་
ནང་གི་ཚལ་རྣམས་ཀྱིས་ཤིན་དུ་གང་བ་ཤིན་དུ་བལྟ་ན་སྡུག་པ་ཡིན་ལ། ཤིང་ལྗོན་པ་རྣམས་ཀྱིས་ཚལ་གང་ཡིན་པ་འདི་དྲི་མ་མེད་པ་དང་གསལ་བ་ཡིན་ཏེ། དེ་ཡལ་ག་དང་ལོ་མ་དང་འདབ་མ་རྣམས་ཁ་དོག་དང་མེ་ཏོག་
<pb id="64.202b"/>
སྣ་ཚོགས་ཀྱིས་བརྒྱན་པ། གསེར་བཙོ་མའི་མདོག་དང་མཚུངས་པ་ཁ་ཅིག་དངུལ་གྱི་མདོག་ལྟ་བུ་དང་གཞན་དག་བཻ་དཱུརྱའི་མདོག་ལྟ་བུ་ཡིན་ནོ། །ཚལ་དང་ཚལ་གྱི་ཤིང་ལྗོན་པ་དེ་རྣམས་ཀྱི་ལོ་མ་དང་འདབ་མ་དང་ཤིང་
གཞོན་ནུ་དང་ཡལ་ག་དང་ཡལ་ག་ཕྲ་མོ་མེ་ལོང་ལྟ་བུའི་ནང་དག་ཏུ་ལྷ་དེ་རྣམས་ཀྱི་ངོ་བོ་གསལ་བར་སྣང་སྟེ། འདི་ལྟ་སྟེ་ཤིང་གཅིག་གི་ནང་དུ་སྣང་བ་དེ་བཞིན་དུ་ཤིང་ལྗོན་པ་འབུམ་རྣམས་ཀྱི་ནང་དུ་ཡན་ལག་དང་ཉིང་ལག་ཐམས་ཅད་
སྣང་སྟེ། ལྷའི་ལུས་དེ་གཅིག་པུ་ལས་ཀྱི་གཟུགས་བརྙན་དང་འཐུན་པར་ཤིང་ལྗོན་པ་འབུམ་ཕྲག་དུ་མ་དག་གི་ནང་ན་སྣང་ངོ་། །ཡང་ཤིང་ལྗོན་པ་དེ་རྣམས་ཀྱི་ངོ་མཚར་བ་གཞན་ནི། ཇི་ཙམ་དུ་ལས་ཀྱི་རྣམ་པ་དམན་
པ་དང་འབྲིང་དང་ཁྱད་པར་དུ་འཕགས་པ་གང་དག་གིས་ལྷ་དེ་དག་ལས་ཀྱི་རྣམ་པར་སྨིན་པ་དང་བཅས་པ་ཡིན་ཏེ། དེ་ཡང་ལས་བྱས་པ་ཇི་ལྟ་བ་བཞིན་ཤིང་ལྗོན་པ་དེ་རྣམས་ཀྱི་ཤུན་པ་དང་རྩ་བ་དང་ཡལ་ག་དང་ལོ་མ་དང་མདབ་
མའི་ནང་ན་ཐམས་ཅད་སྣང་ངོ་། །དེ་ནས་ལྷའི་རྒྱལ་པོ་བརྒྱ་བྱིན་ལྷ་དང་ལྷ་མོའི་ཚོགས་འབུམ་ཕྲག་དུ་མས་ཡོངས་སུ་བསྐོར་བ། ལུས་ཐམས་ཅད་མེ་ཏོག་གི་ཕྲེང་བ་དང་བྱུག་པས་རྣམ་པར་བརྒྱན་པ། ཉི་མ་འབུམ་
པས་ལྷག་པའི་འོད་འབར་བ། ཚལ་དེར་འདོང་བར་བྱེད་དོ། །དེ་ནས་ཞིབ་དུ་སྤྱོད་པའི་ལྷ་རྣམས་བརྒྱ་བྱིན་དེ་འོང་བ་མངོན་དུ་མཐོང་ནས་གུས་པ་དང་བཅས་པའི་སེམས་ཀྱིས་ལྷའི་རྒྱལ་པོ་བརྒྱ་བྱིན་ག་ལ་བ་དེར་དོང་
སྟེ། ཕྱིན་ནས་བརྒྱ་བྱིན་ལ་གསོང་པོར་སྨྲས་ཤིང་སྤྱི་བོར་ཐལ་མོ་སྦྱར་ཏེ་མཆོད་ནས་ཡིད་ལ་གུས་པ་དང་བཅས་པ་ཐམས་ཅད་ཚལ་ག་ལ་བ་དེར་འདོང་བར་བྱེད་དོ། །དེ་ནས་ལྷའི་རྒྱལ་པོ་བརྒྱ་བྱིན་ལ་སྙན་པ་དང་ཕན་
པའི་སེམས་ཐམས་ཅད་ཀྱིས་མཆོད་དེ། ལྷ་དང་ལྷ་མོའི་ཚོགས་དགེ་བའི་ལས་ཀྱི་མཐའ་ཤིན་དུ་རྒྱ་ཆེ་བ་སྤྱད་པ་དེ་དང་ལྷན་ཅིག་ཡོངས་སུ་བསྐོར་ནས་བདེ་བར་གནས་པར་བྱ་བའི་ཕྱིར་ཚལ་ག་ལ་བ་དེར་འདོང་བར་བྱེད་དོ། །
<pb id="64.203a"/>
དེ་བྱ་སྣ་ཚོགས་སྐད་འབྱིན་པས་ཤིན་ཏུ་གང་བ། གསེར་གྱི་ཤིང་ལྗོན་པ་རྣམས་ཀྱིས་བརྒྱན་པའི་ཚལ་དེར་ཕྱིན་ཏེ། ལས་འཐུན་པ་མངོན་སུམ་དུ་གྱུར་པ་དེ་དག་ཀྱང་ལས་ཀྱི་ཆོས་ཀྱི་རྣམ་པར་སྨིན་པ་མངོན་
པར་མཐོང་ནས་བརྒྱ་བྱིན་དེས་འདི་ལྟར་ཚིགས་སུ་བཅད་དེ་སྨྲས་པ། ལྗོན་པ་སྣ་ཚོགས་འདི་རྣམས་ནི། །དགེ་བའི་ལས་ཀྱིས་མངོན་དུ་གྱུར། །ཡི་གེ་མེད་ཀྱང་ཤིན་དུ་འཐུན། །མཁས་པ་རྣམས་ནི་རྗོད་པར་
བྱེད། །རྣམ་པར་སྨིན་པ་གང་གང་གིས། །གང་དང་གང་དུ་སྐྱེ་འགྱུར་བ། །མི་ཡིས་དེ་དང་དེ་དག་ཏུ། །དགེ་བ་འམ་ཡང་ན་མི་དགེ་འཐོབ། །སྐྱེ་བོ་དགེ་བའི་ལས་ཀྱིས་སུ། །རྟག་པར་ལྷ་རྣམས་ནང་དུ་སྐྱེ། །
དེ་བཞིན་མི་དགེས་མི་ཐ་མ། །སེམས་ཅན་དམྱལ་བར་ལྷུང་བར་གྱུར། །དགེ་དང་མི་དགེ་དག་ལ་ཆགས། །འདོད་ཅན་འདོད་པས་རྨོངས་པ་རྣམས། །གང་དག་ངེས་པར་འབྱུང་འགྱུར་བ། །འཆི་བ་ཁོང་དུ་མི་
ཆུད་དོ། །ལྗོན་པ་རྣམས་ལ་མངོན་པ་གང་། །འདི་ནི་དགེ་བའི་རྣམ་སྨིན་ཏེ། །བདེ་བས་ཡིད་ནི་རྨོངས་པ་དག །བདེ་ལས་དགའ་བ་འབྲལ་མི་ནུས། །ཡུལ་འདོད་པ་ཡི་སྲོག་ཆགས་རྣམས། །འདོད་པའི་རོ་
ཡིས་རབ་མྱོས་པ། །གང་གིས་བཅིངས་པའི་ལུས་ཅན་ནི། །དྲ་བ་ལྡན་པས་རྟག་ཏུ་གནོད། །ཇི་ལྟར་འཇིག་རྟེན་དག་གི་མེ། །ཚ་དང་ལྷན་ཅིག་སྐྱེ་བ་ལྟར། །བུད་མེད་མི་བཟད་འདོད་ཆགས་དང་། །ངེས་
པར་ལྷན་ཅིག་སྐྱེ་བར་འགྱུར། །ཇི་ལྟར་བུད་མེད་ལས་བྱུང་མེ། །ལུས་ཅན་རྣམས་ཀྱི་སྙིང་འཇུག་པ། །མེ་འདི་གང་ཞིག་བྱུང་བ་ནི། །དེ་ལྟར་ཚ་བར་མི་འགྱུར་རོ། །འཇིག་རྟེན་ཐམས་ཅད་རྣམ་འཇིག་ཅིང་། །
ཆོས་ནི་ཐམས་ཅད་ཟད་བྱེད་ལ། །སེམས་ཅན་དམྱལ་བ་འདི་ཡི་རྒྱུ། །བུད་མེད་ཡིན་ཞེས་དྲང་སྲོང་གསུང་། །བུད་མེད་ཁར་ནི་ཚིག་སྙན་སྨྲ། །སྙིང་ནི་གདུག་པའི་དུག་དང་མཚུངས། །ཡིད་དུ་འོང་ལ་འང་འདུག་
<pb id="64.203b"/>
མི་བྱེད། །དེ་ལ་མི་ནི་སུ་ཞིག་དགའ། །ཡུད་ཙམ་གྱིས་ནི་དགའ་བྱེད་ལ། །དེ་བཞིན་ཡུད་ཀྱིས་དགའ་མི་བྱེད། །སྙིང་དུ་སྡུག་པ་འང་གནས་མི་བྱེད། །བརྟན་པ་མེད་དེ་གློག་དང་མཚུངས། །སླུ་བར་བྱེད་པའི་
རྒྱུ་ལ་མཁས། །རྟག་ཏུ་བྱ་བ་ལྷུར་བྱེད་ཅིང་། །རྟག་ཏུ་ཡིད་ལ་ཕྲད་པར་འདོད། །རྟག་ཏུ་ང་རྒྱལ་འབའ་ཤིག་སེམས། །ལྷ་དང་མི་དང་ཤ་ཟ་དང་། །ལྟོ་འཕྱེ་རྣམས་དང་སྲིན་པོ་ཡི། །འཆིང་བར་གྱུར་པ་
བུད་མེད་དེ། །ཤིན་དུ་མི་བཟད་དུག་དང་མཚུངས། །ཕན་པ་མེད་དང་རིགས་མེད་དང་། །མཐུ་རྩལ་ཆེ་བ་འང་དྲན་མི་བྱེད། །སེམས་ནི་གནས་པ་མེད་པ་སྟེ། །བུད་མེད་རླུང་གི་ཤུགས་དང་མཚུངས། །གང་དུ་ཕུན་
སུམ་ཚོགས་གྱུར་པ། །དེར་ནི་བུད་མེད་ཆགས་བྱེད་ལ། །དབུལ་བར་གྱུར་དང་འདོར་བྱེད་དེ། །སྐྱེས་པ་ངེས་པར་གཏོང་བར་བྱེད། །སྐྱེས་པ་གང་དང་གང་ཕྲད་པ། །དེ་ལ་བུད་མེད་ཆགས་འགྱུར་ཞིང་། །དེ་ནི་
མྱུར་ཞིང་ཆེས་མྱུར་བར། །གཏོང་སྟེ་མི་འཐུན་གནས་པར་བྱེད། །ཇི་ལྟར་བུང་བ་མེ་ཏོག་དག །སྐམས་ན་ཐམས་ཅད་གཏོང་བར་བྱེད། །དེ་ལྟར་ནོར་དང་བྲལ་བ་ཡི། །མི་ནི་བུད་མེད་རྣམས་ཀྱིས་གཏོང་། །སྙིང་
ནི་མི་བཟད་རལ་གྲི་འདྲ། །མུན་པས་ཁེབས་པ་བརྟན་པ་མེད། །གང་གི་རྒྱུ་ཡིས་བུད་མེད་རྣམས། །སྐྱེས་པ་འཇིག་པའི་ཕྱིར་སྐྱེས་སོ། །ཇི་ལྟར་བུད་མེད་འཆིང་བྱེད་པ། །ལྷ་རྣམས་ལ་ནི་འཆིང་གཞན་མེད། །
བུད་མེད་འཆིང་བས་བཅིངས་པ་དག །སེམས་ཅན་དམྱལ་བར་ལྟུང་བར་བྱེད། །བུད་མེད་ལས་བྱུང་འདོད་ཆགས་གང་། །འདོད་ཆགས་ནང་ན་འདི་ཆེ་སྟེ། །བུད་མེད་འདོད་ཆགས་ཡིད་བསྲེགས་པ། །ཕྱི་ནས་མེ་
ཡིས་སྲེག་པར་བྱེད། །འདོད་ཆགས་ཀྱིས་ནི་ཉམས་པའི་མི། །ལས་རྣམས་ཀྱང་ནི་མངོན་སུམ་སྟེ། །བུད་མེད་འདོད་ཆགས་རྣམ་རྨོངས་པ། །རྨུགས་པའི་སྙིང་གིས་མི་རིག་གོ། །སྐྱེས་པ་དང་ནི་ཡིད་གཅུགས་ཤིང་། །
<pb id="64.204a"/>
དགའ་བ་དུ་མ་བྱས་ནས་སུ། །སྦྲུལ་གྱི་ལྤགས་པ་འདོར་བ་ལྟར། །བུད་མེད་ཀྱིས་ནི་གློ་བུར་འདོར། །ཐབས་ཀུན་གྱིས་ནི་བུད་མེད་བསྒྲུབས། །ཐམས་ཅད་དུ་ནི་ཡོངས་བསྐྱངས་ཀྱང་། །བུད་མེད་ཤིན་
དུ་མི་བཟད་པ། །བདག་གིར་བྱ་བར་མི་ནུས་སོ། །དེ་ལྟར་རང་བཞིན་དེ་ཡིན་ཏེ། །བུད་མེད་རྣམས་ནི་སེམས་མི་བརྟན། །སྐྱེས་པ་བརྟན་པའི་སེམས་ཀྱིས་སུ། །དེ་ལ་ནམ་ཡང་ཡིད་མི་རྟོན། །དེ་ནས་ལྷའི་དབང་པོ་དེའི་
ཁ་ནས་ཐོས་ཤིང་ལས་ལེགས་པར་བྱས་པ་གང་ཡིན་པའི་ལྷ་དེ་དག་གིས། བརྒྱ་བྱིན་གྱི་ཚིག་དེ་ཐོས་ནས་ཡིད་ལ་བྱེད་པ་དང་བྲལ་ཞིང་སྐྱོ་བ་སྐྱེས་པ་རྣམས། སྐྱོ་བ་སྐྱེས་ནས་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟར་
བརྒྱ་བྱིན་དེ་བཞིན་ཏེ། །དེ་ཉིད་མཚན་ཉིད་ཁྱོད་ཀྱིས་གསུངས། །བུད་མེད་ཞགས་པར་གྱུར་པའི་སེམས། །བདག་ཅག་གིས་ནི་མ་རྟོགས་སོ། །དེ་ནས་བརྒྱ་བྱིན་གྱིས་ལྷ་དེ་དག་ལས་ཚིགས་སུ་བཅད་པ་དེ་ཐོས་ནས། 
ཚལ་དེ་བྱ་སྒྲ་སྙན་པ་འབྱིན་ཅིང་ཉམས་དགའ་བ་གཞལ་མེད་ཁང་དུ་མས་བརྒྱན་པ་འབབ་ཆུ་དང་ཆུ་བོ་དང་ལྷའི་རོལ་མོའི་སྒྲ་རྣར་སྙན་ཅིང་ཡིད་དུ་འོང་བ། གསེར་བཙོ་མ་ལྟ་བུའི་རི་དགས་ཀྱིས་རྣམ་པར་བརྒྱན་པ་ལྷ་དང་ལྷ་མོའི་
ཚོགས་ཀྱིས་ཀུན་ཏུ་གང་བ་ག་ལ་བ་དེར། ལྷའི་རྒྱལ་པོ་ཀཽ་ཤི་ཀ་དེ་ལྷའི་ཚོགས་དང་ལྷན་ཅིག་བདེ་བ་ལ་གནས་པར་བྱ་བ་དང་ལྷའི་བདེ་བ་ཉིད་ལ་ཡང་དང་ཡང་དུ་སྤྱད་པར་བྱ་བའི་ཕྱིར་འདོང་བར་བྱེད་དེ། དེ་ཚལ་དེ་ན་འདོད་པའི་
ཡོན་ཏན་ལྔ་རྣམས་དང་ཡང་དག་པར་ལྡན་ཞིང་ཤིན་དུ་ཉམས་དགའ་བ། དབང་པོ་མཆོག་ཐམས་ཅད་ཡུལ་ཐམས་ཅད་ལ་རྣམ་པར་དགའ་བའི་བདེ་བ་མྱོང་བར་བྱེད་དོ། །དེ་དག་ཀྱང་སྤྱད་ནས་རི་རབ་ཀྱི་རྩེ་མོ་སྤོས་བརྩེགས་
ཤེས་བྱ་བ་རིན་པོ་ཆེ་སྣ་བདུན་འབར་བ་ལྷའི་འབྱུང་ཁུང་མུ་ཏིག་གི་ཕྲེང་བ་རྣམས་ཀྱིས་རྣམ་པར་བརྒྱན་པ་ལྟར་འབབ་ཆུ་དང་ཆུ་བོ་བྱེ་མ་མུ་ཏིག་ལྟ་བ་རྣམས་གྱིས་ཉེ་བར་བརྒྱན་པ། ཆུ་བོ་དེ་དག་གི་འགྲམ་གཉི་ག་ན་ལྷའི་བྱ་སྒྲ་
<pb id="64.204b"/>
འབྱིན་ཅིང་ཤིན་དུ་བལྟ་ན་སྡུག་པ། ཡིད་དུ་འོང་ཞིང་ཉམས་དགའ་བ་དེ་དག་ན་ལྷའི་རྒྱལ་པོ་བརྒྱ་བྱིན་དེ་ལྷ་མོའི་ཚོགས་ཀྱིས་ཡོངས་སུ་བསྐོར་ནས། ལྷ་ཆ་བྱད་དང་གཟུགས་སྣ་ཚོགས་དང་ལྡན་པ་རྣམས་རྗེས་སུ་འབྲང་ཞིང་
རྩེ་བར་བྱེད་དོ། །དེ་དེར་ཡང་ཡུན་རིང་དུ་སིལ་སྙན་ཡན་ལག་ལྔ་དང་ལྡན་པས་རྩེས་ནས། གཞལ་མེད་ཁང་བསྐྱེད་མོས་ཚལ་གྱིས་བརྒྱན་པ་སྤྱི་བོ་ཞེས་བྱ་བ་ག་ལ་བ་དེར་འདོང་བར་བྱེད་དེ། ལྷ་དང་ལྷ་མོའི་ཚོགས་ཡིད་
རབ་ཏུ་དགའ་བ་དང་ལྷན་ཅིག་དེར་དོང་སྟེ་ཕྱིན་པ་དང་གང་ལྷ་གཞན་འདོད་པའི་ཡོན་ཏན་ལྔས་ཡིད་ཕྲོགས་པ་དག་གནས་གཞན་དག་ན་རྩེ་བར་བྱེད་ལ། དེ་དག་བསྐྱེད་མོས་ཚལ་སྤྱི་བོ་ག་ལ་བ་དེར་འདོང་བར་བྱེད་དོ། །གཞལ་མེད་
ཁང་དང་བསྐྱེད་མོས་ཚལ་ཕུན་སུམ་ཚོགས་པ་དེ་ཡང་རི་བོ་ཐམས་ཅད་བས་འཕང་མཐོ་ལ། འདི་ལྟར་འཐབ་བྲལ་བའི་ལྷ་རྣམས་ཀྱི་དྲུང་ནས་འོད་གསལ་བ་ཅུང་ཟད་འབྱུང་སྟེ། ཇི་ལྟར་མིའི་གནས་བཞི་རྣམས་སུ་རི་རབ་
ལས་འོད་གསལ་བ་འབྱུང་བ་དེ་ལྟར་འཐབ་བྲལ་བའི་ལྷ་རྣམས་ཀྱི་དྲུང་ནས་འོད་གསལ་བ་ཕྱིས་འབྱུང་ངོ་། །འཇིག་རྟེན་སྤྱི་བོ་པ་ལ་འོད་ཅུང་ཟད་ཀྱང་མེད་ཀྱང་འཇིག་རྟེན་སྤྱི་བོ་བ་དེ་སྟོང་གྱུར་དུ་མཛེས་པ་ཡིན་ནོ། །དེ་ནས་
དེར་ཡང་བརྒྱ་བྱིན་གྱིས་དུས་ཡུན་རིང་དུ་རྩེས་ནས་དེ་ནས་ཡང་དེ་བཞིན་དུ་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ཏེ་ལྷའི་འདུན་ས་ཆོས་བཟང་ག་ལ་བ་དེར་འདོང་བར་བྱེད་དོ། །ཞིབ་དུ་སྤྱོད་པའི་ལྷ་དེ་དག་ཀྱང་ལྷའི་གནས་དེ་
དག་ན། ཇི་སྲིད་ཏུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་རྩེ་བར་བྱེད་དགའ་མགུར་སྤྱོད་པར་བྱེད་དོ། །དེ་
ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱི་བར་འགྱུར་རོ། །གལ་ཏེ་ལན་གྲངས་གཞན་ལ་
<pb id="64.205a"/>
མྱོང་བར་འགྱུར་བའི་ལས་ཀྱིས་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་པར་མཆོག་ཏུ་བདེ་སྟེ་རྒྱལ་པོ་འམ་བློན་པོ་ཆེན་པོར་འགྱུར། རྟག་ཏུ་སྐྲ་ཞིབ་མོ་སྡུག་གུར་འཁྱིལ་བ་དང་རྟག་ཏུ་
ཡིད་ཤིན་དུ་ཟབ་པ་དང་ཐམས་ཅད་ཀྱིས་དཀའ་བར་བྱ་བ་རྣམས་ལ་དོན་དང་ལྡན་པར་ཤེས་པ་དང་རབ་ཏུ་མང་པོར་མི་སྨྲ་ཞིང་ཉུང་ངུར་སྨྲ་བ་དང་རྟག་ཏུ་ཤིན་དུ་གོས་གཙང་ཞིང་དཀར་བ་དང་ཆུང་མ་མི་གཡེམ་པ་དང་ཁྱིམ་ཐབ་ཀྱི་གནས་ལ་
དགའ་ཞིང་ཁྱིམ་ཐབ་ལ་དགའ་ལ་ཕྱི་རོལ་དུ་མི་འཁྱམ་པ་དང་རྟག་ཏུ་སྦྱིན་པ་ལ་དགའ་ཞིང་སེམས་ཤིན་དུ་དྲང་བ་དང་རང་གི་འཁོར་དང་མཛའ་བཤེས་དང་རྩ་ལག་ལ་དགའ་བ་དང་བླ་མ་ལ་དགའ་བ་དང་ཚེས་གྲངས་ལ་དགའ་བ་དང་རང་
གི་བུད་མེད་ལ་དགའ་བ་དང་ཚུལ་ཁྲིམས་དང་ལྡན་པ་དང་གཞན་གྱི་བུད་མེད་ལ་མི་དགའ་བ་དང་སྤོས་དང་ཕྲེང་བ་ལ་དགའ་བ་དང་སྡིག་པའི་གྲོགས་པོ་ལ་མི་དགའ་བ་དང་རིགས་དམའ་བར་མི་སྐྱེ་བ་དང་གཟུགས་དང་ཆ་བྱད་དང་རྒྱན་བཟང་
པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་བཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་
གནས་གླུའི་སྒྲ་ལ་ཤིན་ཏུ་དགའ་ཞིང་མངོན་པར་ཆགས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །ས་དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། 
བདག་ལ་ཕན་པ་དང་གཞན་ལ་ཕན་པའི་ཕྱིར་སེམས་དགེ་བ་ལས་དགེ་བ་སེམས་དྲི་མ་དང་བྲལ་ཞིང་གསལ་བ། ལུས་དང་ངག་གི་ལས་ཀྱི་མཐའ་དགེ་བ། ལས་ཀྱི་མཐའ་སྤྱད་པ་དགེ་ཞིང་འདོད་པ། གཏན་དུ་ཕན་
པར་འདོད་པ། སྙིང་རྗེའི་བདག་ཉིད་ཅན་ལས་དང་འབྲས་བུ་ལ་དད་པ། ཡང་དག་པའི་ལྟ་བ་དང་ཡང་དག་པའི་ལས་ཀྱི་མཐའ་དང་། ཚུལ་ཁྲིམས་ཀྱི་ཡོན་ཏན་གཉིས་ལ་རབ་ཏུ་ཞུགས་པ། རྐོག་མ་ཡིན་པར་
<pb id="64.205b"/>
བྱེད་པ། སེམས་མ་གཡེངས་པ། སྤྱོད་པ་མ་གཡེངས་པ། སྡིག་པའི་གྲོགས་པོའི་ངང་ཚུལ་ཅན་མ་ཡིན་པ། མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ། གང་གི་ལས་ཀྱི་ཉེར་
བསྡོགས་དང་ལས་དང་ལས་ཀྱི་མཇུག་དང་གསུམ་སྟེ། ཚུལ་ཁྲིམས་དེ་དག་ཀུན་ཀྱང་ཤིན་དུ་ཡོངས་སུ་དག་པར་བྱས། ཚུལ་ཁྲིམས་ཀྱི་ཡོན་ཏན་གཉིས་ཀྱང་བསྲུངས། སྲོག་གཅོད་པ་དང་མ་བྱིན་པར་ལེན་པ་ཡང་རྣམ་པར་
སྤངས་པ་ཡིན་ནོ། །སྲོག་གཅོད་པ་ཤིན་དུ་བསྲུངས་པ་རྣམ་པ་དུ་ཡོད་ཅེ་ན། འདི་ལ་ནས་དང་གྲོ་དང་འབྲས་སཱ་ལུ་རྣམས་ཀྱི་ནང་ན་སེམས་ཅན་སྲིན་བུ་ཕྲ་མོ་སྐྱེས་པ་དག་རང་ཐག་ལ་མི་འཐག་ལ། དེ་ལྟར་སྲོག་ཆགས་
དེ་དག་ཤིན་དུ་བསྲུང་བའི་ཕྱིར་རམ་མ་བྱིན་པར་ལེན་པས་འཇིགས་པའི་ཕྱིར། ནས་དང་གྲོ་དེ་དག་ཀྱང་འཚོང་བར་མི་བྱེད། བ་ལང་དང་རྟ་དང་རྔ་མོ་དང་བུང་བུ་དག་ལ་ཁུར་བཀལ་བས་རྒྱབ་སྣད་པ་དང་དེ་དག་ལ་སྲིན་བུ་བྱུང་བ་རྣམས་
ཆུ་འམ་རྩབ་མོས་འཁྲུ་ཞིང་སྲིན་བུ་མི་ཤི་བའི་ཆོ་ག་ཡང་བྱེད་དེ། འདི་ལྟར་བྱ་སྒྲོ་རྣམས་ཀྱིས་བླངས་ནས། ཤ་ཉམས་པ་གཞན་ལ་སྲིན་བུ་དེ་དག་འཇོག་པར་བྱེད། ཆོས་མ་ཡིན་པའི་འཇིགས་པས་འདི་ལྟར་བ་ལང་དང་རྟ་
དང་རྔ་མོ་དང་བོང་བུ་དག་ལ་གནོད་པར་མ་གྱུར་ཅིག །སྲིན་བུར་གྱུར་པའི་སྲིན་བུ་རྣམས་ཀྱང་འཆི་བར་མ་གྱུར་ཅིག་ཅེས་དེ་ལྟར་གཉི་གའི་སྲོག་སྲུང་བར་བྱེད། སྲོག་ཆགས་ཕྲེའུ་དང་གྲོག་སྦུར་ལ་སོགས་པ་ཡང་ཤིན་དུ་སྲུང་བར་
བྱེད། རྣམ་པ་ཐམས་ཅད་ཀྱི་ཐམས་ཅད་དུ་ཀུན་ལ་ཕན་པར་འདོད་པ། ཉིན་མོ་དང་མཚན་མོ་ཡིད་ལ་བག་མེད་པར་མི་བྱེད། སྲོག་ཆགས་རྣམས་ལ་ཡིད་ཀྱིས་ཀྱང་འཁུ་བར་མི་བྱེད། སེམས་ཅན་ཕ་རོལ་པོ་དང་པོ་
ནས་སེམས་ཅན་གྱི་འདུ་ཤེས་བསྐྱེད་དེ། སྲོག་ཆགས་ཕྲེའུ་དང་གྲོག་སྦུར་ལ་སོགས་པ་དེ་དག་ཀུན་དུ་སྲུང་བར་བྱེད་ཅིང་གནས་སྐབས་ཐམས་ཅད་དུ་དགེ་བའི་ལས་ཀྱི་མཐའ་སྤྱོད་པ་ཡིན་ཏེ། དེ་དག་ནི་སྲོག་གཅོད་པ་སྲུང་བ་ཡིན་ཞིང་
<pb id="64.206a"/>
དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན། རྣམ་པ་ནི་དུ་ཡོད་ཅེ་ན། འདི་ལ་དེ་ལྟར་དགེ་བའི་ལས་ཀྱི་མཐའ་སྤྱོད་པ་དེ་སེམས་ཅན་སྦལ་བ་འམ་སྲེ་མོ་འམ་ཁྱི་འམ་ཝ་
བཟུང་བ་དེ་དག་ཟས་གཞན་གྱིས་ཐར་བར་བྱེད་དོ། །ཐར་བར་བྱས་ནས་ཀྱང་ཤ་རྗེན་ཟ་བ་དེ་དག་ལ་ཟས་དེ་དག་སྦྱིན་པར་བྱེད་དོ། །བསྲེས་པ་དེ་དག་ཀྱང་དེ་དག་ཉིད་ཟ་བར་བྱེད་དེ། དེ་ལྟར་སྲོག་ཆགས་དེ་དག་ཀྱང་ཤིན་དུ་
བསྲུངས་པ་ཡིན་ནོ། །དེ་ནི་ལྷ་རྣམས་ཀྱི་ནང་དུ་སྐྱེ་བར་འགྱུར་ལ་དེ་ལྟར་མ་བྱིན་པར་ལེན་པས་ནི་ལྷ་རྣམས་ཀྱི་ནང་ནས་ཤི་ནས་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་ཏེ་རྣམ་པ་དེ་དག་ནི་མ་བྱིན་པར་ལེན་པ་སྤངས་པ་ཡིན་ནོ། །
བདག་ཉིད་ཀྱིས་ཀྱང་སྤངས་ལ་གཞན་དག་ཀྱང་དགེ་བའི་ལམ་ལ་རབ་ཏུ་འཇོག་པར་བྱེད། དགེ་བ་ལ་མ་ཞུགས་པ་ཡང་དགེ་བའི་ལམ་ལ་རབ་ཏུ་འཇོག་པར་བྱེད། ཞུགས་པ་འང་ཡང་དང་ཡང་དུ་གཟེང་སྟོད་པར་བྱེད། ལས་ཀྱི་
འབྲས་བུ་ཉེ་བར་སྟོན་པར་བྱེད། རྒྱུར་བྱེད། ཁོང་དུ་ཆུད་པར་བྱེད་དེ། རྣམ་པ་དེ་དག་ནི་སྲོག་གཅོད་པ་དང་མ་བྱིན་པར་ལེན་པ་སྤངས་པ་ཡིན་ནོ། །ལེགས་པ་ལ་འཇུག་པ་ཇི་ལྟ་བུ་ཡིན་ཞེ་ན། འདི་ལ་འབྱོར་པ་ཉུང་བར་
གྱུར་ཀྱང་ཆོས་རྟོགས་པས་འཚོ་བ། སྦྲང་རྩི་དང་སྦྲང་བུའི་སྦྲང་རྩིའི་ཕྱིར་སེམས་ཅན་གསོད་པ་དག་ནོར་ཟས་བྱིན་ནས་སྦྲང་བུ་རྣམས་ཀྱི་སྲོག་སྐྱོབ་པ་ཡིན་ཏེ། དེ་ནི་སེམས་ཅན་རྣམས་ཀྱི་སྲོག་སྦྱིན་པ་ཡིན་ནོ། །
མ་བྱིན་པར་ལེན་པ་སྤངས་ཤིང་། སྦྱིན་པ་ལ་མངོན་པར་དགའ་བ་ཇི་ལྟ་བུ་ཡིན་ཞེ་ན། འདི་ལ་དེ་ལྟར་ཚེགས་ཆེན་པོས་འཚོ་བ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་དེ། བསམ་གཏན་བཞི་ཐོབ་པ་འམ་
གཞན་དག་ལ་ཟས་སྦྱིན་པ་དང་དེ་བཞིན་དུ་ཚེགས་ཆེན་པོས་འཚོ་བས་སྲོག་ཆགས་དག་དགྲའི་ལག་ཏུ་སོང་སྟེ། མཚོན་གྱིས་འཁྲུག་ཅིང་བསད་དུ་དོགས་པ་ན་དེ་ཐར་བར་བྱེད་པ་ཡིན་ནོ། །སྦྱིན་པ་རྣམས་ཀྱི་ནང་ན་
<pb id="64.206b"/>
མཆོག་ནི་འདི་ཡིན་ཏེ་འདི་ལྟ་སྟེ། ཆོས་སྦྱིན་པ་འམ་སྲོག་སྦྱིན་པ་ཡིན་ལ་དེ་གཉི་གའི་སྦྱིན་པ་དག་ཏུ་གྱུར་པ། སྐྱེས་བུ་དམ་པ་དེ་གཞན་དག་ཀྱང་དེ་ལྟར་བྱེད་དུ་འཇུག་བྱས་པ་ལ་ཡང་རྗེས་སུ་ཡི་རང་བར་བྱེད་པ་དེ་ནི་དགེ་བའི་
ཚུལ་ཁྲིམས་ལ་རབ་ཏུ་ཞུགས་པ་ཡིན་ནོ། །ཚུལ་ཁྲིམས་དང་ལྡན་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དུ་གླུའི་སྒྲ་ལ་ཤིན་དུ་དགའ་ཞིང་མངོན་པར་ཆགས་པའི་
གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དགེ་བའི་ལས་ཀྱིས་སྤྲུལ་པ་དེ་ལ་མཆོད་པ་བྱེད་དེ། འདི་ལྟར་གང་ཤིན་དུ་རྒྱ་ཆེ་བ་ཐམས་ཅད་དང་ལྡན་པའི་ཚལ་འདི་ཐམས་ཅད་མངོན་པར་བརྒྱན་པ། འདི་ཐམས་
ཅད་ལེགས་པར་བྱས་པའི་ལས་ཀྱིས་བསྐྱོད་པ་ཡིན་ཏེ། ལྷའི་གནས་འདི་གོམ་གང་ཙམ་ཡང་གང་ལེགས་པར་བྱས་པའི་ལས་ཀྱིས་མ་སྤྲུལ་པ་འམ་གང་དུ་ལྷ་རྣམས་ཀྱིས་མ་བརྩེགས་པ་འམ་དེར་བདེ་བའི་རྣམ་པ་སྤྱད་ནས་མི་
ཤི་བ་འམ་རང་གིས་བྱས་པའི་ལས་ཀྱི་འབྲས་བུ་ཟད་ནས་ཉམས་པར་མ་གྱུར་པ་མེད་དེ། གང་དུ་བདག་ཅག་གི་ལུས་མངོན་སུམ་དུ་གྱུར་ཀྱང་སྲེད་པའི་ཞགས་པས་བཅིངས་པ། སྲེད་པས་རྣམ་པར་བསྒྱུར་བ། ཡང་དང་ཡང་
དུ་རྣམ་པར་བསླུས་པ་རྣམས་ཡིད་འབྱུང་བར་མི་བྱེད་དོ། །དེ་ལྟར་དེ་བརྒྱ་བྱིན་གྱིས་མཐོང་ནས་ཡང་དང་ཡང་དུ་ཚལ་དེ་དག་ཉིད་ག་ལ་བ་དེར་བདེ་བར་གནས་པར་བྱ་བའི་ཕྱིར་འོང་བར་བྱེད་དོ། །དེ་སྐལ་བ་ངེས་པར་མྱོང་བར་
བྱེད་པ། མེ་ཏོག་དང་འབྲས་བུ་དང་ལྕུག་མ་འཕྱང་བས་ཁེབས་པའི་ཤིང་ལྗོན་པ་སྣ་ཚོགས་དང་བཟའ་བ་དང་བཏུང་བ་ཆུ་བོ་ལྟར་འབབ་པ་ཕུན་སུམ་ཚོགས་པ་ག་ལ་བ་དེར་ལྷའི་ཚོགས་དང་ལྷན་ཅིག་འདོང་བར་བྱེད་དོ། །ཚལ་གྱི་
ཕྱོགས་དེར་ཡང་ལྷ་མོའི་ཚོགས་དང་ལྷན་ཅིག་རྩེས་ནས། བསྐྱེད་མོས་ཚལ་མྱོས་འགྲོ་འདུལ་ཞེས་བྱ་བ་ག་ལ་བ་དེར་བདེ་བར་གནས་པར་བྱ་བའི་ཕྱིར་འདོང་བར་བྱེད་དོ། །དེ་ནས་བརྒྱ་བྱིན་ལྷ་དེ་དག་དང་ལྷ་གཞན་རྣམས་དང་ཡང་
<pb id="64.207a"/>
ལྷན་ཅིག་ཏུ་གཞལ་མེད་ཁང་མྱོས་འགྲོ་འདུལ་ཞེས་བྱ་བ་ག་ལ་བ་དེར་འདོང་བར་བྱེད་དོ། །དེ་ནས་བརྒྱ་བྱིན་གྱིས་བསྐྱེད་མོས་ཚལ་དེ་མངོན་པར་མཐོང་ནས་ཁྱེད་ཅག་བསྐྱེད་མོས་ཚལ་འདི་ལྟོས་ཤིག་ཅེས་
སྨྲས་སོ། །ལྷ་རྣམས་ཀྱིས་བརྒྱ་བྱིན་མཐོང་ལགས་སོ་ཞེས་སྨྲས་སོ། །དེ་ནས་ཡང་བརྒྱ་བྱིན་གྱིས་ལྷ་རྣམས་ལ་སྔོན་བྱུང་བའི་རབས་རྗོད་པར་བྱེད་དེ། འདི་ལྟར་བདག་གིས་ཚལ་འདིར་ལྷ་རྣམས་ཀྱི་ནང་དུ་སྔོན་གྱི་
ཚེ་རབས་ཐོས་ཏེ། བཅོམ་ལྡན་འདས་འཁོར་བ་འཇིག་གིས་ལྷ་རྣམས་ལ་ཆོས་བཤད་པ་འདི་ལྟ་སྟེ། ཐོག་མར་ཡང་དགེ །བར་དུ་ཡང་དགེ །ཐ་མར་ཡང་དགེ་བ། དོན་བཟང་པོ། ཚིག་འབྲུ་བཟང་པོ། 
ཡོངས་སུ་རྫོགས་པ། ཡོངས་སུ་བྱང་བའི་ཆོས་བསྟན་ཏེ་འདི་ལྟ་སྟེ། འདི་ཡོད་པས་འདི་འབྱུང་། འདི་སྐྱེས་པའི་ཕྱིར་འདི་སྐྱེ། འདི་འགག་པའི་ཕྱིར་འདི་འགག་གོ། །གང་ཞིག་ཡོད་ན་ཅི་ཞིག་འབྱུང་ཞེ་ན་
འདི་ལྟ་སྟེ། འདོད་པ་རྣམས་ཡོད་ན་ཉེས་དམིགས་འབྱུང་ལ། འདོད་པ་རྣམས་མེད་ན་ཉེས་དམིགས་མི་འབྱུང་སྟེ། ལྷ་དག་འདི་ནི་ཡོད་པས་འདི་འབྱུང་བ་ཡིན་ནོ། །གང་ཞིག་མེད་ན་ཅི་ཞིག་མི་འབྱུང་ཞེ་ན། 
ལྷ་དག་འདི་ལྟ་སྟེ། འདོད་པ་རྣམས་མེད་ན་འདོད་པའི་ཉེས་དམིགས་རྣམས་མི་འབྱུང་སྟེ་འདི་ནི་འདི་མེད་པས་འདི་མི་འབྱུང་བ་ཡིན་ནོ། །གང་ཞིག་འགག་ན་ཅི་ཞིག་འགག་ཅེ་ན། སྲེད་པ་འགགས་པས་འདོད་པ་འམ་
འདོད་པའི་ཉེས་དམིགས་འགགས་ཏེ། ལྷ་དག་འདི་ནི་འདི་འགགས་པས་འདི་འགག་པ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་ལ། འདི་མེད་པས་འདི་མི་འབྱུང་བ་ནི་འདི་ལྟ་སྟེ། སྲེད་པའི་རྐྱེན་གྱིས་
འདུན་པ་སྔོན་དུ་འགྲོ་བ་འབྱུང་ལ། འདུན་པའི་རྐྱེན་གྱིས་འདུན་པ་སྐྱེད་པ་ཡིད་ལ་བྱེད་པ་མི་འཐུན་པ་འབྱུང་ངོ་། །དེ་ལ་འདུན་པ་གང་ཡིན་པ་དེ་ནི་བྱ་བའི་བསམ་པ་ཡིན་ནོ། །རྨོངས་པ་ཚོལ་བ་གང་ཡིན་པ་དེ་ནི་མ་
<pb id="64.207b"/>
རིག་པ་ཡིན་ནོ། །མ་རིག་པས་རྨོངས་པ་ཡང་དང་ཡང་དུ་ཡུལ་རྣམས་ལ་ཚིམ་པ་མེད་པ་གང་ཡིན་པ་དེ་ནི་སྲེད་པ་ཡིན་ནོ། །གང་ཚིམ་པ་མེད་པ་འམ་ཚོལ་བ་གང་ཡིན་པ་དེ་ནི་འདོད་ཆགས་ཡིན་ཏེ། ལྷ་དག་འདི་ཡང་
འདི་ཡོད་པས་འདི་འབྱུང་བ་ཡིན་ནོ། །གང་ཞིག་མེད་ན་ཅི་ཞིག་འབྱུང་ཞེ་ན་འདི་ལྟ་སྟེ། སྲེད་པ་མེད་ན་ཚིམ་པ་མེད་པའི་ངོ་བོ་མི་འབྱུང་སྟེ། འདི་ཡང་འདི་འགགས་པས་འདི་འགག་པ་ཡིན་ནོ། །ལྷ་དག་གཞན་ཡང་འདི་
ཡོད་པས་འདི་འབྱུང་ལ་འདི་མེད་པས་འདི་མི་འབྱུང་བ་ནི་འདི་ལྟ་སྟེ། བྱས་ཤིང་བསགས་པའི་ལས་རྣམ་པར་སྨིན་པ་འབྱུང་ལ། བྱས་ཤིང་བསགས་པའི་ལས་མེད་ན་རྣམ་པར་སྨིན་པ་མི་འབྱུང་སྟེ། ལྷ་དག་འདི་ཡང་
འདི་ཡོད་པས་འདི་འབྱུང་ལ་འདི་མེད་པས་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་ལ་འདི་མེད་པས་འདི་མི་འབྱུང་བ་ནི་འདི་ལྟ་སྟེ། མིག་ལ་ཡང་བརྟེན་གཟུགས་ལ་ཡང་བརྟེན་ནས་ཡིད་ལ་བྱེད་པ་
སྔོན་དུ་འགྲོ་བའི་མིག་གི་རྣམ་པར་ཤེས་པ་འབྱུང་སྟེ་ལྷ་དག་འདི་ཡང་འདི་ཡོད་པས་འདི་འབྱུང་བ་ཡིན་ནོ། །གང་ཞིག་མེད་ན་ཅི་ཞིག་མི་འབྱུང་ཞེ་ན་འདི་ལྟ་སྟེ། གཟུགས་ཀྱང་མེད་མིག་ཀྱང་མེད་ཡིད་ལ་བྱེད་པ་ཡང་མེད་
ན་མིག་གི་རྣམ་པར་ཤེས་པ་མི་འབྱུང་སྟེ། ལྷ་དག་འདི་ཡང་འདི་མེད་པས་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་བ་ནི་འདི་ལྟ་སྟེ། བྱེ་མ་དང་འཇིམ་པ་དང་འཁོར་ལོ་དང་སྐུད་པ་དང་ཆུ་ལ་
སོགས་པ་རྒྱུ་ལ་བརྟེན་ནས་བུམ་པ་འབྱུང་བར་འགྱུར་ཏེ། ལྷ་དག་འདི་ཡང་འདི་ཡོད་པས་འདི་འབྱུང་བ་ཡིན་ནོ། །ཡང་གང་ཞིག་མེད་ན་ཅི་ཞིག་མི་འབྱུང་བར་འགྱུར་ཞེ་ན་འདི་ལྟ་སྟེ། བྱེ་མ་དང་འཇིམ་པ་དང་འཁོར་
ལོ་དང་སྐུད་པ་དང་ཆུ་ལ་སོགས་པ་རྒྱུ་རྣམས་མེད་ན་བུམ་པ་མི་འབྱུང་སྟེ། འདི་ཡང་མེད་ན་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་ན་འདི་འབྱུང་བ་ནི་འདི་ལྟ་སྟེ། འདུ་བ་ཡོད་ན་འབྲལ་བ་འབྱུང་སྟེ། འདི་
<pb id="64.208a"/>
ཡང་འདི་ཡོད་ན་འདི་འབྱུང་བ་ཡིན་ནོ། །གང་ཞིག་མེད་ན་ཅི་ཞིག་མི་འབྱུང་ཞེ་ན་འདི་ལྟ་སྟེ། འདུ་བ་མེད་ན་འབྲལ་བའི་སྡུག་བསྔལ་མི་འབྱུང་སྟེ། ལྷ་དག་འདི་ཡང་འདི་མེད་པས་འདི་མི་འབྱུང་བ་ཡིན་ནོ། །ལྷ་
དག་གཞན་ཡང་འདི་ཡོད་པས་འདི་འབྱུང་བ་ནི་འདི་ལྟ་སྟེ། སྐྱེ་བ་ཡོད་ན་འཆི་བ་འབྱུང་ལ། སྐྱེ་བ་མེད་ན་འཆི་བ་མི་འབྱུང་སྟེ། ལྷ་དག་འདི་ཡང་ཡོད་པས་འདི་འབྱུང་ལ་འདི་མེད་པས་འདི་མི་འབྱུང་བ་ཡིན་ནོ། །ལྷ་དག་གཞན་ཡང་
འདི་ཡོད་པས་འདི་འབྱུང་བ་ནི་འདི་ལྟ་སྟེ། འདོད་ཆགས་ཀྱི་མེ་ཡོད་ན་ངེས་པར་གདུང་བར་འགྱུར་ཏེ། ཇི་ལྟར་མེ་ཡོད་ན་ངེས་པར་སྲེག་པ་ཡོད་པ་བཞིན་ནོ། །ལྷ་དག་འདི་ཡང་འདི་ཡོད་པས་འདི་འབྱུང་བ་ཡིན་ནོ། །གང་
ཞིག་མེད་ན་ཅི་ཞིག་མི་འབྱུང་ཞེ་ན་འདི་ལྟ་སྟེ། འདོད་ཆགས་མེད་ཅིང་འདོད་ཆགས་ཀྱི་མེ་མེད་ན་འདོད་ཆགས་ཀྱི་གདུང་བ་མི་འབྱུང་སྟེ། ཇི་ལྟར་མེ་མེད་ན་སྲེག་པ་མི་འབྱུང་བ་བཞིན་ནོ། །ལྷ་དག་འདི་ཡང་འདི་མེད་ན་འདི་མི་
འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་ན་འདི་འབྱུང་བ་ནི་འདི་ལྟ་སྟེ། ཕ་མ་དང་ཁུ་ཆུ་དང་ཁྲག་དང་ངེས་པར་འབྱུང་བ་སྐྱེ་བ་དང་མངལ་དུ་སྐྱེ་བར་འགྱུར་བའི་ལས་ངེས་པ་དང་དྲི་ཟ་ཉེ་བར་ལེན་པ་ཡོད་ན་སྐྱེ་བ་འབྱུང་བ་ཡོད་དེ། 
ལྷ་དག་འདི་ཡང་འདི་ཡོད་པས་འདི་འབྱུང་བ་ཡིན་ནོ། །གང་ཞིག་མེད་ན་ཅི་ཞིག་མི་འབྱུང་ཞེ་ན་འདི་ལྟ་སྟེ། ཕ་མ་ཡང་མེད་ཁུ་ཆུ་དང་ཁྲག་ཀྱང་མེད་ཡང་དག་པར་མྱོང་བར་འགྱུར་བའི་ལས་ཀྱང་མེད་ན་མངལ་དུ་ཉེ་བར་ལེན་པ་
སྔོན་དུ་འགྲོ་བ་མི་འབྱུང་སྟེ། ལྷ་དག་འདི་ཡང་འདི་མེད་པས་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་ལ་འདི་མེད་པས་འདི་མི་འབྱུང་བ་ནི་འདི་ལྟ་སྟེ། ཚུ་རོལ་ཡོད་ན་ཕ་རོལ་ཡོད་པ་ཡིན་ནོ། །
གང་ཞིག་མེད་ཅིང་ཅི་ཞིག་མི་འབྱུང་ཞེ་ན་འདི་ལྟ་སྟེ། ཚུ་རོལ་མེད་ན་ཕ་རོལ་མེད་དེ་ལྷ་དག་འདི་ཡང་ཡོད་ན་འདི་འབྱུང་ལ། འདི་མེད་ན་འདི་མི་འབྱུང་བ་ཡིན་ནོ། །དེ་ལྟར་ཕན་ཚུན་རྐྱེན་དང་བཅས་པ་ཉེ་བར་
