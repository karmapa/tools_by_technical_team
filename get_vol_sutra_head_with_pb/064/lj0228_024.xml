<pb id="64.37a"/>
རྣམས་ཀྱིས་དེ་འོང་བ་མངོན་པར་མཐོང་ནས་ལག་སྟོབས་ཀྱིས་མཚོན་ཆ་ཕྲོགས་ཏེ། ལྷ་མ་ཡིན་དེ་ཉིད་ཀྱི་བྲང་དུ་བརྒྱབ་བོ།  །འཕགས་པ་དམ་པའི་ཆོས་དྲན་པ་ཉེ་བར་གཞག་པ། <bampo n="228.24" zh="69.88"/> བམ་པོ་ཉེར་བཞི་པ། དེ་མཚོན་ཆ་དེས་
བརྒྱབ་པ་དང་ཉམས་ནས་སའི་འོག་ག་ལ་བ་དེར་འགྲོ་བར་བྱེད་དོ། །དེའི་འཁོར་ལྷ་མ་ཡིན་མགུལ་ཕྲེང་རྣམས་ཀྱིས་གང་གིས་ཉམས་པ་མངོན་པར་མཐོང་ནས། ཉམས་པ་སྲོག་གི་ལྷག་མ་ལུས་པ་དེ་དག་ཐམས་ཅད་ཀྱང་སའི་འོག་ག་ལ་བ་དེར་རྒྱུག་
པར་བྱེད་དོ། །ལྷ་མ་ཡིན་གྱི་དབང་པོ་སྒྲ་གཅན་ཡང་འཁོར་དང་བཅས་ཏེ། ལྷ་པི་བང་ཅན་གསུམ་པ་ག་ལ་བ་དེར་འདོང་བར་བྱེད་དོ། །རང་གི་ལག་མཐུས་དྲེགས་པ་དེ་དག་འོངས་པ་མངོན་པར་མཐོང་ནས་ལྷ་རྣམས་མེ་ཆར་ལྟར་མངོན་པར་འབེབས་ཤིང་། 
དེ་དག་ཀྱང་ལྷ་མ་ཡིན་གྱི་དབང་པོ་སྒྲ་གཅན་ག་ལ་བ་དེར་རྒྱུག་པར་བྱེད་དོ། །མེ་ཆར་ལྟར་ཕབ་པ་དེས་ཀུན་དུ་མངོན་པར་སྲེག་པ་ན་འཁོར་དང་བཅས་པར་སའི་འོག་ག་ལ་བ་དེ་ཉིད་དུ་རྒྱུག་པར་བྱེད་དོ། །ལྷ་མ་ཡིན་གྱི་དབང་པོ་གསུམ་པོ་དེ་དག་མཐོང་ནས་ལྷ་
རྣམས་ནི་སྙིང་རབ་ཏུ་དགའ་བར་གྱུར། ལྷ་མ་ཡིན་རྣམས་ནི་ཡིད་དམན་པར་གྱུར་ཏེ། མཐུ་རྩལ་ཉམས་པ། མགོན་འདོད་པ། སྐྱབས་འདོད་པ། དཔུང་གཉེན་འདོད་པ་ཐམས་ཅད་སའི་འོག་གི་སྒོ་ག་ལ་བ་དེར་རྒྱུག་པར་བྱེད་དོ། །དེ་དག་གང་གི་ཚེ་སའི་
འོག་གི་སྒོ་དེར་ལྷགས་པ་དེའི་ཚེ། ལྷ་རྣམས་ཡང་བཻདཱུརྱའི་རིའི་རྩེ་མོ་དེ་ཉིད་ལ་འཛེགས་ཏེ་འཁོད་དོ། །འདི་ལྟར་ལྷ་མ་ཡིན་རྣམས་གོར་མ་ཆག་པར་ཡང་འོང་བར་འགྱུར་ཏེ། གང་གི་ཕྱིར་ཐགས་ཟངས་རིས་དང་རབ་དགོད་དག་ད་དུང་དུ་མ་འོངས་ཏེ། ལྷ་མ་
ཡིན་དེ་དག་ནི་དེ་ལ་སྲོག་ལྟོས། དེ་ལ་རྟེན། དེ་གཙོ་བོར་བྱེད་པ་ཡིན་ནོ། །དེ་ལས་རྒྱལ་བ་ནི། ཐམས་ཅད་ལས་རྒྱལ་བར་འགྱུར་ལ། དེ་ལས་ཕམ་ན་ནི་འདི་དག་ཐམས་ཅད་ལས་ཕམ་པར་འགྱུར་རོ་ཞེས་དེ་སྐད་སྨྲས་ནས། ལྷ་ཐམས་ཅད་དགའ་
བ་ཤིན་དུ་སྐྱེས། མཐུ་ཤིན་དུ་སྐྱེས་ཏེ། དེ་སྐད་བརྗོད་ཅིང་གཡུལ་འགྱེད་པའི་ཕྱིར་ངེས་པར་གནས་པར་བྱེད་དོ། །ཀླུའི་རྒྱལ་པོ་རབ་འཇོམ་ལ་སོགས་པ་ཡང་ལོངས་སྤྱོད་ལྡན་གྱི་གྲོང་ཁྱེར་ག་ལ་བ་དེ་ན་ཀླུའི་རྒྱལ་པོ་ནོར་རྒྱས་ཀྱི་བུ་དང་། འཇོག་པོ་ལ་
<pb id="64.37b"/>
སོགས་པས་དཔུང་གི་མཐུ་རྩལ་ལྷག་མ་ལུས་པ་རྣམས་བཅོམ་མོ། །དེ་དག་ཀྱང་རབ་དགོད་དེ་ལ་ཤིན་དུ་སེམས་ཤིང་དེའི་ཚེ་དེ་ལ་དཔུང་ཚོལ་ཏེ། དེས་ལྷ་རྣམས་གཞོམ་པར་ནུས་ཀྱི། གཞན་དུ་ན་ལྷ་མ་ཡིན་གྱི་ཕྱོགས་ནི་ཤིན་དུ་ཕམ་ལ། ལྷའི་
ཕྱོགས་ནི་རབ་ཏུ་འཕེལ་ལོ་སྙམ་མོ། །དེ་ལྟར་ལྷ་མ་ཡིན་གྱི་ཕྱོགས་ཀླུ་དང་ལྷ་མ་ཡིན་དེ་དག་ཐམས་ཅད་ཡིད་སྡུག་བསྔལ་ཞིང་གནས་སོ། །དེ་ལྟར་དེ་དག་གནས་ཤིང་ལྷ་མ་ཡིན་རྣམས་ཀྱང་ཡིད་དམན་པར་གནས་ཏེ། ཐགས་ཟངས་རིས་དང་། རབ་དགོད་
དག་གིས་འདི་ལྟར་ལྷ་མ་ཡིན་གནས་གསུམ་པ་ན་གནས་པ་མེ་ཏོག་ཕྲེང་དང་། བརྟན་པ་དང་། སྒྲ་གཅན་ཡང་ཕམ་པར་གྱུར་ཏོ་ཞེས་ཐོས་ཏེ། དེ་ལྟར་མཐུ་མེད་པར་བྱས་སོ། །དེ་ལྟར་སྤྲོ་བ་མེད་པ། དཔུང་དང་མཐུ་ཉམས་པ་དེ་དག་ལ་མགོན་གཞན་མེད་དེ། 
འདི་ལྟར་མ་ཡིན་གྱི་དབང་པོ་ཁྱོད་དུ་བས་སོ། །དེ་ནས་ལྷ་མ་ཡིན་གྱི་དབང་པོ་རབ་དགོད་ཀྱིས་འདི་སྐད་སྨྲས་སོ། །ལྷ་མ་ཡིན་རྣམས་ལྷ་མ་ཡིན་གྱི་དབང་པོ་གསུམ་དག་ག་ལ་གནས་རྟོགས་ཤིག་རྟོགས་ཤིག །དེ་སྐད་སྨྲས་པ་དང་། ལྷ་མ་ཡིན་རྣམས་ཀྱིས་ལྷ་
མ་ཡིན་གྱི་དབང་པོ་དེ་ལ་འདི་སྐད་སྨྲས་སོ། །འདི་ལྟར་སའི་འོག་གི་སྒོའི་ཐ་མ་ན་ལྷ་མ་ཡིན་དཔུང་དང་མཐུ་ཉམས་པ་ཐམས་ཅད་ཁྱོད་ལ་སྲོག་ལྟོས། ཁྱོད་ལ་དཔུང་ཚོལ། ཁྱོད་ལ་རྟེན་ཅིང་མཆིས་ཏེ། མཚར་ཁོ་ནར་ངོ་ཚ་ནས་སའི་འོག་གི་ནང་དུ་ཡང་
མཆི་བའི་རྔོ་མ་ཐོག་གོ། །དེ་ནས་ཐགས་ཟངས་རིས་དང་རབ་དགོད་ཀྱིས་འདི་སྐད་སྨྲས་སོ། །ཅི་ལྷ་དེ་རྣམས་ཀྱི་བརྒྱ་བྱིན་འོངས་སམ་མ་འོངས། ལྷ་མ་ཡིན་རྣམས་ཀྱིས་སྨྲས་པ། མ་མཆིས་སོ། །དེ་ནས་རབ་དགོད་ཁྲོས་པའི་མིག་དམར་པོས་རང་གི་
དཔུང་ལ་ལྟ་ཞིང་འདི་སྐད་སྨྲས་སོ། །རྒྱལ་ཆེན་བཞི་པ་དག་ཉི་ཚེས་གནས་གསུམ་དུ་གཏོགས་པའི་ལྷ་མ་ཡིན་རྣམས་ཕམ་པར་བྱས། དཔུང་དང་མཐུ་ཉམས་པར་བྱས། བརྩོན་པ་མེད་པར་བྱས་ཏེ། ཀྱེ་མ་ལྷ་མ་ཡིན་རྣམས་ལྷའི་རིས་ཉི་ཚེ་གང་
གིས་དཔུང་དང་མཐུ་ཉམས་པར་བྱས་པ་དེའི་ཕྱིར་འདི་ལྟར་ང་ཆས་ཏེ། ལྷ་ཐམས་ཅད་ཕམ་པར་བྱའོ། །དེ་སྐད་སྨྲས་ནས། ལྷ་མ་ཡིན་གྱི་དབང་པོ་དེ་ལྷ་མ་ཡིན་གྱི་དབང་པོ་ཀུན་གྱི་དཔུང་བས་ལྷག་པར་བརྩོན་པ་གང་ཡིན་པ་དེས་དཔོན་སྣ་ཐམས་
<pb id="64.38a"/>
ཅད་ལ་བསྒོ་བ་འདི་ལྟར་ལྷ་གསད་པ་དང་། ལྷ་གཞོམ་པ་དང་། ལྷ་རྣམས་ལ་བར་ཆད་བྱ་བའི་ཕྱིར་བདག་ཆ་ཡིས་རྔ་བོ་ཆེ་རྡུངས་ཤིག་རྡུངས་ཤིག །ལྷ་དང་བརྒྱ་བྱིན་དུ་བཅས་པ་ང་གཅིག་པུས་ཐུབ་པར་བྱས་ཏེ། ང་ནི་བདག་བར་མ་
དོར་ཕམ་པར་མི་འདོད་དོ། །གང་ལྷའི་བརྩོན་འགྲུས་དཔུང་དང་ལྡན་པ་དག་ལྷ་མ་ཡིན་གྱི་བུ་མོ་རྣམས་ལ་ལྟ་བ་དང་། ཉུག་པར་འདོད་པ་ཅི་ངས་མི་ཤེས་སྙམ་འམ། དེ་སྐད་སྨྲས་ནས་ཐགས་ཟངས་རིས་དང་། རབ་དགོད་དེ་དག་རྔ་སྒྲ་འབྱིན་ཅིང་ལྷ་མ་
ཡིན་རྣམས་རྒྱུགས་ཤིག་རྒྱུགས་ཤིག །འདི་ལྟར་ངས་ལྷ་ཐམས་ཅད་ཕམ་པར་བྱ་བ་དང་། ལྷ་མ་ཡིན་ཐམས་ཅད་འབྱོར་པར་བྱ་བའི་ཕྱིར་བདག་ཉིད་ཆའོ། །དེ་སྐད་ཅེས་བསྒོ་ནས་ཤིང་རྟ་འཁོར་ལོ་རྩིབས་འབུམ་དང་། ལྷ་མ་ཡིན་གྱི་འོད་ཉི་མ་
ལྟ་བུ་བྱེ་བ་ཕྲག་དུ་མ་དང་ཆས་སོ། །དེ་ཆས་པ་དང་། རི་དང་། ཆུ་བོ་དང་། རི་ཁྲད་ཁྲོད་དང་། རིའི་འོར་དང་། རིའི་རྩེ་མོ་དང་། རི་རབ་ཏུ་བཅས་པ་གཡོ་བ་ནས་ལེགས་པར་མཐོང་གི་ཚལ་ན་ལྷ་རྣམས་ཀྱི་དབང་པོ་བརྒྱ་བྱིན་ལྷའི་མདུན་ས་ཆོས་བཟང་ན་
འདུག་པའི་སྟན་གྱི་བར་དུ་གཡོ་བ་དང་། དེ་འདི་སྙམ་དུ་སེམས་ཏེ། །ཀྱེ་ཨེ་མ་བདག་གི་སྟན་ཡང་གཡོ་བ་ལས་ན་གོར་མ་ཆག་པར་ལྷ་དང་ལྷ་མ་ཡིན་གཡུལ་འགྱེད་པར་འགྱུར་ཏེ། ལྷ་མ་ཡིན་གྱི་རྒྱལ་པོ་ཐགས་ཟངས་རིས་དེ་ཆས་པ་ལྟར། འདི་ལྟར་
ཚལ་དང་། ནགས་ཚལ་འདི་དང་། རི་ཁྲད་ཁྲོད་དང་། ཆུ་ཀླུང་དང་། རི་ངོས་དང་བཅས་པ་ཐམས་ཅད་དང་། རིའི་རྒྱལ་པོ་རི་རབ་འདི་ཡང་རབ་ཏུ་གཡོའོ། །བརྒྱ་བྱིན་དེས་དེ་ལྟར་རིག་ནས། ལྷ་རྣམས་ལ་བསྒོ་བ། སུམ་བཅུ་རྩ་གསུམ་པའི་
ལྷ་རྣམས་ཆོས་ཤིག་ཆོས་ཤིག །འདི་ལྟར་རབ་དགོད་དང་ཐགས་ཟངས་རིས་དག་ལྷ་རྣམས་ཕམ་པར་བྱ་བའི་ཕྱིར་ཆ་ཞིང་འདུག་གོ། །དེའི་ཕྱིར་བདག་ཉིད་ཀྱང་འདི་ལྟར་གླང་པོ་ཆེ་ས་སྲུང་གི་བུ་ལ་ཞོན་ཏེ། ལྷ་ཐམས་ཅད་དང་ལྷན་ཅིག་ཏུ་ལྷ་དང་ལྷ་མ་
ཡིན་གྱི་གཡུལ་ག་ལ་བ་དེར་འདོང་བར་བྱའོ། །གང་གི་ཕྱིར་རབ་དགོད་དང་། ཐགས་ཟངས་རིས་ཀྱི་གཡུལ་འགྱེད་པ་གང་ཡིན་པ་དེར་ལྷ་འདུག་པ་ནི་ངས་མ་མཐོང་ངོ་། །དེ་སྐད་སྨྲས་པ་དང་། འདི་ལྟར་ལྷ་རྣམས་ཀྱི་དབང་པོ་བརྒྱ་བྱིན་དེ་ནི་དཔུང་གི་གཙོ་
<pb id="64.38b"/>
བོ་ཡིན་ཏེ། ལྷའི་མདུན་ས་ཆོས་བཟང་དང་། གྲོང་ཁྱེར་བལྟ་ན་སྡུག་ན་གནས་པ་རྣམས་ལ་ཡང་བསྒོ། བཞི་མདོ་དང་བཞི་མདོ། །སུམ་མདོ་དང་སུམ་མདོ་དག་ཏུ་ཡང་འདི་ལྟར་ལྷ་རྣམས་ཀྱི་དབང་པོ་བརྒྱ་བྱིན་དེ་ནི་ལྷ་དང་ལྷ་མ་ཡིན་གྱི་གཡུལ་འགྱེད་པར་
འགྲོ་སྟེ། རབ་དགོད་དང་ཐགས་ཟངས་རིས་དག་ག་ལ་བ་དེ་ཉིད་དུ་ཐམས་ཅད་འདོང་བར་བྱའོ་ཞེས་བསྒོའོ། །དེ་ནས་དེ་དག་ལ་དེ་སྐད་སྨྲས་པ་དང་། ལག་ཆ་དང་། མཚོན་ཆ་སྣ་ཚོགས་ཀྱི་གནས་སུ་གྱུར་པ། ཤིང་རྟ་སྣ་ཚོགས་ཀྱི་ཚལ་དུ་འདོང་བར་བྱེད་དེ། 
མཚོན་ཆ་ཐམས་ཅད་ཡོད་པ་དེར་ལྷ་བརྒྱ་འམ། སྟོང་ངམ། ཁྲི་འམ། བྱེ་བ་མཚོན་ཆ་དོན་དུ་གཉེར་བ་དེ་དག་ཤིང་རྟ་སྣ་ཚོགས་ཀྱི་ཚལ་དུ་འདོང་བར་བྱེད་དོ། །དེ་དག་རྒྱུག་པ་ན་རྒྱ་མཚོ་བྲུག་པ་ལྟ་བུའི་སྒྲ་བྱུང་སྟེ། ལྷ་རྣམས་ཕན་ཚུན་འདོང་བ་ཤིན་དུ་བརྟུལ་
བའི་རྡུལ་གང་གིས་ནམ་མཁའ་ཡོག་པར་གྱུར་པ་རྣམ་པ་དེ་ལྟ་བུ་བྱུང་ངོ་། །དེ་ལྟར་དེ་དག་མཚོན་ཆ་རྣམས་བླངས་ནས་ནམ་མཁའ་ལ་རྒྱུ་བ་རྣམས་ནི་ནམ་མཁའ་ལ། སྐམ་ས་ལ་རྒྱུ་བ་རྣམས་ནི་སྐམ་ས་ལ། རིའི་རྩེ་མོ་ལ་རྒྱུ་བ་རྣམས་ནི་རིའི་རྩེ་མོ་
ཀུན་དུ་གང་ནས་འདོང་ངོ་། །ལྷ་གཞན་ཚལ་དང་། ནགས་ཚལ་དག་ན་གནས་ཤིང་རྩེར་དོང་བའི་ལྷ་གང་ཡིན་པ་དེ་དག་ཀྱང་རྔ་སྒྲ་ཐོས་ནས། ཤིང་རྟ་སྣ་ཚོགས་ཀྱི་ཚལ་ག་ལ་བ་དེར་རྒྱུག་པར་བྱེད་དོ། །སུམ་བཅུ་རྩ་གསུམ་པའི་ལྷའི་འདོད་པ་ཀུན་ཀྱང་
བཏང་ནས། ཐམས་ཅད་རྒྱུག་པར་བྱེད་དོ། །མཚོན་ཆ་དང་། ལག་ཆ་དང་། གོ་མཚོན་རབ་ཏུ་མང་པོ་བརྒྱ་འམ། སྟོང་ངམ། བྱེ་བ་འམ། བྱེ་བ་བརྒྱ་ཕྲག་སྟོང་སྙེད་དག་བླངས་ནས། དེ་དག་ཐམས་ཅད་བརྒྱ་བྱིན་ཤིན་དུ་མཐོང་བར་འདོད་ཅིང་འཁོད་
དོ། །དེ་ནས་བརྒྱ་བྱིན་གྱིས་དེ་དག་གི་ཉམས་དྲོད་རིག་ནས་ལྷ་ཐམས་ཅད་རབ་ཏུ་དགའ་བར་བྱེད་ཅིང་ཤིང་རྟ་རབ་ཏུ་མང་པོ་ལ་ཞོན་ཏེ། ཤིང་རྟ་ཁ་ཅིག་ནི་རིན་པོ་ཆེ་སྣ་བདུན་གྱིས་བརྒྱན། ཁ་ཅིག་ནི་གསེར་གྱིས་བརྒྱན། ཁ་ཅིག་ནི་དངུལ་གྱིས་བརྒྱན། ཁ་
ཅིག་ནི་བཻདཱུརྱས་བརྒྱན། ཁ་ཅིག་ནི་ཤེལ་གྱིས་བརྒྱན། ཁ་ཅིག་ནི་སྤུག་ལ་སོགས་པའི་རིན་པོ་ཆེ་ཆེན་པོ་རྣམས་ཀྱིས་བརྒྱན། ཁ་ཅིག་ནི་ནོར་བུ་སྣ་ཚོགས་ཀྱིས་བརྒྱན་ཅིང་། དྲིལ་བུ་གཡེར་ཁའི་དྲ་བས་གཏིབས་པ། ཀུན་ནས་མཛེས་པ། 
<pb id="64.39a"/>
ལས་ཀྱི་མཆོག་ཇི་ལྟ་བ་བཞིན་དུ་ཐོབ་པ། རང་གི་གཟི་བརྗིད་ཀྱིས་རྟག་ཏུ་མཛེས་པ་ན་ཁ་ཅིག་ནི་གསེར་གྱི་རི་རབ་ཀྱི་རྩེ་མོ་དག་ཁྱབ་པར་གནས་སོ། །བརྒྱ་འམ་སྟོང་སྙེད་ཁ་ཅིག་ནི་ནམ་མཁའ་ལ་དོང་སྟེ། ལྷའི་དབང་པོ་ལྷ་མ་ཡིན་
རྣམས་ཕམ་པར་བྱ་བའི་ཕྱིར་ནམ་འགྲོ་ཞིག་གུ་སྙམ་ནས། བརྒྱ་བྱིན་ལ་ཤིན་དུ་ལྟ་ཞིང་འཁོད་དོ། །དེ་ལྟར་ཕན་ཚུན་ཀུན་ནས་གཏམ་ཟེར་ཞིང་འཁོད་དོ། །འཐབ་པ་ལ་ཡིད་ཞུགས་པ་ཐམས་ཅད་འཁོད་དོ། །དེ་དག་དེ་ལྟར་འཁོད་པ་དང་། ལྷའི་དབང་
པོས་གླང་པོ་ཆེའི་ཁ་ལོ་སྒྱུར་བ་མ་ཏ་ལི་ལ་བསྒོ་བ། འདི་ལྟར་བཟང་པོ་སོང་ལ་ངའི་གླང་པོ་ཆེ་ས་སྲུང་གི་བུ་གླང་པོ་ཆེ་ཐམས་ཅད་ཀྱི་ཡོན་ཏན་དང་ལྡན་པ་ཁ་དྲུག་ཡོད་པ་དེ་ལ་ཞོན་ནས་ངས་ལྷ་མ་ཡིན་རྣམས་ཕམ་པར་བྱའོ་ཞེས་སྒོ་ཤིག །དེ་ནས་མ་ཏ་ལིས་
བརྒྱ་བྱིན་གྱི་བཀའ་མནོས་ནས། རང་གི་འདོད་པས་སྤྲུལ་པའི་པད་མའི་ཚལ་ན་གླང་པོ་ཆེ་ས་སྲུང་གི་བུ་གླང་པོ་ཆེ་མང་པོས་ཡོངས་སུ་བསྐོར་བ་ག་ལ་བ་དེར་སོང་ངོ་། །དེ་ནས་གླང་པོ་ཆེ་ཅང་ཤེས་དེ་ལ་འདི་སྐད་སྨྲས་སོ། །འདི་ལྟར་ལྷའི་དབང་པོ་བརྒྱ་
བྱིན་དེ་ཁྱོད་ལ་འབོད་དེ། ལྷ་མ་ཡིན་གྱི་གཡུལ་དུ་ཁྱོད་ལ་ཞོན་ནས་ལྷ་མ་ཡིན་རྣམས་ཕམ་པར་བྱའོ་ཞེས་གསུང་ངོ་། །དེ་ནས་གླང་པོ་ཆེ་ས་སྲུང་གི་བུ་མ་ཏ་ལི་ག་ལ་བ་དེར་སོང་སྟེ་ཕྱིན་ནས། ལྷའི་འདུན་ས་ཆོས་བཟང་ག་ལ་བ་དེར་སོང་ངོ་། །དེར་འོངས་
པ་དང་མ་ཏ་ལིས་བརྒྱ་བྱིན་ལ་སྨྲས་པ། ལྷའི་དབང་པོ་འདི་ལྟར་གླང་པོ་ཆེའི་མཆོག་དེ་མཆིས་སོ། །བརྒྱ་བྱིན་གྱི་རྫུ་འཕྲུལ་གྱིས་དེའི་ལུས་དེ་ལ་ཁ་སྐྱོན་མེད་པ་བརྒྱ་སྤྲུལ་པར་བྱེད་དེ། ཁ་རེ་རེ་ལ་སོ་དཀར་པོ་བཅུ་བཅུ། སོ་རེ་རེ་ལ་པད་མའི་རྫིང་
བུ་བཅུ་བཅུ། པད་མའི་རྫིང་བུ་རེ་རེ་ལ་པད་མ་སྟོང་སྟོང་། པད་མ་རེ་རེ་ལ་རི་བོ་བཅུ་བཅུ། རི་བོ་རེ་རེ་ལ་པོག་རི་བརྒྱ་བརྒྱ། པོག་རི་རེ་རེ་ལ་ལྷ་མོ་བརྒྱ་བརྒྱ། སིལ་སྙན་ཡན་ལག་ལྔ་དང་ལྡན་པས་གླུ་ལེན་བྲོ་རྡུང་ཞིང་། ཤིན་དུ་ཆགས་སུ་རུང་
བ་གཞན་དང་མི་འདྲ་བའི་གླུ་དབྱངས་དང་ཡང་དག་པར་ལྡན་པ་དག་ལེན་ཏེ། དེ་ལྟར་གླང་པོའི་མཆོག་ས་སྲུང་གི་བུ་ལ་ལྷའི་དབང་པོ་བརྒྱ་བྱིན་སྤྲུལ་པ་བྱེད་དོ། །གླང་པོ་ཆེའི་དབང་པོ་དེ་ཡང་ལུས་ཀུན་ནས་དཔག་ཚད་སྟོང་ཡོད་དོ། །ལྷའི་དབང་པོ་
<pb id="64.39b"/>
བརྒྱ་བྱིན་ལྷ་མ་ཡིན་རྣམས་ཕམ་པར་བྱ་བའི་ཕྱིར་སིལ་སྙན་དང་། རོལ་མོའི་སྒྲ་དང་། གླུ་དང་། ཅ་ཅོ་དང་། ག་ཞའི་སྒྲ་དབྱངས་འབྱིན་པ་རྣམས་ཀྱིས་རྣམ་པར་མཛེས་པ་ན་ཀུན་ནས་རྣམ་པ་དེ་ལྟ་བུ་དང་ལྡན་པའི་གླང་པོ་ཆེ་མཆོག་དཀར་པོ་དེ་ལ་ཞོན་
ནོ། །དེ་ནས་དེ་འགྲོ་བ་མངོན་པར་མཐོང་ནས། ལྷ་རྣམས་ཀྱང་ཤིང་རྟ་ཁ་དོག་རྣམ་པ་སྣ་ཚོགས་ལ་ཞོན་ཏེ། མཚོན་ཆ་སྣ་ཚོགས་ནི་ཐོགས། ལུས་ལ་རྒྱན་སྣ་ཚོགས་ནི་བཏགས། རྒོད་པ་དང་། རྩེ་བ་དང་། སྒྲ་དི་རི་རི་འདོན་པ་དང་། རབ་ཏུ་དགའ་
བའི་ཡིད་རྣམ་པ་དུ་མ་ཕྱིར་ཞིང་ཡིད་རབ་ཏུ་དགའ་བར་གྱུར་ཏོ། །དེ་ནས་ལྷའི་དབང་པོ་བརྒྱ་བྱིན་དབུས་ཀྱི་སྟན་ལ་འདུག་སྟེ། བསོད་ནམས་ཀྱི་སྟོབས་ཆེན་པོ་དང་ནི་ལྡན། ལྷའི་མཆོག་མང་པོས་ནི་ཡོངས་སུ་བསྐོར། གཞན་དང་མི་འདྲ་བར་ནི་
བརྗིད། ལྷ་རྣམ་པ་སྣ་ཚོགས་ཀྱིས་ནི་ཡོངས་སུ་བསྐོར་ཏེ། སུམ་བཅུ་རྩ་གསུམ་པའི་བདག་པོ་ཉི་མ་འབུམ་བས་ལྷག་པའི་འོད་ཀྱིས་ནམ་མཁའ་འགེངས་ཤིང་། སིལ་སྙན་དང་། གླུ་དབྱངས་རྣམ་པ་སྣ་ཚོགས་ཀྱིས་འགེངས་པ་ན། ནམ་མཁའི་
དཔག་ཚད་ཉི་ཁྲིར་བཀང་ནས་ལྷ་དང་ལྷ་མ་ཡིན་གྱི་གཡུལ་ག་ལ་བ་དེར་འཇུག་པར་བྱེད་དོ། །དེ་ནས་དེ་འཇུག་པ་ན། འཇིག་རྟེན་སྐྱོང་བ་རྣམས་བྲེད་སྐད་འབྱིན་ཅིང་། བརྒྱ་བྱིན་གྱི་དྲུང་དུ་ཕྱིན་ནས། འདི་ལྟར་ལྷའི་དབང་པོ་ལྷ་རྣམས་ཕམ་པར་བྱ་
བའི་ཕྱིར་རབ་དགོད་དང་། ཐགས་ཟངས་རིས་དག་མཆི་སྟེ། འདི་ལྟར་རྒྱ་མཚོ་ཐམས་ཅད་རབ་ཏུ་དཀྲུགས། རི་བོར་གཏོགས་པ་སྟོང་རབ་ཏུ་གཡོ་བར་བགྱིད། ལྷ་མ་ཡིན་རྣམས་སྒྲ་འཇེབས་པར་འབྱིན་ཏེ། ཤིན་དུ་འཇིགས་པའི་སྒྲ་
ཐོས་སོ། །གང་ཐོས་ནས་རྒྱ་མཚོ་ན་གནས་པ་ཉ་དང་ཀླུ་དག་ཀྱང་མཐུ་ཆུང་བར་གྱུར། སྲིན་པོ་དང་ཤ་ཟ་དག་ཀྱང་གུམ་པར་གྱུར། ཀླུའི་རྒྱལ་པོ་ཆོས་དང་མི་ལྡན་པ་རབ་འཇོམས་ལ་སོགས་པ་ནི་ཤིན་དུ་དགའ་ནས། འབྲུག་སྒྲ་འབྱིན། ཀླུའི་རྒྱལ་
པོ་ཆོས་དང་ལྡན་པ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་ནི་འདི་ལྟར་ལྷ་མ་ཡིན་གྱི་དབང་པོ་ཐགས་ཟངས་རིས་སའི་འོག་ནས་བྱུང་ངོ་སྙམ་ནས། ཡིད་དམན་པར་གྱུར་ཏེ། འབྲུག་སྒྲ་མི་སྒྲོགས། གསེར་གྱི་རི་བོ་དྲུག་ཁྲི་རི་རབ་དང་
<pb id="64.40a"/>
བཅས་པ་གང་ཡིན་པ་དེ་དག་ཐམས་ཅད་ཀྱང་གཡོ་བར་བགྱིད། འབྱུང་པོ་ཐམས་ཅད་ཀྱང་སྒྱིད་ལུག་པར་གྱུར་ནས། ཕྲེང་ཐོགས་དང་། རྟག་ཏུ་མྱོས་གནས་དང་། ལག་ན་ཡོལ་གོ་ཐོགས་པ་དང་། པི་བང་ཅན་གསུམ་པ་ཤིན་དུ་
སྒྱིད་ལུག་པ་རྣམས་ཀྱིས་བདག་ལྷའི་དབང་པོའི་དྲུང་དུ་མངགས་པ་ལགས་ན། ལྷ་ལན་དུ་བགྱི་བ་གང་ལགས་པ་དེ་བསྒྲུབ་དུ་གསོལ། འདི་ལྟར་བདག་ཅག་རྣམས་ཀྱིས་ནི་གནས་གསུམ་དུ་གཏོགས་པའི་ལྷ་མ་ཡིན་གྱི་དབང་པོ་གསུམ་པོ་མེ་ཏོག་ཕྲེང་
དང་། སྒྲ་གཅན་དང་། བརྟན་པ་དག་གཡུལ་དུ་ལན་བརྒྱ་འམ་སྟོང་དུ་ཐུབ་ལགས་སོ། །འཇིག་རྟེན་སྐྱོང་བ་རྣམས་ལས་དེ་སྐད་ཐོས་ནས། ལྷའི་དབང་པོས་དེ་དག་ལ་སྨྲས་པ། འཇིག་རྟེན་སྐྱོང་བ་རྣམས་འདི་དག་ཐམས་ཅད་ཇི་ལྟ་བ་བཞིན་བདག་
གིས་རིག་སྟེ། འདི་ལྟར་རབ་དགོད་དང་ཐགས་ཟངས་རིས་དག་ཆས་པའི་ཕྱིར་བདག་ཀྱང་དེ་དག་ཆད་པས་གཅད་པ་དང་། ལྷ་དེ་རྣམས་ཀྱི་སྐྱབས་དང་དཔུང་བྱ་བའི་ཕྱིར་འདི་ལྟར་བདག་འགྲོ་བར་བྱའོ། །བདག་ནི་ཆོས་ཀྱི་སྐྱབས། ཆོས་ཀྱི་དཔུང་གཉེན། 
ཆོས་ཀྱི་རྟེན། ཆོས་ཀྱི་རྒྱལ་མཚན། ཆོས་ཚོལ་བ་ཡིན་ཏེ། བདག་ནི་ཆོས་མ་ཡིན་པ་ལ་མི་དགའ་ལ། ཆོས་མ་ཡིན་པ་ལ་ཡིད་ཀྱང་མི་འཇུག་གོ། །ད་ལྟར་བདག་ཅག་ཡོན་ཏན་དེ་ལྟ་བུ་དང་ལྡན་པ་རྣམས་ལ་ནམས་ཀྱང་ཐུབ་པར་མི་འགྱུར་གྱིས། དེ་
དག་ལ་མ་འཇིགས་ཤིག་མ་འཇིགས་ཤིག །བདག་ཀྱང་དཔུང་གི་ཚོགས་རབ་ཏུ་མང་པོས་ལྷ་མ་ཡིན་ག་ལ་བ་དེར་འགྲོ་བར་བྱ་ཡིས། དེ་དག་ལ་འཇིགས་པར་མ་བྱེད་ཅིག །འཛམ་བུའི་གླིང་ན་ད་དུང་དུ་མར་འཛིན་པ་དང་། ཕར་འཛིན་པ་དང་། 
དགེ་སྦྱོང་དུ་འཛིན་པ་དང་། བྲམ་ཟེར་འཛིན་པ་དང་། བྱས་པ་གཟོ་བ་དང་། ཆོས་དང་ལྡན་ཞིང་ཆོས་སྐྱོང་བ་དང་། དམ་པའི་ཆོས་ལ་དགའ་བ་དང་། དམ་པའི་ཆོས་དང་དགེ་འདུན་ལ་གུས་པ་དང་། ལས་དང་འབྲས་བུའི་དེ་ཉིད་རིག་པ་དང་། 
གསོ་སྦྱོང་ལ་ཉེ་བར་གནས་པ་དང་། སྦྱིན་པ་དག་སྦྱིན་པར་བྱེད། བསོད་ནམས་བྱེད་པའི་རང་བཞིན་ཅན་དག་རྗེས་སུ་སྦྱོང་བར་བྱེད། ཡེ་ཤེས་ལ་གོམས་པར་བྱེད། དེ་ལ་ཡིད་ཞུགས་པར་བྱེད་པ་དག་ཡོད་ལ། བདག་གིས་ཀྱང་ཆོས་དང་འཐུན་
<pb id="64.40b"/>
པའི་ཆོས་ཀྱི་རང་བཞིན་ཅན་བསྒྲུབས་ཏེ། དེ་དག་དང་བདག་ཅག་ཉུང་གིས་ཀྱང་ལྷ་མ་ཡིན་དུ་གཏོགས་པ་རྣམས་ཀྱིས་འཇིགས་པ་མེད་དོ། །དེ་སྐད་སྨྲས་ནས་ལྷའི་དབང་པོ་བཻདཱུརྱའི་རི་ག་ལ་བ་དང་། རྒྱལ་ཆེན་བཞིའི་ལྷ་རྣམས་ག་ལ་བ་དེར་སོང་
སྟེ། དེ་དག་མངོན་པར་མཐོང་ནས་ལྷའི་དབང་པོས་སྨྲས་པ། འཇིག་རྟེན་སྐྱོང་བ་དག་རྒྱལ་ཆེན་བཞིའི་ལྷ་འདི་དག་འཁོད་པ་ནི་ལྷ་མ་ཡིན་རྣམས་ཕམ་པར་བྱ་བའི་ཕྱིར་འཁོད་པ་ཡིན་ནོ། །ལྷའི་དབང་པོས་དེ་སྐད་སྨྲས་པ་དང་། འཇིག་རྟེན་སྐྱོང་བ་
དག་གིས་སླར་སྨྲས་པ། འདི་ལྟར་རྒྱལ་ཆེན་བཞིའི་ལྷ་འདི་དག་ནི་བརྒྱ་བྱིན་ཁྱོད་ལ་རྟེན། ཁྱོད་ལ་སྐྱབས་ཚོལ། ཁྱོད་ལ་གནས་པ་ཁོ་ན་ལགས་ཏེ། ལྷ་མ་ཡིན་གྱི་དབང་པོ་ཚོགས་དང་བཅས་པ་ཡང་རྩིས་ལ་མ་ཆགས་པར་བགྱིད་དོ། །
དེ་སྐད་སྨྲས་པ་ན་སུམ་བཅུ་རྩ་གསུམ་པའི་ལྷ་རྣམས་བརྒྱ་བྱིན་ལ། ལྷའི་དབང་པོ་བརྒྱ་བྱིན་སྔོན་དུ་འདྲེན་པ་དང་བཅས་པར་རྒྱལ་བར་སྤྱོན་ཅིག་ཅེས་གསོང་པོར་སྨྲ་ཞིང་བསྟོད་པར་བྱེད་དོ། །དེ་ལྷའི་ཚོགས་ཀྱིས་བསྟོད་ཅིང་རྒྱལ་ཆེན་བཞིའི་
ལྷ་ག་ལ་བ་དེར་འདོང་བར་བྱེད་དོ། །དེ་ནས་ལྷའི་དབང་པོ་འཁོར་དང་བཅས་པ་ཤིང་རྟ་འབུམ་ཕྲག་དུ་མ་དང་ལྷའི་ཚོགས་ཀྱིས་ནི་ཡོངས་སུ་བསྐོར། གླང་པོ་ཆེ་ས་སྲུང་གི་བུ་ལ་ནི་སྔ་མ་བཞིན་ཞོན། རིན་པོ་ཆེ་སྣ་བདུན་གྱིས་ནི་མཛེས་པར་བྱས། 
ནམ་མཁའ་ལྟར་རྟག་ཏུ་ལུས་འོད་ཀྱིས་ནི་གསལ་བར་བྱས། ཕྱོགས་བཅུར་རོལ་མོའི་སྒྲ་དང་། སིལ་སྙན་གྱི་སྒྲ་དུ་མས་ནི་བཀང་། ལྷ་ཡིད་རབ་ཏུ་དགའ་བ་འབུམ་ཕྲག་དུ་མས་ནི་ཡོངས་སུ་བསྐོར། རི་རབ་ཐམས་ཅད་ལ་གནས་པའི་དྲི་
ཟ་རྣམས་ཀྱིས་ནི་མཛེས་པར་བྱས། ལྷ་དང་དྲང་སྲོང་གི་ཚོགས་རྣམས་ཀྱིས་ནི་མངོན་པར་བསྟོད་དེ། བདེ་བ་དཔེ་མེད་པ་ཉམས་སུ་མྱོང་ཞིང་ལས་ཀྱི་འབྲས་བུ་ཤིན་དུ་ལེགས་པ་ལ་སྤྱོད་པ་འོང་བ་དག་མཐོང་ནས་རྒྱལ་ཆེན་བཞིའི་ལྷ་རྣམས་ཡིད་
རབ་ཏུ་དགའ་བར་གྱུར་ཏོ། །དེ་ནས་དེ་དག་མངོན་པར་མཐོང་ནས་སྨྲས་པ། འདི་ལྟར་ང་ནི་ལྷ་མ་ཡིན་ཕམ་པར་བྱ་བའི་ཕྱིར་ད་དཔུང་ཆེན་པོ་དང་ལྷགས་པ་ཡིན་གྱིས་མ་འཇིགས་ཤིག་མ་འཇིགས་ཤིག །དེ་ཐོས་ནས་རྒྱལ་ཆེན་བཞིའི་
<pb id="64.41a"/>
ལྷ་རྣམས་ཡིད་རབ་ཏུ་དགའ་སྟེ་འདི་སྐད་སྨྲས་སོ། །ལྷའི་དབང་པོ་འདི་ལྟར་ལྷ་མ་ཡིན་འདི་དག་བདག་ཅག་འབའ་ཤིག་གིས་ཀྱང་ཕམ་པར་བགྱི་བའི་སླད་དུ་མཆིས་པ་ལགས་ན། ལྷའི་དབང་པོ་དང་བཅས་པས་ལྟ་སྨོས་
ཀྱང་ཅི་འཚལ་ཏེ། ཁྱོད་ཀྱི་དཔུང་གིས་བདག་ཅག་བསྐྱབས་པས་ན། ལྷ་མ་ཡིན་དུ་གཏོགས་པའི་འཇིགས་པ་ཆུང་ཟད་ཀྱང་མ་མཆིས་སོ། །དེ་སྐད་སྨྲས་ནས་ལྷ་མ་ཡིན་ལྟ་བ་ཁོ་ནར་འདོད་པ་དེ་ལ་མངོན་དུ་ཕྱོགས་པ་ལྷ་རྣམས་ཀྱི་
དབང་པོ་བརྒྱ་བྱིན་དེ་ག་ལ་བ་དེར་ཡོངས་སུ་བསྐོར་ཏེ། འཁོད་པ་རྣམས་འདི་ལྟར་ལྷ་མ་ཡིན་གྱི་དབང་པོ་ཐགས་ཟངས་རིས་དེ་ལྷ་མ་ཡིན་གྱི་དབང་པོ་སྒྲ་གཅན་དང་། བརྟན་པ་དང་། མེ་ཏོག་ཕྲེང་དང་། ལྷན་ཅིག་དུས་ཇི་སྲིད་ཅིག་ན་འོང་བར་
འགྱུར་སྙམ་མོ། །དེ་ལྟར་ལྕགས་ཀྱི་ཡ་ལད་མི་ཕྱེད་པ་བགོས་པ། ལག་ན་མཚོན་ཆ་སྣ་ཚོགས་ཐོགས་པ། ལྷ་མ་ཡིན་ཕམ་པར་བྱ་བའི་ཕྱིར་གཡུལ་དུ་ཆས་པ། ཡིད་གཅིག་ཏུ་གྱུར་པ་དག་རིན་པོ་ཆེ་རྣམ་པ་སྣ་ཚོགས་ཀྱིས་མཛེས་པར་
བྱས་པའི་ཤིང་རྟ་ལ་ཞོན་པ་རྣམས་འཁོད་དོ། །དེ་ལྟར་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་ཀླུ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་གཡུལ་འགྱེད་པར་ཤིན་དུ་ཆས་པ། བརྒྱ་བྱིན་ལ་ལྟ་ཞིང་བཀའ་གུས་པར་ནོད་པ་དག །བརྒྱ་
བྱིན་གྱིས་བཀའ་ཅི་ཞིག་སྩོལ་བར་འགྱུར་སྙམ་ཞིང་འཁོད་དེ། དེ་ལྟར་སའི་འོག་མཐའ་དག་ཀུན་ལ་མངོན་པར་རྟོག་པར་འདོད་པ་རྣམས་ལ་འདི་ལྟར་ལྷ་མ་ཡིན་གྱི་དབང་པོ་བཞི་ལྷ་མ་ཡིན་འཁོར་དང་བཅས་པ་ཐམས་ཅད་ཀྱིས་ཡོངས་སུ་བསྐོར་བ། 
ལག་ན་མཚོན་ཆ་དང་། ལག་ཆ་སྣ་ཚོགས་བྱེ་བ་ཕྲག་དུ་མ་ཐོགས་པ་ལག་པར་ཤིན་དུ་བསྡུས་པ། ལག་པའི་སོར་མོས་འཛིན་པ་རྣམས་ཀྱིས་ཡོངས་སུ་བསྐོར་བ་དག་མས་ཆ་བར་བྱེད་དོ། །དེ་དག་གི་ཕྱི་བཞིན་དུ་ཡང་འབུམ་ཕྲག་བྱེ་བ་
དུ་མ་དག་གིས་ཡོངས་སུ་བསྐོར་ཅིང་། རི་རབ་ཐམས་ཅད་མཐུ་ཆེན་པོས་སྒུལ་བར་བྱེད་པ། ལྷ་མ་ཡིན་དེ་དག་ཐམས་ཅད་དང་བཅས་པ། དཔུང་དང་བརྩོན་འགྲུས་ལྷག་པར་ཆེ་བ། མཚོན་ཆ་དཔག་ཏུ་མེད་པ་ལ་མཁས་པ། 
<pb id="64.41b"/>
རི་རབ་གཉིས་ལྟ་བུར་ཆ་བ་ན། ཀླུའི་རྒྱལ་པོ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་རབ་འཇོམ་ལ་སོགས་པས་སའི་འོག་གི་བདག་པོ་ཐགས་ཟངས་རིས་དང་། རབ་དགོད་ཡོངས་སུ་བསྐོར་ཏོ། །དེ་ནས་དེ་ལྟར་ལྷ་དང་ལྷ་མ་ཡིན་
འཁོད་པ་དག་ལྷ་རྣམས་ཀྱིས་ནི་ནམ་མཁའ་བཀང་ནས་འཁོད། ལྷ་མ་ཡིན་རྣམས་ཀྱིས་ཀྱང་རྒྱ་མཚོ་ཁེབས་པར་འཁོད་དེ། ངོ་མཚར་གྱི་ཡིད་ཀྱིས་ཕན་ཚུན་འཐབ་པ་ལ་ཤིན་དུ་མོས་པ། ཕན་ཚུན་དུ་འབོད་པར་འདོད་པ་ན། དེ་ལྟར་ཀླུའི་
རྒྱལ་པོ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་དང་། འཇིག་རྟེན་སྐྱོང་བ་དེ་དག་དང་ལྷན་ཅིག་འཁོད་པ་རྣམས་འདི་ལྟར་ལྷའི་དབང་པོས་བདག་ཅག་གི་མདུན་ན་ལྷ་མ་ཡིན་དེ་ལྟར་འཁོད་པ་འདི་དག་ལ། ལྷ་མ་ཡིན་དང་བདག་ཅག་
འཐབ་མོ་གྱིས་ཤིག་ཅེས་ཇི་སྟེ་བཀའ་མི་སྩོལ་ཞེས་བརྗོད་དོ། །དེ་ནས་ལྷའི་དབང་པོས་དེ་དག་ལ་འདི་སྐད་སྨྲས་སོ། །འདི་ལྟར་འཇིག་རྟེན་སྐྱོང་བ་དག་འཛམ་བུའི་གླིང་དུ་རིངས་པར་མངག་པར་བྱ་སྟེ། ཀྱེ་འཛམ་བུའི་གླིང་ན་མར་འཛིན་པ། 
ཕར་འཛིན་པ། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་དག་ཡོད་དམ་མེད། དེ་ལྟར་བརྟགས་ནས་ལྷ་མ་ཡིན་རྣམས་ཕམ་པར་བྱའོ། །ལྷ་དག་ནི་ཆོས་སྐྱོབ་པ་ཡིན། ཆོས་ཀྱི་གནས་ཡིན་ཏེ། ཆོས་འཕེལ་བ་ན་ལྷ་རྣམས་
འཕེལ་བར་འགྱུར་ལ། ཆོས་འགྲིབ་པ་ན་ལྷ་རྣམས་འགྲིབ་པར་འགྱུར་རོ། །དེ་ལྟར་འཇིག་རྟེན་སྐྱོང་བ་དག་མི་ཡུལ་འཛམ་བུའི་གླིང་དུ་བདག་གིས་མངག་པར་བྱའོ། །དེ་སྐད་སྨྲས་ནས། ལྷའི་དབང་པོ་བརྒྱ་བྱིན་གྱིས་འཇིག་རྟེན་སྐྱོང་བ་
རྣམས་ལ་བསྒོ་བ། ཁྱེད་འཛམ་བུའི་གླིང་དུ་མྱུར་དུ་དེང་ལ། འདི་ལྟར་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ། མར་འཛིན་པ། ཕར་འཛིན་པ། རིགས་ཀྱི་གཙོ་བོའི་རྗེས་སུ་འཇུག་པ། གསོ་སྦྱོང་ལ་ཉེ་བར་གནས་པ། སྦྱིན་
པ་གཏོང་བ། ཚུལ་ཁྲིམས་བསྲུང་བ། བག་ཡོད་པ་རྣམས་བག་ཡོད་པར་གནས་པ། རང་གི་ཆོས་ཀྱི་རྗེས་སུ་འཇུག་པ་དག་ལ་སོ་སོར་རྟོགས་ཤིག །དེ་སྐད་བསྒོ་བ་དང་། འཇིག་རྟེན་སྐྱོང་བ་བཞི་མདའ་འཕངས་པ་ལྟར་ཤིན་ཏུ་
<pb id="64.42a"/>
མགྱོགས་པར་འཛམ་བུའི་གླིང་དུ་དོང་ངོ་། །དོང་ནས་གནས་ནས་གནས། གྲོང་ནས་གྲོང་། གྲོང་ཁྱེར་ནས་གྲོང་ཁྱེར། གྲོང་རྡལ་ནས་གྲོང་རྡལ། བཞི་མདོ་ནས་བཞི་མདོ། ཡུལ་ནས་ཡུལ། ལྗོངས་ནས་ལྗོངས། 
ཐམས་ཅད་དུ་སོ་སོར་རྟོག་པར་བྱེད་དེ། ཀྱེ་འདི་དག་མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ་དག་སུ་ཡོད། རིགས་ཀྱི་རྒན་རབས་རྗེས་སུ་སྐྱོང་བ་དག་སུ་ཡོད་ཅེས་དེ་ལྟར་འཛམ་བུའི་གླིང་འདི་མ་ལུས་
པར་སོ་སོར་རྟོག་པར་བྱེད་དོ། །དེ་དག་གིས་འཛམ་བུའི་གླིང་ན་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི། མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ། རིགས་ཀྱི་རྒན་རབས་རྗེས་སུ་སྐྱོང་སྟེ། འཛམ་
བུའི་གླིང་གི་མི་རྣམས་ཆོས་ཐམས་ཅད་དང་ལྡན་པར་མཐོང་ངོ་། །དེ་དག་གིས་དེ་ལྟར་རིག་ནས་ཡིད་དགའ་སྟེ། མདའ་འཕངས་པ་ལྟར་ཤིན་དུ་མགྱོགས་པར་ལྷ་རྣམས་ཀྱི་དབང་པོ་བརྒྱ་བྱིན་ག་ལ་བ་དེར་འོངས་ནས་ཡིད་ཤིན་དུ་དགའ་བ་དེ་དག་གིས་ལྷའི་
དབང་པོ་བརྒྱ་བྱིན་ལ་འདི་སྐད་སྨྲས་སོ། །ལྷ་རྣམས་ཀྱི་དབང་པོ་བརྒྱ་བྱིན་དགྱེས་པར་མཛད་དུ་གསོལ། འཛམ་བུའི་གླིང་ན་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་
པ། རིགས་ཀྱི་རྒན་རབས་རྗེས་སུ་སྐྱོང་བ། སྦྱིན་པ་གཏོང་བ། བསོད་ནམས་བགྱིད་པ་དག་མཆིས་ཏེ། ལྷའི་ཕྱོགས་ནི་རབ་ཏུ་འཕེལ་བར་བགྱིད་ལ། ལྷ་མ་ཡིན་གྱི་ཕྱོགས་ནི་ཡོངས་སུ་འགྲིབ་པར་བགྱིད་ལགས་སོ། །དེ་སྐད་སྨྲས་པ་
དང་། ལྷའི་དབང་པོ་བརྒྱ་བྱིན་ཡིད་རབ་ཏུ་དགའ་ནས། འཇིག་རྟེན་སྐྱོང་བ་དག་ལ་སྨྲས་པ། འདི་ལྟར་འཛམ་བུའི་གླིང་ན་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་དག་ཡོད་པས་ན། བདག་ཅག་གིས་ལྷ་མ་ཡིན་གྱི་ཕྱོགས་ཕམ་
པར་བྱ་ཡིས་ལྷ་ཁྱོད་ཀུན་ཡིད་དགའ་བར་གྱིས་ཤིག །དེ་སྐད་ཐོས་ནས་ལྷ་རྣམས་ཡིད་རབ་ཏུ་དགའ་བ་སྐྱེས་ཏེ། ཡིད་དགའ་བ་བཅུ་འགྱུར་དུ་སྐྱེས་པའི་སྟོབས་ཀྱིས་བརྒྱ་བྱིན་ལ་སྨྲས་པ། ལྷའི་དབང་པོ་ཅི་ལ་གཞེས་ཅི་ལ་
<pb id="64.42b"/>
གཞེས་དགྲ་ལས་རྒྱལ་བར་སྤྱོན་ཅིག །ཁྱོད་ཀྱི་བཀའ་དྲིན་ལ་བདག་ཅག་གིས་ལྷ་མ་ཡིན་རྣམས་ཕམ་པར་བགྱིའོ། །དེ་སྐད་སྨྲས་པ་དང་། ལྷའི་དབང་པོས་ཀླུའི་རྒྱལ་པོ་ནོར་རྒྱས་ཀྱི་བུ་དང་། འཇོག་པོ་ལ་སོགས་པ་ལ་འདི་སྐད་
སྨྲས་སོ། །ཆོས་དང་མི་ལྡན་པ་ཀླུ་རབ་འཇོམ་ལ་སོགས་པ་དང་། ལྷ་མ་ཡིན་ཐགས་ཟངས་རིས་དང་། རབ་དགོད་ལ་སོགས་པ་ཐམས་ཅད་གཞོམ་པའི་ཕྱིར་ཁྱེད་རྒྱུགས་ཤིག་རྒྱུགས་ཤིག །དེ་སྐད་སྨྲས་པ་དང་། ཀླུའི་བདག་པོ་འཇོག་པོ་དང་། 
ནོར་རྒྱས་ཀྱི་བུ་ལ་སོགས་པ་ཀླུའི་བདག་པོ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་ལྷ་མ་ཡིན་གྱི་ཕྱོགས་སུ་གནས་པ་རབ་འཇོམ་ལ་སོགས་པ་ག་ལ་བ་དེ་དག་གི་དྲུང་དུ་ཁྲོས་པའི་ཤུགས་ཀྱིས་མེ་ཆར་ལྟར་འབེབས་ཤིང་རྒྱུག་གོ། །དེ་ནས་
རབ་འཇོམ་ཡང་ཐགས་བཟངས་རིས་དང་རབ་དགོད་ཀྱིས་བསྒོ་བ་དང་། དེ་དག་འོང་བ་མངོན་པར་མཐོང་ནས་གློག་ཆར་ལྟར་མངོན་པར་འབེབས་སོ། །དེ་རབ་ཏུ་འབར་བ་དེ་དག་ཐམས་ཅད་ཚ་བའི་སྡུག་བསྔལ་མངོན་པར་མྱོང་ཞིང་དེ་ནས་ཡང་ཕམ་པ་
དག་ལྷ་མ་ཡིན་གྱི་དཔུང་ག་ལ་བ་དེར་རྒྱུག་པར་བྱེད་དོ། །དཔུང་དང་མཐུ་ཉམས་པ་དེ་ལྷ་མ་ཡིན་གྱི་ནང་དུ་སོང་ནས་འདི་སྐད་སྨྲས་སོ། །ཉམས་པ་བདག་ཅག་གིས་རྒྱལ་བར་དཀའ་སྟེ། བདག་ཅག་འདུས་ན་ནི་བསྒྲིམ་མི་དགོས་པར་ལྷ་རྣམས་
ལས་རྒྱལ་བར་ནུས་སོ། །དེ་སྐད་སྨྲས་ནས། དེ་ནས་ཡང་ཀླུའི་རྒྱལ་པོ་འཇོག་པོ་དང་། ནོར་རྒྱས་ཀྱི་བུ་ལ་སོགས་པ་ག་ལ་བ་དེར་དོང་བ་དང་། དེ་དག་འོང་བ་འཇོག་པོ་དང་། ནོར་རྒྱས་ཀྱི་བུ་དེས་མཐོང་ནས་སྨྲས་པ། འདི་ལྟར་རབ་འཇོམ་
བདག་ཅག་གི་དྲུང་དུ་འོང་བ་ཆད་པ་དྲག་པོས་གཅད་པར་བྱའོ། །གཞན་དུ་ན་དེ་ཡང་དང་ཡང་དུ་བདག་ཅག་ལ་འཚེ་བར་བྱེད་དོ། །དེ་སྐད་སྨྲས་ནས། ཀླུའི་རྒྱལ་པོ་རབ་འཇོམ་ལ་སོགས་པ་ག་ལ་བ་དེར་བརྒྱུགས་ནས། འཇོག་པོ་དེས་
རབ་འཇོམ་དེ་བཟུང་ནས་སྟེང་དུ་མེའི་ཆར་ཕབ་བོ། །དེ་མེའི་ཆར་དེས་རི་དང་བཅས་པ་རབ་ཏུ་སྲེག་པ་ན། སྲོག་འདོད་པ་ལྷ་མ་ཡིན་གྱི་ཕྱོགས་ག་ལ་བ་དེར་རྒྱུག་པར་བྱེད་དོ། །དེ་ལྟར་དེ་འོངས་པ་མངོན་པར་མཐོང་ནས། ལྷ་མ་ཡིན་གྱི་
<pb id="64.43a"/>
དབང་པོ་སྒྲ་གཅན་གྱིས་ལྷ་མ་ཡིན་གྱི་དབང་པོ་དེ་དག་ལ་སྨྲས་པ། འདི་ལྟར་ཀླུ་ཕམ་པ་དེ་དག་ལ་ཁྱེད་ཡིད་དྲང་པོར་ལྟོས་ཤིག །དེ་སྐད་སྨྲས་ནས། བདག་དང་བཅས་པའི་དཔུང་དེས་བརྒྱུགས་སོ། །དེ་འོང་བ་མཐོང་ནས་
ལྷ་ལག་ན་ཡོལ་གོ་ཐོགས་པ་རྣམས་ཀྱིས་ཀྱང་བརྒྱུགས་ཏེ། དེ་ལྟར་དེ་དག་ཕན་ཚུན་འོང་བ་ན། རྒྱ་མཚོའི་དབུས་སུ་ལྷ་དང་ལྷ་མ་ཡིན་རིའི་རྩེ་མོ་མི་བཟད་པ་འཕེན་པ། ཤིན་དུ་འཇིགས་སུ་རུང་བ། ཤིན་དུ་བཟོད་པར་དཀའ་བའི་
གཡུལ་བཀྱེའོ། །ལྷ་དང་ལྷ་མ་ཡིན་རྣམ་པར་འཁྲུགས་པ་དེས་ལྷ་མ་ཡིན་རྒྱ་མཚོ་ན་རྒྱུ་བ་འབུམ་ཕྲག་དུ་མ་དག་ལས་ཁ་ཅིག་ནི་འོན་པར་གྱུར། ཁ་ཅིག་ནི་སྲོག་དང་བྲལ་ལོ་ལྷ་དང་ལྷ་མ་ཡིན་དེ་དག་རྣམ་པར་འཁྲུགས་པས། མཚོན་ཆ་
འབུམ་ཕྲག་ཉམ་ང་བ་ཆར་ལྟར་བབ་པའི་གཡུལ་བཀྱེའོ། །དེ་ནས་ཁྱད་པར་ནི་འདི་ཡོད་དེ། ལྷ་གང་གི་རྐང་པ་བཅད་ན་སླར་ནད་མེད་པར་སྐྱེ་བར་འགྱུར། ལག་པ་བཅད་ན་ཡང་ནད་མེད་པར་སྐྱེ་བར་འགྱུར། དེ་ལྟར་ཡན་ལག་དང་ཉིང་ལག་
ཐམས་ཅད་བཅད་ཅིང་གཏུབས་ཀྱང་སྐྱེ་བར་འགྱུར་ཏེ། ནད་མེད་པ་དང་། གནོད་པ་མེད་པ་དང་། མདོག་ཉམས་པར་མི་འགྱུར་ལ། དེའི་ཚེ་སྐྱེ་ཞིང་འབྱུང་བར་འགྱུར་རོ། །མགོ་བཅད་པ་ནི་མ་གཏོགས་ཏེ། ལྷ་རྣམས་ཀྱི་དགྲ་ཡང་ཞི་བར་འགྱུར་
རོ། །ལྷ་མ་ཡིན་རྣམས་ཀྱང་ཇི་ལྟར་མི་རྣམས་ལ་མཚོན་ཆས་བཏབ་ན་གནོད་པ་དེ་ལྟར་ལྷ་མ་ཡིན་རྣམས་ལ་ཡང་དེ་བཞིན་དུ་འབྱུང་སྟེ། ལྷ་དང་ལྷ་མ་ཡིན་དག་ནང་གི་ཁྱད་པར་ནི་དེ་ལྟ་བུ་ཡིན་ཏེ། དེ་ལྟར་ལྷ་ལག་ན་ཡོལ་གོ་ཐོགས་པ་རྣམས་དང་། ལྷ་
མ་ཡིན་སྒྲ་གཅན་གྱི་སར་གཏོགས་པ་རྣམས་ཀྱི་ཁྱད་པར་ནི་དེ་ལྟ་བུ་ཡིན་ནོ། །དེ་ནས་ལྷ་ལག་ན་ཡོལ་གོ་ཐོགས་པ་རྣམས་ཀྱིས་རི་རྩེ་མོ་ཅན་དུ་མ་བླངས་ནས་ལྷ་མ་ཡིན་ག་ལ་བ་དེར་བརྒྱུགས་ཏེ། རི་ཆར་ལྟར་འབེབས་པ་དེས་ལྷ་མ་ཡིན་དེ་དག་གི་
དཔུང་བརྒྱ་འམ། སྟོང་དུ་བཅོམ་མོ། །དེ་བཅོམ་པ་མངོན་པར་མཐོང་ནས། སྒྲ་གཅན་གྱིས་རི་དཔག་ཚད་གསུམ་པ་བླངས་ནས་བརྒྱུགས་སོ། །ལྷ་ལག་ན་ཡོལ་གོ་ཐོགས་པ་རྣམས་ཀྱིས་དེ་ལྟར་འོང་བ་མངོན་པར་མཐོང་ནས། མཚོན་ཆ་དང་
<pb id="64.43b"/>
ལག་ཆ་ཐོགས་ཏེ། ལྷ་མ་ཡིན་ག་ལ་བ་དེར་བརྒྱུགས་སོ། །རི་དེ་མཚོན་ཆ་ཆར་ལྟར་ཕབ་པ་དེས་ཇི་ལྟར་བྱེ་མ་བཞིན་དེ་ལྟར་ཞིབ་མོར་བརླགས་ནས་རྒྱ་མཚོའི་ནང་དུ་གཏོར་ཏོ། །དེ་འོང་བ་མངོན་པར་མཐོང་ནས་དུད་འགྲོའི་ངོ་བོ་སེམས་
ཅན་གྱི་ཐ་མ་སྒྲ་གཅན་དེ་ཡོངས་སུ་ཡི་ཆད་དོ། །མཚོན་ཆ་ཆར་ལྟར་འབབ་པ་ན་ལྷ་མ་ཡིན་གྱི་དཔུང་ག་ལ་བ་དེར་བརྒྱུགས་སོ། །ལྷ་མ་ཡིན་གྱི་དབང་པོ་བརྟན་པས་དེ་འོང་བ་མངོན་པར་མཐོང་ནས། རང་གི་འཁོར་རྣམས་ལ་སྨྲས་པ། རི་
རབ་གཉིས་ཀྱི་ཚད་ལྟར་འདུག་པ་ཆས་པ་འདི་གཅིག་པུས་ལྷ་འདི་དག་ཐམས་ཅད་ཆད་པས་གཅད་པར་ནུས་སུ་གཤའ་ལྟ་ཞིག་ན། འདི་ལྟར་བོང་ཚོད་འབའ་ཤིག་ཆེར་ཟད་དེ་མཐུ་ཆུང་ནས་ལྷ་རྣམས་ཀྱིས་བསྔགས་པ་དང་། མགོན་འདོད་
པ། སྐྱབས་འདོད་པ། དཔུང་གཉེན་འདོད་པ། ལྷ་མ་ཡིན་ག་ལ་བ་དེར་རྒྱུག་པར་བྱེད་པ། ལྷ་མ་ཡིན་ཕལ་པ་དང་མཚུངས་པ་འདི་ནི་མཐུ་དམན་པ་ཡིན་ལ་སྨད་པ་ཉིད་ཡིན་ནོ། །འདིའི་མདུན་ན་འཐབ་པར་གནས་པ་ལྷ་ལག་ན་
ཡོལ་གོ་ཐོགས་པ་གང་ཡིན་པ་འདི་དག་ནི་སྙིང་སྟོབས་ཆེ་བ་ཡིན་ནོ། །དེ་སྐད་སྨྲས་ནས། ལྷ་མ་ཡིན་གྱི་དབང་པོ་བརྟན་པ་རང་གི་འཁོར་དང་ཡང་ལྷན་ཅིག་ལྷ་མ་ཡིན་མཆོག་ཏུ་རྒྱ་ཆེ་བ་མགུལ་ཕྲེང་དང་ཡང་ཐབས་གཅིག་ཏུ་གཡུལ་
འགྱེད་པའི་ཕྱིར་ལྷ་ལག་ན་ཡོལ་གོ་ཐོགས་པ་ག་ལ་བ་དེར་རྒྱུག་པར་བྱེད་དོ། །ལྷ་རྣམས་ཀྱིས་བརྟན་པ་དང་དེ་དག་ལྷན་ཅིག་འོང་བ་མཐོང་ནས་ལྷ་ཕྲེང་ཐོགས་རྣམས་ལ་སྨྲས་སོ། །འདི་ལྟར་བརྟན་པ་བདག་ཉིད་ཐམས་ཅད་ལྷ་ལག་ན་ཡོལ་
གོ་ཐོགས་པ་རྣམས་ཀྱི་དྲུང་དུ་རྒྱུག་གིས་ལྷ་རྣམས་ཀྱང་རྒྱུགས་ཤིག་རྒྱུགས་ཤིག །དེ་སྐད་སྨྲས་ནས་དེ་ནས་ཡང་ལྷ་མ་ཡིན་གྱི་དབང་པོ་སྒྲ་གཅན་དང་། བརྟན་པ་ག་ལ་བ་དེར་དོང་ངོ་། །དེ་ནས་ཡང་སྒྲ་གཅན་དེ་བརྟན་པས་ཕྱིར་བཟློག་སྟེ། 
ཁོང་བརྟ་བརྟ་ནས་དེ་ནས་ཡང་ཕན་ཚུན་འདུས་ཏེ། ལུས་ཀྱི་མཐུ་དང་དཔུང་ཚོལ་བར་འདོད་པ་འདུས་པ་དག་ལྷ་ག་ལ་བ་དེར་ཕྱིར་ལོག་པ་དང་། ལྷ་ལག་ན་ཡོལ་གོ་ཐོགས་པ་དང་། ལྷ་མ་ཡིན་སྒྲ་གཅན་གྱི་སར་གཏོགས་པ་མགུལ་ཕྲེང་དེ་
<pb id="64.44a"/>
དག་དང་ཕན་ཚུན་དགྲར་གྱུར་པ། ཕན་ཚུན་མི་བཟོད་པ། སོ་སོའི་དཔུང་ཆེན་པོའི་གཡུལ་འགྱེད་དེ། རིའི་རྩེ་མོ་རྣམས་དང་། བྲག་གི་རྩེ་མོ་རྣམས་དང་། མདའ་ཆར་ལྟར་འབབ་པ་རྣམས་དང་། མཚོན་ཆར་ལྟར་འབབ་
པ་རྣམས་དང་། ཤིང་ལྗོན་པ་ཆར་ལྟར་འབབ་པ་རྣམས་ཀྱིས་རྟག་ཏུ་ནམ་མཁའ་ཕན་ཚུན་མུན་པ་ཐིབས་པོ་ལྟར་གསལ་བར་མི་མངོན་ཏེ་བར་ཆད་བྱེད་པ་བྱེ་བ་འབུམ་ཕྲག་དུ་མའི་གཡུལ་དཔེ་མེད་པ་འགྱེད་དོ། །དེ་ལྟར་ལྷ་རྣམས་ཀྱི་ཡན་
ལག་དང་ཉིང་ལག་བཅད་ཅིང་གཏུབས་པ་དག་ནི་དེ་ནས་ཡང་སྔ་མ་བཞིན་སླར་སྐྱེའོ། །ལྷ་མ་ཡིན་རྣམས་ཀྱི་ཡན་ལག་དང་ཉིང་ལག་དུ་མ་བཅད་པ་དག་ནི་ནད་དང་བཅས་པར་འགྱུར་ལ། སྐྱེ་བར་ཡང་མི་འགྱུར་རོ། །མགོ་བཅད་པ་རྣམས་
ཀྱང་མི་དང་འདྲ་བར་མི་སྐྱེའོ། །ལྷ་རྣམས་ཀྱང་མགོ་བཅད་པ་དང་། རྐེད་པ་བཅད་པ་ཡང་འཆི་བར་འགྱུར་རོ། །དེ་ལྟར་ལྷ་མ་ཡིན་ཇི་ལྟ་བ་དེ་ལྟར་ལྷ་རྣམས་ཟད་པར་མི་འགྱུར་རོ། །དེ་ནས་ལྷ་དང་ལྷ་མ་ཡིན་རྣམ་པར་ཉམས་པ་ན་ལྷ་མ་ཡིན་
རྣམས་ཤིན་དུ་ཟད་པ་དེ་ལྟར་ལྷ་རྣམས་ནི་མ་ཡིན་ནོ། །དེ་ནས་ལྷག་མ་ཕྱེད་ཙམ་ལུས་པ་ལྷ་རྣམས་ཀྱིས་བཅོམ་པ། སྐྱབས་འདོད་པ། དཔུང་གཉེན་འདོད་པ་དག་སའི་འོག་གི་སྒོ་ག་ལ་བ་དེར་རྒྱུག་པར་བྱེད་དེ། སྒྲ་ཧ་ཧ་འབྱིན་པའི་
ལྷ་རྣམས་ཀྱིས་ཉེ་བར་བཅོམ་པ། བརྩོན་འགྲུས་ཆུང་བ། སྐྱབས་ཞན་པ། སྲོག་དམན་པ་དག་ལྷ་མ་ཡིན་གྱི་དབང་པོ་བརྟན་པ་དང་ཡང་ལྷན་ཅིག་སྒྲ་གཅན་དང་ཡང་ལྷན་ཅིག་ཏུ་བྲོས་སོ། །ལྷ་མ་ཡིན་གྱི་དབང་པོ་དེ་གཉིས་མཐུ་ཉམས་
ཤིང་གནས་ཉམས་པ་དག་མེ་ཏོག་ཕྲེང་གིས་མཐོང་ནས་ལྷ་མ་ཡིན་གྱི་དབང་པོ་གསུམ་པ་ལ་སྨྲས་པ། འདི་ལྟར་བདག་ཅག་གི་ལྷ་མ་ཡིན་ག་ལ་བ་དེར་འདོང་གིས་རྒྱུགས་ཤིག །བརྩོན་འགྲུས་ཆུང་བའི་ལྷ་རྣམས་བདག་ཅག་གི་དཔུང་དང་། 
བརྩོན་འགྲུས་དང་། འཐུན་པས་ཕམ་པར་བྱའོ། །དེས་དེ་སྐད་སྨྲས་པ་དང་། དེ་ནས་མེ་ཏོག་ཕྲེང་ལྷ་རྣམས་ག་ལ་བ་དེར་རྒྱུག་པར་བྱེད་དོ། །དེ་ནས་དེ་དག་འོང་བ་མཐོང་ནས་དཔུང་ཆེན་པོས་དེ་ནས་ཡང་བཅོམ་པའི་ལྷག་མ་ཕན་
<pb id="64.44b"/>
ཚུན་གྱི་བརྩོན་འགྲུས་དང་། ཕན་ཚུན་གྱི་དཔུང་གིས་འདུས་པ་བདག་ཉིད་དང་འཁོར་མང་པོ་དང་བཅས་པ་ཕྱིར་ལོག་སྟེ་ཕན་ཚུན་འདི་སྐད་སྨྲའོ། །འདི་ལྟར་ལྷ་མ་ཡིན་ཞེས་མིང་དུ་བཏགས་པ་འདི་ཅི་འབྲོས་པ་ཁོ་ནར་གྱུར་ཏམ། བརྩོན་
པ་ལ་མི་གནས་སམ། མཚོན་ཆ་ལ་མི་རྟེན་པ་ལྟ་ཞིག་སྟེ། རང་གི་གནས་སུ་ཡོངས་སུ་ཉམས་པར་འགྱུར་ལ། ཆུང་མ་དེ་དག་གི་ནང་དུ་ཡོངས་སུ་ཉམས་པར་འགྱུར་རོ། །དེ་སྐད་སྨྲས་ནས། དེ་ནས་ཡང་དཔུང་དང་མཐུ་རྒྱས་པ་མཚོན་ཆ་
སྣ་ཚོགས་ཐོགས་པ་དག་ལྷ་ག་ལ་བ་དེར་རྒྱུག་པར་བྱེད་དེ། རིའི་རྩེ་མོ་འཚེར་བ་ལྟ་བུ་དང་རླུང་གི་ཤུགས་ལྟར་མངོན་པར་མགྱོགས་པ་དེ་དག་གཡུལ་འགྱེད་པའི་ཕྱིར་ཡང་ལོག་གོ། །དེ་ནས་ལྷ་ཀུན་དུ་རྒྱུ་བ་དང་། ལྷ་ཕྲེང་ཐོགས་དང་། ལྷ་རྟག་ཏུ་
མྱོས་གནས་དང་། ལྷ་ལག་ན་ཡོལ་གོ་ཐོགས་པ་ཐམས་ཅད་ཕན་ཚུན་དུ་འདི་ལྟར་ཀྱེ་མ་ལྷ་མ་ཡིན་འདུས་པ་འདི་དག་ཐམས་ཅད་ནི་བློ་གྲོས་མི་བརྟན་པ་ཡིན་ཏེ། ཀྱེ་མ་ལྷ་མ་ཡིན་རྣམས་གང་གིས་བདག་ཉིད་དང་། བདག་ཅག་གི་དཔུང་གི་ཁྱད་
པར་ཁོང་དུ་ཆུད་ཀྱང་དེ་དག་རྒྱུག་པར་བྱེད་དོ་ཞེས་བརྗོད་དོ། །དེ་དག་གིས་དེ་སྐད་སྨྲས་ནས། ལྷ་རྣམས་ཀྱང་ལྷ་མ་ཡིན་དག་ག་ལ་བ་དེར་རྒྱུག་པར་བྱེད་དོ། །ཕན་ཚུན་རྒྱལ་བ་བརྟོད་པ་ན་ལྷ་དང་ལྷ་མ་ཡིན་དེ་དག་གཞན་དང་མི་འདྲ་བའི་གཡུལ་བཀྱེ་
སྟེ། ཕན་ཚུན་རི་བོ་ཆར་ལྟར་འབེབས་པ་དང་། མེ་ཆར་ལྟར་འབེབས་པ་དང་། རྡོ་ཆར་ལྟར་འབེབས་པ་དང་། མཚོན་ཆ་ཆར་ལྟར་འབེབས་པ་དང་། དཔུང་གི་ཚོགས་རྣམ་པར་འཇོམས་པས་མངོན་པར་བཅོམ་མོ། །དེ་དག་མཚོན་ཆ་དུ་
མ་དང་། རྣམ་པར་འཇོམས་པ་དུ་མ་དང་། ཉམ་ང་བ་དུ་མ་དང་། དེ་ལྟར་སྲོག་གཅོད་པ་དུ་མ་དག་གིས་གཡུལ་དཔེ་མེད་པ་བཀྱེ་སྟེ། དེ་དག་རྒྱ་མཚོ་ཀུན་ནས་བར་མེད་པར་འཁོད་ནས་གཡུལ་བཀྱེའོ། །འདི་ལྟར་དེ་གཞན་དང་མི་འདྲ་བའི་
ཕྱིར་དེ་ནི་དཔེ་བྱ་བར་ཡང་མི་ནུས་ཏེ། དེ་དག་གཡུལ་རྣམ་པ་དུ་མ་བཀྱེའོ། །ཀླུ་རྣམས་ཀྱང་ཀླུ་རྣམས་དང་ལྷན་ཅིག་གཡུལ་དཔེ་མེད་པ་བཀྱེའོ། །དེ་ལྟར་གཡུལ་རྣམ་པ་དུ་མ་དེ་དག་ལྷའི་དབང་པོ་བརྒྱ་བྱིན་གྱིས་མཐོང་ནས་སུམ་བཅུ་རྩ་
<pb id="64.45a"/>
གསུམ་པའི་ལྷ་རྣམས་ལ་སྨྲས་པ། འདི་ལྟར་རབ་དགོད་ནི་ད་དུང་འདུག་སྟེ། མ་གཏོགས་པར་ལྷ་མ་ཡིན་དེ་དག་ཐམས་ཅད་རྒྱུག་པར་བྱེད་ཀྱིས་ཁྱེད་ཆོས་ཤིག་ཆོས་ཤིག །དེ་དག་ཆས་པའི་ཕྱིར་བདག་ཀྱང་གླང་པོ་ཆེ་ས་
སྲུང་གི་བུ་ལ་ཞོན་ཏེ་ཆའོ། །དེ་ནས་བརྒྱ་བྱིན་གྱིས་ལྷ་རྣམས་ལ་དེ་སྐད་སྨྲས་ནས་ཡིད་རྩེ་གཅིག་གིས་གླང་པོ་ཆེ་ས་སྲུང་གི་བུ་ལ་འདི་སྐད་ཅེས་སྨྲས་སོ། །གླང་པོ་ཆེའི་རྒྱབ་ཏུ་ཞོན་ཏེ། ངས་ལྷ་མ་ཡིན་གྱི་ལྷག་མ་ལུས་པ་ཐགས་ཟངས་
རིས་དང་། རབ་དགོད་ཁོ་ན་དང་། ལྷ་མ་ཡིན་དེ་དག་གི་ལྷག་མ་ཐམས་ཅད་ལས་རྣམ་པར་རྒྱལ་བར་བྱའོ། །དེ་སྐད་སྨྲས་ནས། དེ་རྡོ་རྗེ་གསོར་ཏེ་ལྷ་མ་ཡིན་གྱི་དཔུང་ལ་ཀུན་དུ་ལྟ་ཞིང་འདུག་གོ། །དེ་ནས་ལྷ་དང་ལྷ་མ་ཡིན་གཡུལ་ཤིན་དུ་
མི་བཟད་པར་འཇུག་པ་ན། ལྷ་མ་ཡིན་རྣམས་ནི་ཡོངས་སུ་ཉམས། ལྷ་རྣམས་ནི་རྒྱལ་ཏེ་ཤིན་དུ་དགའ་ནས། ལྷ་མ་ཡིན་རྣམས་ཀྱི་དྲུང་དུ་རྒྱུག་པར་བྱེད་དོ། །ལྷ་རྣམས་ཀྱི་དབང་པོ་བརྒྱ་བྱིན་ཡང་འཛུམ་རངས་ཏེ། ལྷ་མ་ཡིན་ཐམས་ཅད་
ཀྱི་དཔུང་འཇོམ་དུ་ཆས་པ་ན་རབ་དགོད་འདི་སྙམ་དུ་སེམས་ཏེ། ཀྱེ་མ་འདི་ལྟར་ལྷ་མ་ཡིན་གྱི་དབང་པོ་གསུམ་པོ་དང་། གནས་གསུམ་ན་འཁོད་པའི་ལྷ་མ་ཡིན་བྱེ་བ་ཕྲག་དུ་མ་མཐུ་ཉམས་པར་བྱས་པ་འདི་དག་ནི་ཇི་ལྟར་སྔར་མཚོ་ཀུན་མངོན་དུ་
མཐོང་བ་དེ་ལྟར་འདི་དག་གྱུར་ཏེ། ཀྱེ་མ་མཚོ་དེར་མཐོང་བ་ནི་མ་ནོར་བ་ཡིན་ནོ། །འདི་ལྟར་བརྒྱ་བྱིན་ཕམ་པར་བྱ་བ་དང་། ལྷ་ཐམས་ཅད་ཀྱང་གཞོམ་པར་བྱ་བའི་ཕྱིར་བདག་ཆ་སྟེ། ཀྱེ་མ་ལྷ་དེ་དག་དང་བདག་ཁྱད་པར་ཅང་མེད་དོ།། སྙམ་མོ། །
བློ་དེ་ལྟ་བུ་བསྐྱེད་ནས་གཡུལ་དུ་རིངས་པར་འཇུག་པར་བྱ་བའི་ཕྱིར་སའི་འོག་གི་སྒོར་འཁོད་དོ། །རབ་དགོད་དང་ཐགས་ཟངས་རིས་ཁྲོས་པས་གཟིར་བ་དེ་ཉིད་དུ་འཁོད་པ་དང་རི་ཀུན་ནི་གཡོས། རྒྱ་མཚོ་ཡང་རླབས་རྣམས་ཀྱིས་ཀུན་དུ་
འཁྲུགས་པར་བྱེད། ཉི་མའི་འོད་ཟེར་དམར་པོ་ཐམས་ཅད་ཀྱང་རི་ལ་ཤར་ཏེ། འཁོར་དང་བཅས་པ་སའི་འོག་གི་སྒོ་དེ་ཉིད་དུ་འཁོད་པ་དང་། དེ་ནས་ལྷ་རྣམས་ཀྱིས་ལྷ་མ་ཡིན་སྒྲ་གཅན་ལ་སོགས་པ་ཕམ་པར་བྱས་ཤིང་ཉམས་
<pb id="64.45b"/>
པར་བྱས་པ་རྣམས་སའི་འོག་གི་སྒོ་ག་ལ་བ་དེར་རྒྱུག་ཅིང་སྤྲོ་བ་མེད་པ། མགོན་མེད་པ། ཀུན་ནས་གནོད་པ། ཧ་ཧའི་སྒྲ་རྣམས་ཀྱིས་སེམས་དཀྲུགས་པ། ཀུན་ནས་ཞུམ་པ། མགོན་མེད་པར་གྱུར་པ་རྣམས་དེ་སྐད་ཕན་
ཚུན་རྗོད་པ་ན་ལྷ་མ་ཡིན་གཞན་ཁ་ཅིག་གིས་སྨྲས་པ། ལྷ་མ་ཡིན་དག་མ་འབྲོས་མ་འབྲོས། ཅི་སྟེ་བྱོལ། ཅི་སྟེ་བྲོས། སླར་ལོག་སླར་ལོག །དེ་སྐད་སྨྲ་ཞིང་ཕན་ཚུན་དེ་སྐད་བརྗོད་པའི་ལྷ་མ་ཡིན་རྣམས་རི་རྩེ་མོ་ཅན་ཆར་
ལྟར་ཕབ་པས་ཀུན་དུ་བཏགས་པ་ན། ལྷ་ཡིད་རབ་ཏུ་དགའ་བ་རྣམས་ལྷ་མ་ཡིན་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་དག་ཟུང་ཤིག་རྟོགས་ཤིག །བདག་ཅག་ལ་དུད་འགྲོ་འདི་དག་གློ་བུར་དུ་ཁྲོ་བར་བྱེད་ཀྱང་གཡུལ་
ལ་འཇིགས་པ་མེད་དེ། ལྷ་ངན་པ་འདི་དག་གི་གཡུལ་ལ་འཇིགས་པ་མེད་དོ། །མཚོན་ཆ་དང་། ལག་ཆ་ལ་མཁས་པ་ཡང་མ་ཡིན་ཏེ། འདི་དག་ནི་ཇི་ལྟར་སླར་ལྡོག་པར་མི་འགྱུར་བ་དེ་ལྟར་རྒྱལ་བར་བྱ་སྟེ། ཀྱེ་མ་དུས་མ་ཡིན་པའི་གཡུལ་
འགྱེད་པར་རྟག་ཏུ་འདོད་པ་འདི་དག་ནི་ཇི་ལྟར་ཕྱིར་མི་ལྡོག་པར་འགྱུར་བ་དེ་ལྟར་རྒྱལ་བར་བྱའོ། །དེ་ལྟར་ཕན་ཚུན་སྤྲོ་བ་བསྐྱེད་ནས། ལྷ་མ་ཡིན་རྣམས་ཤིན་དུ་གཞོམ་པར་ཡིད་ཞུགས་པ་ཁྲོས་པ་མིག་ཤིན་དུ་དམར་བ་དག་ལྷ་མ་ཡིན་ག་
ལ་བ་དེར་དོང་ནས་རལ་གྲི་དང་། མཚོན་ཆ་ཀུན་ནས་ཆར་ལྟར་འབེབས་ཏེ། ཇི་ལྟར་ཆར་གྱི་རྒྱུན་འབབ་པ་ལྟར་འབེབས་ཤིང་། དེ་ལྟར་མེ་ཡང་ཆར་ལྟར་འབེབས་སོ། །དེ་ནས་དེ་ལྟར་ལྷ་མ་ཡིན་བློང་བློང་པོར་འཁོད་པ་ཤིང་རྟ་འབུམ་སྙེད་ལ་ཞོན་
པ། ལྷ་མ་ཡིན་དུ་མས་ཡོངས་སུ་བསྐོར་བ་དག་སའི་འོག་གི་སྒོར་འཁོད་དེ། ལྷ་རྣམས་ག་ལ་བ་དེར་མཚོན་ཆ་སྣ་ཚོགས་ཆར་ལྟར་འབེབས་ལ། རི་དཔག་ཚད་གསུམ་དང་བཞི་དང་། ལྔའི་ཚད་ཙམ་འཕེན་པར་བྱེད་དོ། །དེ་ལྟ་བུ་ཆར་
ལྟར་མངོན་པར་འབེབས་པ་དང་། རྣམ་པ་དེ་ལྟ་བུར་ཆས་པ་དེ་དག་ལྷ་མ་ཡིན་རྣམས་ཀྱིས་ཀྱང་མངོན་པར་མཐོང་ནས། དེ་ནས་ཡང་དབུགས་ཕྱིན་ཏེ། གཡུལ་འགྱེད་པར་ཕྱིར་ལོག་ནས། རབ་དགོད་དང་ལྷ་མ་ཡིན་དེ་དག་ཉིད་ལ་
<pb id="64.46a"/>
སྤྲོ་བ་སྐྱེད་པར་བྱེད་དེ། འདི་ལྟར་བདག་ནི་ལྷ་ཐམས་ཅད་གཞོམ་པའི་ཕྱིར་ཆས་པ་ཡིན་གྱིས་ལྷ་མ་ཡིན་དག་སླར་ལོག་སླར་ལོག །ལྷ་མ་ཡིན་གྱི་དབང་པོ་དག་ཅི་སྟེ་འབྲོས་ཅི་སྟེ་འབྲོས། མ་ལ་ཁྱིམ་དུ་བུད་མེད་དག་གི་ངོར་ཡང་ཇི་
སྐད་སྨྲ། འདི་ལྟར་སྐྱེས་པ་ནི་བདག་ཅག་ཡིན་ན་སྐྱེས་པའི་མིང་ཡང་མེད་དེ། སྐྱེས་པ་ཞེས་བྱ་བ་དོན་མེད་པར་འགྱུར་རོ། །དེ་སྐད་སྨྲས་པ་དང་། རབ་དགོད་ལྷ་རྣམས་ག་ལ་བ་དེར་རྒྱུག་པར་བྱེད་དོ། །དེ་རྒྱུག་པ་མངོན་པར་མཐོང་ནས་ལྷ་རྣམས་
ཀྱང་དེ་དང་གཡུལ་འགྱེད་པར་རབ་དགོད་ག་ལ་བ་དེར་བརྒྱུགས་སོ། །ལྷ་དང་ལྷ་མ་ཡིན་དེ་དག་ཕན་ཚུན་གཡུལ་འདྲེས་པར་བཀྱེ་སྟེ། སྒྲ་བྱུང་བ་གང་ཡིན་པ་དེས་རིའི་ལྕོང་དང་རི་རབ་ཐམས་ཅད་ཀྱང་ཀུན་དུ་གང་ངོ་། །སྒྲ་གཅན་འབའ་ཤིག་
ལམ་དུ་ཞུགས་ནས་ལྷ་ལག་ན་ཡོལ་གོ་ཐོགས་པ་དག་ག་ལ་བ་དེར་བརྒྱུགས་སོ། །ལྷ་མ་ཡིན་གྱི་དབང་པོ་བརྟན་པ་ལག་ན་དབྱུག་ཏོ་ཐོགས་པ་ཡང་ལྷ་ཕྲེང་ཐོགས་དག་ག་ལ་བ་དེར་བརྒྱུགས་སོ། །ལྷ་མ་ཡིན་གྱི་དབང་པོ་མེ་ཏོག་ཕྲེང་ཡང་རི་
དཔག་ཚད་གསུམ་པ་ཙམ་ཅིག་བླངས་ནས། ལྷ་པི་བང་ཅན་གསུམ་པ་དང་། ལྷ་ཀུན་དུ་རྒྱུ་བ་དག་ག་ལ་བ་དེར་བརྒྱུགས་ཏེ། ཕན་ཚུན་གཡུལ་ཆེན་པོ་བཀྱེ་བ་ན་གཏམ་དུ་བརྗོད་ན་སེམས་ཅན་ཐམས་ཅད་ཀྱི་སྤུ་ཟིང་ཞེས་བྱེད་ན། གང་མངོན་དུ་
མཐོང་བ་འམ། ཐོས་པ་ལྟ་སྨོས་ཀྱང་ཅི་དགོས། ལྷ་མ་ཡིན་གྱི་དབང་པོ་རབ་དགོད་ཀྱང་རླུང་གིས་ནམ་མཁའི་སྤྲིན་ལྟར་ལྷ་རྣམས་མངོན་པར་འཇོམ་ཏེ། ཤིན་དུ་བརྩོན་འགྲུས་དང་ལྡན་པ་དེ་ལ་ལྷ་གང་གིས་ཀྱང་ཕྱིར་བརྒལ་བར་མི་ནུས་སོ། །
དེ་ནས་དེ་ལྟར་རྒྱལ་ཆེན་བཞིའི་ལྷ་རྣམས་ལ་མངོན་པར་འཚེ་བ་ན་སུམ་བཅུ་རྩ་གསུམ་གྱི་བདག་པོ་བརྒྱ་བྱིན་གྱིས་སུམ་བཅུ་རྩ་གསུམ་པ་རྣམས་ལ་འདི་སྐད་སྨྲས་སོ། །ལྷ་མ་ཡིན་འབའ་ཤིག་གིས་ལྷ་འདི་དག་ལ་མངོན་པར་འཚེ་ཞིང་འདུག་
ན། དཔུང་ཕྱི་མ་པའི་ལྷ་དེ་དག་ཅི་སྟེ་མི་རྒྱུག །ལྷ་མ་ཡིན་གྱི་དཔུང་གིས་ལྷ་རྣམས་ཡོངས་སུ་ཉམས་ཤིང་བཅོམ་པ་དག་ཅི་ཁྱེད་ཕམ་པར་དགའ་འམ། གང་ལྷའི་འདུན་ས་ཆོས་བཟང་ན་འཁོད་པ་དག་མ་གཏོགས་པར་སུམ་བཅུ་རྩ་གསུམ་
<pb id="64.46b"/>
པའི་ལྷ་རྣམས་རྒྱུགས་ཤིག །མ་ལུས་པར་རྒྱུགས་ཤིག །དེ་སྐད་བསྒོ་ནས་རབ་དགོད་དང་ཐགས་ཟངས་རིས་ག་ལ་བ་དེར་བརྒྱུགས་སོ། །རབ་དགོད་ཀྱི་སྟེང་དུ་སུམ་བཅུ་རྩ་གསུམ་པའི་མདའི་ཚོགས་རྣམས་དང་། རི་བོ་ཆར་ལྟར་བར་
མཚམས་མེད་པས་ནམ་མཁའ་བཀང་ནས་མངོན་པར་འབེབས་ལ། རབ་དགོད་ཀྱང་རི་བོ་ཆར་ལྟར་མངོན་པར་འབེབས་ཤིང་སུམ་བཅུ་རྩ་གསུམ་པའི་ལྷ་རྣམས་ག་ལ་བ་དེར་འདོང་བར་བྱེད་དོ། །ནམ་མཁའ་ཐམས་ཅད་སྒྲས་ཀུན་དུ་འགེངས་
ཤིང་ལྷ་དང་ལྷ་མ་ཡིན་ཕན་ཚུན་རྒྱལ་བ་ལ་རྟོད་པ་དེ་དག་དཔུང་གི་ཚོགས་མ་ལུས་པ་ཐམས་ཅད་ཀྱིས་གཡུལ་འགྱེད་དོ། །དེ་ལྟར་གཡུལ་འགྱེད་པ་ན། གསེར་གྱི་རི་བོ་འབུམ་སྙེད་ཕན་ཚུན་འདྲུད་པའི་བུར་མ་ལྷུང་བའི་རྡུལ་གྱིས་ནམ་མཁའ་
ཁེབས་ཏེ། ནམ་མཁའ་ཀུན་ནས་བར་མཚམས་མེད་པར་དཔག་ཚད་སྟོང་ཙམ་གསེར་གྱི་རྡུལ་གྱིས་ཁེབས་སོ། །རྡུལ་གྱི་བར་དེ་དག་ན་ཡང་ཇི་ལྟར་ཆར་གྱི་རྒྱུན་མི་འཆད་པར་འབབ་པ་ལྟར་རྣམ་པ་དེ་ལྟ་བུའི་མདའི་ཚོགས་ཕན་ཚུན་ཆར་ལྟར་
འབེབས་སོ། །དེ་བཞིན་དུ་ཕན་ཚུན་རི་བོ་ཆར་ལྟར་མངོན་པར་འབེབས་ཤིང་ལྷ་མ་ཡིན་བྱེ་བ་དུ་མ་དེ་དག་འཇོམས་པར་བྱེད་པའི་གཡུལ་བཀྱེའོ། །ལྷ་སྟོང་ཕྲག་དུ་མ་རྣམས་ཀྱང་གཞོམ་པར་བྱ་བའི་ཕྱིར་གཡུལ་ཤིན་དུ་མི་ཟད་པ་བཀྱེའོ། །
དེ་ནས་ལྷ་མ་ཡིན་སྙིང་སྟོབས་ཆུང་བ་ཕམ་པར་གྱུར་པ་ཤིར་དོགས་པ་གང་ཡིན་པ་དེ་དག་སའི་འོག་ཏུ་ཞུགས་སོ། །མ་ལུས་པར་བཅོམ་པ་ཞུགས་པ་དེ་དག་ལ་ལྷ་མ་ཡིན་གྱི་བུ་མོ་དག་གིས་སྨྲས་པ། ཀྱེ་མ་ལྷག་མར་གྱུར་པ་བདག་ཅག་གི་ཁྱིམ་
ཐབ་དེ་དག་ག་རེ། དེ་སྐད་འདྲི་བ་དེ་དག་ལ་ལྷ་མ་ཡིན་རྣམས་ཀྱིས་སྨྲས་པ། དེ་དག་ནི་འདི་ལྟར་ལྷ་དང་ལྷ་མ་ཡིན་གྱི་གཡུལ་ལས་རྒྱལ་བ་ཐོབ་སྟེ། འདིར་འོང་ངོ་། །དེ་ནས་ལྷ་མ་ཡིན་གྱི་བུ་མོ་དག་མཚོ་ཀུན་མཐོང་བ་ག་ལ་བ་དེར་དོང་བ་
དང་། དེ་དག་ཐམས་ཅད་མཐོང་སྟེ། ཇི་ལྟར་ལྷ་རྣམས་ཀྱིས་ལྷ་མ་ཡིན་རྣམས་བཏགས་ཤིང་བཅོམ་སྟེ། དེ་ལྟར་ལན་བརྒྱ་འམ་སྟོང་དུ་ཕམ་པར་བྱས་པ་དེ་དག་དེ་བཞིན་མཐོང་ནས། ཁྱིམ་ཐབ་བསད་པའི་ཕྱིར་ཉོན་མོངས་ཤིན་དུ་ཡི་
<pb id="64.47a"/>
ཆད་དེ་སའི་སྟེང་དུ་འདུག་ནས་ངུ་བར་བྱེད། སྨྲེ་སྔགས་འདོན། རབ་ཏུ་སྡུག་བསྔལ་བ་ཀུན་མཚོ་དེ་ཡོངས་སུ་བསྐོར་ནས་འཁོད་ལ་བྲང་རྡུང་བར་བྱེད། སྐྲ་འབལ་བར་བྱེད། ལུས་ལ་འབྲད་པར་བྱེད། མཆི་མས་གདོང་
གཤེར་བར་བྱེད་དོ། །དེ་ལྟར་མཚོའི་ནང་ན་ཁྱིམ་ཐབ་དག་ཕམ་སྟེ། བསད་པར་མཐོང་ནས། སྨྲེ་སྔགས་འདོན་ཏོ། །དེ་ནས་ལྷ་དང་ལྷ་མ་ཡིན་གྱི་གཡུལ་ཤིན་དུ་མི་ཟད་པར་འཇུག་པ་ན་ལྷ་མ་ཡིན་གྱི་དབང་པོ་རབ་དགོད་ལྷ་མ་ཡིན་བྱེ་
བ་སྙེད་ཀྱིས་ཡོངས་སུ་བསྐོར་ནས། ལྷའི་དབང་པོ་བརྒྱ་བྱིན་ག་ལ་བ་དེར་འགྲོ་བར་བྱེད་དོ། །དེ་དག་ཉིད་འོང་བ་མངོན་པར་མཐོང་ནས་ལྷ་རྣམས་ལ་བསྒོ་བ། འདི་ལྟར་ལྷ་མ་ཡིན་འདི་དག་ནི་གཡུལ་འགྱེད་དུ་བདག་ཅག་ག་ལ་བ་དེར་
འོང་སྟེ། དཔུང་ཆུང་ངུ་གདུལ་བར་དཀའ་བ་དེ་དག་ནི་ཇི་ལྟར་འོད་ཀྱིས་མུན་པ་བསལ་བ་དེ་ལྟར་གྲོགས་ཆོས་ཀྱིས་རྒྱལ་བར་བྱའོ། །དེས་ལྷ་རྣམས་ལ་དེ་སྐད་བསྒོ་ནས། གླང་པོ་ཆེའི་རྒྱལ་པོ་ས་སྲུང་གི་བུ་ལ་ཞོན་ཏེ། ལྕགས་ཀྱི་
མདའ་འཕངས་པ་བཞིན་དུ་རབ་དགོད་ག་ལ་བ་དེར་བརྒྱུགས་སོ། །དེ་རྒྱུག་པ་ན་ལྷའི་དབང་པོ་བརྒྱ་བྱིན་འདུན་ས་ཆོས་བཟང་ན་གནས་པའི་ལྷ་རྣམས་ཀྱིས་ཡོངས་སུ་བསྐོར་ནས། རྡོ་དང་ཤིང་གིས་འགྱེད་པ་དག་ལྷ་མ་ཡིན་གྱི་དཔུང་
ག་ལ་བ་དེར་བརྒྱུགས་སོ། །ཁ་ཅིག་ནི་མདའ་ཆར་ལྟར་མངོན་པར་འབེབས་ཤིང་རབ་དགོད་ག་ལ་བ་དེར་རྒྱུག་པར་བྱེད་དོ། །རབ་དགོད་ཀྱང་བརྒྱ་བྱིན་ག་ལ་བ་དེར་ཤིང་རྟ་སྒྱུར་བར་བྱེད་ཅིང་འདི་ལྟར་བརྒྱ་བྱིན་བས་བདག་རྒྱལ་བར་བྱའོ་
ཞེས་ཟེར་རོ། །དེ་ནས་བརྒྱ་བྱིན་གྱིས་རབ་དགོད་དེ་ལ་འདི་སྐད་སྨྲས་སོ། །ཆོས་མ་ཡིན་པའི་ལམ་ལ་གནས་པའི་དུད་འགྲོ་ད་གར་འགྲོ། འདི་ལྟར་ང་ནི་ཁྱོད་ཕམ་པར་བྱ་བའི་ཕྱིར་འོངས་ཏེ། འདི་ལྟར་ངས་ཁྱོད་རྒྱགས་པ་དང་ཕྲལ་
ནས། དེ་ནས་ཡང་སའི་འོག་ཏུ་གཏང་བར་བྱའོ། །དེ་ནས་ཐགས་ཟངས་རིས་དང་། རབ་དགོད་ཀྱིས་བརྒྱ་བྱིན་ལ་སྨྲས་པ། འདི་ལྟར་ང་ཡང་བརྒྱ་བྱིན་ཁྱོད་དང་ལྷ་ཐམས་ཅད་ཆད་པ་གཅད་པར་བྱ་བའི་ཕྱིར་འོངས་པ་ཡིན་ནོ། །
<pb id="64.47b"/>
དེ་ནས་ཐགས་ཟངས་རིས་དང་རབ་དགོད་ཀྱིས་གསེར་གྱི་རི་དཔག་ཚད་ལྔ་པ་གཅིག་འཕངས་སོ། །འཕངས་པ་དེ་མངོན་པར་མཐོང་ནས་གླང་པོ་ཆེ་ས་སྲུང་གི་བུའི་ཁ་ནས་དབུགས་ཕྱུང་བས་རི་དེ་བྱེ་མ་ཆང་པ་ནས་གཏོར་བ་བཞིན་
ཕྱིར་བཟློག་ནས་རྒྱ་མཚོར་ལྷུང་ངོ་། །རི་ཕྱེ་མར་བརླགས་ཤིང་གཏོར་བ་དེ་མངོན་པར་མཐོང་ནས། དེ་ནས་ཡང་ལྷ་མ་ཡིན་དག་གིས་རི་བོ་རྡོ་རྗེའི་ལྟེ་བ་ཅན་དཔག་ཚད་ལྔ་པ་གཅིག་བླངས་ནས་བརྒྱ་བྱིན་ག་ལ་བ་དེར་འཕངས་སོ། །
འཕངས་པ་དེ་མངོན་པར་མཐོང་ནས་ས་སྲུང་གི་བུའི་སྣའི་ཐོར་ཏོས་བཟུང་སྟེ། སླར་ལྷ་མ་ཡིན་གྱི་དབང་པོ་ལ་འཕངས་ཏེ། གླང་པོ་ཆེ་འདི་ནི་ཅང་ཤེས་པ་ཡིན་ནོ། །རང་གི་རི་འཕངས་པ་དེས་དེའི་བྲང་དུ་བརྒྱབ་པ་དང་། རབ་དགོད་
དེ་བརྒྱབ་པ་དེས་ཉམས་ནས་སྟན་དེ་ལས་ལྷུང་ཞིང་། སླར་འཁོད་དེ་བརྒྱབ་པ་དེས་རབ་ཏུ་ཉམས་སོ། །དེ་མཐོང་ནས་སུམ་བཅུ་རྩ་གསུམ་པ་དག་སྒྲ་ཆེན་པོས་ནམ་མཁའ་བཀང་ནས། འདི་ལྟར་ལྷའི་དབང་པོས་དུད་འགྲོ་དེ་
ཕམ་པར་བྱས་ཏེ། འདིར་རེ་ཤིག་གླང་པོ་ཆེའི་མཆོག་འདིས་འཕངས་པའི་ཤུགས་ཀྱིས་མངོན་པར་ཉམས་ཤིང་གཡོས་ན་གལ་ཏེ་རྡོ་རྗེས་བརྒྱབ་པར་གྱུར་ན་ལྟ་སྨོས་ཀྱང་ཅི་དགོས། དེ་སྐད་སྨྲས་ནས། ལྷ་མ་ཡིན་ག་ལ་བ་དེར་
བརྒྱུགས་ཏེ། ལ་ལ་ནི་རྡོ་དང་ཤིང་གིས་འགྱེད། ལ་ལ་ནི་རི་བོས་འགྱེད། ལ་ལ་ནི་རྩེ་གསུམ་ཁ་གདེང་གིས་འགྱེད། ལ་ལ་ནི་སྟེའུ་ཁས་འགྱེད། ལ་ལ་ནི་གློག་འབྱུང་བས་འགྱེད། ལ་ལ་ནི་ཐོང་གཤོལ་གྱིས་འགྱེད། ལ་ལ་ནི་
སྟོབས་ཀྱིས་འགྱེད། ལ་ལ་ནི་འཁོར་ལོས་འགྱེད། ལ་ལ་ནི་རལ་གྲིས་འགྱེད། ལ་ལ་ནི་ནམ་མཁའ་ལ་འགྲོ་བས་འགྱེད། ལ་ལ་ནི་སྣ་སྩོགས་པས་འགྱེད། ལ་ལ་ནི་ཐོ་བས་འགྱེད། ལ་ལ་ནི་མཚོན་ཆ་མཆོག་ཏུ་བདམས་
པས་འགྱེད། ལ་ལ་ནི་མཚོན་ཆ་དྲི་མ་མེད་པས་འགྱེད། ལ་ལ་ནི་མཚོན་ཆ་རབ་བྱེད་ཀྱིས་འགྱེད། ལ་ལ་ནི་མཚོན་ཆ་བྱི་བདར་བྱེད་ཀྱིས་འགྱེད། ལ་ལ་ནི་མཚོན་ཆ་བརྩེགས་པས་འགྱེད། ལ་ལ་ནི་མེས་འགྱེད། ལ་ལ་ནི་ཆུས་
<pb id="64.48a"/>
འགྱེད། ལ་ལ་ནི་ཆུ་འབེབས་པས་འགྱེད། ལ་ལ་ནི་ཐམས་ཅད་ཀྱིས་འགྱེད། ལ་ལ་ནི་མཚོན་ཆ་ནག་པོས་འགྱེད། ལ་ལ་ནི་སྒྱུ་མས་འགྱེད། ལ་ལ་ནི་འདུད་པས་འགྱེད། ལ་ལ་ནི་སེན་མོས་འགྱེད། ལ་ལ་ནི་
སྒྲས་འགྱེད་དེ། སྒྲའི་ཤུགས་གང་མཉན་པར་ཡང་མི་ནུས་སོ། །ལ་ལ་ནི་རྡོག་པ་རྡེག་པས་འགྱེད་དེ། རྣམ་པ་དེ་ལྟ་བུའི་གོ་མཚོན་སྣ་ཚོགས་ཀྱིས་ལུས་ཤིན་དུ་བསྲུངས་པ་རྣམས་ཀྱིས་ལྷ་མ་ཡིན་རྣམས་ཕམ་པར་བྱ་བའི་ཕྱིར་བརྒྱ་
བྱིན་ལྷ་ཐམས་ཅད་ཀྱི་མདུན་དུ་བཞག་གོ། །དེ་ནས་མོག་མོག་པོར་གྱུར་པ་དེ་མངོན་པར་མཐོང་ནས། ལྷ་མ་ཡིན་གྱི་དབང་པོ་ཐགས་ཟངས་རིས་ལ་སོགས་པ་ལག་ན་མཚོན་ཆ་སྣ་ཚོགས་པ་རྣམས་རབ་དགོད་ཀྱི་དཔུང་བྱ་བ་དང་། 
བརྒྱ་བྱིན་བཏག་པའི་ཕྱིར་བརྒྱ་བྱིན་ག་ལ་བ་དེར་འདོང་བར་བྱེད་དོ། །དེ་ནས་ལྷ་མ་ཡིན་གྱི་དབང་པོ་བཞི་པོ་དག་བརྒྱ་བྱིན་ཁོ་ན་ལ་འགྱེད་དུ་འོང་བ་མངོན་པར་མཐོང་ནས། ལྷ་རྣམས་བརྒྱ་བྱིན་གྱི་དཔུང་གི་རིམ་གྲོ་བྱ་བ་དང་། རང་གི་རྩལ་
སྟོན་ཅིང་བརྒྱ་བྱིན་ག་ལ་བ་དེར་འདོང་བར་བྱེད་དོ། །དེ་ནས་བརྒྱ་བྱིན་གྱིས་འོང་བ་དེ་དག་མངོན་པར་མཐོང་ནས་ཤིན་དུ་ཁྲོས་ཏེ་ཆས་ནས་སྨྲས་པ་དུད་འགྲོ་ཁྱེད་ཅི་སྟེ་ཤིན་དུ་རྨོངས། གང་ཁྱེད་ཀྱི་དཔུང་རྣམ་པ་འདི་ལྟ་བུ་ནི་རེ་ཤིག་ལྷ་མ་
ཡིན་ཐམས་ཅད་ལ་བདོག་པར་གྱུར་ཀྱང་དེ་དག་ང་འབའ་ཤིག་གིས་ཕམ་པར་བྱ་བར་ནུས་སོ། །དེ་ཅིའི་ཕྱིར་ཞེ་ན། འདི་དག་གི་དཔུང་ནི་ཆོས་ཡིན་ཏེ། ལྷ་རྣམས་ཀྱི་དཔུང་ནི་ཆོས་ཡིན་ནོ། །ལྷ་མ་ཡིན་རྣམས་ཀྱི་དཔུང་ནི་ཆོས་མ་ཡིན་ནོ། །
ཆོས་དང་ཆོས་མ་ཡིན་པའི་ཁྱད་པར་ནི་ཆེ་སྟེ། གང་ཁྱད་པར་ནི་མུན་པ་དང་ཉི་མ་ལྟར་ཆེའོ། །གང་ཁྱད་པར་ནི་བདེན་པ་དང་བརྫུན་པ་ལྟར་ཆེའོ། །གང་ཁྱད་པར་ནི་རི་རབ་དང་ཡུངས་འབྲུ་ལྟར་ཆེའོ། །གང་ཁྱད་པར་ནི་ཐར་པ་དང་བཅིངས་
པ་ལྟར་ཆེའོ། །གང་ཁྱད་པར་ནི་བཟར་རུང་བ་དང་བཟར་མི་རུང་བ་ལྟར་ཆེའོ། །གང་ཁྱད་པར་ནི་བདུད་རྩི་དང་དུག་ལྟར་ཆེའོ། །གང་ཁྱད་པར་ནི་མཚན་མོ་དང་ཉིན་པར་ལྟར་ཆེའོ། །གང་ཁྱད་པར་ནི་ནོར་བུ་མཆིང་བུ་དང་། རིན་པོ་ཆེ་
<pb id="64.48b"/>
ལྟར་ཆེའོ། །གང་ཁྱད་པར་ནི་དབུལ་བ་དང་ཕྱུག་པ་ལྟར་ཆེའོ། །གང་ཁྱད་པར་ནི་བྱ་བ་དང་མི་བྱ་བ་ལྟར་ཆེའོ། །གང་ཁྱད་པར་ནི་ཉི་མ་དང་སྲིན་བུ་མེ་ཁྱེར་ལྟར་ཆེའོ། །གང་ཁྱད་པར་ནི་ཁྲོ་བ་ལ་རླུང་དང་སྲིན་བུ་མང་ཀུ་ལྟར་ཆེའོ། །
གང་ཁྱད་པར་ནི་མཐོང་བ་དང་། མི་མཐོང་བ་ལྟར་ཆེའོ། །གང་ཁྱད་པར་ནི་ཡང་དག་པའི་ལམ་དང་། ཡང་དག་པ་མ་ཡིན་པའི་ལམ་ལྟར་ཆེའོ། །གང་ཁྱད་པར་ནི་སངས་རྒྱས་དང་གཞན་མུ་སྟེགས་པ་ལྟར་ཆེའོ། །གང་ཁྱད་པར་ནི་གནམ་
དང་ས་ལྟར་ཆེའོ། །གང་ཁྱད་པར་ནི་བསྐལ་པ་དང་སྐད་ཅིག་མ་ལྟར་ཆེ་སྟེ། ང་དང་ཁྱེད་ནི་ཁྱད་པར་དེ་ལྟར་ཆེའོ། །ཁྱེད་ནི་ཆོས་མ་ཡིན་པ་ལ་གཙོ་བོར་བྱེད་ལ། ངེད་ནི་ཆོས་གཙོ་བོར་བྱེད་དོ། །ཁྱོད་ནི་ཤེས་རབ་དམན་པ་ཡིན་ལ། 
ལྷ་རྣམས་ནི་ཤེས་རབ་དང་བཅས་པ་ཡིན་ནོ། །ཁྱེད་ནི་བརྩོན་པ་མེད་པ་ཡིན་ལ། ལྷ་རྣམས་ནི་བརྩོན་པ་དང་བཅས་པ་ཡིན་ནོ། །ཁྱེད་ནི་དུད་འགྲོ་ཡིན་ལ་ལྷ་རྣམས་ནི་ལྷ་ཡིན་ཏེ། ལྷ་དེ་དག་ནི་དེ་ལྟ་བུ་ཡིན་པར་ཁོང་དུ་ཆུད་
ནས་ཁྱེད་ངེད་ཀྱི་དྲུང་དུ་མངོན་པར་རྒྱུག་པ་ནི་མི་རིགས་སོ། །དེ་སྐད་སྨྲས་ནས། གླང་པོ་ཆེ་ས་སྲུང་གི་བུ་ཁ་ལོ་བསྒྱུར་ཏེ། འདི་ལྟར་ཚིགས་སུ་བཅད་པ་འདི་དག་ཀྱང་སྨྲས་ནས། ལྷ་མ་ཡིན་གྱི་དབང་པོ་ག་ལ་བ་དེར་རྒྱུག་པར་
བྱེད་དོ། །ཆོས་ཀྱིས་ཆོས་མིན་ཕམ་པར་བྱས། བདེན་པས་བརྫུན་པ་ཕམ་པར་བྱས། །ཤེས་པས་གཏི་མུག་ཕམ་པར་བྱས། །ལྷ་ཡིས་ལྷ་མིན་ཕམ་པར་བྱས། །དེ་སྐད་སྨྲས་ནས། གླང་པོ་ཆེ་ས་སྲུང་གི་བུ་ཁ་ལོ་བསྒྱུར་ཏེ། 
སྤྲུལ་པ་ཡང་སྔ་མ་བཞིན་བྱས་ནས་ལྷ་མ་ཡིན་གྱི་དབང་པོ་བཞི་པོ་དེ་དག་ཐམས་ཅད་ག་ལ་བ་དེར་ལྷའི་དབང་པོ་བརྒྱ་བྱིན་རྡོ་རྗེ་རྩེ་མོ་སྟོང་ཡོད་པ་ནི་ཐོགས། བསྡིགས་པའི་མཚན་མ་ཙམ་སེམས་ཀྱིས་གསད་ཅིང་བཅིང་བར་ལྷག་
པར་མོས་པའི་སེམས་ནི་མེད་པས། རླུང་གི་ཤུགས་པས་ཆེས་མགྱོགས་པར་རབ་ཏུ་རྒྱུག་པར་བྱེད་དོ། །ལྷ་མ་ཡིན་དེ་དག་མངོན་པར་རྒྱུག་པ་དང་། དེ་དག་འོང་བ་མངོན་པར་མཐོང་ནས། རྒྱལ་ཆེན་བཞི་དང་སུམ་བཅུ་རྩ་གསུམ་པའི་
<pb id="64.49a"/>
ལྷ་རྣམས་ཀྱང་རྒྱུག་པར་བྱེད་དོ། །ལྷ་དང་ལྷ་མ་ཡིན་དེ་དག་ཕན་ཚུན་རྣམ་པར་འཇོམ་པ་ན་སོ་སོར་རྒྱལ་བར་འདོད་པ། གཅིག་ལ་གཅིག་མངོན་པར་འབེབས་པ། མོག་མོག་པོར་གྱུར་པ། ལྷ་མ་ཡིན་ཁ་ཅིག་ནི་
སྲོག་དང་བྲལ་བར་གྱུར། དེ་བཞིན་དུ་ལྷ་མ་ཡིན་ཁ་ཅིག་ནི་སྡུག་བསྔལ་གྱིས་ཉམ་ཐག་སྟེ། ཕྱིར་ལོག །ཁ་ཅིག་ནི་ཡི་ཆད་ནས་ཕྱིར་ལོག །ཁ་ཅིག་ནི་མིག་ཚུགས་སུ་ལྟ་ཞིང་འཁོད། ཁ་ཅིག་ནི་རང་གི་གནས་སུ་འགྲོ་བར་
སེམས་ཤིང་འཁོད། ཁ་ཅིག་ནི་ཞེ་སྡང་གིས་ཉམ་ཐག །ཁ་ཅིག་ནི་གཏི་མུག་གིས་སེམས་བསྒྲིབས། ཁ་ཅིག་ནི་ཡོངས་སུ་ཉམས་ཤིང་ཡིད་དམན་པར་གནས་ཏེ་དེ་ལྟར་གནས་པ་རྣམས་ལ་ས་སྲུང་གི་བུའི་སྟེང་ན་
འདུག་པ་ལྷའི་དབང་པོ་སྤྲུལ་པ་བྱེད་དོ། །དེ་ནས་གླང་པོ་ཆེ་ས་སྲུང་གི་བུ་ཁ་རེ་རེ་ལ་པད་མ་རེ་རེ། པད་མ་རེ་རེ་ལ་དབང་པོ་ལག་ན་རྡོ་རྗེ་ཐོགས་པ་མཚོན་ཆ་དང་གོ་མཚོན་བགོས་པ་རྣམས་སྔར་བསྟན་པ་བཞིན་ལྷ་མ་ཡིན་གྱི་དབང་པོས་
མཐོང་སྟེ། དེ་དག་ཀྱང་དབང་པོའི་གླང་པོ་ཆེ་ས་སྲུང་གི་བུ་ཁ་སྟོང་ཡོད་པ། ཁ་རེ་རེ་ལ་པད་མའི་རྫིང་སྟོང་ཡོད་དོ། །པད་མའི་རྫིང་རེ་རེ་ལ་པད་མ་སྟོང་ཡོད་དོ། །པད་མ་རེ་རེ་ལ་མདབ་མ་སྟོང་ཡོད་དོ། །པད་མ་རེ་རེ་ལ་སྙིང་པོ་བརྒྱ་ཡོད་དོ། །
དེ་དག་ཀྱང་ས་སྲུང་གི་བུའི་ཁ་ནས་བྱུང་སྟེ། མདབ་མ་དེ་དག་དང་སྙིང་པོ་དེ་དག་ཐམས་ཅད་ལ་དབང་པོ་རྟག་ཏུ་ལག་ན་རྡོ་རྗེ་དང་། མཚོན་ཆ་དང་། ལག་ཆ་ཐོགས་པ་བྱེ་བ་ཁྲག་ཁྲིག་འབུམ་ཕྲག་དུ་མ་འཁོད་པར་མཐོང་ངོ་། །དེ་ནས་སྤྲུལ་
པ་དེ་ལྟ་བུ་མངོན་པར་མཐོང་ནས། ལྷ་མ་ཡིན་རྣམས་སྐྲག་འཁྲུགས་ཏེ། དབང་པོ་གོ་མཚོན་དང་ཆ་བྱད་སྣ་ཚོགས་ཐོགས་པ་རྣམས་ཀྱིས་དེ་རྟག་ཏུ་གང་ཞིང་དཔུང་དང་མཐུ་དཔེ་མེད་པ་རྣམས་ཀྱིས་ནམ་མཁའ་འདི་བར་མཚམས་མེད་
པར་བྱས་སོ། །མཚོན་ཆའི་ཚོགས་ཀྱིས་ཕྱོགས་དང་ཕྱོགས་མཚམས་ཐམས་ཅད་བར་མཚམས་མེད་པར་གང་བར་བྱས་སོ། །དབང་པོ་རྣམས་ཀྱིས་སའི་འོག་གང་ཡིན་པ་དེ་དང་། དེ་ཡང་བར་མཚམས་མེད་པར་བྱས་པར་
