<pb id="64.87a"/>
པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྒྱལ་པོ་ཆོས་སེམས་པ་ཆེན་པོར་འགྱུར་ཞིང་འཇིག་རྟེན་ཐམས་ཅད་དགའ་བར་འགྱུར་བ་མཐོང་ངོ་། །འཕགས་པ་དམ་པའི་ཆོས་དྲན་པ་ཉེ་བར་གཞག་པ། 
<bampo n="228.28" zh="69.197"/> བམ་པོ་ཉེར་བརྒྱད་པ། དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་རྟག་ཏུ་མྱོས་གནས་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། ལྷ་
རྟག་ཏུ་མྱོས་གནས་རྣམས་ཀྱི་གནས་རྒུན་ཆང་མྱོས་གནས་ཤེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་
བྱས་པའི་ལས་ཀྱི་མཐའ་སྤྱད་པ། ཚུལ་ཁྲིམས་དང་ལྡན་པར་གྱུར་པ། ཕན་པར་འདོད་པ། འཇམ་པའི་སྙིང་རྗེ་དང་། རང་བཞིན་གྱིས་ངང་འཇམ་པ། དྲང་བ། གཡོ་མེད་པ། གཞན་ལ་གནོད་པ་མེད་པ་གང་གིས་
ཕྱོགས་བཞིའི་དགེ་སྦྱོང་དང་བྲམ་ཟེ་ཉོན་མོངས་པ་མགོན་མེད་པ་རྣམས་ལ་ཉིན་གཅིག་གམ། གཉིས་སམ། གསུམ་འམ། བཞི་ལྟ་སྨོས་ཀྱང་ཅི་དགོས་ཏེ། དེ་ལྟར་རིམ་གྱིས་རྒྱ་ཆེར་རྟག་རེས་འཁོར་བྱིན་ན་དེ་ལུས་དང་
བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྟག་ཏུ་མྱོས་གནས་རྣམས་ཀྱི་གནས་རྒུན་ཆང་མྱོས་གནས་རྣམས་ཀྱི་ནང་དུ་སྐྱེ་བར་འགྱུར་བ་མཐོང་ངོ་། །དེར་སྐྱེས་ནས་ཀྱང་མཐོ་རིས་ཀྱི་བསྐྱེད་མོས་ཚལ་ན་བདེ་བར་གནས་པ་དེ་
གསེར་གྱི་དྲིལ་བུ་གཡེར་ཀའི་དྲ་བས་བྲེས་པ། སྒྲ་མང་པོ་འབྱིན་པ་དང་ལྡན་པའི་ཚལ་རྣམས་ཀྱི་ནང་ན་ལྷ་མོའི་ཚོགས་ཀྱིས་ཡོངས་སུ་བསྐོར་ཅིང་། འདོད་པ་སྡུག་པ་ཡིད་དུ་འོང་བའི་ཡུལ་ལ་ཆགས་པ་དག་དགའ་དགུར་སྤྱོད་པར་
བྱེད་དོ། །ལྷ་གཞོན་ནུ་གཞན་རབ་ཏུ་མང་པོ་རྣམས་ཀྱིས་མངོན་པར་མཆོད་ཅིང་ལྷའི་བདུད་རྩིའི་སྐོམ་མང་པོས་ནི་མྱོས། མེ་ཏོག་མཱན་དཱ་ར་བའི་ཕྲེང་བས་ནི་མགོ་ན་བརྒྱན། པད་མའི་ཚལ་གྱི་གསབ་གསེབ་ན་ནི་གནས། 
<pb id="64.87b"/>
གསེར་དང་། བཻ་དཱུརྱ་དང་། ཤེལ་དང་། དངུལ་གྱི་རི་དག་ལ་ནི་འཛེག །བུང་བ་སྒྲ་སྐད་སྙན་པ་འབྱིན་པའི་པད་མའི་ཚལ་རྣམས་ཀྱི་ནང་ན་རྣམ་པར་རྒྱུ་བར་ནི་བྱེད། ལྷ་མོའི་ཚོགས་ཀྱིས་ཡོངས་སུ་བསྐོར་ཅིང་ཉི་མ་འབུམ་
སོ་སོ་ན་འགྲན་པ་ལྟ་བུའི་མེ་ཏོག་མཱན་དཱ་ར་བ་དང་། པད་མའི་ཚལ་རྣམས་ཀྱི་ནང་ན། གསེར་གྱི་བྱ་སྒྲ་འབྱིན་པ་ཐོས་ན་རྣར་སྙན་པ་དང་། རོལ་མོ་ཡན་ལག་ལྔ་དང་ལྡན་པ་ཐོས་ན་སྙན་ཅིང་བདེ་བ་རྣམས་ཀྱི་ནང་ན་མངོན་པར་དགའ་
བར་བྱེད་དོ། །གསེར་དང་། བཻ་དཱུརྱའི་རྡོ་ལེབ་ཀྱིས་ས་གཞི་ལེགས་པར་མཉམས་པ་དང་། མུ་ཏིག་གི་བྱེ་མས་གཞི་མཉམས་པའི་མཚོ་ལྷའི་ཆུ་ཡོན་ཏན་ཡན་ལག་བརྒྱད་དང་ལྡན་པ་རྣམས་ཀྱི་ནང་ན་དགའ་བར་བྱེད་དོ། །རང་གིས་བྱས་
པའི་བསོད་ནམས་ཀྱིས་སྤྲུལ་པའི་ལྷུན་པོ་དག་ལ། གསེར་དང་། བཻ་དཱུརྱ་དང་། དངུལ་དང་། ཤེལ་གྱི་རྡོ་ཡིས་མཛེས་པར་བྱས་པའི་རི་བཟང་པོའི་རྩེ་མོ་དག་ན་མངོན་པར་དགའ་བར་བྱེད་དེ། དགའ་བ་དང་སྐྱིད་པ་སྣ་ཚོགས་ལ་
གནས་པ། ལྷ་དང་ལྷ་མོས་དཀྲིགས་པའི་ནང་ན་དགོད་ཅིང་རྩེ་ལ་གཡེར་བ། ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་དེ་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་རང་གིས་བྱས་ཤིང་བསགས་པའི་ལས་དེ་ཟད་པར་མ་གྱུར་
པ་དེ་སྲིད་དུ་རང་གིས་ལེགས་པར་བྱས་པའི་ལས་ཀྱི་འབྲས་བུ་ལ་ཉེ་བར་སྤྱོད་པར་བྱེད་དོ། །གང་གི་ཚེ་ལས་ཟད་པར་གྱུར་པ་དང་། དེ་ཕྱིས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་
ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་བདེ་བ་དང་ལྡན་
ཞིང་རི་འབིགས་བྱེད་ཀྱི་སྨན་ལྗོངས་དག་ཏུ་གནས་པ་དང་། རྒྱལ་པོའི་ཡིད་ཆེས་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་རྟག་ཏུ་མྱོས་གནས་རྣམས་ཀྱི་གནས་
<pb id="64.88a"/>
ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་རྟག་ཏུ་མྱོས་གནས་རྣམས་ཀྱི་གནས་ཡུལ་ལ་འདོད་པ་ཞེས་བྱ་བ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། 
དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་དང་ལྡན་པར་གྱུར་པ་གང་གིས་ཚུལ་ཁྲིམས་དང་ལྡན་ཡང་རུང་། མི་ལྡན་ཡང་རུང་། ལྟ་བ་ལོག་ཀྱང་རུང་། མ་ལོག་ཀྱང་རུང་བ་ཞིག་ནད་ཀྱིས་ཐེབས་པ་ལ། 
ནད་རྐྱེན་དང་སྨན་དང་ནད་གཡོག་དག་བྱིན་ལ། དེ་ཡང་ནད་སོས་པར་གྱུར་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཡུལ་ལ་དགའ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་འཇིགས་
པ་ཐམས་ཅད་དང་བྲལ་བར་ཤེས་པ་དེ། ལྷའི་གནས་གཞན་དག་ཏུ་མཆོད་ཅིང་ལས་འཕེལ་བ་ལས་བདེ་བ་འཕེལ་བར་འགྱུར་ཏེ། ཇི་ལྟར་མར་མེ་འབར་བ་ལས་འོད་འབྱུང་བ་དེ་ལྟར་ལས་འཕེལ་བ་ལས་བདེ་བ་
འཕེལ་བར་འགྱུར་རོ། །དེ་ལྟར་ལྷ་རྣམས་ལྷའི་འཇིག་རྟེན་ན་ལས་ཀྱི་འབྲས་བུ་དེ་ལ་སྤྱོད་པ་རྣམ་པར་སྨིན་པ་ཤིན་དུ་ཉམས་དགའི་བ། དཔེ་མེད་པ་ཐུན་མོང་མ་ཡིན་པ་དག་འབྱུང་ངོ་། །ལེགས་པར་བྱས་པའི་ལས་དེས་
དེར་སྐྱེས་པ་དེ་བཻ་དཱུརྱ་དང་། ནོར་བུ་དང་། དངུལ་གྱི་ལྷུན་པོ་གསལ་བའི་རྩེ་མོ་མཐོན་པོ་རྣམས་ན་ཤིན་ཏུ་བདེ་བར་གནས་པའི་ཀུན་དགའི་ར་བ་དག་ཡོད་དེ། བསྐྱེད་མོས་ཚལ་དང་། སྟེགས་བུ་དུ་མས་བརྒྱན་པའི་ས་དག་
ལ་གནས་ཤིང་ཚལ་དང་ཉེ་བའི་ཚལ་རིན་པོ་ཆེ་སྣ་བདུན་གྱིས་བརྒྱན་པ། འོད་སྣ་ཚོགས་ཀྱིས་ཡུན་རིང་དུ་ཉམས་དགའ་བར་བྱེད་པ་རྣམས་ཀྱི་ནང་ན་ལྷ་མོའི་ཚོགས་ཀྱིས་ཡོངས་སུ་བསྐོར་ཏེ། དེ་དག་གིས་རྩེད་མོ་བྱེད་པ་ན། 
དེ་ལྟར་དབང་པོ་ལྔ་དང་། བློ་ཡུལ་ལ་ཆགས་པ་དེ་ཅི་དགའ་དགུར་བདེ་བ་ལ་གནས་ཏེ། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་ལྷ་ཡུལ་ལྷའི་གནས་དེ་ན་འདོད་པ་
<pb id="64.88b"/>
ཐམས་ཅད་ལ་བློ་རྣམ་པར་ཆགས་པ་དེ། དགའ་བར་བྱེད། གནས་པར་བྱེད། དགའ་དགུར་སྤྱོད་པར་བྱེད་དེ། དེ་ཟད་ནས་དེ་ནས་ཡང་ལས་ཀྱི་འབྲས་བུ་ལ་སྤྱོད་པ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། 
དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་བྱེད་གཟུགས་བཟང་པོ་དང་ལྡན་ཞིང་གར་ཡང་འཇིགས་པ་མེད་པ་དང་། ནོར་བཟང་པོ་དང་ལྡན་པ་
དང་། རྒྱལ་པོའི་འཁོར་གྱིས་མཆོད་པ་དང་། ཚེ་རིང་བ་དང་། ཡུལ་བཟང་པོར་སྐྱེ་སྟེ། དུས་ཀྱང་ཆོས་བཟང་པོ་ལ་དགའ་བའི་དུས་སུ་སྐྱེ་བར་འགྱུར་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་
སྨིན་པ་ཤེས་པ་དེས། ལྷ་རྟག་ཏུ་མྱོས་གནས་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་རྟག་ཏུ་མྱོས་གནས་རྣམས་ཀྱི་གནས་ཆུ་བསིལ་གནས་ཤེས་བྱ་བ་ཇི་ལྟར་འདུག་པ་མཐོང་ངོ་། །
དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སྙིང་རྗེ་ཅན་སེམས་པས་ཡོངས་སུ་བསྒོམས་པའི་སྙིང་དང་ལྡན་པ་གང་གིས་སེམས་ཅན་གཞན་འཆི་བའི་
དུས་ཀྱི་ཚེ། སྐོམ་གྱིས་གདུངས་པ་སྐོམ་པ་བསལ་བར་བྱ་བའི་ཕྱིར་རམ། གཤིན་རྗེའི་མི་ཡིས་འཇིགས་པ་བསྟན་ནས་འཁྲུགས་པར་གྱུར་པ་ལ་བུ་རམ་ཆུ་འམ། ཆུ་གྲང་མོ་བླུད་ན་དེ་ལེགས་པར་བྱས་པའི་ལས་ཀྱི་
མཐུ་དེས་གང་གི་ཚེ་འཆི་བར་འགྱུར་བ་དེའི་ཚེ། ལྷ་རྟག་ཏུ་མྱོས་གནས་རྣམས་ཀྱི་གནས་ཆུ་བསིལ་བར་གནས་ཤེས་བྱ་བའི་ལྷ་དེ་དག་གི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཆུ་བསིལ་བའི་ཚོགས་འབབ་
ཆུ་དང་། ཆུ་བོ་ཕུན་སུམ་ཚོགས་པའི་ས་ཕྱོགས་དག་ན་དེ་དགའ་བར་བྱེད་དོ། །དེ་ལྷའི་བཏུང་བའི་རྣམ་པ་འདི་ལྟ་བུ་དག་འབྱུང་བར་འགྱུར་ཏེ། འདི་ལྟ་སྟེ་མཐོང་ན་མྱོས་པ་སྐྱེད་པ་དང་། དྲིས་མྱོས་པ་སྐྱེད་པ་དང་། 
<pb id="64.89a"/>
རེག་པས་མྱོས་པ་སྐྱེད་པ་དང་། སྒྲ་ཐོས་ན་མྱོས་པ་སྐྱེད་པར་བྱེད་པ། མྱོས་པའི་སྐྱོན་དང་བྲལ་ཞིང་སྙིང་དགའ་བར་བྱེད་པ་ཡིན་ནོ། །ཡོན་ཏན་ལྔ་དང་ལྡན་པའི་བཏུང་བ་དག་ཀྱང་འབྱུང་སྟེ། འདི་ལྟ་སྟེ། བཏུང་
བ་དེ་དག་འཐུངས་ནས་ལྷ་རྣམས་ལྷའི་སྟོབས་བཅུ་གྱུར་དུ་འབྱུང་བར་འགྱུར་རོ། །ཇི་ལྟར་ནམ་མཁའ་ལ་འགྲོ་བ་ཉམས་པར་ཡང་མི་འགྱུར་ཞིང་ལྟུང་བར་ཡང་མི་འགྱུར་ལ། དེ་བཞིན་དུ་ས་ལ་ཡང་འབྱིང་བར་མི་འགྱུར་རོ། །
དེའི་བརྩོན་འགྲུས་ཡོངས་སུ་ཉམས་པ་ཡང་མེད་ལ་ཅ་ཅོ་དང་། ག་ཞའི་སྒྲ་ལ་མངོན་པར་དགའ་ཞིང་ཡིད་ཤིན་དུ་དགའ་བ་དེ་རབ་ཏུ་དགའ་བ་བརྒྱ་གྱུར་དུ་འབྱུང་བར་འགྱུར་རོ། །དེའི་རྣ་བ་ཡང་མཉན་པར་བྱ་བ་ལ་ཐོགས་པ་
མེད་དེ། ཤིན་དུ་བདེ་བ་ཡང་དག་པར་འབྱུང་བར་འགྱུར་བ། མཐོ་རིས་དང་འཐུན་པར་གནས་པ། ཡུལ་གྱི་བདེ་བ་ཉམས་དགའ་བ་དག་མྱོང་བར་འབྱུང་བར་འགྱུར་རོ། །རིན་པོ་ཆེ་སྣ་བདུན་གྱི་ཤིང་ལྗོན་པའི་
ཚལ་འདི་ལྟ་བུ་དག་ཀྱང་ཡོད་དེ། འདི་ལྟ་སྟེ། ཚལ་གཡེར་བྱེད་དང་། ཀུན་དགའ་དང་། ཚལ་དགའ་བདེར་གནས་དང་། ཚལ་ཡིད་ཚིམ་དང་། ཚལ་རླུང་བདེ་དང་། ཚལ་སྒྲ་ལྔ་འབྱིན་དང་། ཚལ་འབབ་
ཟེར་སྒྲ་རོལ་མོ་དང་། ཚལ་ཡིད་འཐུན་དང་། ཚལ་བདེ་བར་གནས་པ་དེ་རྣམས་ཀྱི་ནང་ན་མངོན་པར་དགའ་བར་བྱེད་དོ། །མིག་གིས་ཀྱང་གཟུགས་འདོད་པ་སྡུག་པ་ཡིད་དུ་འོང་བ་དག་མཐོང་ངོ་། །རྣ་བས་ཀྱང་སྒྲ་
སྙན་པ་རྣར་འཐད་པ་ཡིད་དུ་འོང་བ་དག་ཐོས་སོ། །སྣས་ཀྱང་དྲི་ཞིམ་པ་བསུང་ཆེ་བ་ཡིད་དུ་འོང་བ་དག་སྣོམ་མོ། །དེ་ལྟར་ལྕེས་ཀྱང་རོ་ཞིམ་པ་བྲོ་ཆེ་བ་ཡིད་དུ་འོང་བ་དག་མྱོང་སྟེ། དེ་ལྟར་རྣམ་པ་དེ་ལྟ་བུས་ཡིད་ཚིམ་
པར་བྱས་པའི་སྙིང་དང་དབང་པོ་ལྔ་ཡུལ་ལ་ཆགས་པའི་དགའ་བ་དང་བདེ་བ་དག་མྱོང་བར་བྱེད་དོ། །དེ་ལྟར་དེ་སྲེད་པའི་ཚོགས་དྲུག་གི་མེས་ཉིན་གཅིག་བཞིན་སྲེག་པར་བྱེད་ལ། འདོད་ཆགས་ཀྱི་མེས་ཀྱང་ཉིན་གཅིག་
<pb id="64.89b"/>
བཞིན་ཡོངས་སུ་སྲེག་སྟེ། འདོད་ཆགས་ཀྱི་མེ་དང་། བག་མེད་པའི་མེ་ལྕེ་དྲུག་ཤིན་དུ་སྟོབས་ཆེ་བར་གྱུར་ཀྱང་དེ་དག་དེས་མི་རིག་གོ །བག་མེད་པ་དེས་ཡིད་ཕྲོགས་ཤིང་བག་མེད་པའི་གནས་སུ་སྐྱེས་པ། བག་མེད་
པ་དེས་ཉམས་པ། ལེགས་པར་བྱས་པའི་ལས་དེས་ཡུལ་གྱི་བདེ་བ་ལ་ལྷག་པར་དགའ་བ་ཟད་པ་མེད་པ་དེ་ནི་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དེ་ནས་བདེ་བ་
མྱོང་བར་བྱེད་དོ། །གང་གི་ཚེ་ལས་ཟད་པར་གྱུར་པ་དང་། དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་
དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་བཀྲེས་པ་དང་། སྒོམ་པ་དང་། ངལ་བ་དང་། ལོ་ཉེས་འབྱུང་བའི་འཇིགས་པ་
ཡོང་མི་འབྱུང་ལ། རྟག་པར་ཤིན་དུ་བདེ་བར་གནས་པ་དང་། ཡུལ་མ་མཐོང་བ་རྣམས་སུ་འོངས་ན། ཡང་དག་པར་མགུ་བར་འགྱུར་བ་དང་། དེ་ལ་བྱ་བ་མེད་བཞིན་དུ་ཡང་མལ་སྟན་དང་། ན་བའི་གསོས་སྨན་གྱི་
རྐྱེན་གྱིས་ཡོ་བྱད་མང་པོ་དག་སྦྱིན་པ་བྱེད་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་རྟག་ཏུ་མྱོས་གནས་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་
པས་ལྷ་རྟག་ཏུ་མྱོས་གནས་རྣམས་ཀྱི་གནས་བརྟན་དགའ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་
གིས་སྤོང་བའི་ཚུལ་ཁྲིམས་དང་ལྡན་པའི་དགེ་སློང་ཡིད་སྐྱོ་བར་བྱ་བའི་ཕྱིར་མི་རོ་འམ་མི་རོ་ལྟ་བུར་བྲིས་པ་ཞིག་བཞག་ན། དེ་བདེ་འགྲོ་མཐོ་རིས་ཀྱི་འཇིག་རྟེན་བརྟན་དགའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་
<pb id="64.90a"/>
སྐྱེས་ནས་ཀྱང་རྟག་ཏུ་བརྟན་དགའ་དེ་བཻ་དཱུརྱ་དང་། གསེར་དང་། བྱི་རུ་དང་། ཨན་ད་རྙིལ་དང་། མ་རྒད་ལྟ་བུའི་མཐོ་རིས་ཀྱི་གནས་དག་ན་ཡང་དང་ཡང་དུ་དགའ་བར་བྱེད་ཅིང་ཉིན་གཅིག་བཞིན་དུ་བདེ་བ་བར་
ཆད་མེད་པ་འབུམ་སྙེད་དག་མྱོང་བར་བྱེད་དོ། །རོལ་མོ་མང་པོ་དུ་མ་འབུམ་སྙེད་དག་མང་དུ་ཐོས་ན་བར་ཆད་མེད་པར་དགའ་བ་ལྷག་པར་ཆགས་ཏེ། ཀུན་ནས་ཉོན་མོངས་པ་འབྱུང་བ་གང་ཡིན་པ་དེ་ནི་དཔེར་བྱར་ཡང་མེད་ལ། 
མཐོ་རིས་སུ་ཟས་དང་། སྐོམ་དང་། གོས་དང་། མེ་ཏོག་དང་། དྲིས་མྱོས་ཤིང་དགའ་བ་མང་པོ་དུ་མ་འབྱུང་ངོ་། །དེར་དགའ་བ་འདི་ལྟ་བུ་འབྱུང་སྟེ། འདི་ལྟ་སྟེ། ཚལ་མཐོང་ན་དགའ་བ་དང་། བྱ་སྣ་ཚོགས་སྒྲ་འབྱིན་
ན་དགའ་བ་དང་། རོལ་མོས་དགའ་བ་དང་། ལྷ་མོ་མཐོང་ན་དགའ་བ་དང་། རྒྱགས་པར་གནས་ན་དགའ་བ་དང་། དྲི་ཞིམ་པོས་དགའ་བ་དང་། ཐགས་སུ་མ་བཏགས་པའི་གོས་གྱོན་ན་དགའ་བ་དང་། སྤོས་སྣ་
ཚོགས་ཀྱིས་ཕོག་ན་དགའ་བ་དང་། བཟའ་བ་དང་། བཏུང་བ་ཚོགས་ལ་དགའ་བ་དང་། རྩེན་པས་དགའ་བ་དང་། ནམ་མཁའ་ལ་འགྲོ་བས་དགའ་བ་དང་། སྙིང་དུ་སྡུག་པའི་ལྷ་མཐོང་ན་དགའ་བ་དང་། རིན་པོ་
ཆེའི་རིའི་རྩེ་མོ་ནས་རིའི་རྩེ་མོ་བལྟ་ན་དགའ་སྟེ། དེ་དག་ལ་སོགས་པས་མངོན་པར་དགའ་ལ། དགའ་བ་དུ་མ་གཞན་རྣམས་ལ་ཡང་ཤིན་དུ་ཆགས་ཏེ། བདེ་བ་ཤིན་དུ་ཡིད་དུ་འོང་བའི་ཀུན་དགའ་ར་བ་དང་། སིལ་སྙན་ཡན་
ལག་ལྔ་དང་ལྡན་པའི་གླུ་དབྱངས་ལེན་པ་དང་། རང་གིས་བྱས་པའི་བདེ་བ་ལ་གནས་པ་ལྷའི་བདེ་བ་རྣམ་པ་དུ་མ་དེ་དག་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ལེགས་པར་བྱས་པའི་ལས་དེ་ཟད་པར་མ་གྱུར་པ་དེ་སྲིད་དུ་མྱོང་བར་བྱེད་དོ། །
ལས་དེ་ཟད་ནས་དེ་ནས་ཡང་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། 
<pb id="64.90b"/>
མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་བསྐྱེད་མོས་ཚལ་སྣ་ཚོགས་ཀྱི་ནང་ན་གནས་ཤིང་ཤིན་དུ་བདེ་བ་དང་ལྡན་པ་དང་། བགོ་བའི་གོས་སྣ་ཚོགས་དང་། དགའ་གཏམ་སྣ་ཚོགས་
དང་། སྤྱོད་པ་སྣ་ཚོགས་དང་། བལྟ་བར་བྱ་བ་སྣ་ཚོགས་མཐོང་བར་འགྱུར་བ་མཐོང་ངོ་། །དེ་ནས་ཡང་དགེ་སློང་དེས་རྒྱལ་ཆེན་བཞིའི་ལྷ་རྣམས་ཀྱི་གནས་གསུམ་དང་། ལས་ཀྱི་འབྲས་བུ་རྣམ་པར་སྨིན་པ་དང་བཅས་པ་
རྣམ་པར་ཕྱེ་ནས་གནས་བཞི་པ་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་པི་བང་ཅན་གསུམ་པ་ཞེས་བྱ་བའི་ལྷ་རྣམས་མཐོང་ངོ་། །དེ་རྣམས་ཀྱི་གནས་བཅུ་པོ་ཡང་འདི་ལྟ་སྟེ། དྲི་དགའ་དང་། སྒྲ་སྙན་
པ་དང་། དེ་ལ་ཆགས་དང་། སྐྱོར་ཆུ་སྐྱེས་དང་། ལུས་དཀར་དང་། ཕན་ཚུན་དགའ་དང་། ཡང་དག་ཆགས་སྤྱོད་དང་། འཁོར་དང་། རྣམ་སྤྱོད་དང་། དཀྱིལ་མོ་དཀྲུང་གི་སྟེང་དུ་སྐྱེ་བ་དང་ལྡན་པར་གནས་པ་དག་སྟེ། 
ལྷ་པི་བང་ཅན་གསུམ་པ་རྣམས་ཀྱི་གནས་ནི་བཅུ་པོ་དེ་དག་ཡིན་ནོ། །དགེ་སློང་དེ་དེ་རྣམས་ཀྱི་ལས་ཀྱི་རྣམ་པར་སྨིན་པ་རྣམ་པར་འབྱེད་པར་བྱེད་དེ། གནས་དེ་རྣམས་སུ་ལྷ་དག་ལས་གང་གིས་སྐྱེ་བར་འགྱུར་ཞིག་གུ་སྙམ་ནས། 
དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་ལས་དེ་དག་བྱེད་ན་དེ་ལྟར་དེ་དང་འཐུན་པར་སྐྱེ་བར་འགྱུར་ལ། ལས་དེ་དང་འཐུན་པར་རྣམ་པར་སྨིན་པ་འབྱུང་ངོ་། །དེ་ལ་རྒྱལ་ཆེན་བཞིའི་གནས་དང་པོ་དྲི་དགའ་
ཞེས་བྱ་བ་དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་པ་དང་ལྡན་པར་གྱུར་ཅིང་། དེས་སེམས་བསྒོམས་པ་དེས་ལུས་བསྒོམས་པ་གོང་
གིས་བསོད་ནམས་བསགས་པར་བྱ་བའི་ཕྱིར། དགེ་འདུན་དག་ལ་ཀུན་དགའ་ར་བའི་ས་འམ། བུ་རམ་ཤིང་གི་ར་བ་འམ། འབྲ་གོའི་ར་བ་འམ། ཤིང་ཨ་མྲའི་ར་བ་ཕུལ་ལ། དེ་ཡང་ཡོངས་སུ་སྤྱོད་པར་བྱེད་ན། 
<pb id="64.91a"/>
དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་དྲི་དགའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་བདེ་བ་དུ་མ་ཐོབ་ཅིང་སྤྱོད་པ་དེ། ལྷའི་ཙན་དན་དང་། ཙན་དན་ས་མཆོག་གི་བྱུག་པས་ལུས་
བྱུགས་པ། ལྷ་མོའི་ཚོགས་དུ་མས་ཡོངས་སུ་བསྐོར་བ། གཟུགས་དང་ཆ་བྱད་སྣ་ཚོགས་དང་ལྡན་པ་དགོད་པ་དང་། རྩེ་བ་དང་། སྒེག་ཆོས་ལ་མཁས་པ་རྣམས་དང་། ལྷན་ཅིག་པད་མའི་ཚལ་དང་། ལྟེང་ཀ་དང་། ནགས་
ཚལ་གྱི་བར་དག་ན་མེ་ཏོག་གི་ཕྲེང་བ་དང་། གོས་གྱོན་པ། ཡིད་རབ་ཏུ་དགའ་བ་རྣམས་དགའ་བར་བྱེད། དགའ་དགུར་སྤྱོད་པར་བྱེད་དོ། །དེའི་ལྷའི་དྲི་རྣམ་པ་དུ་མ་དག་པད་མའི་ཚལ་དེ་དག་དང་། ལྷའི་མེ་ཏོག་དེ་དག་བརྟོལ་
ནས་དཔག་ཚད་བརྒྱར་བསུང་སྟོབས་ཆེར་འབྱུང་ངོ་། །དྲི་སྣམས་པའི་ལྷ་མོ་གང་ཡིན་པ་དེ་དག་ཐམས་ཅད་དྲི་ཤིན་དུ་ཉམས་དགའ་ཞིང་མཆོག་ཏུ་ཡིད་དུ་འོང་བ་རྣམ་པ་དུ་མས་མྱོས་པ་རྣམས། ཡང་ལྷའི་དྲི་དེས་བརྒྱ་གྱུར་དུ་མྱོས་
པར་འགྱུར་རོ། །ཤིན་དུ་མྱོས་པའི་ལྷའི་རིས་དེ་དག་ཉིད་ལ་སེམས་ཆགས་པ་རྣམས་ལྷ་དེ་དག་ཉིད་དང་། རྣམ་པ་དུ་མ་བརྒྱ་གྱུར་དུ་དགའ་དགུར་སྤྱོད་པར་བྱེད་ལ། དེ་རྣམས་ལྷན་ཅིག་ཆུ་བོའི་དྲུང་དུ་འགྲོ་བར་བྱེད་དོ། །ཆུ་བོ་
དེ་དག་གི་མིང་ནི་འདི་ལྟ་སྟེ། རིན་ཆེན་འབབ་ཅེས་བྱ་བ་དང་། རིན་པོ་ཆེའི་དུམ་བུ་འབབ་དང་། གསེར་འབབ་དང་། ཆང་འབབ་ཆུ་བོ་དང་། སྦྲང་རྩི་འབབ་པའི་ཆུ་བོ་དང་། དབུ་བ་རོག་རོག་འབབ་པ་དག་སྟེ། ཆུ་བོ་དེ་
དག་ཐམས་ཅད་ཀྱི་འགྲམ་ན། བྱ་ངང་པ་དང་། ཀ་རན་ད་བ་དང་། ངུར་བའི་ཚོགས་ཀྱིས་བརྒྱན་པ་བྱ་སྒྲ་འབྱིན་པ་རྣམས་དང་། ཤིང་ལྗོན་པས་མཐའ་ཁེབས་པ་ཡིན་ལ། ཤིང་དེ་དག་ཀྱང་རིན་པོ་ཆེ་སྣ་བདུན་གྱི་བྱ་
རྣམས་ཀྱིས་ཀུན་ནས་དཀྲིགས་ཤིང་སྒྲ་ཡིད་དུ་འོང་བ་འབྱིན་པ་དག་ཡིན་ཏེ། ལྷ་མོའི་ཚོགས་གླུ་སྙན་པ་ལེན་པ་ལ་མཁས་པ་གང་ཡིན་པ་དེ་དག་ཀྱང་བྱའི་སྒྲ་དབྱངས་འབྱིན་པ་ཐོས་ནས། ཚལ་གྱི་ནང་ན་རྒྱུ་བའི་བྱ་གཞན་
<pb id="64.91b"/>
སྒྲ་འབྱིན་པ་ལྷའི་རྣར་སྙན་པ་དེ་དག་ལ་ཤིན་དུ་ཉན་པར་བྱེད་དོ། །ཡུལ་གྱི་འདོད་པ་ལ་སེམས་རྣམ་པར་ཆགས་ཤིང་བྱའི་སྒྲ་འབྱིན་པ་དེ་ལ་སྙིང་ཤིན་དུ་ཆགས་པ་དེ་དག་གིས་བདེ་བ་དེ་ཐམས་ཅད་བོར་ནས་བྱའི་སྒྲ་དེ་ལ་ཉན་པར་བྱེད་དེ། 
བྱའི་སྒྲ་ཡིད་དུ་འོང་བ་སྣ་ཚོགས་དག་ཐོས་ན་བདེ་བ་རྣམ་པ་དུ་མ་སྣ་ཚོགས་དང་། སྒྲ་དབྱངས་བདུན་དང་ལྡན་ཞིང་རྒྱུན་མི་དྲག་པ་འབྱིན་པ་ལ་ཉན་པར་བྱེད་དོ། །ཆུ་བོ་གཞན་དག་ཏུ་སྒྲ་འབྱིན་པར་ལྷ་མོ་རྣམས་དགའ་བར་བྱེད། 
གླུ་དབྱངས་ལེན། དགོད་པར་བྱེད་ལ། ལྷའི་ཆང་མྱོས་པའི་སྐྱོན་དང་བྲལ་བ་དག་ལ་འཐུང་བར་བྱེད་དོ། །དེ་དག་དེ་རྣམས་ཀྱིས་མཐོང་ནས་ཀྱང་དེ་རྣམས་དང་ལྷན་ཅིག་དགའ་བར་བྱེད་ལ། བཻ་དཱུརྱ་དང་། དངུལ་དང་། 
ཤེལ་དང་། གསེར་གྱི་རི་བོ་གཞན་དག་གི་རྩེ་མོ་དང་། ཆུ་བོ་དང་། འབབ་ཆུ་དང་། ལྟེང་ཀ་དང་། ནགས་ཚལ་མཛེས་པ་དང་། པད་མའི་ཚལ་བྱའི་ཚོགས་སྣ་ཚོགས་ཀྱིས་བརྒྱན་པ་རྣམས་སུ་ལྷ་མོ་དེ་རྣམས་དང་ལྷན་ཅིག་
དགའ་བར་བྱེད་དོ། །གཞན་ཡང་ཕྱོགས་གཞན་དག་ན་བཻ་དཱུརྱ་སྔོན་པོའི་དུམ་བུ་ལྟ་བུ་དང་། མེ་ཏོག་སྣ་ཚོགས་ཀྱིས་ཁེབས་པའི་ས་ཕྱོགས་དག་ན་དགའ་བར་བྱེད་དེ། དེ་ལྟར་དེ་ལེགས་པར་བྱས་པའི་ལས་དེ་དང་རྒྱུ་འཐུན་
པར་སིལ་སྙན་ཡན་ལག་ལྔ་དང་ལྡན་པས་མཐོ་རིས་ཀྱི་བདེ་བ་ཡིད་དུ་འོང་བ་རྣམ་པ་དུ་མ་དག་མྱོང་ངོ་། །ལྷའི་བདེ་བ་དེ་ཡང་དགེ་སློང་དེས་ཐོས་པ་ལས་བྱུང་བའི་ཤེས་པས་རྟོགས་ནས་འདི་ལྟར་ཚིགས་སུ་བཅད་དེ་སྨྲས་པ། 
རྣམ་པར་ཆགས་པའི་དབང་པོ་ལྔ། །དེ་ལྟར་ཡུལ་རྣམས་ལྔ་ལ་ཆགས། །འདོད་ཆགས་སྐད་ཅིག་མི་འབྱུང་བ་འང་། །ཡུལ་གྱིས་ཚིམ་པར་མི་བྱེད་དོ། །ཡུལ་རྣམས་ཀུན་གྱི་ནང་ན་གཅིག །འདིར་ནི་བུད་མེད་ཁོ་ན་ལྟ། །
ཡུལ་ཀུན་ཟིལ་གྱིས་མནན་ནས་སུ། །འདོད་ཆགས་མེ་ནི་ཆེན་པོར་འབར། །ཚོགས་པ་དང་ནི་མ་ཚོགས་དང་། །འཆི་བ་དང་ནི་གཏམ་བརྗོད་པ་འང་། །བུད་མེད་རྒྱུ་ལས་ཀུན་འབྱུང་སྟེ། །མེ་ཡིས་མི་འདི་སྲེག་པར་བྱེད། །
<pb id="64.92a"/>
མེ་ནི་ཚོགས་དང་འབར་འགྱུར་གྱི། །མ་ཚོགས་འབར་བར་མི་འགྱུར་ལ། །ཚོགས་ན་འང་འབར་ལ་མ་ཚོགས་ཀྱང་། །ལྷ་རྣམས་འདོད་ཆགས་མེ་འབར་རོ། །མེ་དེའི་ཡུལ་དེ་མེད་པ་དང་། །རྒྱང་རིང་ན་གོ་སྲེག་
མི་བྱེད། །འདོད་ཆགས་མེ་ནི་ཉེ་རིང་འདྲ། །མི་ཟད་དགའ་བས་སྲེག་པར་བྱེད། །ཀུན་དུ་རྟོག་པའི་ཤིང་སྐམ་འབྱུང་། །དགའ་བ་ཡ་ཡོའི་ཤུགས་དང་ལྡན། །སྲེག་པའི་མར་ལ་སྨྱུགས་པ་འདི། །འདོད་ཆགས་མེ་ཡིས་དགའ་
བས་སྲེག །འདི་ལྟར་མེ་ཡིས་ལུས་གཅིག་ནི། །བསྲེགས་ནས་རབ་ཏུ་ཞི་བར་འགྱུར། །མིང་དང་གཟུགས་དང་མ་བྲལ་བའི། །འདོད་ཆགས་མེ་ནི་ཞི་མི་འགྱུར། །སྲེག་བྱེད་མི་བཟད་མེ་ལ་ནི། །འབྱུང་པོ་དགའ་
བར་མི་བྱེད་ལ། །འདོད་ཆགས་མེ་ནི་རབ་རྣོ་ཡང་། །མི་རྣམས་ཡིད་ནི་འབྱུང་མི་བྱེད། །དབང་པོ་ལྔ་ལས་བྱུང་བ་ཡི། །འདི་ནི་ཡུལ་རྣམས་ལྔ་ཡིས་བསྒྲིབས། །སྲེད་པ་རླུང་གི་སྟོབས་དང་མཚུངས། །འདོད་ཆགས་མེ་
ཡིས་སྐྱེ་དགུ་སྲེག །རྟོག་པའི་གཙུབ་ཤིང་ལས་བྱུང་བའི། །ཡུལ་རྣམས་ཀྱིས་ནི་ཡོངས་སུ་སྤེལ། །ལུས་ནི་ཤིང་ལྟར་སྲེག་བྱེད་ཀྱང་། །དེ་ནི་སྐྱེ་བོས་མི་མཐོང་ངོ་། །ཇི་ལྟ་ཇི་ལྟར་འདོད་ཆགས་མེ། །རབ་ཏུ་འབར་
བས་སྲེག་བྱེད་པ། །དེ་ལྟ་དེ་ལྟར་འདོད་ཆགས་དྲི། །བདེ་བ་བཞིན་དུ་ཡོངས་སུ་བསྟེན། །མེ་ནི་རབ་ཏུ་གསལ་འགྱུར་ལ། །འདོད་ཆགས་མེ་ནི་མུན་པས་བསྒྲིབས། །དེ་བས་དུག་དང་དགྲ་ལྟ་བུ། །བརྟན་པོས་འདོད་
ཆགས་མེ་སྤོངས་ཤིག །དེ་ལྟར་དགེ་སློང་དེས་དེ་དག་མཐོང་ནས་འདོད་ཆགས་ཀྱི་མེས་སྲེག་པའི་ལྷ་ལ་སྙིང་བརྩེ་བར་བྱེད་ལ། ལྷའི་སྲེད་པར་གཏོགས་པ་དག་ལ་ཡང་སྐྱོན་དེ་དག་རྟོགས་ནས། སྲེད་པར་མི་བྱེད་དོ། །དེ་ལྟར་
དྲི་དགའི་ས་ཕྱོགས་ན་བདེ་བ་རྣམ་པ་དུ་མ་དག་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ལེགས་པར་བྱས་པའི་ལས་དེ་ཟད་པར་མ་གྱུར་པ་དེ་སྲིད་དུ་མྱོང་བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་
<pb id="64.92b"/>
ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་
འཐུན་པར་རྟག་ཏུ་ས་ཕྱོགས་བདེ་བ་ཐོབ་ཅིང་ཤིན་དུ་འབྱོར་པ་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པ་རྣམས་ཀྱི་གནས་ལ་རྟོག་པར་
བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་རྣམས་ཀྱི་གནས་སྒྲ་སྙན་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་
པས་བརྟགས་ན། ལེགས་པར་བྱས་པའི་ལས་སྤྱད་ཅིང་། སེམས་པ་དང་། ཡང་དག་པའི་ལྟ་བ་དང་ལྡན་པར་གྱུར་པ་གང་གིས་ལྟ་བ་ལོག་པར་ཞུགས་པ་དག་ལ་ཚིགས་བཅད་གཅིག་བསྟན་ལ། དེ་དག་ཀྱང་སེམས་ཡུད་
ཙམ་ཞིག་སངས་རྒྱས་ལ་དད་པ་སྐྱེས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སྒྲ་སྙན་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དབང་པོ་ཡུལ་ལ་དགའ་ཞིང་བདེ་བ་དེ་ལྷའི་མཚོ་འགྲམ་ན་རྩེ་
བ་ལ་ནི་དགའ། པད་མའི་ཚལ་གྱི་ཕྲེང་བ་དང་། གསེར་གྱི་རི་ལ་གནས་ཤིང་ལྷའི་རོལ་མོ་བྱེད་པ་ལ་ནི་དགའ། ལྷ་མོ་གཟུགས་དང་། རྣམ་པ་སྣ་ཚོགས་ཐོགས་པ། འཛུམ་ཞིང་འཇོ་སྒེག་ལ་མངོན་པར་དགའ་
བ། བྱད་བཞིན་གྱི་མདངས་སྡུག་ཅིང་དབང་ཕྱུག་མཚུངས་པ་མེད་པ་ལ་དགའ་བ་རྣམས་ཀྱིས་ནི་ཡོངས་སུ་བསྐོར། རྟག་ཏུ་ཉིན་གཅིག་བཞིན་བདེ་བ་ལ་གནས་པ་རབ་ཏུ་འཕེལ་ཞིང་བཻ་དཱུརྱའི་རིའི་རྩེ་མོ་དག་ན་གནས་ལ། 
བདེ་བ་སྣ་ཚོགས་སྤྱོད་པ་མེ་ཏོག་གི་ཕྲེང་བ་དང་། ཕྱེ་མ་དང་། བྱུག་པས་ལུས་བརྒྱན་པ་དག་དེ་ན་དགའ་བར་བྱེད་དོ། །ཡུལ་གྱི་རྣམ་པ་མང་པོ་ལ་དགའ་བ། རི་རབ་དང་རི་ཁྲོད་ཡངས་པ་ན་གནས་པ་དག་གསེར་གྱི་རི་
<pb id="64.93a"/>
དང་ཚལ་རྣམས་ཀྱི་ནང་ན་དགའ་བར་བྱེད་དེ། དེ་ན་གསེར་གྱི་རི་འདི་ལྟ་བུ་དག་ཡོད་དེ། འདི་ལྟ་སྟེ། རི་མཁའ་ཐུག་ཅེས་བྱ་བ་དང་། རི་གྲིབ་མེད་ཅེས་བྱ་བ་དང་། རི་ཐམས་ཅད་དགའ་ཞེས་བྱ་བ་དང་། 
རི་ཡིད་བཞིན་སྤྲུལ་ཅེས་བྱ་བ་དག་སྟེ། རི་དེ་དག་ནི་རིན་པོ་ཆེས་རྣམ་པར་ཕྱེ་ཞིང་མཛེས་ལ། གསེར་གྱི་ཚལ་གྱིས་མཛེས་པར་བྱས་པ། རིའི་རྩེ་མོ་རྣམས་ན་ལྷའི་ཚོགས་སྙིང་རབ་ཏུ་དགའ་བ་རྣམས་རྟག་ཏུ་གླུ་དབྱངས་ཀྱི་སྒྲ་ནི་
འབྱིན། ཆུ་དང་ཞིང་བསིལ་ལ་གཙང་བའི་རྒྱུན་དག་དང་། པད་མའི་རྫིང་རྣམས་ཀྱིས་ནི་རྟག་ཏུ་མཛེས་པར་བྱས། བྱ་རྟག་ཏུ་མྱོས་ཤིང་རྣར་སྙན་པ། སྒྲ་འབྱིན་པ་རྣམས་ནི་ཉེ་བ་ན་འཁོད། མིག་དུ་ཤིན་དུ་སྡུག་པའི་རིའི་
ས་ཕྱོགས་ཀྱི་སྨན་ལྗོངས་དེ་རྣམས་ན་རང་གི་ལས་ལ་སྤྱོད་པའི་ལྷ་དེ་དག་དགའ་བར་བྱེད། རྒྱུ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དོ། །ལྷ་མོ་བཟང་མོ་རྣམས་ཀྱིས་ཡོངས་སུ་བསྐོར་ཅིང་། བྱ་མྱོས་པ་སྒྲ་འབྱིན་པ་
དང་། གསེར་གྱི་བུང་བ་མྱོས་པ་མང་པོ་རྣམས་ཀྱིས་ཡོངས་སུ་བསྐོར་བའི་ལྷ་དེ་དག་ཐམས་ཅད་རེག་ན་བདེ་བའི་ལྷའི་ལྕུག་མའི་ཁྱིམ་རྣམས་སུ་འཁོར་དང་ལྷན་ཅིག་དགའ་བར་བྱེད་དོ། །དེ་ལྟར་དེ་ན་གནས་པ་དེ་ནི། ཇི་སྲིད་དུ་
འདོད་པ་སྡུག་པ་ཡིད་དུ་འོང་བ་ལྷ་ལས་ལྡོག་པར་མི་འགྱུར་བའི་ལས་དེ་ཟད་པར་མ་གྱུར་པ་དེ་སྲིད་དུ་དགའ་བར་བྱེད་དོ། །གང་གི་ཚེ་ཟད་པར་གྱུར་པ་དང་། དེ་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་
འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་འཁོར་བར་ཡོངས་སུ་འཁྱམ་པར་འགྱུར་རོ། །གལ་ཏེ་མི་རྣམས་ཀྱི་ནང་དུ་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་
པར་རྟག་ཏུ་རིགས་ཤིན་དུ་ཆེ་བའི་ནང་དུ་སྐྱེ་ཞིང་ཤིན་དུ་འབྱོར་བ་དང་ལྡན་པ་དང་། སྐྱེ་བོ་ཀུན་གྱིས་མཆོད་པ་དང་། རིས་འཐུན་པའི་གཟུགས་བཟང་པོ་དང་ལྡན་པ་དང་། སྐྱོན་མེད་པ་དང་། བྲན་ཕོ་དང་། བྲན་མོ་དང་། སྐྱེ་བོ་
<pb id="64.93b"/>
དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་ལྷའི་
གནས་དེ་ལ་ཆགས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་ཀྱི་མཐའ་སྤྱད་
པར་གྱུར་པ། དེ་ལ་རབ་ཏུ་ཆགས་པའི་ཡིད་སེམས་པ་དང་ལྡན་པར་གྱུར་པ་གང་གིས་གྲོགས་པོ་ལ་སྐོམ་ཕོར་གང་ཙམ་བླུད་པ་འམ། འགྲོན་པོ་རྣམས་ལ་སྲོག་ཆགས་ལུ་ཏ་དང་། ཀི་ཏ་དང་། སྦྲང་བུ་མཆུ་རིངས་དག་གིས་
འཇིགས་པ་ལས་བདེ་བར་བྱ་བའི་ཕྱིར་ཁྲོན་པ་དག་འགེབས་པར་བྱེད་དེ། འདི་ལྟར་སྲོག་ཆགས་དུག་དང་འདྲེས་པ་འདི་དག་གི་དུག་ཆུའི་ནང་དུ་སོང་ན། དེ་ལས་འགྲོན་པོ་ལམ་དུ་ཞུགས་པ་རྣམས་ཀྱི་སྲོག་གི་བར་ཆད་དུ་འགྱུར་
ར་སྙམ་ནས་བྱ་བ་ཅི་ཡང་མེད་ཀྱིས་ཀྱང་། བྱམས་སེམས་ཀྱིས་ཁྲོན་པ་ལ་འཐུང་བའི་སྐྱེ་བོ་གཞན་ལ་ཕན་པར་བྱ་བའི་ཕྱིར་གཞི་དེ་ལས་དེ་གཡོག་པར་བྱེད་ན། སྐྱེས་བུ་དགེ་བ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་
འཇིག་རྟེན་ལྷ་པི་བང་ཐོགས་པ་རྣམས་ཀྱི་གནས་དེ་ལ་ཆགས་པ་ཞེས་བྱ་བར་སྐྱེ་བར་འགྱུར་རོ། །དེར་སྐྱེས་ནས་དེའི་ལུས་ནི་ཉི་མ་གཉིས་པ་ལྟ་བུར་གཟི་ཆེ་སྟེ། ལེགས་པར་བྱས་པའི་ལས་རྣམས་ཀྱིས་ལུས་ཐམས་ཅད་
ནི་བརྒྱན། རི་དང་རི་བོ་དང་། རི་སུལ་དང་། འབབ་ཆུ་ན་གནས་པ་རྣམས་དེ་དང་སྤྱོད་པའི་ངང་ཚུལ་འཐུན་པའི་ལྷ་མོའི་ཚོགས་གཟུགས་དང་། ལང་ཚོ་དང་། རྒྱན་རྣམ་པ་སྣ་ཚོགས་ཐོགས་པ་རྣམས་ཀྱིས་ནི་ཡོངས་སུ་
བསྐོར། གཟུགས་དང་། སྒྲ་དང་། དྲི་དང་། རོ་དང་། རེག་བྱ་སྡུག་པ་དུ་མ་ལ་རབ་ཏུ་ཆགས་ཤིང་མཆོག་ཏུ་བདེ་བ་དང་ལྡན་པ་ཡིན་ནོ། །གནས་དེ་དག་ན་རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་ཀྱིས་ཡོངས་སུ་བསྐོར་
<pb id="64.94a"/>
བའི་རི་དང་ཚལ་འདི་ལྟ་བུ་དག་ཡོད་དེ། འདི་ལྟ་སྟེ། རྙིས་པ་མེད་པའི་ཚལ་ནི་ཚལ་དེ་ན་མེ་ཏོག་རྣམས་ཀྱང་རྙིས་པ་མེད་ཅིང་། དྲི་དང་ཡང་བྲལ་བ་མེད་པ་དང་། གསེར་གྱི་གྲིབ་མའི་ཚལ་ཞེས་བྱ་བ་
གསེར་གྱི་ལྕུག་མས་དྲ་བར་བྲིས་ཤིང་། བཻ་དཱུརྱའི་བུང་བ་རྣམས་ཀྱིས་མཛེས་པར་བྱས་ལ། རྨ་བྱ་དང་ཁུ་བྱུག་སྒྲ་འབྱིན་ཏོ། །བྱ་དེ་དག་ཀྱང་རིན་པོ་ཆེ་སྣ་བདུན་གྱི་སྒྲོ་གཤོག་དང་ལྡན་ལ། སྒྲ་སྙན་ཅིང་འཇེབས་པར་
འབྱིན་པ་ཡིན་ཏེ། ཚལ་དེ་ན་ཤིན་དུ་ཉམས་དགའ་བར་ཡང་བདག་ཉིད་ཀྱིས་མཐོང་ནས་ཤིན་དུ་བདེ་བར་གྱུར་ཏོ། །དེ་ན་བྱ་འདི་ལྟ་བུ་དག་ཡོད་དེ་བཀྲ་བ་དང་སྒྲོ་གཤོག་བཀྲ་བ་དང་། ལྷ་རྣམས་ཀྱི་སྙིང་ལ་འདོད་པ་བསྐྱེད་པ་གང་
ཡིན་པ་དེ་དག་དེས་སྒྲ་འབྱིན་པར་བྱེད་དེ། དེ་ཐོས་ནས་ལྷ་རྣམས་ཀྱང་ངོ་མཚར་ཆེར་སྐྱེས་ལ། འདི་ལྟར་བྱ་འདི་དག་ནི་ལྷ་དང་འཐུན་པར་མཐོང་སྟེ། གང་བདག་ཅག་གི་ཡིད་ལ་འདོད་པ་དེ་དག་བྱ་དེ་རྣམས་སྒྲ་འབྱིན་པར་བྱེད་སྙམ་
མོ། །བྱ་ཆུ་ཞིམ་གནས་ཤེས་བྱ་བ་དེ་དག་གི་ཁ་ནས་ཆང་རོ་དང་དྲིའི་ངོ་བོ་གཙང་བ་ཕུན་སུམ་ཚོགས་པ་འབྱུང་ངོ་། །ཁ་ནས་བྱུང་བའི་ཆང་དེ་ལ་ཡང་བྱ་གཞན་རྣམས་འཐུང་བར་བྱེད་དོ། དེ་འཐུངས་ནས་བྱ་དེ་དག་བཅུ་གྱུར་དུ་
མྱོས་ཤིང་ཡིད་རབ་ཏུ་དགའ་ནས་བརྒྱ་གྱུར་དུ་སྒྲ་འབྱིན་པར་བྱེད་དོ། །ལྷ་དེ་དག་གི་གླུ་དབྱངས་ཕན་ཚུན་འདྲེས་པ་བརྒྱ་གྱུར་དུ་སྙན་པ་ཡིན་ཏེ། བྱ་དེ་དག་གི་སྒྲ་དང་། ལྷ་མོ་དེ་དག་གི་གླུ་དབྱངས་ཐོས་ནས་འདོད་པ་ལ་ཆགས་
པའི་ལྷ་ཡིད་ཤིན་དུ་བདེ་བ་རྣམས་བརྒྱ་གྱུར་དུ་དགའ་བ་སྐྱེ་ཞིང་དེ་དག་གི་གླུ་དབྱངས་དང་སྒྲ་ལ་ཆགས་པར་བྱེད་དོ། །བྱ་མཆུ་སྒྱུར་འགྲོ་ཞེས་བྱ་བ་གང་དྲིལ་བུ་གཡེར་ཁའི་དྲ་བ་སྒྲ་འཁྲོལ་བའི་གསབ་གསེབ་ན་དགའ་བར་བྱེད་
པ་ལ་འདི་ལྟར་ཅི་འདི་ན་བྱའི་སྒྲ་འབྱིན་ནམ། ཅི་དྲིལ་བུ་གཡེར་ཁའི་སྒྲ་འབྱིན་ཅེས་གསལ་བར་མི་མངོན་པ་དེ་ལྟར་དེ་དག་དང་ལྷན་ཅིག་སྒྲ་འབྱིན་ཏེ། ཕན་ཚུན་འདྲེས་པ་ཉིས་གྱུར་དུ་ཡང་སྙན་པ་ཡིན་ནོ། །བྱ་འགྲམ་
<pb id="64.94b"/>
གྱི་མཐའ་ན་སྤྱོད་པ་ཞེས་བྱ་བ་གང་ཆང་རྟག་ཏུ་ཆུ་བོ་ལྟར་འབབ་པའི་འགྲམ་དང་གསེར་གྱི་པད་མའི་བར་བར་དག་ན་གནས་སོ། །བྱ་གྲིབ་མའི་ནང་ན་རྒྱུ་བ་ཞེས་བྱ་བ་གང་ཇི་ཙམ་དུ་སྲེད་པའི་རྣམ་པ་དང་འདྲེས་ན་གཟུགས་ཀྱི་
རྣམ་པ་དེ་ཙམ་འགྱུར་ཏེ། རྣམ་པ་དེ་སྲིད་དུ་གནས་སོ། །བྱ་ཆགས་པ་ཞེས་བྱ་བ་གང་གལ་ཏེ་ལྷ་ཤིན་དུ་ཉམས་དགའ་བ་རྣམས་དང་ཉེ་བར་ལྷ་མོ་དེ་དག་གནས་ན་བརྒྱ་གྱུར་དུ་མཛེས་ཏེ་ཚལ་དང་། ནགས་ཚལ་དུ་མ་
རྣམས་ཀྱི་ནང་ན་ཡང་རྟག་ཏུ་བདེ་བར་གནས་པ་དག་དགའ་བར་བྱེད་དོ། །ཡིད་ལ་བསམས་པ་གང་ཡིན་པ་དེ་དང་དེ་དག་ཉིད་འགྲུབ་པར་འགྱུར་ཏེ། ཤིན་དུ་རྒྱ་ཆེ་བར་གྱུར་ཅིང་། དགའ་བ་དང་། སྡུག་པ་དང་། ཡིད་
དུ་འོང་བ་སྐྱེའོ། །ལྷ་མོའི་ཚོགས་དུ་མས་ཡོངས་སུ་བསྐོར་བའི་ལྷ་དེ་ཚལ་དང་། ཉེ་བའི་ཚལ་དེ་རྣམས་ཀྱི་ནང་ན་དགའ་བར་བྱེད་དེ། གསེར་དང་། དངུལ་དང་། བཻ་དཱུརྱའི་རིའི་རྩེ་མོ་གཞན་དང་། གཞན་དག་ལ་བཻ་དཱུརྱའི་
པད་མའི་རྫིང་གིས་ཡོངས་སུ་བསྐོར་ཅིང་། བྱ་ངང་པ་དང་། ཀ་རན་ད་བས་ཀྱང་བསྐོར་བ། བཻ་དཱུརྱ་སྔོན་པོ་ལྟ་བུའི་ཆུ་ཤིན་དུ་དྲི་ཞིམ་པས་གང་བ། ཆང་དུ་མ་འབྱུང་བ། བཻ་དཱུརྱ་དང་། གསེར་དང་། དངུལ་གྱི་ཤིང་ལྗོན་པ་ཤིན་
དུ་དྲི་ཞིམ་པ་རྣམ་པ་དུ་མས་གཏིབས་པ། ཀུན་ནས་རི་འདི་ལྟ་བུ་ཀུན་ཡོད་དེ། བསམས་ན་སྣ་ཚོགས་འབྱུང་དང་། ས་སྟེངས་ཡངས་དང་། ས་ཕྱོགས་མཐོ་དམའ་དང་། གཞི་མཉམ་སྟེངས་དགའ་སྟེ། དེ་རྣམས་སུ་ལྷ་མོའི་
ཚོགས་ཀྱིས་ཡོངས་སུ་བསྐོར་བའི་ལྷ་ཐམས་ཅད་ནམ་མཁའ་ལས་འགྲོ་ཞིང་འབབ་ལ། ཀུན་ནས་དགའ་བར་བྱེད་ཅིང་དགའ་དགུར་སྤྱོད་པར་བྱེད་དོ། །གཟུགས་སྡུག་པ་འབུམ་ཕྲག་དུ་མ་དག་ལ་ལྟ་བར་བྱེད་དེ། སྒྲ་སྙན་པ་
འཇེབས་པ་ཡིད་དུ་འོང་བ་འབུམ་ཕྲག་དུ་མ་ལ་ཉན་པར་བྱེད་དོ། །དྲི་ཞིམ་པ་བྲོ་ཆེ་བ་ཡིད་དུ་འོང་བ་འབུམ་ཕྲག་དུ་མ་དག་ལ་སྣོམ་པར་བྱེད་དོ། །དེ་བཞིན་དུ་རེག་པས་རེག་པར་བྱ་བ་དག་ལ་རེག་པར་བྱེད་དོ། །དེ་ལྟར་དབང་པོ་ཐམས་
<pb id="64.95a"/>
ཅད་ཡུལ་ལ་མྱོང་བར་བྱེད་དེ། རང་གིས་བྱས་པ་དེ་ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་ལས་དེ་ཟད་པར་མ་གྱུར་པ་དེ་སྲིད་དུ་གནས་དེ་དག་ན་དགའ་བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་
ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་འཁོར་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་
མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་པར་རྒྱུན་དུ་བདེ་བ་དང་ལྡན་ཞིང་ཀུན་དགའི་ར་བར་བདེ་བར་གནས་པ་དང་། རྒྱལ་པོ་བྱམས་པ་དང་སྐྱེ་བོ་ཐམས་ཅད་ལ་སྡུག་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་
ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པའི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་སྐྱོར་ཆུས་སྐྱེས་ཤེས་བྱ་བ་ཇི་ལྟར་འདུག་པ་མཐོང་ངོ་། །དེར་
སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་ཀྱི་མཐའ་སྤྱད་པ། སེམས་པས་ཡོངས་སུ་བསྒོམས་པའི་སྙིང་དང་། སྙིང་རྗེས་
བརླན་པའི་སེམས་དང་ལྡན་པ་གང་གིས་སེམས་ཅན་འཆི་བར་འགྱུར་བ་སྐོམ་གྱིས་གདུངས་ཏེ། མགུལ་སྒྲ་ངར་ངར་པོར་བགགས་ཤིང་སྲོག་ཆུང་ཟད་ཡོད་པ་ལ་སྐོམ་བླུད་དམ། དེ་བཞིན་དུ་གང་གིས་དེའི་སྲོག་བདེ་བར་འགྱུར་
བར་བྱ་བའི་ཕྱིར་སྨན་དག་བྱིན་ན་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་པི་བང་གསུམ་པའི་ལྷ་རྣམས་ཀྱི་ནང་སྐྱོར་ཆུས་སྐྱེས་པའི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེ་ལྷའི་དབང་པོའི་ལུས་དང་
མཚུངས་ཤིང་ལྷ་མོའི་ཚོགས་ཀྱིས་ཀུན་ནས་བསྐོར་ཏེ། བདེ་བ་རྒྱུན་མི་འཆད་ལ་རྟག་ཏུ་གནས་པ་ཡིན་ནོ། །དེ་ལྟར་རང་གི་ལས་ལ་སྤྱོད་པ་དེ་ཚལ་དུ་མ་དང་། ཆུ་བོ་དང་། འབབ་ཆུ་དུ་མ་དག་ཀྱང་རབ་ཏུ་མཐོང་སྟེ། 
<pb id="64.95b"/>
དེ་རེས་འགའ་ལྷ་མོའི་ཚོགས་ཀྱིས་ཡོངས་སུ་བསྐོར་ནས། ཚལ་ཕྲེང་ཞེས་བྱ་བ་དེར་འདོང་བར་བྱེད་དོ། །ཚལ་དེ་ཡང་ཆུ་བོ་དང་། ལྟེང་ཀ་དང་། པད་མའི་ཚལ་དུ་མ་དག་གིས་བརྒྱན་ཅིང་ལྷའི་རོལ་མོའི་སྒྲ་དག་གིས་མཛེས་
པར་བྱས་ལ་ལྷ་དང་ལྷ་མོའི་ཚོགས་རབ་ཏུ་དགའ་བ་རྣམས་ཀྱིས་གང་བ་ཡིན་ནོ། །ཚལ་དེ་ན་ཤིང་ལྗོན་པ་མེ་ཏོག་དང་འབྲས་བུ་དུ་མས་བརྒྱན་པ། ལྷའི་རོལ་མོའི་སྒྲ་འབྱིན་པ། བྱའི་སྒྲ་ཅ་ཅོ་སྙན་པ་འབྱིན་པ་ཡིན་ནོ། །
ཚལ་དེ་ནི་རིན་པོ་ཆེ་སྣ་ཚོགས་ཀྱི་ཤིང་ལྗོན་པ་རྣམས་ཀྱིས་ཡོངས་སུ་བསྐོར་བ་ཡིན་ཏེ། འདི་ལྟ་སྟེ། རྟག་ཏུ་དགའ་བ་དང་། ཡང་དག་པར་དགའ་བར་བྱེད་པའི་མེ་ཏོག་མན་དཱ་ར་བ་དང་། པད་མ་དང་། དེ་ཇི་ལྟར་དགའ་
བ་རྣམས་ཀྱིས་བསྐོར་བ་ཡིན་ནོ། །མེ་ཏོག་དེ་དག་གི་དྲིའི་མཐུ་ནི་འདི་ལྟ་བུ་ཡིན་ཏེ། ལྷ་རྣམས་དྲི་ཇི་ལྟ་ཇི་ལྟར་འདོད་པ་དེ་ལྟ་དེ་ལྟར་མེ་ཏོག་དེ་དག་ལས་འབྱུང་ལ། མེ་ཏོག་གཅིག་གིས་མེ་ཏོག་དེ་ཐམས་ཅད་ཀྱི་དྲིའི་བྱ་བ་བྱེད་དོ། །
ཚལ་ཕྲེང་བ་དེ་ཉིད་ན་ལྷ་རབ་ཏུ་དགའ་ཞིང་བྲོ་གར་བྱེད་པ་ཕན་ཚུན་གྲོགས་སུ་གྱུར་པ་རྣམས་ཚལ་མེ་ཏོག་ལྔ་པ་ཞེས་བྱ་བར་འདོང་བར་བྱེད་དོ། །དེ་ན་ཡང་བྱ་དུས་སུ་དྲན་པར་བྱེད་པ་ཞེས་བྱ་བ་ཡོད་དེ། དེས་ལྷ་དེ་དག་མཐོང་ནས་
འདི་ལྟར་ཚིག་འབྲེལ་བའི་ཚིགས་སུ་བཅད་དེ་སྨྲས་པ། བསོད་ནམས་དག་ནི་ཉམས་དགའ་ལ། །དེ་དག་འབྲས་བུ་མཆོག་ཏུ་དགེ། །བསོད་ནམས་ལྟ་བུར་སྒྲོལ་བ་མེད། །དེ་ལྟ་བས་ན་བསོད་ནམས་བྱོས། །བསོད་
ནམས་གཉེན་གྱི་མཆོག་ཡིན་ཏེ། །བསོད་ནམས་གཏེར་ནི་ཟད་མི་ཤེས། །བསོད་ནམས་མར་མེ་ལྟ་བུ་ཡིན། །དེ་བཞིན་ཕ་དང་མ་དང་མཚུངས། །བསོད་ནམས་བྱས་ན་འགྲོ་བའི་ལྷ། །བསོད་ནམས་ཀྱིས་ནི་བཟང་
འགྲོར་འཁྲིད། །མི་ཡུལ་བསོད་ནམས་བྱས་པ་ནི། །དེ་དག་ལྷ་ཡུལ་དགའ་བར་བྱེད། །འདི་ལྟར་བསོད་ནམས་ཆེ་བའི་མི། །རྟག་ཏུ་བདེ་དང་ལྡན་པར་འགྱུར། །བསོད་ནམས་ལྟ་བུའི་བདེ་བ་མེད། །དེ་ལྟ་བས་ན་
<pb id="64.96a"/>
བསོད་ནམས་ཀྱིས། །འཇིག་རྟེན་གཉིས་ལ་ཕན་བྱེད་ཅིང་། །དགའ་དང་ནོར་གྱི་རྒྱུར་གྱུར་པ། །བསོད་ནམས་ཡིན་པར་རྟག་ཏུ་མཐོང་། །དེ་ལྟར་བསོད་ནམས་བདེ་མཆོག་ལྡན། །རྟག་ཏུ་བསོད་ནམས་
རྗེས་འབྲང་སྟེ། །དེ་ནི་གྲིབ་མ་བཞིན་དུ་འབྲང་། །དེ་བས་བསོད་ནམས་བདེ་མཆོག་སྟེ། །བསོད་ནམས་ལྟ་བུའི་བདེ་བ་མེད། །བསོད་ནམས་ཟད་པའི་ལྷ་རྣམས་ནི། །རང་གིས་བྱས་པའི་རྗེས་སུ་ལྟུང་། །འཇིག་
རྟེན་དགེ་དང་མི་དགེའི་འབྲས། །དེ་བས་བསོད་ནམས་ཡང་དག་སྤྱོད། །ལྷ་ཡི་ཡུལ་དུ་བདག་ཅག་གང་། །དུད་འགྲོའི་སྐྱེ་གནས་འཐུན་པར་གནས། །བསོད་ནམས་མ་ཡིན་རྒྱུར་གྱུར་པ། །རང་གིས་བྱས་པས་
སེམས་རྨོངས་སོ། །གང་ཞིག་བསོད་ནམས་དམན་པ་ནི། །གདུལ་དཀའ་རྟག་ཏུ་ངན་འགྲོར་འགྲོ། །བྱེ་མ་ལ་ནི་མར་མེད་ལྟར། །དེ་ལ་བདེ་བ་ག་ལ་ཡོད། །སེམས་ཀྱིས་བསླུས་པའི་རྨོངས་པ་རྣམས། །བསོད་
ནམས་ཀྱིས་ནི་ཡོངས་སུ་སྤངས། །དེ་དག་ལ་ནི་བདེ་མེད་ཅིང་། །དེ་དག་སྡུག་བསྔལ་མཐའ་མེད་དོ། །ཡང་དང་ཡང་དུ་སྐྱེ་འགྱུར་ཞིང་། །ཡང་དང་ཡང་དུ་འཆི་འགྱུར་བ། །ལྷ་དག་བདེ་བས་མྱོས་པ་གང་། །དེ་དག་
ལ་ནི་བདེ་རྟག་མེད། །ལས་ཀྱིས་རྒྱར་ནི་བཅུག་གྱུར་ཅིང་། །གཏི་མུག་གིས་ནི་བསླུས་པ་རྣམས། །འཁོར་བ་ཐོག་མ་མེད་པ་ནས། །འཁྲུལ་འཁོར་བཞིན་དུ་འཁྱམ་པར་བྱེད། །ལྷ་དག་ལྷ་ཡི་འཇིག་
རྟེན་ནས། །འཆི་བར་འགྱུར་བའི་སྡུག་བསྔལ་གང་། །དེ་ནི་དམྱལ་ལས་དམྱལ་བར་དུ། །དེ་ཡི་དཔེ་བྱར་ཡོང་མེད་དོ། །བདེ་མཐའ་རྟག་ཏུ་ལྟུང་བར་གོ། །འདི་དག་ཅི་ཞིག་མི་ཤེས་སམ། །ལྷ་རྣམས་
འཆི་མེད་ཡུལ་ལྟ་བུར། །བདེ་བས་རྨོངས་རྣམས་ལྟ་བར་བྱེད། །སྐྱེ་དང་འཆི་བའི་འཇིག་རྟེན་ནི། །གྲངས་སུ་བགྲང་དུ་ཡོད་མེད་ཀྱང་། །སྲེད་པས་ཡོངས་སུ་བསླུས་པ་ཡི། །མི་རྣམས་ཡིད་ནི་འབྱུང་མི་
<pb id="64.96b"/>
བྱེད། །དེ་ནས་ལྷ་དེ་རྣམས་ལྷའི་བྱ་དེའི་སྒྲ་དེ་ཐོས་ནས། ཆུང་ཟད་ཅིག་ཡིད་ལ་བྱེད་པ་དང་། ཡང་བག་མེད་པ་དེ་ཉིད་ཀྱི་དབང་དུ་གྱུར་ཏེ། སྲེད་པས་སྲིད་པར་སྤྱོད་པ་དེ་དག་ཐམས་ཅད་ནི་སེམས་ལ་རྟག་ཏུ་རག་
ལས་པ་ཡིན་ནོ། །ཕྲེང་བའི་ཚལ་དེ་ན་བདེ་བ་ལས་བདེ་བར་གནས་པ་དེ་དག་སིལ་སྙན་ཡན་ལག་ལྔ་དང་ལྡན་པས་བྲོ་གར་བྱེད། རྒོད་པར་བྱེད་དོ། །ཡུལ་བུད་ཤིང་ལྟ་བུར་གྱུར་པ་ལ། བག་མེད་པ་མེ་ལྟ་བུས་
རྒྱུན་མི་འཆད་པར་སྲེག་པ་ན་ཡུལ་ནས་ཡུལ་དང་། ཉེ་བའི་ཚལ་ནས་ཉེ་བའི་ཚལ་དང་། རིའི་སྟེང་ནས་རིའི་སྟེང་དང་། གཞལ་མེད་ཁང་ནས་གཞལ་མེད་ཁང་དང་། པད་མའི་ཚལ་ནས་པད་མའི་ཚལ་དང་། རིན་པོ་ཆེའི་རིའི་
རྩེ་མོ་ནས་རིན་པོ་ཆེའི་རིའི་རྩེ་མོར་རྒྱུ་སྟེ། དེ་ལྟར་ལྷ་མོ་དང་ལྷན་ཅིག་ཡུལ་གྱི་སྲེད་པས་བདས་པས་ན། ལྷ་དེ་རྣམས་ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་ལས་དེ་ཟད་པར་མ་གྱུར་པ་དེ་སྲིད་དུ་ལྷའི་འཇིག་རྟེན་དེ་ན་དགའ་བར་
བྱེད་དོ། །དེ་ཟད་ནས་དེ་ནས་ཡང་ལྟུང་བར་འགྱུར་ཏེ། ལྷུང་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་འཁོར་བར་ཡོངས་སུ་འཁྱམ་མོ། །གལ་ཏེ་མི་རྣམས་དང་
སྐལ་བ་མཉམ་པར་མིའི་ནང་དུ་སྐྱེས་ན་དེ་ལས་དེ་དང་རྒྱུ་འཐུན་པར་ཚེ་རབས་ཚེ་རབས་སུ་ནད་མེད་པར་འགྱུར་ཞིང་ཉོན་མོངས་པ་མེད་པ་དང་། སྐྱེ་བོ་དམ་པ་ཀུན་གྱི་ཡིད་དུ་འོང་བ་དང་། བཀྲེས་པ་དང་། སྐོམ་པ་དང་བྲལ་བའི་ཡུལ་
བཟང་པོར་སྐྱེ་བ་དང་། མེ་ཏོག་གིས་བརྒྱན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་
ལས་བྱུང་བའི་ཤེས་པས་ལྷ་པི་བང་ཅན་གསུམ་པ་རྣམས་ཀྱི་གནས་ལུས་དཀར་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་
<pb id="64.97a"/>
བརྟགས་ན། ཞིང་དང་ཞིང་མ་ཡིན་པའི་རྣམ་པ་ཤེས་ཤིང་ཡིད་ཤིན་དུ་དང་བ་དང་། སེམས་པས་ཡོངས་སུ་བསྒོམས་པའི་སྙིང་དང་ལྡན་པ་དང་། དེར་ཡིད་ཞུགས་ཤིང་སེམས་གཡེང་བ་མེད་པ་ལས་ཀྱི་འབྲས་བུ་
མངོན་པར་ཤེས་པ་གང་གིས་མཆོད་རྟེན་ནམ། དགེ་འདུན་གྱི་གཙུག་ལག་ཁང་གི་བརྐྱང་ནུལ་རླུང་ངམ། ཉི་མ་འམ། ཆར་པས་ཟད་པ་སླར་བརྐྱང་ནུལ་བྱུགས་ལ། དེ་ལྟར་བྱས་ནས་དེ་རྗེས་སུ་དགའ་ཞིང་གཞན་དག་ཀྱང་
དེ་ཉིད་ལ་དགའ་བར་བྱེད་དུ་འཇུག་ལ། ལུགས་བཞིན་དུ་བྱེད་དུ་འཇུག་སྟེ་དེ་ལྟར་བྱེད་ན་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལུས་དཀར་གྱི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེ་དག་
ཐམས་ཅད་དཀར་པོ་ཁོ་ནར་སྣང་སྟེ། དེའི་ཁྱད་པར་ནི་དུང་དང་། ཁ་བ་དང་། མེ་ཏོག་ཀུ་མུ་ད་དང་། འོ་མ་དང་བཅས་པ་དག་ནི་བཅུ་དྲུག་གི་ཆར་ཡང་མི་ཕོད་དོ། །དེ་ལྟར་རྣམ་པ་དེ་ལྟ་བུའི་གཞལ་མེད་ཁང་དང་། ཤིང་རྟ་དང་
གནས་དག་དང་གཞན་དག་ཀྱང་ཀུན་ནས་དཀར་ཞིང་མཆོག་ཏུ་དཀར་པོར་སྣང་བར་འགྱུར་ཏེ། འདི་ལྟར་ལུས་ཀྱང་མཆོག་ཏུ་དཀར་བ་ཉིད་དུ་འགྱུར་རོ། །དགའ་བར་བྱེད་པའི་ངང་ཚུལ་ཅན་དེ་དག་བསྐྱེད་མོས་ཚལ་དུ་དགའ་སྟོན་བྱེད་
དུ་འདོང་སྟེ། འདི་ལྟར་བྱི་རུའི་ཚལ་ཞེས་བྱ་བ་གནས་དེ་དག་ཏུ་སིལ་སྙན་དང་གླུ་དབྱངས་སྣ་ཚོགས་ཀྱི་སྒྲ་འབྱིན་ཅིང་དགོད་པ་དང་། ཤིན་དུ་ཡིད་དགའ་བའི་གྲོགས་པོ་རྣམས་དང་ལྷན་ཅིག་ཚལ་དེར་འདོང་བར་བྱེད་དོ། །དེ་
ལྟར་དེ་དག་བྱི་རུའི་ཚལ་གྱི་ནང་དུ་འདོང་སྟེ། གང་གི་ཚེ་ཞུགས་པ་དང་བྱ་སྣ་ཚོགས་སྒྲ་འབྱིན་ཅིང་གསེར་བཙོ་མའི་ཤིང་ལྗོན་པས་མཛེས་པ་ཡིན་ནོ། །ཤིང་ལྗོན་པའི་ཉེ་བའི་ཚལ་གྱིས་མཛེས་པར་བྱས་པའི་བྱི་རུའི་ཚལ་དེའི་མཐུ་
ནི་འདི་ལྟ་བུ་ཡིན་ཏེ། ཇི་ལྟར་ཁ་དོག་དམར་པོ་གཞན་དང་མི་མཐུན་པར་འབྱུང་བ་དེ་ལྟར་ཤིང་ལྗོན་པའི་འོད་དམར་པོ་རྣམ་པ་དེ་ལྟ་བུ་འབྱུང་ངོ་། །ལྷ་དེ་དག་ཐམས་ཅད་ཚལ་དེའི་མཐུས་དཀར་པོ་དེ་རྣམས་དང་བྲལ་ནས་ཁ་དོག་ཤིན་དུ་
<pb id="64.97b"/>
དམར་པོར་གྱུར་པ་དང་། ཕན་ཚུན་གཏམ་དུ་བདག་ཅག་གི་ལུས་ལྷན་ཅིག་སྐྱེས་པའི་མཛེས་པ་གང་ཡིན་པ་དེ་དག་ཚལ་གྱི་ཁ་དོག་གི་མཐུས་མི་སྣང་བར་གྱུར་ཏོ། །ཤིང་ལྗོན་པ་དེ་དག་ཀུན་ནས་ཁ་དོག་དམར་པོ་ཁོ་ན་ཡིན་ཏེ། 
བདག་ཅག་ནི་ཚལ་གཞན་དུ་འདོང་བར་བྱའོ་ཞེས་བརྗོད་དོ། །དེ་ནས་ལྷ་དེ་རྣམས་ལྷ་མོ་དེ་དག་དང་ལྷན་ཅིག་བཻ་དཱུརྱའི་ཚལ་ག་ལ་བ་དེར་འདོང་བར་བྱེད་དོ། །ཚལ་དེ་ཡང་བཻ་དཱུརྱའི་མདོག་དེས་ཇི་ལྟར་འཛམ་བུའི་གླིང་གི་གནམ་ལྟར་
ཀུན་ནས་སྔོ་བ་ཡིན་ནོ། །དེ་ནས་ལྷ་རྣམས་ཚལ་དེར་ཡང་ཁ་དོག་དཀར་པོ་གང་ཡིན་པ་དེ་དག་བཻ་དཱུརྱའི་ཤིང་ལྗོན་པའི་དབྱིབས་དེ་རྣམས་ཀྱིས་ཀྱང་ཟིལ་གྱིས་མནོན་ཏོ། །ཤིང་དེ་རྣམས་ལ་བྱ་གནས་པ་གང་ཡིན་པ་དེ་དག་ཀྱང་ཁ་དོག་
སྔོན་པོར་གྱུར་ལ། པད་མ་གང་ཡིན་པ་དེ་དག་ཀྱང་སྔོན་པོར་གྱུར་ཏེ། དེ་ལྟར་བཻ་དཱུརྱའི་ཚལ་དེ་དག་ཐམས་ཅད་སྔོན་པོ་ཉིད་ཡིན་ནོ། །དེ་ནས་ལུས་དཀར་བ་ལྷ་མོའི་ཚོགས་མང་པོས་ཡོངས་སུ་བསྐོར་བ་ལྷའི་རོལ་མོའི་སྒྲ་དང་། 
དྲི་དང་གླུ་དབྱངས་དང་བཅས་པ་རྣམས་ཚལ་དེ་ན་ཡུན་རིང་དུ་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་ཅིང་། ལྷའི་བདེ་བ་འདོད་པའི་ཡོན་ཏན་ལྔ་མྱོང་བར་བྱེད་དོ། །དེ་ནས་ཡུན་རིང་ཞིག་ལོན་ནས་ལྷ་ལུས་
དཀར་པོ་རྣམས་རྩེ་བའི་དོན་དུ་དངུལ་གྱི་ཤིང་ལྗོན་པའི་ཚལ་དུ་འདོང་བར་བྱེད་དོ། །དངུལ་གྱི་ཚལ་དེ་ནི་ཀུན་ནས་ཁ་དོག་དཀར་པོར་སྣང་ཞིང་ཚལ་དེ་ན་གང་ཅི་ཡོད་པ་དེ་ཐམས་ཅད་དཀར་བ་ཡིན་ལ། ཚལ་དེ་ན་པད་མ་ཡང་དངུལ་གྱི་
པད་མ་ཤིན་དུ་ཉམས་དགའ་བ་ཡིན་ནོ། །བྱ་རྣམས་ཀྱང་དངུལ་གྱི་བྱ་ཡིན་ཏེ། དེ་ལྟར་ལྷ་ལུས་དཀར་པོ་དང་ལྡན་པ་དེ་དག་ཐམས་ཅད་ཚལ་དེའི་ནང་དུ་ཞུགས་པ་ཇི་ལྟར་འོ་མའི་ནང་ན་ཟླ་བའི་གཟུགས་བརྙན་སྣང་བ་དེ་ལྟར་མཛེས་
པ་ཡིན་ནོ། །ཚལ་དེ་ན་ལྷ་རྣམས་ཡུན་རིང་དུ་དགའ་བར་བྱེད། དགའ་དགུར་སྤྱོད་པར་བྱེད་ཅིང་ལྷའི་དཔེ་མེད་པ་འདོད་པའི་བདེ་བ་ཡན་ལག་ལྔ་དང་ལྡན་པས་བདེ་བ་མྱོང་བར་བྱེད་དོ། །དེ་དག་དེར་ཡང་དགའ་བར་བྱས་
<pb id="64.98a"/>
ནས་ལུས་སྣ་ཚོགས་ག་ལ་བ་དེར་འདོང་བར་བྱེད་དོ། །ཚལ་དེ་ཡང་ཤིང་ལྗོན་པ་སྣ་ཚོགས་ཀྱིས་མཛེས་པར་བྱས་ཤིང་གསེར་གྱི་ཤིང་ལྗོན་པ་རྣམས་ཀྱིས་ཀྱང་མཛེས་པར་བྱས་པ་ཡིན་ཏེ། །དེ་བཞིན་དུ་དངུལ་གྱི་
ཤིང་ལྗོན་པ་རྣམས་དང་། དེ་བཞིན་དུ་བཻ་དཱུརྱའི་ཤིང་ལྗོན་པ་རྣམས་དང་། དེ་བཞིན་དུ་ལོ་མ་སྣ་ཚོགས་རྣམས་ཀྱིས་མཛེས་པར་བྱས་པ་ཡིན་ནོ། །ཤིང་དེ་རྣམས་ཀྱང་ཁ་དོག་སྣ་ཚོགས་ཀྱི་ལོ་མ་དང་། མདོག་སྣ་ཚོགས་
ཀྱིས་མཛེས་པ་ཡིན་ལ། ཚལ་དེའི་ནང་ན་ལྷ་དེ་རྣམས་དེ་དག་ཉིད་ཀྱིས་ལུས་རྣམས་རྒྱན་སྣ་ཚོགས་ཀྱིས་བརྒྱན་པར་གྱུར་ཏོ། །ཚལ་དེ་ན་ཡང་ལྷ་དེ་རྣམས་ཡུན་རིང་དུ་དགའ་བར་བྱེད། དགའ་དགུར་སྤྱོད་པར་བྱེད་དེ། ལྷ་མོའི་
ཚོགས་ཀྱི་ནང་ན་འཁོད་པ་རྣམས་དེ་དག་གིས་གླུ་དབྱངས་ཉེ་བར་ལེན་ཅིང་དེ་ན་ཡང་དེ་རྣམས་ཡུན་རིང་དུ་རྩེས་ནས་ཀུན་དུ་མཐོང་བའི་གསེར་གྱི་རི་ག་ལ་བ་དེར་འདོང་བར་བྱེད་དོ། །དེ་ཡང་རིན་པོ་ཆེ་སྣ་བདུན་གྱིས་བརྒྱན་པ་ཡིན་
ཏེ། ལྷ་དེ་དག་གིས་རི་ཀུན་མཐོང་ཆུ་བོ་དང་། འབབ་ཆུ་དང་། ལྟེང་ཀ་མང་པོས་བརྒྱན་པ། ཚལ་དང་། ནགས་ཚལ་དང་ལྡན་པ། པད་མའི་རྫིང་དུ་མས་འཁོར་བ། བྱའི་ཚོགས་མང་པོའི་སྒྲ་འབྱིན་པའི་རི་བོ་དེ་ལ་
འཛེགས་ནས་རིའི་རྒྱལ་པོ་རི་རབ་དྲུག་ཁྲིས་བསྐོར་བ་དེ་རྣམས་ཀྱི་དབུས་ན་རིའི་རྒྱལ་པོ་རི་རབ་འདུག་པ་དེ་དག་ཐམས་ཅད་མཐོང་ངོ་། །དེ་ནས་ལྷ་ལུས་དཀར་པོ་རྣམས་ཀུན་ནས་མཐོང་བའི་རི་བོ་དེ་ལ་ལྷ་མོ་དང་ལྷན་
ཅིག་ཡུན་རིང་དུ་རྩེ་བར་བྱེད། དགའ་དགུར་སྤྱོད་པར་བྱེད་དོ། །དེ་ནས་ཡང་དེ་རྣམས་དེ་ལས་བབས་ནས་རི་བོ་ཕྱོགས་གཙང་མ་ཞེས་བྱ་བ་ག་ལ་བ་དེར་འཛེག་པར་བྱེད་དེ། རི་བོ་དེ་ལ་ཡང་གནས་གཞན་དག་
ནས་སྐྱེས་པའི་ལྷ་རྣམས་དགའ་བའི་མཐུས་རི་བོ་དེ་ལ་འོངས་ནས་དགའ་བར་བྱེད་དོ། །ལྷ་གཞན་དེ་རྣམས་དང་ལྷ་ལུས་དཀར་པོ་དེ་རྣམས་དང་ཡང་ཕན་ཚུན་ལྷན་ཅིག་སིལ་སྙན་ཡན་ལག་ལྔ་དང་ལྡན་པས་དགའ་
<pb id="64.98b"/>
བར་བྱེད་ཅིང་དགའ་དགུར་སྤྱོད་པར་བྱེད་དོ། །དེ་ནས་ལྷ་ཡུལ་གྱི་ཕྱོགས་ཆ་དགའ་བ་དེ་རྣམས་སུ་ལྷ་དེ་དག་ཡུན་རིང་དུ་དགའ་བར་བྱས་ནས། མར་ཟད་ནས་མར་མེ་འཆི་བར་འགྱུར་ཞིང་ཉིན་པར་གྱི་མཐའ་ཟད་ན་ཉི་མ་ནུབ་
པར་འགྱུར་བ་དེ་ལྟར་ལྷ་དེ་རྣམས་ལེགས་པར་བྱས་པའི་ལས་ཟད་ནས་མར་མེ་ལྟར་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། 
དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་པད་མའི་རྩ་ལག་ལྟ་བུར་མདོག་དཀར་ཤམ་བཟང་པོར་འགྱུར་ཞིང་སྟོད་ཕྱོགས་སམ་རྒྱ་ཡུལ་ལ་སོགས་
པར་སྐྱེ་བར་འགྱུར་ལ། རྟག་ཏུ་བདེ་བ་དང་ལྡན་པ་དང་། མིའི་གཙོ་བོ་ཆེན་པོའི་ཡིད་གཅུགས་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷ་པི་བང་ཅན་གསུམ་པ་རྣམས་ཀྱི་གནས་སུ་རྟོག་པར་
བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། ལྷའི་འཇིག་རྟེན་ན་ལྷ་ཕན་ཚུན་དགའ་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །གནས་དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་
བྱུང་བའི་ཤེས་པས་བརྟགས་ན། སེམས་ཅན་དགེ་བ་ཕན་ཚུན་གྲོགས་སུ་གྱུར་པ། སེམས་པ་དང་ཚུལ་ཁྲིམས་དང་ལྡན་པ། གོལ་ལའི་དགེ་འདུན་གྱི་གཙོ་བོར་གྱུར་པ་གང་དག་གིས་སྦྱིན་པ་བྱིན། ཚུལ་ཁྲིམས་བསྲུངས་ན་དེ་
དག་ཐམས་ཅད་རྒྱུ་དེ་དང་རྐྱེན་དེ་ལས་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཕན་ཚུན་དགའ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཕན་ཚུན་བདེ་བ་སྐྱེད་ཅིང་སེམས་འཐུན་པར་བསྐྱེད་པ་དེ་
རྣམས་བསོད་ནམས་ཀྱི་ཚོགས་སྨིན་པར་འགྱུར་རོ། །དེ་ན་ལྷའི་པད་མའི་རྫིང་ན་གནས་ཤིང་ཁ་ཟས་ལ་དགའ་བ་དེ་ཡུལ་ཉམས་དགའ་ཞིང་བདེ་བ་དག་མྱོང་བར་བྱེད་དེ། སིལ་སྙན་ཡན་ལག་ལྔ་དང་ལྡན་པས་ཡིད་རབ་ཏུ་དགའ་
<pb id="64.99a"/>
བ་དག་དགོད་པར་བྱེད། དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་ལ། ལྷ་མོའི་ཚོགས་གཟུགས་དང་ཆ་བྱད་སྣ་ཚོགས་དང་ལྡན་པ་རྣམས་ཀྱིས་ཡོངས་སུ་བསྐོར་ནས་གསེར་དང་རིན་པོ་ཆེ་སྣ་ཚོགས་
ཀྱི་ས་གཞི་དང་། རི་དེ་རྣམས་ལ་དགའ་བར་བྱེད་དོ། །དེ་ལྟར་རང་གི་ལས་ཀྱི་འབྲས་བུ་ལ་སྤྱོད་ཅིང་དགའ་བ་དེ་རྣམས་སུ་ཆུ་བོའི་འགྲམ་བཻ་དཱུརྱ་དང་། ནོར་བུའི་ལན་ཀན་བྲེས་པ་དང་། གསེར་གྱི་རྣམ་པའི་བྱ་ངང་པ་དང་། ངུར་པ་
རྣམས་ཀྱིས་མཛེས་པར་བྱས་པ། འགྲམ་ན་ཤིང་ལྗོན་པ་སྐྱེས་པ་རྣམས་ཀྱི་སྡུག་གུར་བརྒྱན་པའི་སྨན་ལྗོང་དག་ན་ལྷ་མོའི་ཚོགས་ཀྱིས་ཡོངས་སུ་བསྐོར་བ་རྣམས་དགའ་བར་བྱེད་དོ། །དེར་དེ་དག་དགའ་བར་བྱས་ནས་མུ་
ཏིག་འབབ་པར་བྱེད་པ་ཞེས་བྱ་བའི་ཆུ་བོ་ག་ལ་བ་དེར་འདོང་བར་བྱེད་དོ། །ཆུ་བོ་དེ་དག་ན་ཆུ་གང་ཡིན་པ་དེ་དག་ནི་ཆང་རོ་རྣམ་པ་དུ་མ་དང་ལྡན་པ་རྙོག་པ་མེད་པ་འབབ་བོ། །བྱེ་མ་གང་ཡིན་པ་དེ་དག་ནི་མུ་ཏིག་ཡིན་ལ། འདམ་རྫབ་
གང་ཡིན་པ་དེ་དག་ནི་གསེར་ཡིན་ཏེ། ཆུ་བོ་དེ་ནོར་བུ་ཁ་དོག་བཟང་པོ་དུ་མས་བརྒྱན་པ་ཉ་རྣམས་ཀྱིས་ཤིན་དུ་མཛེས་པ་ཡིན་ནོ། །དེའི་ངོས་གཉི་ག་ན་གསེར་གྱི་ཤིང་ལྗོན་པ་རྣམས་ལ་མདབ་མ་ནི་བཻ་དཱུརྱ། བཻ་དཱུརྱའི་ཤིང་ལྗོན་པ་
རྣམས་ལ་གསེར་གྱི་འདབ་མ་ཡོད་དེ། འདབ་མ་ཡོད་པ་དེ་དག་ཐམས་ཅད་ལ་དུས་ཚིགས་ཐམས་ཅད་ཀྱི་འབྲས་བུ་དང་མེ་ཏོག་བཟང་དགུས་ཁེབས་པ་ཡིན་ནོ། །བྱའི་ཚོགས་རྟག་པར་རབ་ཏུ་དགའ་བ་རྣམས་ཀྱིས་ཀུན་དུ་གང་ལ་ཐོས་ན་ཡིད་
འཕྲོག་པའི་སྒྲ་འབྱིན་པ་ཡིན་ཏེ། བྱའི་ཚོགས་མཐོང་ན་དགའ་བ་རྣམ་པ་དེ་ལྟ་བུ་དག་དང་། རྟག་ཏུ་ཀུན་ནས་དགའ་བའི་ལྷ་དེ་རྣམས་དང་། ལྷན་ཅིག་བྱེད་པ་ལྟ་བུར་དུས་ཐམས་ཅད་དུ་དགའ་བར་བྱེད་དོ། །དེར་དེ་རྣམས་
ཀྱིས་ཡང་དག་པར་དགའ་བར་བྱས་ནས་ཕྱོགས་གཞན་སྙན་པ་སྤྱོད་པ་ཞེས་བྱ་བ་ག་ལ་བ་དེར་འདོང་བར་བྱེད་དོ། །ཕྱོགས་དེ་ན་ལྕུག་མས་གཡོགས་པའི་ཁྱིམ་ཡོད་དེ། རིན་པོ་ཆེ་མར་རྒད་ཀྱི་དུམ་བུ་རིང་པོ་སྐྱོན་མེད་ཕྱེ་བ་
