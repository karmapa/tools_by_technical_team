<pb id="64.99b"/>
ཕྱོགས་ཀྱི་རིམ་པ་མཐོ་དམའ་དང་ལྡན་ཞིང་པད་མའི་ཚལ་གྱིས་བརྒྱན་པ། ས་ཕྱོགས་ཤིན་དུ་རྣམ་པར་ཕྱེ་བ་རིན་པོ་ཆེ་སྣ་ཚོགས་ཀྱི་བྱ་རྣམས་ཀྱིས་མཛེས་པར་བྱས་པ། ལ་ལ་དག་ན་ཡང་གསེར་གྱི་ས་གཞིའི་ཕྱོགས་ཉམས་
དགའ་བར་བཻ་དཱུརྱའི་ལྕུག་མའི་དྲ་བས་གཏིབས་པ། བུང་བ་དང་མེ་ཏོག་གིས་ཀུན་དུ་གང་བ། ལྷ་དང་ལྷ་མོའི་ཚོགས་རྟག་ཏུ་དགའ་ཡ་ཡ་སྟེ། རབ་ཏུ་དགའ་བ་རྣམས་ཀྱིས་ཀུན་དུ་གང་བ། ལེགས་པར་བྱས་པའི་ལས་ལ་
སྤྱོད་པའི་ལྷ་དེ་རྣམས་ཀུན་དུ་དགའ་བར་བྱེད་དོ། །དེ་ནས་ཀྱང་ཕྱོགས་གཞན་ཞིག་ན། ཆུ་དང་ལྟེང་ཀ་དང་། ཚལ་དང་། འབབ་སྟེགས་མང་པོ་ཡོད་པར་འདོང་བར་བྱེད་དོ། །འབབ་སྟེགས་དང་། ཚལ་དེ་དག་ན་ཆུ་ན་རྒྱུ་བའི་བྱ་
མདོག་བཟང་པོ་གང་ཡིན་པ་དེ་རྣམས་ཀྱིས་ནམ་མཁའི་ཕྱོགས་དེ་དག་ཐམས་ཅད་བར་མཚམས་མེད་པར་ཀུན་དུ་བཀང་ནས་སྒྲ་འབྱིན་ཏོ། །ཆང་ཆུ་བོ་ལྟར་འབབ་པ་རྙོག་པ་མེད་པ་རྣམ་པ་དུ་མ་དག་འབབ་སྟེ། གསར་གྱི་རྡོ་
ལས་དབའ་རླབས་ཀྱི་སྒྲ་འབྱུང་ཞིང་དབུ་བ་འཁྲུགས་པའི་སྒྲ་ཁྲོལ་ལ་འབྱུང་ལ། བྱ་རབ་ཏུ་དགའ་བའི་སྒྲ་འབྱིན་པ་ལོང་ལོང་པོ་རྣམས་དང་ཆུ་བོ་དེ་རྣམས་ཀྱི་ངོས་གཉི་ག་ན་འཁོད་པའི་ལྷ་མོའི་ཚོགས་ཀྱིས་ཡོངས་སུ་བསྐོར་བ་
རྣམས་དང་དགའ་བར་བྱེད་རྩེ་བར་བྱེད་དོ། །ལག་ན་གསེར་གྱི་པད་མ་ཐོགས་པ་རྣམས་ཕན་ཚུན་རྡེག་པ་ན་དེ་ལྟར་ཕན་ཚུན་ཡིད་གཅུགས་པ་ལྷན་ཅིག་རྩེ་བ་དེ་རྣམས་ཀྱིས་དུས་རིང་དུ་འདས་སོ།  །
འཕགས་པ་དམ་པའི་ཆོས་དྲན་པ་ཉེ་བར་གཞག་པ། <bampo n="228.29" zh="69.224"/> བམ་པོ་ཉེར་དགུ་པ། ཕྱོགས་དེ་ནས་ཀྱང་མྱོས་བྱེད་ཚལ་ཞེས་བྱ་བ་དེར་ལྷ་ཐམས་ཅད་རྩེ་བའི་གྲོགས་དང་ལྷན་ཅིག་འདོང་བར་བྱེད་དོ། །ཚལ་དེ་ན་སེམས་
ཀྱི་རྣམ་པ་ཐམས་ཅད་མྱོས་བྱེད་ཀྱིས་མུན་པར་གྱུར་ཏེ། བྱ་དེ་དག་ནི་འབྲས་བུའི་རོ་རྣམས་ཀྱིས་མྱོས། བཻ་དཱུརྱའི་བུང་བ་དག་ནི་མེ་ཏོག་གི་རོ་རྣམས་ཀྱིས་མྱོས། ཁུ་བྱུག་དག་ནི་དཔྱིད་མཐོང་ནས་མྱོས། འགྲམ་ན་རྒྱུ་
<pb id="64.100a"/>
བའི་བྱ་དག་ནི་ཆང་གི་རོ་རྣམས་ཀྱིས་མྱོས། དེ་བཞིན་དུ་ལྷ་རྣམས་ནི་ལྷའི་འདོད་པའི་ཡོན་ཏན་ལྔ་རྣམས་གྱིས་མྱོས། དེ་བཞིན་དུ་ལྷ་མོ་རྣམས་ཀྱང་ལྷའི་ཚོགས་དང་ལྷན་ཅིག་འདོད་པའི་རོས་མྱོས་ཏེ། དེ་
ལྟར་འདོད་པའི་རོས་མྱོས་པའི་བུད་མེད་རྣམས་ནི་གཞན་གྱིས་མྱོས་པར་མི་འགྱུར་གྱི། འདི་ལྟར་བུད་མེད་ཐམས་ཅད་ནི་འདོད་པ་ལྷུར་ལེན་པ་ཡིན་ལ། དེ་ལ་སེམས་ཞུགས། དེ་ལ་གཞོལ། དེ་ལ་གནས། དེའི་རང་བཞིན་
ཡིན་ནོ། །ལྷ་དེ་དག་ཀྱང་མྱོས་བྱེད་མཐོང་ནས་བརྒྱ་འགྱུར་དུ་མྱོས་པ་རྣམས་དེ་ན་དགའ་བར་བྱེད་དོ། །དེ་ལྟར་ལྷ་དེ་རྣམས་ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་ལས་ཟད་པར་མ་གྱུར་པ་དེ་སྲིད་དུ་དེ་ན་དགའ་བར་བྱེད་དོ། །
དེ་ལས་དེ་ཟད་ནས་ལྷའི་རིས་དེ་ནས་ཀྱང་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་འཁོར་བར་འགྱུར་རོ། །གལ་ཏེ་མི་རྣམས་
དང་སྐལ་བ་མཉམ་པར་མིའི་ནང་དུ་སྐྱེས་ན། བསོད་ནམས་གཅིག་པ་དེ་དག་ཐམས་ཅད་ཡུལ་དང་ལྗོངས་དང་གྲོང་ཁྱེར་གཅིག་ཏུ་སྐྱེ་བར་འགྱུར་ཞིང་ཐམས་ཅད་འབྱོར་པ་ཕུན་སུམ་ཚོགས་པ་དང་། ཐམས་ཅད་རིགས་ཆེ་ཞིང་
བཙུན་པར་སྐྱེ་བ་དང་། ཐམས་ཅད་ཕན་ཚུན་དགའ་ཞིང་བྱ་བ་གཅིག་པ་དང་། དགེ་བའི་ནང་དུ་སྐྱེ་བར་འགྱུར་བ་མཐོང་སྟེ་དེ་དག་རྒྱུ་འཐུན་པར་དགེ་བ་འམ་མི་དགེ་བ་གང་ཡིན་པ་དེ་དག་ཐམས་ཅད་ཀུན་ལ་འབྱུང་གི་སོ་སོ་ལ་ནི་མ་
ཡིན་ནོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པའི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་པི་བང་ཅན་གསུམ་པ་རྣམས་ཀྱི་གནས་
ཡང་དག་ཆགས་སྤྱོད་ཅེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་རབ་ཀྱིས་བརྟགས་ན། ཞལ་ཏ་པ་ཚུལ་ཁྲིམས་དང་ལྡན་པར་གྱུར་པ་
<pb id="64.100b"/>
གང་གིས་ཁྱིམ་པ་གཞན་དག་དགའ་བར་བྱས། གཟེང་བསྟོད་མགུ་བར་བྱས། དད་པར་བྱས་ནས་སེམས་ཡོངས་སུ་བསྒོམས་པ་དེ། ཞིང་ཡོན་ཏན་དང་ལྡན་པ་ལ་སྦྱིན་པ་སྦྱིན་དུ་བཅུག་ཅིང་ཚུལ་ཁྲིམས་ཀྱང་སྲུང་དུ་བཅུག་
ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཡང་དག་ཆགས་སྤྱོད་ཀྱི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་རང་གི་མཐུ་འདི་ལྟ་བུ་འབྱུང་བར་འགྱུར་ཏེ། ལས་གང་གིས་བདག་ཅག་འདིར་
སྐྱེས་ཞིག་གུ་སྙམ་ནས། དེ་དག་མིར་སྐྱེས་པ་ཡང་དག་པར་དྲན་ནོ། །འདི་ནི་མིའི་འཇིག་རྟེན་ན་བདག་གི་དགེ་བའི་བཤེས་གཉེན་དུ་གྱུར་པ་ཡིན་ཏེ། འདིའི་སྦྱིན་བདག་ནི་བདག་ཡིན་ནོ། །རྒྱུ་དེ་དང་རྐྱེན་དེ་དང་གཞི་དེས་དེ་དང་བདག་
བསོད་ནམས་འཐུན་པར་གྱུར་ནས། འདིར་འོངས་པ་ལྟ་ཞིག་གུ་སྙམ་མོ། །དེ་བཞིན་དུ་དགེ་བའི་བཤེས་གཉེན་ཉན་ཐོས་དེ་ཡང་སྐྱེ་བ་དྲན་ཏེ། འདི་ལྟར་འདི་ནི་བདག་གི་སེམས་དང་བས་སྦྱིན་པ་སྦྱིན་དུ་བཅུག་པ་ཡིན་ཏེ། 
རྒྱུ་དེ་དང་རྐྱེན་དེ་དང་གཞི་དེས་དེ་ནས་བདག་ལྷའི་འཇིག་རྟེན་འདིར་སེམས་དང་ལྡན་པར་སྐྱེས་པ་ལྟ་སྙམ་ནས། དེ་ལྟར་ཡང་དག་ཆགས་སྤྱོད་ཀྱི་ལྷ་རྣམས་ཀྱི་གནས་སུ་སྐྱེས་སོ། །དེ་ནས་གཞན་དུ་གྱུར་ཏེ། པད་མའི་ཚོགས་
ལྟ་བུའི་ལྷ་མོ་མང་པོ་བྱད་གཟུགས་དང་མདོག་དང་ལང་ཚོ་དང་སྡུག་པ་སོ་སོ་དུ་མས་བརྒྱན་པ་མཐོང་ངོ་། །ལྷ་མོ་དེ་དག་མཐོང་ནས་ལྷ་དེ་རྣམས་ཀྱིས་མཐོང་མ་ཐག་ཏུ་ཇི་ལྟར་ཚེ་རབས་སྔ་མ་ལ་བྱས་པ་ཤིན་དུ་ཕྲ་མོ་ཡང་མི་དྲན་
ཞིང་ཡུལ་ལ་སེམས་རྣམ་པར་ཆགས་པ། བག་མེད་པའི་གནས་སུ་སྐྱེས་པ། ཡུལ་གྱི་བདེ་བས་སེམས་ཕྲོགས་པ་དེ་ལྟར་འདོད་པ་རྣམས་ཀྱིས་འཕངས་པའི་ཡིད་སྐྱེ་བར་བྱེད་དོ། །དེ་ནས་ཡང་དག་ཆགས་སྤྱོད་ཀྱི་ལྷ་རྣམས་
ཀྱིས། ལྷ་མོའི་ཚོགས་འབུམ་ཕྲག་དུ་མ་བྱད་གཟུགས་དཔེ་མེད་པ་དང་ལྡན་པ་དེ་དག་མཐོང་ནས། ཐོག་མ་མེད་པའི་དུས་ནས་ཞུགས་པའི་འདོད་ཆགས་ཀྱི་མེས་ཡིད་རབ་ཏུ་བསྲེགས་པ་ནི། ཇི་ལྟར་མེས་བུད་ཤིང་སྐམ་པོ་ཡུན་རིང་
<pb id="64.101a"/>
དུ་སྲེག་པར་བྱེད་པ་དེ་ལྟར་ལྷ་དེ་རྣམས་ཀྱི་ཡིད་དེ་དག་རབ་ཏུ་སྲེག་པར་བྱེད་དོ། །ལྷ་མོ་དེ་དག་ག་ལ་བ་དེར་འགྲོ་བར་བྱེད་ལ་ལྷ་མོ་རྟག་ཏུ་འདོད་པ་ལ་དོན་གཅིག་ཏུ་བྱེད་པ་ཡང་ཁ་རླངས་དྲི་ཞིམ་པོས་ནམ་མཁའ་འགེངས་ཤིང་
ལྷའི་ཆ་བྱད་དུ་མ་ཐོགས་ལ་ལག་ན་པད་མ་ཁྱེར་ཏེ། ལྷ་ག་ལ་བ་དེར་འདོང་བར་བྱེད་དོ། །དེ་ནས་ལྷ་དེ་རྣམས་དང་ལྷ་མོ་དེ་རྣམས་ལྷའི་འདོད་པ་བདེ་བ་རྣམ་པ་དུ་མ་དེ་དག་མྱོང་བར་བྱེད་དོ། །དེ་ནས་བག་མེད་པ་དེ་ལྟ་བུར་རིག་ནས་དགེ་
སློང་དེ་འཁོར་བའི་སྡུག་བསྔལ་ཉམ་ང་བ་དུ་མ་ལས་ཡིད་བྱུང་ནས་འདི་ལྟར་ཚིགས་སུ་བཅད་དེ་སྨྲས་པ། ཉིན་མོ་གསར་དུ་བྱུང་བ་ཡིས། །རྙིང་པ་མེད་པར་བྱེད་པ་ལྟར། །བདེ་དང་སྡུག་བསྔལ་སར་པ་ཡིས། །རྙིང་པ་ཉེ་བར་རྗོད་པར་བྱེད། །དེ་ལྟར་
ལྷ་ཡི་འཇིག་རྟེན་དུ། །བདེ་བ་འཛིན་པའི་སྐྱེ་བོ་དག །འཚོ་བའི་མཐའ་ནི་འཆི་བ་དང་། །ཇི་སྟེ་འབྲལ་བའི་མཐའ་མི་རིག །ཇི་ལྟར་ཤིང་དང་སྦྲང་རྩིར་སྲེས། །ཇི་ལྟར་དུག་དང་ཟས་བསྲེས་པ། །དེ་ལྟར་བདེ་བ་འདི་ཀུན་གྱི། །མཐའ་མི་
བདེ་བ་མ་རིག་གོ། །ལྷ་ཡུལ་དུ་ནི་ལྷག་པར་ཡང་། །ཡུལ་རྣམས་ལྟ་ལ་ག་ལ་ངོམས། །སྲེད་པས་ངོམས་པ་མེད་པ་དེ། །ཁྱད་པར་དུ་ཡང་ག་ལ་བདེ། །ཤིན་དུ་བདེ་བའི་སྟོབས་ལས་ནི། །ལྷ་ཡུལ་རྣམས་སུ་ཡེ་ནས་སྲེད། །སྲེད་མེས་
ཡོངས་སུ་གདུང་རྣམས་ཀྱི། །བདེ་བ་ཉེ་བར་མ་དམིགས་སོ། །གཅིག་ཏུ་བདེ་སྤྱོད་སྲེད་བྲལ་ཞིང་། །ང་མེད་རེ་བ་མེད་པ་དང་། །མྱ་ངན་འདས་གྲོང་འགྲོ་བ་ནི། །བདེ་གང་ཡིན་པ་དེ་འཐོབ་བོ། །གང་དག་སྲེད་པའི་བག་ལ་ཉལ། །
ཡོད་ཡེ་སེམས་ལ་མི་འཇོག་པ། །དེ་དག་ཐོག་མཐའི་དྲི་མ་བྲལ། །བདེ་བའི་ནང་ན་འང་དེ་བདེའོ། །སེམས་ནི་ཤིན་དུ་བསྡུས་པ་དང་། །ཐམས་ཅད་དུ་ནི་རེ་མེད་དང་། །བྱ་དང་མི་བྱ་མ་རྨོངས་པ། བདེ་བ་རྟག་ཏུ་ཉེ་བར་གནས། །གང་
གིས་འཁོར་བའི་རྒྱུར་གྱུར་པ། །དགའ་བཅས་འབྱུང་བ་བཅོམ་པ་དག །བརྟན་པོ་གཙོ་དེ་ཕ་རོལ་འགྲོ། །བདེ་ལྡན་མྱ་ངན་འདས་ལ་གནས། །གང་ཞིག་འདོད་ཆགས་ཞེ་སྡང་ལྡན། །སྲེད་བཅས་དེ་ལ་བདེ་བ་མེད། །གང་ཞིག་
<pb id="64.101b"/>
འདོད་ཆགས་མེ་ལས་གྲོལ། །དེ་ནི་དྲི་མེད་བདེ་བར་འདོད། །དེ་ལྟར་དགེ་སློང་དེས་བག་མེད་པ་ལ་གནས་པའི་ལྷ་དེ་རྣམས་ཉིན་གཅིག་བཞིན་དུ་སྲེད་པའི་མེ་རབ་ཏུ་འཕེལ་བར་བྱེད་པའི་བག་མེད་པ་རྣམས་མཐོང་ནས་སྙིང་རྗེ་
བར་བྱེད་དོ། །དེ་ནས་ལྷ་དེ་རྣམས་ཀྱང་ལྷ་མོའི་ཚོགས་དང་ལྷན་ཅིག་ཏུ་ཚལ་དུ་བས་འཁྲིགས་པ་ཞེས་བྱ་བ་ག་ལ་བ་དེར་ལྷ་མོའི་ཚོགས་གཡེར་བ་རོལ་མོ་དང་། གླུ་དབྱངས་དང་གད་མོ་སྣ་ཚོགས་འདོན་པས་ཡོངས་སུ་བསྐོར་བ་
བདེ་བར་གནས་པ་རྣམས་བསྐྱེད་མོས་ཚལ་དུ་དགའ་སྤྱོད་བྱེད་དུ་དོང་སྟེ། ཁ་ཅིག་ནི་ལྷ་མོའི་ཚོགས་ཀྱིས་ཡོངས་སུ་བསྐོར་ནས་ནམ་མཁའ་ལ་བྱ་བཞིན་དུ་འགྲོ། ཁ་ཅིག་ནི་གཞལ་མེད་ཁང་བྱ་ངང་པས་བཏེག་པ་རྣམས་ཀྱིས་འགྲོ། 
ཁ་ཅིག་ནི་གྲོགས་དང་ལྡན་པའི་གཞལ་མེད་ཁང་རྣམས་ཀྱིས་འགྲོ། ཁ་ཅིག་ནི་ལྷ་མོའི་ཚོགས་དེ་དག་ཉིད་ཀྱིས་བསྐོར་ནས་རྐང་པས་འགྲོ་སྟེ། བདེ་བར་གནས་པ་དེ་རྣམས་གླུ་དབྱངས་ལེན་ཞིང་ལུས་ངལ་བ་མེད་པ་དེ་ཐམས་ཅད་
ཚལ་དུ་བས་འཁྲིགས་པ་ཞེས་བྱ་བ་ག་ལ་བ་དེར་འདོང་བར་བྱེད་དོ། །དེ་ནས་ཚལ་དེ་ན་ལྷ་གཞན་སྔར་འོངས་པ་གང་ཡིན་པ་དེ་རྣམས་ཀྱིས་ལྷ་གཞན་དེ་དག་མཐོང་ནས་དེ་ནས་ཡང་རབ་ཏུ་དགའ་སྟེ། ཡིད་ཤིན་དུ་མགུ་བར་གྱུར་
ཏོ། །དེ་ནས་ལྷ་གསར་དུ་འོངས་པ་རྣམས་དང་། ལྷ་རྙིང་པ་རྣམས་ཕན་ཚུན་འདྲེས་ནས་ཅ་ཅོ་དང་རོལ་མོའི་སྒྲ་སྐྱེས་ཏེ། རབ་ཏུ་དགའ་ཞིང་ཉམས་དགའ་བ་སྐྱེས་སོ། །དུ་བས་འཁྲིགས་པའི་ཚལ་དེ་ཀུན་སྒྲ་རྣམ་པ་དུ་
མས་ཀུན་དུ་གང་སྟེ། འདི་ལྟ་སྟེ། གླིང་བུའི་སྒྲ་དང་། པི་བང་གི་སྒྲ་དང་། རྫ་རྔའི་སྒྲ་དང་། ཁར་རྔའི་སྒྲ་དང་། ལྷ་མོ་རྒྱན་གྱིས་བརྒྱན་པའི་སྒྲ་དང་། དེ་བཞིན་དུ་དེ་ན་གླུ་དབྱངས་དང་དགོད་པའི་སྒྲ་དང་། ཆུ་བོ་དང་། 
མཚོ་དང་། ཆུ་མང་པོ་རྣམ་པ་སྣ་ཚོགས་འབབ་པའི་སྒྲ་དང་། རིན་པོ་ཆེའི་བྱ་ཁ་དོག་དང་། དབྱིབས་རྣམ་པ་སྣ་ཚོགས་སུ་འདུག་པའི་སྒྲ་དང་། ལྷ་རྣམས་ཀྱི་གླུ་དབྱངས་ཀྱི་སྒྲ་ཐོས་ན་སྙན་པ་དག་སྟེ། དེ་ལྟར་ཚལ་དེ་སྒྲ་སྙན་པ་
<pb id="64.102a"/>
ཀུན་གྱིས་གང་བ་ཡིན་ནོ། །ཚལ་དེ་ན་ལྷའི་སྨན་དང་། བྱ་དང་། ཀླུང་དང་། ལྟེང་ཀ་དང་། མེ་ཏོག་དང་། འབྲས་བུ་ཕུན་སུམ་ཚོགས་པ་དང་། ལྷའི་འདོད་པའི་ཡོན་ཏན་ལྔ་འབྱོར་པ་དག་གིས་ལྷ་རྣམས་བསྐྱེད་
མོས་ཚལ་གྱི་དགའ་སྤྱོད་བྱས་ནས་བདེ་བ་ཉམས་སུ་མྱོང་ངོ་། །དེ་རྣམས་ཚལ་དེ་ནས་བྱུང་ནས་ཡང་ལྷུན་པོ་སོ་སོར་སྣང་བ་ཞེས་བྱ་བའི་རིའི་རྩེ་མོ་ག་ལ་བ་དེར་ལྷ་མོའི་ཚོགས་ཀྱིས་ཡོངས་སུ་བསྐོར་ནས་འདོང་བར་བྱེད་དེ། 
ལྷ་དེ་རྣམས་དེར་འདོང་བ་ན་སོ་སོར་སྣང་བའི་རིའི་རྩེ་མོ་དེར་ལྷགས་སོ། །ལྷའི་པད་མའི་རྫིང་དང་ལྟེང་ཀ་དང་ཉེ་བའི་ཚལ་ཕུན་སུམ་ཚོགས་པ་དང་ལྡན་པའི་རིའི་རྩེ་མོ་དེ་ན་རྒྱལ་པོ་ཆེན་པོ་འཕགས་སྐྱེས་པོ་ལྷ་མོའི་ཚོགས་ཀྱིས་
ཡོངས་སུ་བསྐོར་བ་གནས་ཏེ། འཇིག་རྟེན་ཐམས་ཅད་ཀྱི་དོན་སྒྲུབ་ཅིང་མིའི་འཇིག་རྟེན་ན་ཆོས་དང་ཆོས་ཀྱིས་བསྐྱེད་པའི་མི་ཆོས་དང་ལྡན་པ་ནི་ཇི་ཙམ་ཞིག་ཡོད། ཆོས་དང་མི་ལྡན་པ་ནི་ཇི་ཙམ་ཞིག་ཡོད། འཇིག་རྟེན་ལ་
ཕན་པར་སྒྲུབ་པ་ནི་ཇི་ཙམ་ཞིག་ཡོད། ཕན་པར་མི་སྒྲུབ་པ་ནི་ཇི་ཙམ་ཞིག་ཡོད། དམ་པའི་ཆོས་ཀྱི་མཐུ་ཆེ་འམ་ཆོས་མ་ཡིན་པ་མཐུ་ཆེ། བདུད་ཀྱི་ཕྱོགས་ལྷ་མ་ཡིན་བརྟན་པ་དང་། ཀླུ་རབ་འཇོམ་ལ་སོགས་པ་མཐུ་
ཆེ་འམ་མི་ཆེ་ཞེས་རྟོག་པར་བྱེད་དེ། དེ་ལྟར་སྐྱེ་དགུ་རྣམས་སྐྱོང་བ་དེ་རི་ཀུན་སྣང་དེ་ལ་གནས་སོ། །རིའི་རྩེ་མོ་དེ་དང་ཧ་ཅང་མི་ཉེ་བ་རི་རབ་ཀྱི་ངོས་ལ་ཉི་མ་འཁོར་བར་བྱེད་དེ། དེའི་འོད་ལ་རྒྱལ་པོ་ཆེན་པོ་འཕགས་སྐྱེས་
པོ་དེ་ཆོས་དང་ལྡན་པའི་ཆོས་ཀྱི་བྱེ་བྲག་གིས་མིའི་འཇིག་རྟེན་ཏུ་ཉི་མའི་འོད་ཇི་ལྟར་གཏོང་ཞིག་གུ་ཞེས་དཔྱོད་པར་བྱེད་དོ། །ཉི་མ་འཁོར་བའི་གཞི་ལ་མཁས་པ་དེ་ཉི་མ་ལ་རྟོག་པར་བྱེད་དེ། གལ་ཏེ་ཆོས་དང་ལྡན་པའི་མི་ཆོས་རྗེས་
སུ་སྐྱོང་བ་བྱུང་བ་དེའི་ཚེ། དེ་བཞིན་དུ་ཉི་མ་ཆོས་ཀྱིས་ཡོངས་སུ་རྒྱས་པ་ཡིན་ཏེ། དེ་ལྟར་མདོག་གསལ་བ་ཉིད་དང་། དུས་དང་འཐུན་པར་ལྷན་ནེར་འཆར་ལ། དེ་ལས་མི་རྣམས་ཀྱི་ལུས་ལ་ནི་ནད་མི་འབྱུང་ཞིང་འབྲུ་རྣམས་ལ་ཡང་
<pb id="64.102b"/>
ནད་མི་འབྱུང་ངོ་། །གལ་ཏེ་ཆོས་དང་མི་ལྡན་པའི་ཆོས་ཀྱི་རྗེས་སུ་འཇུག་པ་བྱུང་ན། དེའི་ཚེ་ཉི་མའི་འོད་ཆོས་མ་ཡིན་པ་དང་འཐུན་པར་ལྷན་ནེར་མི་འཆར་ཏེ། དེ་ལས་ཆོས་མ་ཡིན་པའི་མཐུ་དེས་འབྲུ་རྣམས་མི་སྐྱེ་ཞིང་
ཉམས་པར་འགྱུར་རོ། །དེ་ལྟར་འདི་དག་ཐམས་ཅད་ནི་ཆོས་དང་ཆོས་མ་ཡིན་པ་བྱས་པའི་དབང་གི་འབྲས་བུ་ཡིན་ཏེ། རྒྱུ་མེད་པ་ལས་ནི་མ་བྱུང་ངོ་། །རི་དེ་ཡང་ཉི་མའི་འོད་དང་འཐུན་པས་སོ་སོར་སྣང་བ་ཞེས་མིང་དུ་བཏགས་
ཏེ། རྒྱལ་པོ་ཆེན་པོ་འཕགས་སྐྱེས་པོ་དེ་ལ་གནས་ནས་འཇིག་རྟེན་ལ་རྟོག་པར་བྱེད་དོ། །ཡང་དག་ཆགས་སྤྱོད་ཀྱི་ལྷ་དེ་རྣམས་སོ་སོར་སྣང་བའི་རིའི་རྩེ་མོར་དོང་ནས་ཡིད་རབ་ཏུ་དགའ་ལ་གསལ་བ་དེ་མཐོང་ནས་ཀྱང་བརྒྱ་གྱུར་
དུ་ཡིད་རབ་ཏུ་དགའ་བ་སྐྱེས་སོ། །འཕགས་སྐྱེས་པོས་འཇིག་རྟེན་དེ་དག་མངོན་པར་བརྟགས་ཤིང་རང་གིས་བྱས་པའི་ལས་དེས་ལྷ་དང་ལྷ་མོ་དེ་དག་ཐམས་ཅད་ཀུན་ནས་བརྒྱ་གྱུར་དུ་གཟི་བརྗིད་འབར་བར་མཐོང་བ་དང་། 
འཇིག་རྟེན་སྐྱོང་བ་འཕགས་སྐྱེས་པོ་དེ་ཡིད་རབ་ཏུ་དགའ་ནས་འདི་ལྟར་ཚིགས་སུ་བཅད་དེ་སྨྲས་པ། རྒྱུ་གསུམ་རྣམ་གསུམ་ལས་བྱུང་བ། །ལེགས་བྱས་རྣམ་གསུམ་བྱས་པས་ན། །འབྲས་བུ་ཆེ་གསུམ་ཡོན་ཏན་གསུམ། །
གསུམ་གནས་ས་ནི་གསུམ་དུ་གནས། །ཁྱེད་རྣམས་ཆོས་ལ་མཆོག་ཏུ་གཞོལ། །འཚེ་བ་མེད་པའི་སྦྱིན་མཆོག་དང་། །བདེན་དང་བཟོད་དང་དུལ་དང་ལྡན། །ཐམས་ཅད་མཐོ་རིས་གནས་སུ་ལྷགས། །ལྷ་ཡི་གནས་
ན་ལྷ་གང་དག །ལྷ་ཡི་རྒྱན་དང་ལྷ་ཡི་ཕྲེང་། །ཕུན་སུམ་ཚོགས་པས་བརྒྱན་པ་རྣམས། །དགའ་བར་བྱེད་པ་འདི་དག་དགེ། །བག་མེད་དགའ་བའི་སྐྱེ་བོ་གང་། །དགེ་བ་སྤྱོད་པར་མི་བྱེད་པ། །ཆོས་ལ་རྣམ་པར་རྨོངས་པ་དེ། །
མཐོ་རིས་དག་ཏུ་ག་ལ་སྐྱེ། །ལེགས་པར་བྱས་པས་མི་དག་འདིར། །ལུས་ཅན་རྣམས་ནི་སྐྱེས་གྱུར་ཏེ། །ལས་ཀྱི་རྣམ་སྨིན་དེ་ཡིས་ན། །ལྷ་ཡི་ཡུལ་དུ་དེ་དག་སྐྱེས། །གང་ཞིག་བདག་ཉིད་དགའ་འགྱུར་ཞིང་། །གང་ཞིག་བློ་གྲོས་བདེར་
<pb id="64.103a"/>
གནས་པ། །ལྷ་ཡི་ཡུལ་དུ་སྐྱེ་འགྱུར་བ། །དེ་ནི་བསོད་ནམས་ཆེན་པོ་བྱེད། །ཆུང་དང་འབྲིང་དང་བདེར་གནས་པ། །ལྷ་རྣམས་ཀྱི་ནི་བདེ་ཆེན་གང་། །འདི་ནི་ཆུང་དང་འབྲིང་དང་ཆེའི། །བསོད་ནམས་ཀྱི་ནི་འབྲས་བུར་མངོན། །
ལུས་ཅན་གང་གིས་ཇི་ཙམ་དུ། །བསོད་ནམས་ཀྱི་ནི་རྣམ་པ་བྱས། །རྣམ་པ་དེ་ཙམ་དེ་བདེ་བ། །ལྷ་ཡི་འཇིག་རྟེན་རྣམས་སུ་སྨིན། །དེ་ལྟར་འཕགས་སྐྱེས་པོ་དེས་ལྷ་དེ་དག་མཐོང་སྟེ། ཚིགས་སུ་བཅད་པ་སྨྲས་ནས་དེ་དག་ཉིད་དང་
ལྷན་ཅིག་འཐུན་པར་བྱེད་དེ། རི་དང་ནགས་ཚལ་དང་། ལྟེང་ཀ་དང་། ཚལ་དང་། ལྷའི་མེ་ཏོག་དང་། འབྲས་བུར་ལྡན་པའི་ས་ཕྱོགས་དང་། བྱ་སྣ་ཚོགས་སྒྲ་འབྱིན་པ་དང་། ཀུན་ནས་ལྷ་དང་ལྷ་མོའི་ཚོགས་ཀྱིས་གང་བ་དང་། རི་མཐོང་
ན་ཉམས་དགའ་བ་དང་། དབང་པོ་དྲུག་བདེ་བར་བྱེད་པ་རྣམས་སུ། དབང་པོ་དྲུག་དོན་ལ་ཆགས་པ་བག་མེད་པར་གནས་པའི་ལྷ་དེ་རྣམས་སིལ་སྙན་ཡན་ལག་ལྔ་དང་ལྡན་པས་ཁ་མངོན་པར་དགའ་བར་བྱེད་ཅིང་། པད་མའི་ཚལ་དང་སྐྱེད་
མོས་ཚལ་དང་། ཆང་ཆུ་ལྟར་འབབ་པ་དང་། བཻ་དཱུརྱའི་ཚལ་དང་། ལྟེང་ཀ་དང་། ཆུ་མིག་གིས་བརྒྱན་པ་ཕན་ཚུན་གྲོགས་སུ་གྱུར་པ་རྣམས། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ལེགས་པར་བྱས་པའི་ལས་ཟད་པར་མ་གྱུར་པ་དེ་སྲིད་དུ་
དགའ་བར་བྱེད་དོ། །དེ་ཟད་ནས་དེ་ནས་ཡང་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །
གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་མང་དུ་སྨྲ་བ་ནོར་མང་བ་དེད་དཔོན་ཆེན་པོར་འགྱུར་བ་མཐོང་ངོ་། །དེ་ནས་ཡང་
དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། དེ་དག་གི་གནས་འཁོར་དང་སྤྱོད་པ་ཞེས་བྱ་བ་
<pb id="64.103b"/>
ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་ཅིང་། སེམས་ཀྱི་རྒྱུད་སེམས་པས་བསྒོམས་
པ་གང་གིས་སྦྱིན་པ་སྦྱིན། ཚུལ་ཁྲིམས་བསྲུངས། ཆོས་མཉན་པར་བྱས་པའི་སྦྱིན་བདག་དེ་ལ་ལག་ནས་སྦྱིན་པ་པོ་གྲོགས་སུ་གྱུར་པ་གཞན་ཞིག །དེས་སྙིང་བརླན་ཅིང་དགེ་བའི་སེམས་དང་ལྡན་པ། དད་པས་
སེམས་རླན་པ། འདི་ལྟར་ཡང་སེམས་ལ་རྟོག་པར་བྱེད་དེ། སྦྱིན་བདག་འདི་ནི་བསོད་ནམས་དང་ལྡན་པ་ཞིག་གོ། །ད་བདག་ལ་ཡང་རྫས་ཀྱི་རྣམ་པ་དེ་སྙེད་ཡོད་ན། དེ་ལྟར་བདག་གིས་ཀྱང་གཞན་དག་ལ་སྦྱིན་པར་བྱའོ་སྙམ་
སེམས་ན་སྦྱིན་པ་ལ་སེམས་དང་བ་དེས་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་འཁོར་དང་སྤྱོད་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཡུལ་དུ་མས་སྙིང་རབ་ཏུ་མྱོས་པ་རྣམས་རྟག་ཏུ་ལྡན་
པར་གྱུར་ཏེ། སིལ་སྙན་སྣ་ཚོགས་སྒྲ་འབྱིན་པའི་ཉེ་བའི་ཚལ་དང་། བཻ་དཱུརྱ་དང་། ནོར་བུའི་ལན་ཀན་བྲེས་པའི་རྫིང་རྣམས་ན་གསེར་གྱི་པད་མས་ཁེབས་པ་དང་། བྱའི་ཚོགས་ཀྱི་རྣམ་པ་སྒྲ་འབྱིན་པའི་ཚལ་དང་། ཉེ་བའི་
ཚལ་དེ་རྣམས་ན། བྱ་མྱོས་པ་སྒྲ་འབྱིན་པ་ཉམས་དགའ་བར་བྱེད་པ་དག་ན་དགའ་བར་བྱེད་ལ། །ཁ་ཅིག་ནི་ཤིང་ལྗོན་པ་ཚང་ཚིང་དག་གི་ནང་ན་ཁུ་བྱུག་དང་། རྨ་བྱ་སྒྲ་སྙན་པ་ཆགས་སུ་རུང་བ་འབྱིན་པ་རྣམས་ན་ལྷ་མོ་དག་དང་ལྷན་ཅིག་
དགའ་བར་བྱེད་དོ། །ཁ་ཅིག་ནི་པད་མའི་ཚལ་སྡོང་བུ་ནི་བཻ་དཱུརྱ། མདབ་མ་ནི་གསེར། ཟེ་བ་རྡོ་རྗེར་འདུག་པ་རྣམས་ཀྱི་ནང་ན་དགའ་བར་བྱེད་དོ། །ཁ་ཅིག་ནི་རྒུན་ཆང་གི་ཚལ་རྣམས་ན་འབྲས་བུ་ཉེ་ཕན་གྱིས་མྱོས་པའི་ལྷ་མོ་ཡུལ་ལ་རྣམ་པར་
ཆགས་པ་རྣམས་དང་ལྷན་ཅིག་རྒུན་ཆང་འཐུང་བར་བྱེད་དོ། །ཁ་ཅིག་ནི་རིའི་ཟོམ་བཻ་དཱུརྱའི་རྡོས་གཅལ་བཀྲམ་པས་རྣམ་པར་ཕྱེ་བའི་ས་ཕྱོགས་རྣམས་ན་དགའ་བར་བྱེད་དོ། །ཁ་ཅིག་ནི་རིའི་ཟོམ་མུ་མེན་གྱིས་གཏམས་པའི་ཆུ་གཙང་མ་
<pb id="64.104a"/>
དྲི་མ་མེད་པ་འབབ་པའི་ཆུ་བོ་རྣམས་ཀྱི་ནང་ན་སྡུག་པ་དག་དང་ལྷན་ཅིག་དགའ་བར་བྱེད་དོ། །ཁ་ཅིག་ནི་འབབ་སྟེགས་དང་ས་གཞི་མུ་ཏིག་གི་བྱེ་མ་བདལ་བ་དག་ན་ཆུ་བསིལ་ལ་དང་ཞིང་གཙང་སྟེ་དྲི་མ་མེད་པ་རྣམས་ཀྱི་ནང་ན་
དགའ་བར་བྱེད་དོ། །ཁ་ཅིག་ནི་རིན་པོ་ཆེ་སྣ་བདུན་གྱིས་བརྒྱན་པའི་ཡང་ཐོག་ནམ་མཁའ་ལ་ཐུག་པ་རྣམས་ཀྱི་ནང་ན་དགའ་བར་བྱེད་དོ། །ཁ་ཅིག་ནི་ལྷ་མོའི་ཚོགས་ཀྱིས་ཡོངས་སུ་བསྐོར་ནས། སིལ་སྙན་ཡན་ལག་ལྔ་དང་ལྡན་
པས་དགའ་བར་བྱེད་དོ། །ཁ་ཅིག་ནི་དཔག་བསམ་གྱི་ཤིང་ལྗོན་པ་ལ་དྲིལ་བུ་གཡེར་ཀའི་སྒྲ་དྲག་ཏུ་འཁྲོལ་བས་མཛེས་པ་རྣམས་ཀྱི་ནང་ན་དགའ་བར་བྱེད་དོ། །ཁ་ཅིག་ནི་དུས་ཚིགས་དྲུག་གི་ཚལ་ཤིང་ལྗོན་པ་དག་དང་ཉེ་བ། རྟག་
ཏུ་དགའ་ཡ་ཡར་གྱུར་པ་རྣམས་ཀྱི་ནང་ན་སྙིང་དུ་སྡུག་ཅིང་འདོད་པ་རྣམས་དང་ལྷན་ཅིག་དགའ་བར་བྱེད་དོ། །ཁ་ཅིག་ས་ཕྱོགས་གསེར་བཙོ་མས་བརྒྱན་པ་དང་། རི་བོའི་ཟོམ་གྱི་སྟེང་དུ་འཛེགས་ནས་ས་ཕྱོགས་ཀྱི་ཆུ་བོ་རྣམས་ལ་
ཡང་ལྟ་བར་བྱེད་དེ། དེ་ལྟར་རང་གི་ལས་ཀྱིས་སྤྲུལ་པ་ལྷའི་བདེ་བ་དཔེ་མེད་པ་རྣམ་པ་སྣ་ཚོགས་མྱོང་ངོ་། །དེ་ལྟར་སྲེད་པ་ལ་རྣམ་པར་ཆགས་པའི་ལྷ་རྣམས་ཀྱི་མིག་གཟུགས་དང་ཁ་དོག་འདོད་པ་ཡིད་དུ་འོང་བ་རྣམ་པ་དུ་མ་དག་གིས་ཆོག་མི་
ཤེས་སོ། །རྣ་བ་ཡང་ཡུལ་བདེ་བ་སྒྲ་སྙན་པ་གསལ་བ་ཡིད་དུ་འོང་བ་རྣམ་པ་དུ་མ་དག་གིས་ཆོག་མི་ཤེས་སོ། །སྣ་ཡང་ཡུལ་བདེ་བ་དྲི་ཞིམ་པ་བསུང་ཆེ་བ་ཡིད་དུ་འོང་བ་རྣམ་པ་དུ་མ་དག་གིས་ཆོག་མི་ཤེས་སོ། །ལྕེ་ཡང་ཡུལ་བདེ་བ་རོ་
ཞིམ་པ་བྲོ་ཆེ་བ་ཡིད་དུ་འོང་བ་རྣམ་པ་དུ་མ་དག་གིས་ཆོག་མི་ཤེས་སོ། །ལུས་ཀྱང་ཡུལ་བདེ་བ་རེག་བྱ་འདོད་པ་འཇམ་པ་ཡིད་དུ་འོང་བ་རྣམ་པ་དུ་མ་དག་གིས་ཆོག་མི་ཤེས་སོ། །ཡིད་ཀྱང་ཡུལ་རྙོག་པ་མེད་པ་འདོད་པ་སྡུག་པ་ཡིད་དུ་འོང་
བ་རྣམ་པ་དུ་མ་དག་གིས་ཆོག་མི་ཤེས་ཏེ། དེ་ལྟར་དབང་པོ་དྲུག་ཡུལ་ལ་ཆགས་པའི་ལྷ་རྣམས་ཆོག་མི་ཤེས་པ་ཡིན་ནོ། །ཇི་ལྟར་ཡུལ་རྣམས་ཀྱིས་སྲེད་པ་སྤེལ་བ་དེ་ལྟར་འཕེལ་བར་འགྱུར་ཏེ། མེ་འབར་བ་བཞིན་ལ་དེ་ཡང་ཡུལ་གྱི་བདེ་བ་ཇི་
<pb id="64.104b"/>
ལྟར་དམིགས་པ་དེ་ལྟར་རྣམ་པ་དུ་མར་འཕེལ་བར་འགྱུར་རོ། །སྲེད་པ་དེས་བསྒྲིབས་པའི་ལྷ་ཆོག་མི་ཤེས་པར་གྱུར་པ་རྣམས་ཤིན་དུ་བདེ་བའི་མཐའ་དམིགས་སུ་མེད་དེ། དེ་ལྟར་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་
ལེགས་པར་བྱས་པའི་ལས་དེ་ཟད་པར་མ་གྱུར་པ་དེ་སྲིད་དུ། ལྷའི་བདེ་བ་དཔེ་མེད་པ་རྣམ་པ་དུ་མ་མྱོང་ངོ་། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་རང་གིས་བྱས་པའི་ལས་ཀྱིས་སེམས་ཅན་
དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་ཚོགས་གཅིག་ཏུ་སྤྱོད་པ་རྒྱ་མཚོའི་ཚོང་པ་འམ། ཚོང་རྡལ་དུ་གནས་
པ་འམ། རི་བོའི་བར་ན་གནས་པར་འགྱུར་ལ་གཉེན་ཆེ་བ་དང་འབྲེལ་བ་དང་རང་དགར་གནས་པ་དང་། རྒྱལ་པོ་ལ་རག་ལས་པར་མི་འགྱུར་བ་དང་། ཤིན་དུ་འབྱོར་པ་དང་། རང་དབང་དུ་འགྱུར་བ་མཐོང་ངོ་། །དེ་ནས་དགེ་སློང་ལས་ཀྱི་འབྲས་
བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པའི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་དེ་རྣམས་ཀྱི་གནས་དཀྱིལ་མོ་དཀྲུང་གི་སྟེང་དུ་སྐྱེས་ཤེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་
དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། སྙིང་རྗེ་དམ་པ་དང་ལྡན་པ་གང་གིས་སེམས་ཅན་ཆུས་ཁྱེར་བ་འམ། ལོ་ཉེས་བྱུང་ནས་ལྟོགས་ཏེ་སྲོག་ཆད་ལ་ཐུག་པ་ལ་བྱམས་
པས་བརླན་པའི་ཡིད་ཀྱིས་བུ་བཞིན་སྐྱོང་བར་བྱེད་ཅིང་དགོས་པ་མེད་ཀྱང་སེམས་པས་བསྒོམས་པའི་སྙིང་ཁོ་ནས་ཡང་དག་པར་བསྐྱབས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་དཀྱིལ་མོ་དཀྲུང་དུ་གནས་པའི་
ལྷ་རྣམས་ཀྱི་ནང་དུ་རྫུས་ཏེ་སྐྱེ་བར་འགྱུར་རོ། །དེ་ན་ལྷ་དང་ལྷ་མོ་གནས་ལ། ལྷ་གཞན་ཡང་ཕྱོགས་གཞན་ན་ལྷན་ཅིག་ཉེ་བར་གནས་ཏེ། ལྷའི་བུ་དེ་ལྷའི་དཀྱིལ་མོ་དཀྲུང་བཅས་པའི་སྟེང་དུ་སྐྱེས་སོ། །དེ་ལ་ལྷ་དེ་བུའི་བློ་སྐྱེ་ལ་ལྷ་མོ་དེ་ཡང་དེ་བཞིན་དུ་
<pb id="64.105a"/>
བུའི་བློ་སྐྱེའོ། །དེ་ནས་ལྷའི་བུ་དེ་ཡང་དེ་གཉིས་ལ་ཕ་མའི་བློ་སྐྱེའོ། །དེ་དག་དང་ལྷའི་བུ་དེ་ཉིད་དང་རྩེ་བར་བྱེད་དེ། ཇི་ལྟར་འཛམ་བུའི་གླིང་ན་མི་ཤིན་དུ་དགའ་བ་རྩེ་བ་དེ་ལྟར་དེ་དག་ཀྱང་ལྷའི་འཇིག་རྟེན་ན་ལྷ་དང་དཀྱིལ་མོ་དཀྲུང་གི་
སྟེང་ན་གནས་པ་དེ་དང་རྩེ་བར་བྱེད་དོ། །འདི་ལྟར་བུ་ཁྱོད་བདག་ཅག་གི་བུར་གྱུར་པ་ནི་འབྲས་བུ་དང་བཅས་པ་ཡིན་ཏེ། ཁྱོད་བདག་ཅག་གིས་ལྷའི་ཚལ་དང་ཉེ་བའི་ཚལ་དང་། ལྟེང་ཀ་ཐམས་ཅད་དུ་བདེ་བ་བསྐྱེད་པར་བྱའོ། །རིའི་ཟོམ་
དང་གསེར་གྱི་ལྕུག་མའི་དྲ་བས་བྲིས་པ་དང་། མཚེའུ་དང་འབབ་ཆུ་ཕུན་སུམ་ཚོགས་པ་དང་། ལྕུག་མའི་ཁྱིམ་ཕུན་སུམ་ཚོགས་པ་དང་། པད་མའི་རྫིང་རྣམས་ན་གསེར་གྱི་པད་མས་ཁེབས་ཤིང་བུང་བས་མཛེས་པ་དང་། ཆུ་བ་དང་
ལྡན་པ་དང་། ཆང་ཆུ་བོ་ལྟར་འབབ་པ་དང་། རྒུན་ཆང་རོ་ཞིམ་པོ་སྣ་ཚོགས་ཀྱི་རྒྱགས་པ་སྐྱེད་པར་བྱེད་པའི་མཐོ་རིས་ཐམས་ཅད་དུ་ཁྱོད་དང་ལྷན་ཅིག་དགའ་བར་བྱ་སྟེ། དེར་ཁྱོད་དང་བདག་ཅག་ལྷན་ཅིག་དགའ་བར་བྱའོ། །དེ་ནས་
ལྷའི་བུ་དེས་ཕ་མ་དེ་གཉིས་ལ་འདི་སྐད་ཅེས་སྨྲས་སོ། །བདག་ལ་ཡབ་ཡུམ་གྱིས་རྣམ་པ་འདི་ལྟ་བུ་སྩལ་བ་གང་ལགས་པ་དེ་ནི་བདག་བདེ་འགྲོར་སྐྱེས་པ་འབྲས་བུ་མཆིས་སོ། །བདག་ཀྱང་ཡབ་ཡུམ་ལ་གུས་པར་བགྱིད་པ་
དང་གུས་པར་མཉན་པར་བགྱིའོ། །དེ་ནས་ལྷ་དེ་ཡིད་རབ་ཏུ་དགའ་ནས་ལྷའི་བུ་བླངས་ཏེ། ལྷ་མོ་དང་ལྷན་ཅིག་འཛམ་བུ་ན་ད་ཆར་འབེབས་ཤེས་བྱ་བའི་ཚལ་དེར་འདོང་བར་བྱེད་དོ། །ལྷ་དེ་ཡང་ལྷ་མོས་བསྐོར་ཅིང་། ལྷའི་བུ་དེ་ཡང་
དེ་དག་ཐམས་ཅད་དང་འཛམ་བུ་ན་ད་ཆར་འབེབས་ཀྱི་ཚལ་དེར་དོང་བ་དང་། ཚལ་དེ་འཛམ་བུ་ན་དའི་ཤིང་ལྗོན་པ་ཐམས་ཅད་དང་། མེ་ཏོག་གི་ཚོགས་འཕྱང་བ་དང་། ཁ་ཅིག་འབྲས་བུའི་ཚོགས་འཕྱང་བ་རྣམས་ཀྱིས་ཁེབས་པ་ཡིན་
ནོ། །མེ་ཏོག་གི་ཤིང་ལྗོན་པ་གང་ཡིན་པ་དེ་དག་ནི་ཤིན་དུ་དྲི་ཞིམ་པ་དཔག་ཚད་ལྔར་འབྱུང་བའི་མེ་ཏོག་ཁ་དོག་དང་དབྱིབས་སྣ་ཚོགས་དག་འཐོར་བར་བྱེད་དེ། འདི་ལྟ་སྟེ་སྔོན་པོ་དང་། སེར་པོ་དང་། ལྗང་གུ་དང་། དམར་པོ་དང་། 
<pb id="64.105b"/>
བཙོད་ཀ་དག་གོ། །དབྱིབས་སྣ་ཚོགས་པ་དག་ནི་འཇོག་པོ་ལྟར་ཟླུམ་པ་དང་། རིང་པོ་དང་། གྲུ་བཞི་དང་། ལྷའི་དགའ་བ་དང་འཐུན་པའི་རྣ་བའི་གོང་རྒྱན་དང་། གདུབ་ཁོར་འགྲན་པ་ལྟ་བུར་གྱུར་པ་མཐོང་ངོ་། །དེ་ནས་ལྷ་དེས་ལྷའི་བུ་དེ་ལ་
འདི་སྐད་སྨྲས་སོ། །བུ་འདི་ནི་འཛམ་བུ་ཆུ་བོ་ཆར་འབེབས་ཤེས་བྱ་བའི་ཚལ་ཡིན་ལ། ཚལ་འདི་ནི་དགའ་དགའ་ལྟར་མེ་ཏོག་རྒྱས་པ་ཡིན་ཏེ། ཤིང་ལྗོན་པ་ཕན་ཚུན་རླུང་གི་ཤུགས་ཀྱིས་བསྐྱོད་པ་དང་། ལྷའི་ཚོགས་ཐམས་
ཅད་ལ་འཐོར་བར་བྱེད་དོ། །བུ་དེར་ཁྱོད་དང་བདག་ཅག་ལྷན་ཅིག་དགའ་བར་བྱོས་ཤིག །རྩེས་ཤིག །དགའ་དགུར་སྤྱད་པར་གྱིས་ཤིག །བུ་ཁྱོད་ཀྱང་ལྷ་མོའི་ཚོགས་སྙིང་དུ་སྡུག་ཅིང་མཛེས་པ་དང་ལྡན་པ་རྟག་ཏུ་ཡིད་འཐད་
པ་རྣམས་དང་དགའ་དགུར་སྤྱོད་པར་འགྱུར་རོ། །དེ་སྐད་སྨྲས་ནས་ཚལ་དེར་ཡང་ཐམས་ཅད་རྩེ་བའི་དོན་དུ་འཇུག་པར་བྱེད་དེ། ཚལ་དེ་ན་ལྷའི་བྱ་འབོད་པ་ཞེས་བྱ་བས་ལྷའི་བུ་གང་ཡིན་པ་དེ་དག་ལ་འདི་ལྟར་ཚིགས་སུ་
བཅད་དེ་སྨྲས་པ། བཟང་པོ་ཁྱོད་ནི་ལེགས་པར་བྱོན། །ཁྱོད་ཀྱིས་ལེགས་བྱས་བྱས་དང་ལྡན། །ཚུལ་ཁྲིམས་རྣམ་པ་བདུན་བསྲུངས་པ། །དེ་ཡི་འབྲས་བུ་འདིར་འོངས་སོ། །ཚུལ་ཁྲིམས་འབྲས་བུ་བདེ་བ་ནི། །ལྷ་ཡི་
འཇིག་རྟེན་རྣམས་སུ་སྨིན། །སྒྲོལ་བར་བྱེད་པའི་ཚུལ་ཁྲིམས་ཀྱིས། །འཁོར་བ་འདི་ལས་སྒྲོལ་བར་བྱེད། །ཚུལ་ཁྲིམས་ཆུ་ནི་རྣམ་དག་པས། །སེམས་བརྟན་གང་ཞིག་འཁྲུ་བྱེད་པ། །འཛམ་བུ་གསེར་གྱི་མེ་ཏོག་གིས། །
ལྷ་ཡི་ཡུལ་དུ་དེ་འཁྲུའོ། །ཚུལ་ཁྲིམས་ས་བོན་བསྐྱེད་ནས་སུ། །ཚུལ་ཁྲིམས་སྣ་ཚོགས་རྣམས་ལ་ནི། །འདི་ལྟར་ལྷ་ཡི་ཡུལ་རྣམས་ཀྱིས། །ཁྱོད་ནི་རྩེ་ཞིང་སྤྱོད་པར་བྱེད། །མི་གང་རྟག་ཏུ་ཡིད་དུལ་ཞིང་། །
ཚུལ་ཁྲིམས་ཀྱིས་ནི་བརྒྱན་པ་རྣམས། །གང་ན་བདེ་བ་མཐའ་ཡས་པ། །ལྷ་ཡི་གནས་སུ་དེ་འགྲོའོ། །ལེགས་པར་བྱ་བ་བྱས་པའི་མི། །བདེ་བ་ལས་བདེ་མཆོག་ཏུ་འགྲོ། །ཚུལ་ཁྲིམས་ཀྱིས་ནི་ཡོངས་སྤེལ་རྣམས། །
<pb id="64.106a"/>
ལྷ་ཡི་གནས་ན་རྩེ་བར་བྱེད། །ཚུལ་ཁྲིམས་སྐས་ལ་འཛེགས་པ་ཡི། །མི་རྣམས་བདེ་འགྲོར་རབ་ཏུ་འགྲོ། །ཤེས་པས་ཡོངས་སུ་སྤེལ་བ་རྣམས། །ཡེ་ཤེས་ཀྱིས་ནི་མཁའ་ལ་གཞོལ། །དེ་བས་ཚུལ་ཁྲིམས་
རྟག་བསྲུང་ཞིང་། །སྦྱིན་ཤེས་དཀའ་ཐུབ་ནོར་རྣམས་ཀྱིས། །དུག་དང་མཚོན་དང་མེ་ལྟ་བུའི། །ཚུལ་ཁྲིམས་འཆལ་པ་རྟག་ཏུ་སྤོངས། །དེ་ལྟར་ཚུལ་ཁྲིམས་ལེགས་བསྲུངས་པ། །མི་ནི་བཟང་འགྲོར་ཁྲིད་པར་བྱེད། །
བདེ་གནས་ཐོབ་པར་བྱ་བ་ལ། །ཚུལ་ཁྲིམས་ལྟ་བུ་གང་ཡང་མེད། །དེ་ལྟར་བྱ་འབོད་པ་པོ་དེ་རྣམས་ཀྱིས་ལྷའི་བུ་དེའི་སེམས་ལ་གཟུང་དུ་རུང་བའི་ཚིགས་སུ་བཅད་པ་རྣམས་ཀྱིས་མངོན་པར་དགའ་བར་བྱས་ཤིང་རྗེས་སུ་དགའ་
བར་བྱས་པ་དང་། ལྷའི་བུ་དེས་བྱའི་སྒྲ་དབྱངས་དེ་དག་ཡིད་ལ་བཟུང་ནས་རྗེས་སུ་དགའ་བར་བྱེད་དོ། །དེ་རྗེས་སུ་དགའ་བར་བྱས་ནས། དེ་ནས་ཡང་ཕ་དེ་དང་ལྷན་ཅིག་ཚལ་དེར་འཇུག་པར་བྱེད་དོ། །དེ་ནས་དཔག་བསམ་གྱི་ཤིང་ལྗོན་
པ་རྣམས་ཀྱིས་མཛེས་པར་བྱས་པའི་ཚལ་དེ་ཉི་མ་ལྟར་གསལ་ཞིང་རྣམ་པར་མཛེས་པ་འབུམ་ཕྲག་དུ་མའི་ཚོགས་དང་ལྡན་པ་དེ་ན་འབབ་ཆུ་དང་ལྟེང་ཀས་བརྒྱན་པ། བཻ་དཱུརྱ་དང་དངུལ་གྱི་ཤིང་ལྗོན་པ་རྣམས་ཀྱིས་ཀྱང་ཉེ་བར་
མཛེས་པར་བྱས་པ་ཉམས་དགའ་བ་རྣམ་པ་དུ་མ་དེ་དག་མཐོང་ནས་ལྷའི་བུ་སྐྱེས་ནས་ཡུན་རིང་དུ་མ་ལོན་པ་དེ་ཤིན་དུ་དགའ་བ་དཔེ་མེད་པ་ཐོབ་བོ། །དེ་ནས་དེའི་བར་སྐབས་སུ་ཚལ་དེ་ན་རྣམ་པར་རྒྱུ་བ་ན་ལྷ་མོ་ཁྱིམ་ཐབ་ཤི་སྟེ་ཡུན་
རིང་དུ་མ་ལོན་པ་གཞན་དག་གིས་མཐོང་ངོ་། །དེ་ནས་ལྷ་མོའི་ཚོགས་དེ་དག་གིས་ལྷའི་བུ་གསར་དུ་བྱུང་བ་འདི་ལ་ཆུང་མ་མེད་པར་ཡང་རིག །དེ་བྱད་གཟུགས་དང་ལྡན་པར་མཐོང་ནས། རྒོད་པར་བྱེད། རྩེ་བར་བྱེད། སྒེག་པར་
བྱེད། བྲོ་གར་བྱེད་ཅིང་རོལ་མོའི་སྒྲ་དང་། སིལ་སྙན་དང་བཅས་པ་ཐམས་ཅད་ལྷའི་བུ་དེའི་དྲུང་དུ་རྒྱུག་པར་བྱེད་དོ། །ལྷའི་བུ་ཡང་ཕ་མ་དག་བོར་འདོད་པས་བསྒྲིབས་པའི་ཡིད་ཀྱིས་ལྷ་མོ་དེ་དག་ག་ལ་འཁོད་པ་དེར་རྒྱུག་པར་བྱེད་
<pb id="64.106b"/>
དོ། །དེ་ནས་དེ་དག་ཕན་ཚུན་མཐོང་ནས། ལྷ་དེ་དག་ལྷ་མོ་དེ་དག་དགའ་བ་སྐྱེས་ཤིང་བདེ་བ་དཔེ་མེད་པ་ཉེ་བར་སྐྱེས་སོ། །ཕན་ཚུན་དགའ་བ་སྐྱེས་པ་དེ་རྣམས་ཀྱང་སིལ་སྙན་ཡན་ལག་ལྔ་དང་ལྡན་པས་ཇི་ལྟར་བདེ་བ་སྣ་ཚོགས་ལ་གནས་
པའི་ལྷ་གཞན་དག་དགའ་བར་བྱེད་པ་དེ་ལྟར་དགའ་བར་བྱེད་དེ། རི་དང་ནགས་ཚལ་དང་། ལྟེང་ཀ་དང་གསེར་དང་། དངུལ་དང་། སྤུག་དང་། གསེར་བཙོ་མའི་རིའི་ཟོམ་དང་། མུ་ཏིག་གི་བྱེ་མ་བདལ་བ་དང་། དངུལ་གྱི་རྡོ་དང་། ལྷའི་པད་
མའི་རྫིང་ཁེབས་པ་དང་། བྱ་སྣ་ཚོགས་སྒྲ་སྙན་པ་འབྱིན་པ་དང་། ཆུ་བོ་དང་། འབབ་ཆུ་དང་། ལྟེང་ཀས་བརྒྱན་པ་རྣམས་སུ་ལྷ་མོ་དེ་རྣམས་དང་ལྷན་ཅིག་དགའ་བར་བྱེད་དོ། །ལྷའི་བདེ་བ་དང་ལྡན་པ་དེ་རི་ནས་རི་དང་སྐྱེད་མོས་ཚལ་
ནས་བསྐྱེད་མོས་ཚལ་དུ་འགྲོ་བར་བྱེད་དོ། །དེ་ལྟར་ངོ་མཚར་གྱི་སེམས་བསྒྲིབས་པ་དེ་ལྷའི་འཇིག་རྟེན་རྨད་དུ་བྱུང་བ་མཐོང་ནས། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་
སྲིད་དུ་དེ་དག་དང་ལྷན་ཅིག་དགའ་བར་བྱེད་དོ། །དེ་ནས་དེའི་ཚེ་ཟད་པ་དང་། ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། 
དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྒྱལ་པོ་འམ་བློན་པོ་ཆེན་པོར་འགྱུར་ལ། སྐྱེ་བོ་ཐམས་ཅད་དགའ་བ་
དང་། བྱད་གཟུགས་བཟང་པོ་དང་ལྡན་པ་དང་། ཡོན་ཏན་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པའི་གནས་
ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། ལྷ་པི་བང་ཅན་གསུམ་པའི་གནས་སྤྱོད་པ་དང་ལྡན་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་
<pb id="64.107a"/>
སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་རབ་ཀྱི་བརྟགས་ན། ཞལ་ཏ་བ་ཚུལ་ཁྲིམས་དང་ལྡན་པར་གྱུར་པ་གང་གིས་ཁྱིམ་པ་གཞན་དག་དགའ་བར་བྱས། གཟིངས་བསྟོད་མགུ་བར་བྱས། དད་པར་བྱས་ནས་སེམས་ཡོངས་སུ་སྒོམ་པ་དེ། 
ཞིང་ཡོན་ཏན་དང་ལྡན་པ་ལ་སྦྱིན་པ་སྦྱིན་དུ་བཅུག་ཅིང་ཚུལ་ཁྲིམས་ཀྱང་བསྲུང་དུ་བཅུག་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཡང་དག་ཆགས་སྤྱོད་ཀྱི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་རང་གི་མཐུ་འདི་ལྟ་བུ་འབྱུང་བར་འགྱུར་ཏེ། 
ལས་གང་གིས་བདག་ཅག་འདིར་སྐྱེས་ཞིག་གོ་སྙམ་ནས། དེ་དག་མིར་སྐྱེས་པ་ཡང་དག་པར་དྲན་ནོ། །འདི་ནི་མིའི་འཇིག་རྟེན་ན་བདག་གི་དགེ་བའི་བཤེས་གཉེན་དུ་གྱུར་པ་ཡིན་ཏེ། འདིའི་སྦྱིན་བདག་ནི་བདག་ཡིན་ནོ། །རྒྱུ་དེ་དང་རྐྱེན་དེ་དང་གཞི་དེས་དེ་དང་བདག་
བསོད་ནམས་མཐུན་པར་གྱུར་ནས། འདིར་འོངས་པ་ལྟ་ཞིག་གོ་སྙམ་མོ། །དེ་བཞིན་དུ་དགེ་བའི་བཤེས་གཉེན་ཉན་ཐོས་དེ་ཡང་སྐྱེ་བ་དྲན་ཏེ། འདི་ལྟར་འདི་ནི་བདག་གི་སེམས་དང་བས་སྦྱིན་པ་སྦྱིན་དུ་བཅུག་པ་ཡིན་ཏེ། རྒྱུ་དེ་དང་རྐྱེན་དེ་དང་གཞི་དེས་དེ་ནས་བདག་ལྷའི་འཇིག་
རྟེན་འདིར་སེམས་དང་ལྡན་པར་སྐྱེས་པ་ལྟ་བྱ་སྙམ་ནས། དེ་ལྟར་ཡང་དག་ཆགས་སྤྱོད་ཀྱི་ལྷ་རྣམས་ཀྱི་གནས་སུ་སྐྱེས་སོ། །དེ་ནས་གཞན་དུ་གྱུར་ཏེ། པད་མའི་ཚོགས་ལྟ་བུའི་ལྷ་མོ་མང་པོ་བྱད་གཟུགས་དང་མདོག་དང་ལང་ཚོ་དང་སྡུག་པ་སོགས་དུ་མས་བརྒྱན་པ་མཐོང་ངོ་། །ལྷ་མོ་དེ་
དག་མཐོང་ནས་ལྷ་དེ་རྣམས་ཀྱི་མཐོང་མ་ཐག་ཏུ་ཇི་ལྟར་ཚེ་རབས་སྔ་མ་ལ་བྱས་པ་ཤིན་ཏུ་ཕྲ་མོ་ཡང་མི་དྲན་ཞིང་ཡུལ་ལ་སེམས་ཆགས་པ། བག་མེད་པའི་གནས་སུ་སྐྱེས་པ། ཡུལ་གྱི་བདེ་བས་སེམས་ཕྲོགས་པ་དེ་ལྟར་འདོད་པ་རྣམས་ཀྱིས་འཕངས་པའི་ཡིད་སྐྱེ་བར་བྱེད་དོ། །དེ་ནས་ཡང་
ཆགས་སྤྱོད་ཀྱི་ལྷ་རྣམས་ཀྱིས། ལྷ་མོའི་ཚོགས་འབུམ་ཕྲག་དུ་མ་བྱད་གཟུགས་དཔེ་མེད་པ་དང་ལྡན་པ་དེ་དག་མཐོང་ནས། ཐོག་མ་མེད་པའི་དུས་ནས་ཞུགས་པའི་འདོད་ཆགས་ཀྱི་མེས་ཡིད་རབ་ཏུ་བསྲེགས་པ་ནི། ཇི་ལྟར་མེས་བུད་ཤིང་སྐམ་པོ་ཡུན་རིང་དུ་སྲེག་པར་བྱེད་པ་དེ་ལྟར་
ལྷ་དེ་རྣམས་ཀྱི་ཡིད་དེ་དག་རབ་ཏུ་སྲེག་པར་བྱེད་དོ། །ལྷ་མོ་དེ་དག་ག་ལ་བ་དེར་འདོད་བར་བྱེད་ལ་ལྷ་མོ་རྟག་ཏུ་འདོད་པ་ལ་དོན་ཅིག་ཏུ་བྱེད་པ་ཡང་ཁ་རླངས་དྲི་ཞིམ་པོས་ནམ་མཁའ་འགེངས་ཤིང་ལྷའི་ཆ་བྱད་དུ་མ་ལ་ལག་ན་པད་མ་ཁྱེར་ཏེ། ལྷ་ག་ལ་བ་དེར་འདོང་བར་བྱེད་དོ། །
<pb id="64.107b"/>
དེ་ནས་ལྷ་དེ་རྣམས་དང་ལྷ་མོ་དེ་རྣམས་ལྷའི་འདོད་པ་བདེ་བ་རྣམ་པ་དུ་མ་དེ་དག་མྱོང་བར་བྱེད་དོ། །དེ་ནས་བག་མེད་པ་དེ་ལྟ་བུར་རིག་ནས་དགེ་སློང་དེ་འཁོར་བའི་སྡུག་བསྔལ་ཉམས་ང་བ་དུ་མ་ལས་ཡིད་བྱུང་ནས་འདི་ལྟར་ཚིགས་སུ་བཅད་དེ་སྨྲས་པ། ཉིན་མོ་གསར་དུ་བྱུང་བ་
ཡིས། །རྙིང་པ་མེད་པར་བྱེད་པ་ལྟར། །བདེ་དང་སྡུག་བསྔལ་སར་པ་ཡིས། །རྙིང་པ་ཉེ་བར་བརྗོད་པར་བྱེད། །དེ་ལྟར་ལྷའི་འཇིག་རྟེན་དུ། །བདེ་བ་འཛིན་པའི་སྐྱེ་བོ་དག །འཚོ་བའི་མཐའ་ནི་མཆིས་བ་དང་། །ཇི་སྟེ་འབྲལ་བའི་མཐའ་མི་རིག །ཇི་ལྟར་ཤིང་
དང་སྦྲང་རྩིར་བསྲེས། །ཇི་ལྟར་དུག་དང་ཟས་སྲེས་པ། །དེ་ལྟར་བདེ་བ་འདི་ཀུན་གྱི། །མཐའ་མི་བདེ་བ་མ་རིག་གོ། །ལྷ་ཡུལ་དུ་ནི་ལྷག་པར་ཡང་། །ཡུལ་རྣམས་ལྟ་ལ་ག་ལ་ངོམས། །སྲེད་པས་ངོམས་པ་མེད་པ་དེ། །ཁྱད་པར་དུ་ཡང་ག་ལ་བདེ། །
ཤིན་ཏུ་བདེ་བའི་སྟོབས་ལས་ནི། །ལྷ་ཡུལ་རྣམས་སུ་ཡེ་ནས་སྲེད། །སྲེད་མེས་ཡོངས་སུ་གདུང་རྣམས་ཀྱི། །བདེ་བ་ཉེ་བར་མ་དམིགས་སོ། །གཅིག་ཏུ་བདེ་སྤྱོད་སྲེད་བྲལ་ཞིང་། །ང་མེད་རེ་བ་མེད་པ་དང་། །མྱ་ངན་འདས་གྲོང་འགྲོ་བ་ནི། །བདེ་གང་
ཡིན་པ་དེ་ཐོབ་བོ། །གང་དག་སྲེད་པའི་བག་ལ་ཉལ། །ཡང་ཡེ་སེམས་ལ་མི་འཇོག་པ། །དེ་དག་ཐོག་མཐའ་དྲི་མ་བྲལ། །བདེ་བའི་ནང་ན་འང་དེ་བདེའོ། །སེམས་ནི་ཤིན་ཏུ་བསྡུས་པ་དང་། །ཐམས་ཅད་དུ་ནི་རེ་མེད་དང་། །བྱ་དང་མི་བྱ་མ་རྨོངས་པ། བདེ་བ་རྟག་
ཏུ་ཉེ་བར་གནས། །གང་གིས་འཁོར་བའི་རྒྱུར་གྱུར་པ། །དགའ་བཅས་འབྱུང་བ་བཅོམ་པ་དག །བརྟན་པོ་གཙོ་དེ་ཕ་རོལ་འགྲོ། །བདེ་ལྡན་མྱ་ངན་འདས་ལ་གནས། །གང་ཞིག་འདོད་ཆགས་ཞེ་སྡང་ལྡན། །སྲེད་བཅས་དེ་ལ་བདེ་བ་མེད། །གང་ཞིག་འདོད་ཆགས་མེ་ལས་གྲོལ། །
དེ་ནི་དྲི་མ་བདེ་བར་འདོད། །དེ་ལྟར་དགེ་སློང་དེས་བག་མེད་པ་ལ་གནས་པའི་ལྷ་དེ་རྣམས་ཉིན་གཅིག་བཞིན་དུ་སྲེད་པའི་མེ་རབ་ཏུ་འཕེལ་བར་བྱེད་པའི་བག་མེད་པ་རྣམས་མཐོང་ནས་སྙིང་རྗེ་བར་བྱེད་དོ། །དེ་ནས་ལྷ་དེ་རྣམས་ཀྱང་ལྷ་མོའི་ཚོགས་དང་ལྷན་ཅིག་ཏུ་ཚལ་དུ་བས་འཁྲིགས་པ་ཞེས་བྱ་བ་ག་ལ་
བ་དེར་ལྷ་མོའི་ཚོགས་གཡེར་བ་རོལ་མོ་དང་། གླུ་དབྱངས་དང་གད་མོ་སྣ་ཚོགས་འདོན་པས་ཡོངས་སུ་བསྐོར་བ་བདེ་བར་གནས་པ་རྣམས་སྐྱེད་མོས་ཚལ་དུ་དགའ་སྤྱོད་བྱེད་དུ་དོང་སྟེ། ཁ་ཅིག་ནི་ལྷ་མོའི་ཚོགས་ཀྱིས་ཡོངསུ་བསྐོར་ནས་ནམ་མཁའ་ལ་བྱ་བཞིན་དུ་འགྲོ། ཁ་ཅིག་ནི་གཞལ་མེད་ཁང་བྱ་
<pb id="64.108a"/>
ངང་པས་བཏེག་པ་རྣམས་ཀྱི་འགྲོ། ཁ་ཅིག་ནི་གྲོགས་དང་ལྡན་པའི་གཞལ་མེད་ཁང་རྣམས་ཀྱིས་འགྲོ། ཁ་ཅིག་ནི་ལྷ་མོའི་ཚོགས་དེ་དག་ཉིད་ཀྱིས་བསྐོར་ནས་རྐང་པས་འགྲོ་སྟེ། བདེ་བར་གནས་པ་དེ་རྣམས་གླུ་དབྱངས་ལེན་ཞིང་ལུས་ངལ་བ་མེད་པ་དེ་ཐམས་ཅད་ཚལ་དུ་བས་འཁྲིགས་
པ་ཞེས་བྱ་བ་ག་ལ་བ་དེར་འདོང་བར་བྱེད་དོ། །དེ་ནས་ཚལ་དེ་ན་ལྷ་གཞན་སྔར་འོངས་པ་གང་ཡིན་པ་དེ་རྣམས་ཀྱིས་ལྷ་གཞན་དེ་དག་མཐོང་ནས་དེ་ནས་ཡང་རབ་ཏུ་དགའ་སྟེ། ཡིད་ཤིན་ཏུ་མགུ་བར་གྱུར་ཏོ། །དེ་ནས་ལྷ་གསར་དུ་བརྡོས་པ་རྣམས་དང་། ལྷ་རྙིང་པ་རྣམས་ཕན་ཚུན་འདྲེས་ནས་
ཅ་ཅོ་དང་རོལ་མོའི་སྒྲ་སྐྱེས་ཏེ། རབ་ཏུ་དགའ་ཞིང་ཉམས་དགའ་བ་སྐྱེས་སོ། །དུ་བས་འཁྲིགས་པའི་ཚལ་དེ་ཀུན་སྒྲ་རྣམ་པ་དུ་མས་ཀུན་ཏུ་གང་སྟེ། འདི་ལྟ་སྟེ། གླིང་བུའི་སྒྲ་དང་། པི་བང་གི་སྒྲ་དང་། རྫ་རྔའི་སྒྲ་དང་། ལྷ་མོ་རྒྱན་གྱིས་བརྒྱན་པའི་སྒྲ་དང་།དེ་བཞིན་དུ་དེ་ན་གླུ་དབྱངས་དང་དགོད་པའི་སྒྲ་དང་། 
ཆུ་བོ་དང་མཚོ་དང་། ཆུ་བོ་མང་པོ་རྣམ་པ་སྣ་ཚོགས་འབབ་པའི་སྒྲ་དང་། རིན་པོ་ཆེའི་བྱ་ཁ་དོག་དང་། དབྱིབས་རྣམ་པ་སྣ་ཚོགས་སུ་འདུག་པའི་སྒྲ་དང་། ལྷ་རྣམས་ཀྱི་གླུ་དབྱངས་ཀྱི་སྒྲ་ཐོས་ན་སྙན་པ་དག་ཏེ། དེ་ལྟར་ཚལ་དེ་སྒྲ་སྙན་པ་ཀུན་གྱིས་གང་བ་ཡིན་ནོ། །ཚལ་དེ་ན་ལྷའི་སྨན་དང་། བྱ་དང་ཀླུང་དང་ལྗེང་ཀ་དང་། 
མེ་ཏོག་དང་། འབྲས་བུ་ཕུན་སུམ་ཚོགས་པ་དང་། ལྷའི་འདོད་པའི་ཡོན་ཏན་ལྔ་འབྱོར་པ་དག་གིས་ལྷ་རྣམས་སྐྱེད་མོས་ཚལ་གྱི་དགའ་སྤྱོད་བྱས་ནས་བདེ་བ་ཉམས་སུ་མྱོང་ངོ་། །དེ་རྣམས་ཚལ་དེ་ནས་བྱུང་ནས་ཡང་ལྷུན་པོ་སོ་སོར་སྣང་བ་ཞེས་བྱ་བའི་རིའི་རྩེ་མོ་ག་ལ་བ་དེར་ལྷ་མོའི་ཚོགས་ཀྱིས་ཡོངས་སུ་བསྐོར་ནས་
འདོང་བར་བྱེད་དེ། ལྷ་དེ་རྣམས་དེར་འདོང་བ་ན་སོ་སོར་སྣང་བའི་རིའི་རྩེ་མོ་དེར་ལྷགས་སོ། །ལྷའི་པད་མའི་རྫིང་དང་ལྗེང་ཀ་དང་ཉེ་བའི་ཚལ་ཕུན་སུ་ཚོགས་པ་ལྡན་པའི་རིའི་རྩེ་མོ་དེ་ན་རྒྱལ་པོ་ཆེན་པོ་འཕགས་སྐྱེས་པོ་ལྷ་མོའི་ཚོགས་ཀྱི་ཡོངས་སུ་བསྐོར་བ་གནས་ཏེ། འཇིག་རྟེན་ཐམས་ཅད་ཀྱི་
དོན་བསྒྲུབ་ཅིང་མིའི་འཇིག་རྟེན་ན་ཆོས་དང་ཆོས་ཀྱིས་སྐྱེད་པའི་མི་ཆོས་དང་ལྡན་པ་ནི་ཇི་ཙམ་ཞིག་ཡོད། ཆོས་དང་མི་ལྡན་པ་ནི་ཇི་ཙམ་ཞིག་ཡོད། འཇིག་རྟེན་ལ་ཕན་པར་སྒྲུབ་པ་ནི་ཇི་ཙམ་ཞིག་ཡོད། ཕན་པར་མི་སྒྲུབ་པ་ནི་ཇི་ཙམ་ཞིག་ཡོད། དམ་པའི་
ཆོས་ཀྱི་མཐུ་ཆེ་འམ་ཆོས་མ་ཡིན་པ་མཐུ་ཆེ། བདུད་ཀྱི་ཕྱོགས་ལྷ་མ་ཡིན་བརྟན་པ་དང་། ཀླུ་རབ་འཇོམས་ལ་སོགས་པ་མཐུ་ཆེ་འམ་མི་ཆེ་ཞེས་རྟོག་པར་བྱེད་དེ། དེ་ལྟར་སྐྱེ་དགུ་རྣམས་སྐྱོང་བ་དེ་རི་ཀུན་སྣང་དེ་ལ་གནས་སོ། །རིའི་རྩེ་མོ་དེ་དང་ཧ་ཅང་མི་
<pb id="64.108b"/>
ཉེ་བ་རི་རབ་ཀྱི་ངོས་ལ་ཉི་མ་འཁོར་བར་བྱེད་དེ། དེའི་འོད་ལ་རྒྱལ་པོ་ཆེན་པོ་འཕགས་སྐྱེས་པོ་དེ་ཆོས་དང་ལྡན་པའི་ཆོས་ཀྱི་བྱེ་བྲག་གིས་མིའི་འཇིག་རྟེན་དུ་ཉི་མའི་འོད་ཇི་ལྟར་གཏོང་ཞིག་གུ་ཞེས་དཔྱོད་པར་བྱེད་དོ། །ཉི་མ་འཁོར་བའི་གཞི་ལ་
མཁས་པ་དེ་ཉི་མ་ལ་རྟོག་པར་བྱེད་དེ། གལ་ཏེ་ཆོས་དང་ལྡན་པའི་མི་ཆོས་རྗེས་སུ་སྐྱོང་བ་བྱུང་བ་དེའི་ཚེ། དེ་བཞིན་དུ་ཉི་མ་ཆོས་ཀྱིས་ཡོངས་སུ་རྒྱས་པ་ཡིན་ཏེ། དེ་ལྟར་མདོག་གསལ་བ་ཉིད་དང་། དུས་དང་མཐུན་པར་ལྷན་ནེར་འཆར་ལ། 
དེ་ལས་མི་རྣམས་ཀྱི་ལུས་ལ་ནི་ནད་མི་འབྱུང་ཞིང་འབྲུ་རྣམས་ལ་ཡང་ནད་མི་འབྱུང་ངོ་། །གལ་ཏེ་ཆོས་དང་མི་ལྡན་པའི་ཆོས་ཀྱི་རྗེས་སུ་འཇུག་པ་བྱུང་ན། དེའི་ཚེ་ཉི་མའི་འོད་ཆོས་མ་ཡིན་པ་མཐུན་པར་ལྷན་ནེར་མི་འཆར་ཏེ། དེ་ལས་ཆོས་
མ་ཡིན་པའི་མཐུ་དེས་འབྲུ་རྣམས་མི་སྐྱེ་ཞིང་ཉམས་པར་འགྱུར་རོ། །དེ་ལྟར་འདི་དག་ཐམས་ཅད་ནི་ཆོས་དང་ཆོས་མ་ཡིན་པ་བྱས་པའི་དབང་གི་འབྲས་བུ་ཡིན་ཏེ། རྒྱུ་མེད་པ་ལས་ནི་མ་བྱུང་ངོ་། །རི་དེ་ཡང་ཉི་མའི་འོད་དང་མཐུན་པས་སོ་སོར་སྣང་བ་
ཞེས་མིང་དུ་བཏགས་ཏེ། རྒྱལ་པོ་ཆེན་པོ་འཕགས་སྐྱེས་པོ་དེ་ལ་གནས་ནས་འཇིག་རྟེན་ལ་རྟོགས་པར་བྱེད་དོ། །ཡང་དག་ཆགས་སྤྱོད་ཀྱི་ལྷ་དེ་རྣམས་སོ་སོར་སྣང་བའི་རིའི་རྩེ་མོར་དོང་ནས་ཡིད་རབ་ཏུ་དགའ་ལ་གསལ་བ་དེ་མཐོང་ནས་ཀྱང་བརྒྱ་འགྱུར་
ཏུ་ཡིད་རབ་ཏུ་དགའ་བ་སྐྱེས་སོ། །འཕགས་སྐྱེས་པོས་འཇིག་རྟེན་དེ་དག་མངོན་པར་བརྟགས་ཤིང་རང་གིས་བྱས་པའི་ལས་དེས་ལྷ་དང་ལྷ་མོ་དེ་དག་ཐམས་ཅད་ཀུན་ནས་བརྒྱ་འགྱུར་དུ་གཟི་བརྗིད་འབར་བར་མཐོང་བ་དང་། དེ་ལྟར་འཕགས་སྐྱེས་པོ་དེས་ལྷ་དེ་དག་
མཐོང་སྟེ། ཚིགས་སུ་བཅད་པ་སྨྲས་ནས་དེ་དག་ཉིད་དང་ལྷན་ཅིག་མཐུན་བར་བྱེད་དེ། རི་དང་ནགས་ཚལ་དང་ལྟེང་ཀ་དང་ཆ་ལེ་དང་། ལྷའི་མེ་ཏོག་དང་། འབྲས་བུ་ལྡན་བའི་ས་ཕྱོགས་དང་། བྱ་སྣ་ཚོགས་སྒྲ་འབྱིན་པ་དང་། ཀུན་ནས་ལྷ་
དང་ལྷ་མོའི་ཚོགས་ཀྱི་གང་བ་དང་། རི་མཐོང་ནམ་ཉམས་དགའ་བ་དང་། དབང་བོ་དྲུག་བདེ་བར་རྣམས་སུ། དབང་པོ་དྲུག་དོན་ལ་ཆགས་པ་བག་མེད་བར་གནས་པའི་ལྷ་དེ་རྣམས་སིལ་སྙན་ཡན་ལག་ལྔ་དང་ལྡན་པས་
<pb id="64.109a"/>
ཉིམ་ཤར་བ་ལྟ་བུའི་མདོག་རྣམས་ཀྱིས་བརྒྱན་པ་ཡིན་ནོ། །གང་དུ་པད་མ་དང་བཻ་དཱུརྱའི་ཤིང་ལྗོན་པའི་འོད་ཀུན་དུ་འབྱུང་བ་རྣམས་ཀྱིས་གཞལ་མེད་ཁང་ཆེན་པོ་དེ་ཉེ་བར་བརྒྱན་ཏེ་རབ་ཏུ་གསལ་བ་ཡིན་ནོ། །གཞལ་མེད་
ཁང་ཆེན་པོ་དེ་འོད་སྔོན་པོས་རྣམ་པར་མཛེས་ཤིང་གསེར་གྱི་ལོ་མ་རྣམས་དང་འོད་དམར་པོས་ཀྱང་རྣམ་པར་མཛེས་པ་ཡིན་ནོ། །དེ་ནས་ཡང་གཞལ་མེད་ཁང་ཆེན་པོ་དེ་ཉིད་ན་ཁྱིམ་དང་ཉེ་བའི་ཚལ་རྣམ་པ་གཞན་གྱིས་མཛེས་
པ་ཡིན་ཏེ། ཁྱིམ་དང་ཉེ་བའི་ཚལ་དེ་ནི་རབ་ཏུ་དབྱེ་བ་དུ་མས་བརྒྱན་པ། རིན་པོ་ཆེ་སྣ་ཚོགས་ཀྱིས་བཀྲ་བར་བྱས་པ། རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་དང་ཁྱིམ་དང་ཚལ་རྣམས་ཀྱིས་བརྒྱན་པ། ཤིན་དུ་ཉམས་དགའ་ཞིང་
མཐོང་ན་ཡིད་དུ་འཐད་པ་གང་ཡིན་པ་དག་མཐོང་ནས་བརྒྱ་བྱིན་ཡང་ངོ་མཚར་ཆེར་སྐྱེས་སོ། །དེའི་དབུས་ན་མཚོ་ཆེན་པོ་ཡོད་དེ། གསེར་བཙོ་མ་ལྟ་བུའི་ཆུ་རྣམས་ཀྱིས་མཛེས་པར་བྱས་པ། ཕྱེ་མ་དུ་མས་བཀྲ་བར་བྱས་པ། 
བྱ་ཁ་དོག་སྣ་ཚོགས་ཅན་རྣམས་ཀྱིས་བརྒྱན་པ་ཡིན་ནོ། །དེ་ནས་ལྷ་དེ་དག་སིལ་སྙན་སྣ་ཚོགས་ཀྱི་སྒྲ་འབྱིན་ཅིང་འགྲོ་བ་ན་བྲོ་རྡུང་གླུ་ལེན་རྩེ་རྒོད། ཕན་ཚུན་ཡིད་གཅུགས་པ་དག་མཚོ་རྣམ་པར་རྒྱལ་བྱེད་ཅེས་བྱ་བ་དེར་དོང་ངོ་། །དེ་ནས་
ལྷ་ཤིན་དུ་བག་མེད་པ་དེ་དག་རྣམ་པར་རྒྱལ་བྱེད་ན་གནས་པའི་བྱ་རྣམས་ཀྱིས་མཐོང་ནས་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟར་པད་མའི་ཚལ་དག་ཏུ། །རྗེན་ཟ་བྱ་རྒོད་མཛེས་མ་ཡིན། །དེ་བཞིན་ཞི་བའི་དགོན་པ་རུ། །མི་
དགེ་སྤྱོད་པ་མི་མཛེས་སོ། །ཇི་ལྟར་ཉི་མ་འོད་གྲང་ན། །ལོག་པར་གྱུར་ཏེ་མི་འཐུན་ལྟར། །བག་མེད་ལྷ་རྣམས་ག་ལ་ཞིག །ཞི་བའི་ཚལ་དུ་ག་ལ་དགའ། །སྲེད་དང་བྲལ་བའི་བདེ་བ་དང་། །སྡུག་བསྔལ་གྲོལ་བའི་སྐྱོབ་པ་གང་། །
བདེ་བ་དེ་ཡི་ཁྱད་པར་ལས། །བདེ་བའི་གྲངས་སུ་མི་རྩིའོ། །རབ་ཏུ་མྱོས་མེད་བསམ་གཏན་པ། །ཀུན་ཏུ་ཞགས་ལས་གྲོལ་བ་ཡི། །བདེ་གང་དེ་ནི་བདེ་མཆོག་སྟེ། །སྲེད་པས་བསླུས་བ་འདི་མ་ཡིན། །ཚལ་འདི་
<pb id="64.109b"/>
ཐུབ་པས་བསྟན་པ་སྟེ། །ཤིན་དུ་བསྒོམས་པ་རྣམས་ཀྱིས་བསྟན། །ལྷ་མཆོག་འདོད་ཆགས་ཡིད་བྱེད་ཀྱི། །བསྟེན་པར་འོས་པ་མ་ཡིན་ནོ། །ཁྱོད་ཀྱི་བདེ་བ་གང་ཡིན་འདི། །དེ་ནི་རྟག་པར་མ་ཡིན་ཏེ། །སྲེད་པ་མེད་པས་
བསྟེན་པ་གང་། །དེ་ནི་ཞི་མཆོག་བདེ་བ་ཡིན། །གང་ཞིག་ཐོབ་ནས་སྡུག་བསྔལ་ཀུན། །ཐམས་ཅད་དུ་ནི་གཅོད་པར་འགྱུར། །གནས་མཆོག་རྟོག་པ་གང་ཡིན་པ། །ཚལ་འདི་ངེས་པར་བསྟེན་པ་ཡིན། །ངན་གཡོ་སྤྱོད་
ཅིང་ཞིམ་ཟ་ལ། །བགས་ཆགས་ཀྱིས་ནི་སེམས་བསླུས་པ། །ཤིན་དུ་བསྒོམས་པ་ཞི་བའི་ཚལ། །དགའ་བ་བསྟེན་པར་མི་འོས་སོ། །དགེ་བའི་ཡུལ་དུ་ཞི་བ་ཉིད། །བསྒོམས་པའི་སེམས་ནི་དགའ་བྱེད་ཀྱི། །འདོད་
ཆགས་སྤྱོད་པ་རྣམས་ཀྱི་སེམས། །ཚལ་གྱི་གནས་སུ་མི་དགའོ། །གང་ཞིག་རྟག་ཏུ་སེམས་ཞི་བ། །མི་དེ་ཚལ་དུ་དགའ་འགྱུར་གྱི། །འདོད་ཆགས་ཀྱིས་ནི་སེམས་དཀྲུགས་པ། །ཚལ་རྣམས་སུ་ནི་དགའ་མི་འཐོབ། །
དམིགས་པ་ལྔ་ཡིས་འཇིགས་བྱེད་པ། །སྲེད་པ་ཉིད་ཀྱིས་སྲེག་མི་འགྱུར། །སྲེད་ལས་རྣམ་གྲོལ་དྲི་མེད་པ། །ངན་སོང་གྲོང་ཁྱེར་མི་འགྲོའོ། །སྐྱེ་བ་ཡོད་ན་རྟག་ཏུ་འཆི། །ནད་མེད་མེད་ན་ནད་ཡོད་ཅིང་། །ཕུན་སུམ་སྡུག་
བསྔལ་ལྷན་ཅིག་སྐྱེ། །གཞོན་ནུ་དག་ཀྱང་རྟག་ཏུ་རྒས། །སྡུག་པ་ཀུན་དང་བྲལ་འགྱུར་ཞིང་། །རྟག་ཏུ་འདུ་བ་མེད་པར་ཤེས། །འདི་ནི་རྟག་ཏུ་འཇིག་རྟེན་ཆོས། །ཡང་དག་རྫོགས་སངས་རྒྱས་ཀྱིས་བཤད། །
རྟག་ཏུ་སྲིད་གསུམ་ཉམ་ང་བར། །གང་གི་བློ་ནི་མི་རྨོངས་པ། །སྐྱེས་བུ་དམ་པ་དེ་ཡིས་ནི། །ཞི་བའི་ཚལ་དུ་དགའ་བ་འཐོབ། །ཀུན་རྟོག་འདོད་ཆགས་མི་བརྟན་པ། །རྟག་ཏུ་འདོད་ཆགས་ལ་སོགས་བསྒྲིབས། །བདེ་
བ་འབྱུང་བ་ཞི་བའི་ཚལ། །ཞི་བ་དེ་ཉིད་འཐོབ་མི་འགྱུར། །གང་ཞིག་རྟག་ཏུ་ཡད་ཞི་ཞིང་། །ཚལ་དུ་རྣལ་འབྱོར་བསམ་གཏན་པ། །དེ་དག་རྟག་པར་ཚལ་དུ་དགའ། །འདོད་ཆགས་ཚོལ་བ་མ་ཡིན་ནོ། །ཚལ་རྣམས་སུ་ནི་
<pb id="64.110a"/>
མངོན་པར་དགའ་བར་བྱེདཅིང་། པད་མའི་ཚལ་དང་སྐྱེད་མོས་ཚལ་དང་། ཆང་ཆུ་ལྟར་འབབ་པ་དང་། བཻ་དཱུརྱའི་ཚལ་དང་། ལྟེང་ཀ་དང་། ཆུ་མིག་གིས་རྒྱན་པ་ཕན་ཚུན་གྲོགས་སུ་གྱུར་པ་རྣམས། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ལེགས་པར་
པར་བྱས་པའི་ལས་ཟད་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ཟད་ནས་དེ་ནས་ཡང་ལྷའི་རིས་དེ་ནས་མཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །
གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་བསྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་མཐུན་པར་མང་དུ་སྨྲ་བ་ནོར་མང་བ་དེད་དཔོན་ཆེན་པོར་འགྱུར་བ་མཐོང་ངོ་། །དེ་ནས་དགེ་སློང་ལས་ཀྱི་རྣམ་པར་སྨིན་པ་ཤེས་པ་དེ། 
ལྷ་པི་བང་ཅན་གསུམ་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། དེ་དག་གི་གནས་འཁོར་དང་སྤྱོད་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་
ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་ཅིང་། སེམས་ཀྱི་རྒྱུད་སེམས་པས་བསྒོམས་པ་གང་གིས་སྦྱིན་པ་སྦྱིན། ཚུལ་ཁྲིམས་བསྲུངས། ཆོས་མཉེན་པར་བྱས་པའི་སྦྱིན་བདག་དེ་ལ་ལག་ནས་སྦྱིན་པ་པོ་གྲོགས་སུ་གྱུར་པ་གཞན་ཞིག་དེས་སྙིང་རླན་ཅིང་དགེ་བའི་སེམས་
དང་ལྡན་པ། དད་པས་སེམས་རླན་པ། འདི་ལྟར་ཡང་སེམས་ལ་རྟོག་པར་བྱེད་དེ། སྦྱིན་བདག་འདི་ནི་བསོད་ནམས་དང་ལྡན་པ་ཞིག་གོ། །དེ་བདག་ལ་ཡང་རྫས་ཀྱི་རྣམ་པ་དེ་སྙེད་ཡོད་ན། དེ་ལྟར་བདག་གིས་ཀྱང་གཞན་དག་ལ་སྦྱིན་པ་བྱའོ་སྙམ་སེམས་ན་སྦྱིན་པ་ལ་སེམས་དང་བ་དེས་ལུས་དང་བྲལ་
ནས་བདེ་འགྲོ་མཐོ་རིས་ཀྱི་འཇིག་རྟེན་འཁོར་དང་སྤྱོད་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཡུལ་དུ་མས་སྙིང་རབ་ཏུ་མྱོས་པ་རྣམས་རྟག་ཏུ་ལྡན་པར་གྱུར་ཏེ། སིལ་སྙན་སྣ་ཚོགས་སྒྲ་འབྱིན་པའི་ཉེ་བའི་ཚལ་དང་། བཻ་དཱུརྱ་དང་། ནོར་བུ་ལན་ཀན་བྲིས་པའི་རྫིང་རྣམས་
ན་གསེར་གྱི་པད་མས་ཁེབས་པ་དང་། བྱའི་ཚོགས་ཀྱི་རྣམ་པ་སྒྲ་སྦྱིན་པའི་ཚལ་དང་། ཉེ་བའི་ཚལ་དེ་རྣམས་ན། བྱ་མྱོས་པ་སྒྲ་འབྱིན་པ་ཉམས་དགའ་བར་བྱེད་པ་དག་ན་དགའ་བར་བྱེད་ལ། །ཁ་ཅིག་ནི་ཤིང་ལྗོན་པ་ཚང་ཚིང་དག་གིས་ནང་ན་ཁུ་བྱུག་དང་། རྨ་བྱ་སྒྲ་སྙན་པ་ཆགས་སུ་རུང་བ་
<pb id="64.110b"/>
འབྱིན་པ་རྣམས་ན་ལྷ་མོ་དག་དང་ལྷན་ཅིག་དགའ་བར་བྱེད་དོ། །ཁ་ཅིག་ནི་པད་མའི་ཚལ་སྡོང་བུ་ནི་བཻ་དཱུརྱ་འདབ་མ་ནི་གསེར། ཟེ་བ་རྡོ་རྗེར་འདུག་པ་རྣམས་ཀྱི་ནང་དགའ་བར་བྱེད་དོ། །ཁ་ཅིག་ནི་རྒུན་ཆང་གི་ཚལ་རྣམས་ན་འབྲས་བུ་ཉེ་ཕན་གྱིས་མྱོས་པའི་ལྷ་མོ་ཡུལ་ལ་རྣམ་
པར་ཆགས་པ་རྣམས་དང་ལྷན་ཅིག་རྒུན་ཆང་མཐུང་བར་བྱེད་དོ། །ཁ་ཅིག་ནི་རིའི་ཟོམ་བཻ་དཱུརྱའི་རྡོས་བཅལ་དུ་བཀྲམ་པས་རྣམ་པར་ཕྱེ་བའི་ས་ཕྱོགས་རྣམས་ན་དགའ་བར་བྱེད་དོ། །ཁ་ཅིག་ནི་རིའི་ཟོམ་མུ་མེན་གྱིས་གཏམས་པའི་ཆུ་གཙང་མ་དྲི་མ་མེད་པ་འབབ་པའི་ཆུ་
བོ་རྣམས་ཀྱི་ནང་ན་སྡུག་པ་དག་དང་ལྷན་ཅིག་དགའ་བར་བྱེད་དོ། །ཁ་ཅིག་ནི་འབབ་སྟེགས་དང་ས་གཞི་མུ་ཏིག་གི་བྱེ་མ་བདལ་བ་དག་ན་ཆུ་བསིལ་ལ་དང་ཞིང་གཙང་སྟེ་དྲི་མ་མེད་པ་རྣམས་གྱི་ནང་ན་དགའ་བར་བྱེད་དོ། །ཁ་ཅིག་ནི་རིན་པོ་ཆེ་སྣ་བདུན་གྱིས་རྒྱན་པའི་ཡང་ཐོག་
ནམ་མཁའ་ལ་ཐུག་པ་རྣམས་ཀྱི་ནང་ན་དགའ་བར་བྱེད་དོ། །ཁ་ཅིག་ནི་ལྷ་མོའི་ཚོགས་ཀྱིས་ཡོངས་སུ་བསྐོར་ནས། སིལ་སྙན་ཡན་ལག་ལྔ་དང་ལྡན་པས་དགའ་བར་བྱེད་དོ། །ཁ་ཅིག་ནི་དཔག་བསམ་གྱི་ཤིང་ལྗོན་པ་ལ་དྲིལ་བུ་གཡེར་ཀའི་སྒྲ་དྲག་ཏུ་འཁྲོལ་བས་མཛེས་
པ་རྣམས་ཀྱི་ནང་ན་དགའ་བར་བྱེད་དོ། །ཁ་ཅིག་ནི་དུས་ཚིགས་དྲུག་གི་ཚལ་ཤིང་ལྗོན་པ་དག་དང་ཉེ་བ། རྟག་ཏུ་དགའ་ཡ་ཡར་གྱུར་པ་རྣམས་ཀྱི་ནང་ན་སྙིང་དུ་སྡུག་ཅིང་འདོད་པ་རྣམས་དང་ལྷན་ཅིག་དགའ་བར་བྱེད་དོ། །ཁ་ཅིག་ནི་ས་ཕྱོགས་གསེར་བཙོ་མས་བརྒྱན་པ་དང་། རི་བོའི་
ཟོམ་གྱི་སྟེང་དུ་འཛེགས་ནས་ས་ཕྱོགས་ཀྱི་ཆུ་བོ་རྣམས་ལ་ཡང་ལྟ་བར་བྱེད་དེ། དེ་ལྟར་རང་གི་ལས་ཀྱིས་སྤྲུལ་པ་ལྷའི་བདེ་བ་དཔེ་མེད་པ་རྣམ་པ་སྣ་ཚོགས་མྱོང་ངོ་། །དེ་ལྟར་སྲིད་པ་ལ་རྣམ་པར་ཆགས་པའི་ལྷ་རྣམས་ཀྱི་མིག་གཟུགས་དང་ཁ་དོག་འདོད་པ་ཡིད་འོང་བ་རྣམ་པ་
དུ་མ་དག་གིས་ཆོག་མི་ཤེས་སོ། །རྣ་བ་ཡང་ཡུལ་བདེ་བ་སྒྲ་སྙན་པ་གསལ་བ་ཡིད་དུ་འོང་བ་རྣམ་པ་དུ་མ་དག་གིས་ཆོག་མི་ཤེས་སོ། །སྣ་ཡང་ཡུལ་བདེ་བ་དྲི་ཞིམ་པ་གསུང་ཆེ་བ་ཡིད་དུ་འོང་བ་རྣམ་པ་དུ་མ་དག་གིས་ཆོག་མི་ཤེས་སོ། །ལྕེའི་ཡང་ཡུལ་བདེ་བ་རོ་ཞིམ་པ་བྲོ་ཆེ་བ་ཡིད་དུ་འོང་བ་རྣམ་པ་
དུ་མ་དག་གི་ཆོག་མི་ཤེས་སོ། །ལུས་ཀྱང་ཡུལ་བདེ་བ་རེག་བྱ་འདོད་པ་འཇམ་པ་ཡིད་དུ་འོང་བ་རྣམ་པ་དུ་མ་དག་གི་ཆོག་མི་ཤེས་སོ། །ཡིད་ཀྱང་ཡུལ་རྙོག་པ་མེད་པ་འདོད་པ་སྡུག་པ་ཡིད་དུ་འོང་བ་རྣམ་པ་དུ་མ་དག་གི་ཆོག་མི་ཤེས་ཏེ། དེ་ལྟར་དབང་པོ་དྲུག་ཡུལ་ལ་ཆགས་པའི་ལྷ་
<pb id="64.111a"/>
རྣམས་ཆོག་མི་ཤེས་པ་ཡིན་ནོ། །ཇི་ལྟར་ཡུལ་རྣམས་ཀྱིས་སྲེད་པ་སྤེལ་བ་དེ་ལྟར་འཕེལ་བར་འགྱུར་ཏེ། མེ་འབར་བ་བཞིན་ལ་དེ་ཡང་ཡུལ་གྱི་བདེ་བ་ཇི་ལྟར་དམིགས་པ་དེ་ལྟར་རྣམ་པ་དུ་མར་འཕེལ་བར་འགྱུར་རོ། །སྲིད་པ་དེས་བསྒྲིབས་
པའི་ལྷ་ཆོག་མི་ཤེས་པར་གྱུར་པ་རྣམས་ཤིན་ཏུ་བདེ་བའི་མཐའ་དམིགས་སུ་མེད་དོ། །དེ་ལྟར་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ལེགས་པར་བྱས་པའི་ལས་དེ་ཟད་པར་མ་གྱུར་པ་དེ་སྲིད་དུ། ལྷའི་བདེ་བ་དཔེ་མེད་པ་རྣམ་པ་དུ་མ་མྱོང་ངོ་། །དེ་ཕྱིས་ལྷའི་འཇིག་རྟེན་དེ་ནས་འཆི་
བར་འགྱུར་ཏེ། ཤི་ནས་ཀྱང་རང་གིས་བྱས་ཤིང་བསགས་པའི་ལས་ཀྱིས་སེམས་ཅན་དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་མཐུན་པར་ཚོགས་གཅིག་ཏུ་སྤྱོད་པ་རྒྱ་མཚོའི་
ཚོང་པ་འམ། ཚོང་རྡལ་དུ་གནས་པ་འམ། རི་བོའི་བར་ན་གནས་པར་འགྱུར་ལ་གཉེན་ཆེ་བ་དང་འབྲེལ་བ་དང་རང་དགར་གནས་པ། རྒྱལ་པོ་ལ་རག་ལས་པར་མི་འགྱུར་བ་དང་། ཤིན་ཏུ་འབྱོར་པ་དང་། རང་དབང་དུ་འགྱུར་བ་མཐོང་ངོ་། །དེ་ནས་དགེ་སློང་ལས་གྱི་རྣམ་པར་སྨིན་པ་ཤེས་
པ་དེ། ལྷ་པི་བང་ཅན་གསུམ་པའི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་དེ་རྣམས་ཀྱི་གནས་དཀྱིལ་མོ་དཀྲུང་གི་སྟེང་དུ་སྐྱེས་ཤེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་
བྱུང་བའི་ཤེས་པས་བརྟག་ན། སྙིང་རྗེ་དམ་པ་དང་ལྡན་པ་གང་གིས་སེམས་ཅན་ཆུས་ཁྱེར་བ་འམ་ལོ་ཉེས་བྱུང་ནས་ལྟོག་ཏེ་སྲོག་ཆད་ལ་ཐུག་པ་ལ་བྱམས་པས་བརླན་པའི་ཡིད་ཀྱིས་བུ་བཞིན་སྐྱོང་བར་བྱེད་ཅིང་དགོས་པ་མེད་ཀྱང་སེམས་པས་བསྒོམས་པའི་སྙིང་ཁོ་ནས་ཡང་
དག་པར་བསྐྱབས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་དཀྱིལ་མོ་དཀྲུང་དུ་གནས་པའི་ལྷ་རྣམས་ཀྱི་ནང་དུ་རྫུས་ཏེ་སྐྱེ་བར་འགྱུར་རོ། །དེ་ན་ལྷ་དང་ལྷ་མོ་གནས་ལ། ལྷ་གཞན་ཡང་ཕྱོགས་གཞན་ན་ལྷན་ཅིག་ཉེ་བར་གནས་ཏེ། ལྷའི་བུ་དེ་ལྷའི་དཀྱིལ་
མོ་དཀྲུང་བཅས་པའི་སྟེང་དུ་སྐྱེས་སོ། །དེ་ལ་ལྷ་དེ་བུའི་བློ་སྐྱེ་ལ་ལྷ་མོ་དེ་ཡང་དེ་བཞིན་དུ་བུའི་བློ་སྐྱེའོ། །དེ་ནས་ལྷའི་བུ་དེ་ཡང་དེ་གཉིས་ལ་ཕ་མའི་བློ་སྐྱེའོ། །དེ་དག་དང་ལྷའི་བུ་དེ་ཉིད་དང་རྩེ་བར་བྱེད་དེ། ཇི་ལྟར་འཛམ་བུའི་གླིང་ན་མི་ཤིན་ཏུ་དགའ་བ་རྩེ་བ་དེ་ལྟར་དེ་དག་ཀྱང་
<pb id="64.111b"/>
ལྷའི་འཇིག་རྟེན་ན་ལྷ་དང་དཀྱིལ་མོ་དཀྲུང་གི་སྟེང་ན་གནས་པ་དེ་དང་རྩེ་བར་བྱེད་དོ། །འདི་ལྟར་བུ་ཁྱོད་བདག་ཅག་གི་བུར་གྱུར་པ་ནི་འབྲས་བུ་དང་བཅས་པ་ཡིན་ནོ། ཁྱོད་བདག་ཅག་གིས་ལྷའི་ཚལ་དང་ཉེ་བའི་ཚལ་དང་། ལྟེང་ཀ་ཐམས་ཅད་དུ་བདེ་བ་བསྐྱེད་པར་བྱའོ། །རིའི་ཟོམ་
དང་གསེར་གྱི་ལྕུག་མའི་དྲ་བས་བྲེས་པ་དང་། མཚེའུ་དང་འབབ་ཆུ་ཕུན་སུམ་ཚོགས་པ་དང་། ལྕུག་མའི་ཁྱིམ་ཕུན་སུམ་ཚོགས་པ་དང་། པད་མའི་རྫིང་རྣམས་ན་གསེར་གྱི་པད་མས་ཁེབས་ཤིང་བུང་བས་མཛེས་པ་དང་། ཆུ་དང་བ་ལྡན་པ་དང་། ཆང་ཆུ་བོ་ལྟར་འབབ་པ་དང་། རྒུན་ཆང་རོ་ཞིམ་པོ་སྣ་ཚོགས་ཀྱི་རྒྱག་པ་སྐྱེད་པར་བྱེད་པའི་མཐོ་རིས་ཐམས་ཅད་དུ་ཁྱོད་དང་ལྷན་ཅིག་དགའ་བར་བྱ་སྟེ། དེར་ཁྱོད་དང་བདག་ཅག་ལྷན་ཅིག་དགའ་བར་བྱའོ། །དེ་ནས་ལྷའི་བུ་དེས་ཕ་མ་དེ་གཉིས་ལ་འདི་སྐད་ཅེས་སྨྲས་སོ། །བདག་ལ་ཡབ་ཡུམ་གྱི་རྣམ་
པ་འདི་ལྟ་བུ་སྩལ་བ་གང་ལགས་པ་དེ་ནི་བདག་བདེ་འགྲོར་སྐྱེས་པ་འབྲས་བུ་མཆིས་སོ། །བདག་ཀྱང་ཡབ་ཡུམ་ལ་གུས་པར་བགྱིད་པ་དང་གུས་པར་མཉན་པར་བགྱིའོ། །དེ་ནས་ལྷ་དེ་ཡིད་རབ་ཏུ་དགའ་ནས་ལྷའི་བུ་བླངས་ཏེ། ལྷ་མོ་དང་ལྷན་ཅིག་འཛམ་བུ་ན་ད་
ཆར་འབེབ་ཤེས་བྱ་བའི་ཚལ་དེར་འདོང་བར་བྱེད་དོ། །ལྷ་དེ་ཡང་ལྷ་མོས་བསྐོར་ཅིང་། ལྷའི་བུ་དེ་ཡང་དེ་དག་ཐམས་ཅད་དང་འཛམ་བུ་ན་ད་ཆར་འབེབ་ཀྱི་ཚལ་དེར་དོང་བ་དང་། ཚལ་དེ་འཛམ་བུ་ན་དའི་ཤིང་ལྗོན་པ་ཐམས་ཅད་དང་། མེ་ཏོག་གི་ཚོགས་འཕྱང་བ་
དང་། ཁ་ཅིག་འབྲས་བུའི་ཚོགས་འཕྱང་བ་རྣམས་ཀྱིས་ཁེབས་པ་ཡིན་ནོ། །མེ་ཏོག་གི་ཤིང་ལྗོན་པ་གང་ཡིན་པ་དེ་དག་ནི་ཤིན་ཏུ་དྲི་ཞིམ་པ་དཔག་ཚད་ལྔར་འབྱུང་བའི་མེ་ཏོག་ཁ་དོག་དང་དབྱིབས་སྣ་ཚོགས་དག་འཐོར་བར་བྱེད་དེ། འདི་ལྟ་སྟེ་སྔོན་
པོ་དང་། སེར་པོ་དང་། ལྗང་གུ་དང་། དམར་པོ་དང་། ཙོད་ཀ་དག་གོ། །དབྱིབས་སྣ་ཚོགས་པ་དག་ནི་འཇོག་པོ་ལྟར་ཟླུམ་པོ་དང་། རིང་པོ་དང་། གྲུ་བཞི་དང་། ལྷའི་དགའ་བ་དང་མཐུན་པའི་རྣ་བའི་གོང་རྒྱན་དང་། གདུབ་
ཁོར་འགྲན་པ་ལྟ་བུར་གྱུར་པ་མཐོང་ངོ་། །དེ་ནས་ལྷ་དེས་ལྷའི་བུ་དེ་ལ་འདི་སྐད་སྨྲས་སོ། །བུ་འདི་ནི་འཛམ་བུ་ཆུ་བོ་ཆར་འབེབས་ཤེས་བྱ་བའི་ཚལ་ཡིན་ལ། ཚལ་འདི་ནི་དགའ་དགའ་ལྟར་མེ་ཏོག་རྒྱས་པ་ཡིན་ཏེ། ཤིང་ལྗོན་པ་ཕན་ཚུན་རླུང་གིས་ཤུགས་ཀྱིས་བསྐྱོད་
<pb id="64.112a"/>
པ་དང་། ལྷའི་ཚོགས་ཐམས་ཅད་ལ་འཐོར་བར་བྱེད་དོ། །བུ་དེར་ཁོང་དང་བདག་ཅག་ལྷན་ཅིག་དགའ་བར་བྱོས་ཤིག །རྩེས་ཤིག །དགའ་དགུར་སྤྱད་པར་གྱིས་ཤིག །བུ་ཁྱོད་ཀྱང་ལྷ་མོའི་ཚོགས་སྙིང་དུ་སྡུག་ཅིང་མཛེས་པ་དང་ལྡན་པ་རྟག་ཏུ་ཡིད་དུ་འཐད་
པ་རྣམས་དང་དགའ་དགུར་སྤྱོད་པར་འགྱུར་རོ། །དེ་སྐད་སྨྲས་ནས་ཚལ་དེར་ཡང་ཐམས་ཅད་རྩེ་བའི་དོན་དུ་འཇུག་པར་བྱེད་དེ། ཚལ་དེ་ན་ལྷའི་བྱ་འབོད་པ་ཞེས་བྱ་བས་ལྷའི་བུ་གང་ཡིན་པ་དེ་དག་ལ་འདི་ལྟར་ཚིགས་སུ་བཅད་དེ་སྨྲས་པ། བཟང་པོ་
ཁྱོད་ནི་ལེགས་པར་བྱོན། །ཁྱོད་ཀྱིས་ལེགས་བྱས་བྱས་དང་ལྡན། །ཚུལ་ཁྲིམས་རྣམ་པ་བདུན་བསྲུངས་པ། །དེའི་འབྲས་བུ་འདིར་འོངས་སོ། །ཚུལ་ཁྲིམས་འབྲས་བུ་བདེ་བ་ནི། །ལྷ་ཡི་འཇིག་རྟེན་རྣམས་སུ་སྨིན། །སྒྲོལ་བར་བྱེད་པའི་
ཚུལ་ཁྲིམས་ཀྱིས། །འཁོར་བ་འདི་ལས་སྒྲོལ་བར་བྱེད། །ཚུལ་ཁྲིམས་ཆུ་ནི་རྣམ་དག་པས། །སེམས་བརྟེན་གང་ཞིག་འཁྲུ་བྱེད་པ། །འཛམ་བུ་གསེར་གྱི་མེ་ཏོག་གིས། །ལྷའི་ཡུལ་དུ་དེ་འཁྲུའོ། །ཚུལ་ཁྲིམས་ས་བོན་བསྐྱེད་ནས་སུ། །
ཚུལ་ཁྲིམས་སྣ་ཚོགས་རྣམས་ལ་ནི། །འདི་ལྟར་ལྷའི་ཡུལ་རྣམས་ཀྱིས། །ཁྱོད་ནི་རྩེ་ཞིང་སྤྱོད་པར་བྱེད། །མི་གང་རྟག་ཏུ་ཡིད་དུལ་ཞིང་། །ཚུལ་ཁྲིམས་ཀྱིས་ནི་བརྒྱན་པ་དང་། །གང་ན་བདེ་བ་མཐའ་ཡས་པ། །ལྷའི་གནས་སུ་དེ་འགྲོའོ། །ལེགས་
པར་བྱ་བ་བྱས་པའི་མི། །བདེ་ལས་བདེ་བ་མཆོག་ཏུ་འགྲོ། །ཚུལ་ཁྲིམས་ཀྱིས་ནི་ཡོངས་སྤེལ་རྣམས། །ལྷའི་གནས་ན་རྩེ་བར་བྱེད། །ཚུལ་ཁྲིམས་སྐས་ལ་འཛགས་པ་ཡི། །མི་རྣམ་བདེ་འགྲོར་རབ་ཏུ་འགྲོ། །ཤེས་པས་ཡོངསུ་སྤེལ་བ་ཡི། །
ཡེ་ཤེས་ཀྱིས་ནི་མཁའ་ལ་གཞོལ། །དེ་བས་ཚུལ་ཁྲིམས་རྟག་བསྲུང་ཞིང་། །སྦྱིན་ཤེས་དཀའ་ཐུབ་ནོར་རྣམས་ཀྱིས། །དུག་དང་མཚོན་དང་མེ་ལྟ་བུའི། །ཚུལ་ཁྲིམས་འཆལ་པ་རྟག་ཏུ་སྤོངས། །དེ་ལྟར་ཚུལ་ཁྲིམས་ལེགས་བསྲུངས་
པ། །མི་ནི་བཟང་འགྲོར་ཁྲིད་པར་བྱེད། །བདེ་གནས་ཐོབ་པར་བྱ་བ་ལ། །ཚུལ་ཁྲིམས་ལྟ་བུ་གང་ཡང་མེད། །དེ་ལྟར་བྱ་འབོད་པ་པོ་དེ་རྣམས་ཀྱིས་ལྷའི་བུ་དེའི་སེམས་ལ་གཟུང་དུ་རུང་བའི་ཚིགས་སུ་བཅད་པ་རྣམས་ཀྱིས་མངོན་པར་
<pb id="64.112b"/>
དགའ་བར་བྱས་ཤིང་། །རྗེས་སུ་དགའ་བར་བྱས་པ་དང་། ལྷའི་བུ་དེས་བྱའི་སྒྲ་དབྱངས་དེ་དག་ཡིད་ལ་གཟུང་ནས་རྗེས་སུ་དགའ་བར་བྱེད་དོ། །དེ་རྗེས་སུ་དགའ་བར་བྱས་ནས། དེ་ནས་ཡང་ཕ་དེ་དང་ལྷན་ཅིག་ཚལ་དེར་འཇུག་པར་བྱེད་དོ། །
དེ་ནས་དཔག་བསམ་གྱི་ཤིང་ལྗོན་པ་རྣམས་ཀྱིས་མཛེས་པར་བྱས་པའི་ཚལ་དེ་ཉི་མ་ལྟར་གསལ་ཞིང་རྣམ་པར་མཛེས་པ་འབུམ་ཕྲག་དུ་མའི་ཚོགས་དང་ལྡན་པ་དེ་ན་འབབ་ཆུ་དང་ལྗེང་ཀས་བརྒྱན་པ། བཻ་དཱུརྱ་དང་དངུལ་གྱི་ཤིང་ལྗོན་པ་རྣམས་ཀྱིས་ཀྱང་ཉེ་བར་
མཛེས་པར་བྱས་པ་ཉམས་དགའ་བ་རྣམ་པ་དུ་མ་དེ་དག་མཐོང་ནས་ལྷའི་བུ་སྐྱེས་ནས་ཡུན་རིང་དུ་མ་ལོན་པ་དེ་ཤིན་ཏུ་དགའ་བ་དཔེ་མེད་པ་ཐོབ་བོ། །དེ་ནས་དེའི་བར་སྐབས་སུ་ཚལ་དེ་ན་རྣམ་པར་རྒྱུ་བ་ན་ལྷ་མོ་ཁྱིམ་ཐབ་ཤི་སྟེ་ཡུན་རིང་དུ་མ་ལོན་པ་གཞན་དག་
གིས་མཐོང་ངོ་། །དེ་ནས་ལྷ་མོའི་ཚོགས་དེ་དག་གིས་ལྷའི་བུ་གསར་དུ་བྱུང་བ་འདི་ལ་ཆུང་མ་མེད་པར་ཡང་རིག །དེ་བྱད་གཟུགས་དང་ལྡན་པར་མཐོང་ནས་གོད་པར་བྱེད། རྩེ་བར་བྱེད། སྒེག་པར་བྱེད། བྲོ་གར་བྱེད་ཅིང་རོལ་མོའི་སྒྲ་དང་། སིལ་སྙེན་
དང་བཅས་པ་ཐམས་ཅད་ལྷའི་བུ་དེའི་དྲུང་དུ་རྒྱུག་པར་བྱེད་དོ། །ལྷའི་བུ་ཡང་ཕ་མ་དག་བོར་འདོད་པས་བསྒྲིབས་པའི་ཡིད་ཀྱིས་ལྷ་མོ་དེ་དག་ག་ལ་འཁོད་པ་དེར་རྒྱུག་པར་བྱེད་དོ། །དེ་དག་ཕན་ཚུན་མཐོང་ནས། ལྷ་དེ་དག་ལྷ་མོ་དེ་དག་དགའ་བ་སྐྱེས་ཤིང་
བདེ་བ་དཔེ་མེད་པ་ཉེ་བར་སྐྱེས་སོ། །ཕན་ཚུན་དགའ་བ་སྐྱེས་པ་དེ་རྣམས་ཀྱང་སིལ་སྙེན་ཡན་ལག་ལྔ་དང་ལྡན་པས་ཇི་ལྟར་བདེ་བ་སྣ་ཚོགས་ལ་གནས་པའི་ལྷ་གཞན་དག་དགའ་བར་བྱེད་པ་དེ་ལྟར་དགའ་བར་བྱེད་དེ། རི་དང་ནག་ཚལ་དང་། ལྟེང་ཀ་དང་གསེར་
དང་། དངུལ་དང་། སྤུག་དང་། གསེར་གཙོ་མའི་རིའི་ཟོམ་དང་། མུ་ཏིག་གི་བྱེ་མ་བདལ་བ་དང་། དངུལ་གྱི་རྡོ་དང་། ལྷའི་པད་མའི་རྫིང་ཁེབས་པ་དང་། བྱ་སྣ་ཚོགས་སྒྲ་སྙེན་པ་འབྱིན་པ་དང་། ཆུ་བོ་དང་། འབབ་ཆུ་དང་། ལྟེང་
ཀས་བརྒྱན་པ་རྣམས་སུ་ལྷ་མོ་དེ་རྣམས་དང་ལྷན་ཅིག་དགའ་བར་བྱེད་དོ། །ལྷའི་བདེ་བ་དང་ལྡན་པ་དེ་རི་ནས་རི་དང་སྐྱེད་མོས་ཚལ་ནས་སྐྱེད་མོས་ཚལ་དུ་འགྲོ་བར་བྱེད་དོ། །དེ་ལྟར་ངོ་མཚར་གྱི་སེམས་བསྒྲིབས་པ་དེ་ལྷའི་འཇིག་རྟེན་རྨད་དུ་བྱུང་བ་མཐོང་ནས། ཇི་སྲིད་དུ་འདོད་པ་
<pb id="64.113a"/>
སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དེ་དག་དང་ལྷན་ཅིག་དགའ་བར་བྱེད་དོ། །དེ་ནས་དེའི་ཚེ་ཟད་པ་དང་། ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་
ཇི་ལྟ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་མཐུན་པར་རྒྱལ་པོ་འམ་བློན་པོ་ཆེན་པོར་འགྱུར་ལ། སྐྱེ་བོ་ཐམས་ཅད་
དགའ་བ་དང་། བྱད་གཟུགས་བཟང་པོ་དང་ལྡན་པ་དང་། ཡོན་ཏན་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པའི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་
པས་བརྟགས་ན། ལྷ་པི་བང་ཅན་གསུམ་པའི་གནས་སྤྱོད་པ་དང་ལྡན་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་
ལས་ཇི་ལྟར་ཡོད་པ་བཞིན་སྤྱོད་པ། སེམས་ཅན་དག་འཛིངས་ཏེ་འབབ་པ་འམ་ཚལ་ཁུང་སྟུག་པོའི་ནང་དུ་སོང་ནས། སྲོག་ལ་ཐེ་ཚོམ་ཟ་བ་འཆི་བ་ལ་ཐུག་པ་དག་ཐར་པར་བྱས་ཤིང་། སེམས་ཅན་ལ་ཕན་པའི་སེམས་དང་ལྡན་པ། ཤིན་ཏུ་གདམས་
པ་དང་། ལུས་དང་ངག་དང་། ཡིད་ཀྱི་ཚུལ་ཁྲིམས་ལ་སྤྱོད་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སྤྱོད་པ་དང་ལྡན་པར་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཟླ་བའི་འོད་དང་མཚུངས་པ་དེ་ཀུན་ནས་གཟི་བརྗིད་
ནི་འབར། དབང་པོ་དུལ་བའི་བདེ་བ་དང་ནི་ལྡན། འདོད་པའི་ཡོན་ཏན་ལྔ་རྣམས་ཀྱིས་ཉིན་ཅིག་བཞིན་དུ་ནི་རྩེ། ལྷ་མོའི་ཚོགས་དུ་མ་དང་ནི་ཉེ་བར་སྤྱོད། ལྷའི་འཕྲེང་བ་དང་གོས་ནི་གྱོན། ཡང་དང་ཡང་དུ་འཇོ་སྒེག་ནི་བྱེད། ཚལ་དང་ཉེ་བའི་ཚལ་དང་
འབབ་ཆུའི་དོང་མང་པོ་རྣམས་སུ་ནི་རྩེ་སྟེ། དེ་ལྟར་དེ་རྩེ་བ་ན་ཤེལ་གྱི་ཚལ་ཞེས་བྱ་བ་དེར་འགྲོ་བར་བྱེད་དོ། །ཚལ་དེ་ན་ཤེལ་གྱི་ཤིང་ལྗོན་པ་ཐམས་ཅད་ཀྱིས་ཀུན་ནས་གསལ་བ་ཡིན་ལ་ཤིང་ལྗོན་པ་མེ་ཏོག་དང་འབྲས་བུས་ཁེབས་པ་དེ་དག་གི་མེ་ཏོག་དང་ལོ་
<pb id="64.113b"/>
མ་ཕུན་སུམ་ཚོགས་པ་རྣམས་ཀྱང་ཇི་ལྟར་ལྷང་ཚེར་ལྟར་གསལ་བ་འམ་མེ་ལོང་ལྟར་གསལ་བ་ཡིན་ནོ། །འབྲས་བུ་རྣམས་ཀྱང་གྲུ་གཞི་དང་ཟླུམ་པོར་སྐྱེས་ཏེ། མེ་ལོང་བཞིན་དུ་གསལ་བ་ཡིན་ནོ། །དེ་ནས་ལྷ་དེ་གང་གི་ཚེ་ཚལ་དེའི་ནང་དུ་ཞུགས་པ་དང་། དེའི་ཚེ་རང་གི་ལུས་ཀྱི་གཟུགས་
བརྙན་འབུམ་སྙེད་འབྱུང་བ་མཐོང་ངོ་། །དེས་གཟུགས་བརྙན་ཤིན་ཏུ་རྒྱ་ཆེ་བ་མེ་ཏོག་ཕྲེང་བ་དང་། བྱུག་པས་རྣམ་པར་བརྒྱན་པ་ཕུན་སུམ་ཚོགས་པ་དེ་དག་མཐོང་ནས་དེ་བརྒྱ་འགྱུར་དུ་དྲེགས་པ་སྐྱེས་ཏེ། ཀྱེ་ཨེ་མ་བདག་གི་གཟུགས་བརྙན་གྱི་རྣམ་པ་ཇི་སྙེད་འབྱུང་བ་འདི་དག་ལྷ་གཞན་
རྣམས་ལ་རྣམ་པ་དེ་ལྟ་བུ་མི་འབྱུང་ངོ་། །འཇིག་རྟེན་སྐྱོང་བ་མིག་མི་བཟང་དེ་ཚལ་དེའི་ནང་དུ་ཞུགས་ནས། འཇིག་རྟེན་གྱི་བྱ་བ་དག་ལ་རྟོག་པར་བྱེད་དོ། །ཚལ་དེའི་མཐུ་ནི་འདི་ལྟ་བུ་ཡིན་ཏེ། གལ་ཏེ་ས་དང་བར་སྣང་ལ་རྒྱུ་བའི་གནོད་སྦྱིན་དག་གིས་འཛམ་བུའི་གླིང་གི་སེམས་ཅན་རྣམས་
ཀྱི་དབང་གིས་འབྲས་བུས་ཆོས་དང་ཆོས་མ་ཡིན་པ་བྱས་པ་དེ་དག་ངེས་པར་མ་སྦྲན་ཇི་ལྟར་མི་ཆོས་དང་ལྡན་པ་འམ། མི་ཆོས་དང་མི་ལྡན་པ་བྱུང་བ་དེ་ལྟར་ཤེལ་གྱི་ཤིང་ལྗོན་པ་རྣམས་ཀྱི་ཚལ་དེའི་ནང་དུ་མཐོང་ལ། ཕྱིས་གནོད་སྦྱིན་དག་རྒྱལ་པོ་ཆེན་པོ་ལ་མིའི་བྱ་བའི་རྣམ་པ་སྦྲོན་པར་བྱེད་དོ། །དེ་ནས་མིག་མི་
བཟང་དེ་མིར་གཏོགས་པའི་ཆོས་མ་ཡིན་པ་བྱས་པ་ཐམས་ཅད་མཐོང་ནས་ཚལ་དེ་ལ་མགུའོ། །གལ་ཏེ་མི་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་དག་བྱུང་ན། དགེ་བ་དང་མི་དགེ་བ་དག་དེ་བཞིན་དུ་བརྒྱ་བྱིན་ལ་སྦྲོན་པར་བྱེད་དོ། །དེ་ལྟར་ཚལ་དེའི་མཐུ་མཐོང་ནས་དེ་ནས་ལྷ་དེ་ཚལ་དེ་ནས་འཆི་བར་
འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་འཁོར་བ་ན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་མཐུན་པར་རྟག་ཏུ་ཡང་དག་པའི་ལྟ་བ་དང་ལྡན་ལ་ཆོས་ཀྱི་གནས་
ལ་འབྱོར་ཅིང་འགྲུབ་པ་ཆེན་པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷ་པི་བང་ཅན་གསུམ་པའི་གནས་ལ་རྟོག་པར་བྱེད་དེ། དེས་གནས་གཞན་བཅུ་གཅིག་པ་ནི་མ་མཐོང་ངོ་། །རྒྱལ་ཆེན་བཞིའི་ལྷ་རྣམས་ཀྱི་གནས་རྣམ་པ་བཞི་པོ་ཀུན་ཏུ་རྒྱུ་
ཞེས་བྱ་བ་ཁོ་ནར་ཟད་དེ། གང་དེ་དག་ནི་རིའི་རྒྱལ་པོ་རི་རབ་ཀྱི་ངོས་ལ་འཁོད་དོ། །གཞལ་མེད་ཁང་དང་ལྡན་པའི་ལྷ་གང་ཡིན་པ་དེ་དག་ལ་མུ་སྟེགས་པ་གཞན་དག་གཟའ་དང་སྐར་མ་དང་རྒྱུ་སྐར་དག་ཡིན་པར་འདུ་ཤེས་ཏེ། དེ་རྣམས་ཀྱི་རིགས་པ་བགྲངས་ན་བྱེ་བ་ཕྲག་སུམ་བཅུ་རྩ་དྲུག་ཡོད་དོ། །དེ་ནས་ལས་གང་གིས་དེར་སྐྱེ་བར་ 
འགྱུར་སྙམ་ནས། དེས་ཐོས་པ་ལས་བྱུང་བ་ཤེས་པས་བརྟགས་ན། དེར་ཡང་ལུས་དང་ངག་གི་ཚུལ་ཁྲིམས་བདུན་པོ་རྣམ་པ་སྣ་ཆོགས་ཀྱི་དེར་སྐྱེའི། 
<pb id="64.114a"/>
སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་ཇི་ལྟར་ཡོད་པ་བཞིན་སྤྱོད་པ། སེམས་ཅན་དག་འཛིངས་ཏེ་འབབ་པ་འམ་ཚལ་ཁུང་སྟུག་པོའི་ནང་དུ་སོང་ནས། 
སྲོག་ལ་ཐེ་ཚོམ་ཟ་བ་འཆི་བ་ལ་ཐུག་པ་དག་ཐར་པར་བྱས་ཤིང་། སེམས་ཅན་ལ་ཕན་པའི་སེམས་དང་ལྡན་པ་དང་། ཤིན་དུ་བསྡམས་པ་དང་། ལུས་དང་། ངག་དང་། ཡིད་ཀྱི་ཚུལ་ཁྲིམས་སྤྱོད་ན། དེ་ལུས་དང་བྲལ་ནས་བདེ་འགྲོ་མཐོ་རིས་
ཀྱི་འཇིག་རྟེན་སྤྱོད་པ་དང་ལྡན་པར་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཟླ་བའི་འོད་དང་མཚུངས་པ་དེ་ཀུན་ནས་གཟི་བརྗིད་ནི་འབར། དབང་པོ་དུལ་བའི་བདེ་བ་དང་ནི་ལྡན། འདོད་པའི་ཡོན་ཏན་ལྔ་རྣམས་ཀྱིས་ཉིན་
གཅིག་བཞིན་དུ་ནི་རྩེ། ལྷ་མོའི་ཚོགས་དུ་མ་དང་ནི་ཉེ་བར་སྤྱོད། ལྷའི་ཕྲེང་བ་དང་གོས་ནི་གྱོན། ཡང་དང་ཡང་དུ་འཇོ་སྒེག་ནི་བྱེད། ཚལ་དང་ཉེ་བའི་ཚལ་དང་འབབ་ཆུའི་དངོ་མང་པོ་རྣམས་སུ་ནི་རྩེ་སྟེ། དེ་ལྟར་དེ་རྩེ་བ་ན་ཤེལ་གྱི་ཚལ་ཞེས་བྱ་བ་དེར་འགྲོ་
བར་བྱེད་དོ། །ཚལ་དེ་ན་ཤེལ་གྱི་ཤིང་ལྗོན་པ་ཐམས་ཅད་ཀྱིས་ཀུན་ནས་གསལ་བ་ཡིན་ལ་ཤིང་ལྗོན་པ་མེ་ཏོག་དང་འབྲས་བུས་ཁེབས་པ་དེ་དག་གིས་མེ་ཏོག་དང་ལོ་མ་ཕུན་སུམ་ཚོགས་པ་རྣམས་ཀྱང་ཇི་ལྟར་ལྷང་ཚེར་ལྟར་གསལ་བ་འམ་མེ་ལོང་ལྟར་
གསལ་བ་ཡིན་ནོ། །འབྲས་བུ་རྣམས་ཀྱང་གྲུ་བཞི་དང་ཟླུམ་པོར་སྐྱེས་ཏེ། མེ་ལོང་བཞིན་དུ་གསལ་བ་ཡིན་ནོ། །དེ་ནས་ལྷ་དེ་གང་གི་ཚེ་ཚལ་དེའི་ནང་དུ་ཞུགས་པ་དང་། དེའི་ཚེ་རང་གི་ལུས་ཀྱི་གཟུགས་བརྙན་འབུམ་སྙེད་འབྱུང་བ་མཐོང་ངོ་། །
དེས་གཟུགས་བརྙན་ཤིན་དུ་རྒྱ་ཆེ་བ་མེ་ཏོག་ཕྲེང་བ་དང་། བྱུག་པས་རྣམ་པར་བརྒྱན་པ་ཕུན་སུམ་ཚོགས་པ་དེ་དག་མཐོང་ནས་དེ་བརྒྱ་འགྱུར་དུ་དྲེགས་པ་སྐྱེ་སྟེ། ཀྱེ་ཨེ་མ་བདག་གི་གཟུགས་བརྙན་གྱི་རྣམ་པ་ཇི་སྙེད་འབྱུང་བ་འདི་དག་ལྷ་གཞན་
རྣམས་ལ་རྣམ་པ་དེ་ལྟ་བུ་མི་འབྱུང་ངོ་། །འཇིག་རྟེན་སྐྱོང་བ་མིག་མི་བཟང་དེ་ཚལ་དེའི་ནང་དུ་ཞུགས་ནས། འཇིག་རྟེན་གྱི་བྱ་བ་དག་ལ་རྟོག་པར་བྱེད་དོ། །ཚལ་དེའི་མཐུ་ནི་འདི་ལྟ་བུ་ཡིན་ཏེ། གལ་ཏེ་ས་དང་བར་སྣང་ལ་རྒྱུ་བའི་གནོད་
<pb id="64.114b"/>
སྦྱིན་དག་གིས་འཛམ་བུའི་གླིང་གི་སེམས་ཅན་རྣམས་ཀྱི་དབང་གི་འབྲས་བུས་ཆོས་དང་ཆོས་མ་ཡིན་པ་བྱས་པ་དེ་དག་རིངས་པར་མ་སྦྲན་ཇི་ལྟར་མི་ཆོས་དང་ལྡན་པ་འམ། མི་ཆོས་དང་མི་ལྡན་པ་བྱུང་བ་དེ་ལྟར་ཤེལ་གྱི་ཤིང་ལྗོན་པ་རྣམས་ཀྱི་
ཚལ་དེའི་ནང་དུ་མཐོང་ལ། ཕྱིས་གནོད་སྦྱིན་དག་རྒྱལ་པོ་ཆེན་པོ་ལ་མིའི་བྱ་བའི་རྣམ་པ་སྦྲོན་པར་བྱེད་དོ། །དེ་ནས་མིག་མི་བཟང་དེ་མིར་གཏོགས་པའི་མི་ཆོས་མ་ཡིན་པ་བྱས་པ་ཐམས་ཅད་མཐོང་ནས་ཚལ་དེ་ལ་མགུའོ། །གལ་ཏེ་མི་ཆོས་དང་མི་ལྡན་
ཞིང་ཆོས་ཀྱི་རྗེས་སུ་མི་འཇུག་པ་དག་བྱུང་ན། དགེ་བ་དང་མི་དགེ་བ་དག་དེ་བཞིན་དུ་བརྒྱ་བྱིན་ལ་སྦྲོན་པར་བྱེད་དོ། །དེ་ལྟར་ཚལ་དེའི་མཐུ་མཐོང་ནས། དེ་ནས་ལྷ་དེ་ཚལ་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་
འཁོར་བ་ན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་ཡང་དག་པའི་ལྟ་བ་དང་ལྡན་ལ། ཆོས་ཀྱི་གནས་ལ་འབྱོར་
ཅིང་འགྲུབ་པ་ཆེན་པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་པི་བང་ཅན་གསུམ་པའི་གནས་ལ་རྟོག་པར་བྱེད་དེ། དེས་གནས་གཞན་བཅུ་གཅིག་པ་ནི་མ་མཐོང་ངོ་། །རྒྱལ་ཆེན་བཞིའི་ལྷ་རྣམས་ཀྱི་
གནས་རྣམ་པ་བཞི་པོ་ཀུན་དུ་རྒྱུ་ཞེས་བྱ་བ་ཁོ་ནར་ཟད་དེ། གང་དེ་དག་ནི་རིའི་རྒྱལ་པོ་རི་རབ་ཀྱི་ངོས་ལ་འཁོར་རོ། །གཞལ་མེད་ཁང་དང་ལྡན་པའི་ལྷ་གང་ཡིན་པ་དེ་དག་ལ་མུ་སྟེགས་པ་གཞན་དག་གཟའ་དང་སྐར་མ་དང་། རྒྱུ་སྐར་དག་ཡིན་པར་འདུ་ཤེས་ཏེ། 
དེ་རྣམས་ཀྱི་རགས་པ་བགྲངས་ན་བྱེ་བ་ཕྲག་སུམ་བཅུ་རྩ་དྲུག་ཡོད་དོ། །དེ་ནས་ལས་གང་གིས་དེར་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། དེར་ཡང་ལུས་དང་ངག་གི་ཚུལ་ཁྲིམས་བདུན་པོ་རྣམ་པ་སྣ་ཚོགས་ཀྱིས་དེར་
སྐྱེའོ། །དེ་ལ་ལུས་ཀྱི་རྣམ་པ་གསུམ་དང་། ངག་གི་རྣམ་པ་བཞི་སྟེ། མདོར་བསྡུ་ན། སེམས་ཅན་རྣམས་ལས་ཀྱི་དབང་གི་འབྲས་བུ་རྣམ་པ་དུ་མས་དེར་སྐྱེ་བར་འགྱུར་རོ། །དེའི་ཕྱིར་སེམས་ཅན་རྣམས་ཀྱི་ལས་དགེ་བ་དང་། མི་དགེ་བ་བྱས་པའི་རྐྱེན་
<pb id="64.115a"/>
གྱི་བྱེ་བྲག་གིས་ཤེས་པར་བྱེད་དོ། །ཉི་མ་དང་ཟླ་བ་དེ་ཡང་ལྷ་ཀུན་དུ་རྒྱུ་བ་དེ་རྣམས་རིའི་རྒྱལ་པོ་རི་རབ་ཀྱི་ངོས་ལ་འཁོར་བའི་སར་འཁོར་བར་བྱེད་དེ། རླུང་འཁོར་ལོས་བསྐོར་བ་ཞེས་བྱ་བ་གང་གིས་བྱས་པ་དེས། ལྷ་དེ་དག་ཐམས་
ཅད་རིའི་རྒྱལ་པོ་རི་རབ་དེ་ལ་འཁོར་བར་བྱེད་དོ། །དེ་དག་གི་བར་ཡངས་པ་ན་འཇིག་རྟེན་སྐྱོང་བ་དང་ཀུ་བེ་ར་གཉིས་གནས་ཏེ། ལྷ་དེ་རྣམས་རྒྱལ་པོ་ཆེན་པོ་དེ་དག་དང་ལྷན་ཅིག་གླིང་བཞི་རྣམས་སུ་ཀུན་དུ་རྒྱུའོ། །ནོར་བུ་སྔོན་པོ་དང་། སེར་པོ་དང་། 
ལྗང་ཁུ་སྣ་ཚོགས་ཀྱི་གཞལ་མེད་ཁང་རྣམས་ཀྱི་ནང་ན་སྔ་མ་བཞིན་དུ་སྦྱར་ཏེ། དེ་དག་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ། ཀུན་དུ་རྒྱུ་བ་དེ་དག་ན་འདོད་པའི་ཡོན་ཏན་ལྔ་ཇི་ལྟར་འདོད་པ་
རྣམས་ཀྱིས་དགའ་བར་བྱེད་དོ། །དེའི་ལས་ཟད་ནས་དེ་ནས་ཡང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་
ལས་དེ་དང་རྒྱུ་འཐུན་པར་རྟག་ཏུ་ཡུལ་དུ་འགྲོ་བའི་ནང་དུ་འགྱུར་ཏེ། འདི་ལྟར་ཚུལ་ཁྲིམས་ཀྱི་རྒྱུ་དེས་བདེ་ཡང་རུང་། མི་བདེ་ཡང་རུང་གློ་བུར་དུ་ཡུལ་གཞན་ཀུན་དུ་འགྲོ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་
ཤེས་པ་དེ། རྒྱལ་ཆེན་བཞིའི་ལྷ་རྣམས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། གནས་སྐབས་གཞན་གཅིག་ཀྱང་ཤེས་པར་མ་ནུས་ལ། གནས་སྐབས་གཞན་གཅིག་ཀྱང་མཐོང་བར་མ་གྱུར་ནས། དེ་འདི་སྙམ་
དུ་སེམས་ཏེ། རྒྱལ་ཆེན་བཞིའི་ལྷ་རྣམས་ནི་མཐའ་ཡས་ཏེ། དེ་ལྟར་མཐའ་མེད་དོ་སྙམ་མོ། །རང་གི་ལས་ཀྱིས་རི་རབ་ལ་ཚལ་དང་། ཉེ་བའི་ཚལ་བཞི་དག་ཏུ་དགའ་བར་བྱེད་ཅིང་སྐོར་བར་བྱེད་དོ། །རི་རབ་ཀྱི་ངོས་གང་ལ་ཉི་མ་འཁོར་བའི་ངོས་
དེ་དང་དེས་མིའི་གནས་གང་དུ་རི་རབ་ཀྱི་གྲིབ་མ་དེ་འབབ་སྟེ། དེ་ལྟར་དེ་འཛམ་བུའི་གླིང་དུ་མཚན་མོར་འགྱུར་རོ། །བྱང་ཕྱོགས་ན་རླུང་འཁོར་ལོའི་གཟུགས་ཤེས་བྱ་བ་ཡོངས་སུ་འཁོར་ཞིང་། དེས་བྱང་ཕྱོགས་ཀྱི་སྐར་མ་གང་ཡིན་པ་དེ་དག་
<pb id="64.115b"/>
ཐམས་ཅད་འཆར་དུ་མི་སྟེར་ལ། ནུབ་ཏུ་ཡང་མི་སྟེར་ཏེ། དེ་ལྟར་རླུང་གི་དབང་གིས་ཕྱོགས་སུ་འཁོར་ཞིང་འདུག་གོ །མུ་སྟེགས་པ་གཞན་དེ་ཉིད་མ་མཐོང་ཞིང་སྐར་མའི་དཔྱད་མངོན་པར་མི་ཤེས་ལ་ཕྱོགས་གཅིག་ཏུ་ལྟ་བའི་མུ་སྟེགས་པ་དེ་དག་
གིས་མཐོང་ནས། འདི་ལྟར་དེ་ནི་ཆུ་སྲིན་བྱིས་པ་གསོད་ཡིན་ཏེ། ནུབ་ཏུ་མི་སྟེར་ལ། དྲང་སྲོང་བདུན་དག་གིས་འཛིན་ཏོ་སྙམ་མོ། །དེ་ལྟར་དེས་རྒྱལ་ཆེན་བཞིའི་ལྷ་རྣམས་མ་ལུས་པར་མཐོང་ཞིང་ས་དང་བཅས་པ་ལ་ཡང་དག་པ་ཇི་ལྟ་བ་བཞིན་
མཐོང་ནས་འཁོར་བ་ལ་ཡིད་བྱུང་ངོ་། །དེ་ལྟར་དེ་དག་མཐོང་ནས་ལྷ་རྣམས་ཀྱི་ལྟུང་བའི་སྡུག་བསྔལ་མངོན་པར་རྟོགས་ནས་ཡིད་བྱུང་སྟེ། འཁོར་བ་ན་གནས་སུ་རུང་བ་རྟག་པ་འམ། བརྟན་པ་འམ། ཐེར་ཟུག་པ་འམ། མི་འགྱུར་བའི་ཆོས་
ཅན་གང་ཡང་མེད་ལ། འདུ་བ་དང་འབྲལ་བའི་བགོ་སྐལ་ལ་སྤྱོད་པ། ལས་ཀྱི་བགོ་སྐལ་ལ་སྤྱོད་པ། ལས་ཀྱི་སྐྱེ་གནས་པ་ལས་ལ་རྟོན་པར་མི་བྱེད་པ་མེད་དེ། དེ་ལྟར་དགེ་སློང་དེས་ཐོས་པ་ལས་བྱུང་བའི་ཤེས་པས་བརྟགས་སོ། །དེ་ནས་ཡང་རྣལ་
འབྱོར་སྤྱོད་པ་ནང་གི་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་སོ། །དེ་ལྟར་དགེ་སློང་དེ་བྱིས་པ་སོ་སོའི་སྐྱེ་བོ་ཀུན་གང་ལ་དགའ་བ་དེ་ལ་རག་ལས་པར་འགྱུར་ཏེ། སྲེད་པའི་རྒྱུ་བསྐྱེད་པ་དེ་དག་འདི་ལྟར་བདག་ཅག་མཐོ་རིས་སུ་སྐྱེ་བར་འགྱུར་ཞིང་དེར་
བདག་ཅག་བདེ་བར་གྱུར་ཅིག་སྙམ་ནས་ཚངས་པར་སྤྱད་པ་སྤྱོད་དོ། །དེ་ལྟར་སྤྱོད་པ་དེ་ལ་ཡང་དགེ་སློང་དེ་ལྷའི་བདེ་བ་རྣམ་པ་གཞན་དག་ལ་ཡང་དམིགས་ཤིང་ཐོས་པ་ལས་བྱུང་བའི་ཤེས་པས་མཐོང་ནས་དགའ་བར་མི་བྱེད། ཆགས་པར་
མི་བྱེད་ལ། བདུད་དང་ལྷན་ཅིག་འགྱེད་པར་ནུས་ཤིང་འཁོར་བའི་རྒྱ་མཚོ་ལས་རྒལ་བའི་བསམ་པ་ཅན་ཡིན་ཏེ། དེ་ལྟར་དགེ་སློང་དེ་ས་གཞན་བཅུ་བདུན་པ་ལ་ཞུགས་སོ། །ས་བླའི་གནོད་སྦྱིན་དག་གིས་དེ་ཐོས་ནས་དགའ་སྟེ། བར་སྣང་
ལ་སྤྱོད་པའི་གནོད་སྦྱིན་རྣམས་ལ་མངོན་པར་བསྙད་དོ། །དེ་དག་གིས་ཀྱང་རྒྱལ་ཆེན་བཞི་པ་རྣམས་ལ་བསྙད་ལ། སྔ་མ་བཞིན་ཚད་མེད་འོད་ཀྱི་ལྷ་རྣམས་ཀྱི་བར་ལ་གཅིག་ནས་གཅིག་ཏུ་བསྙད་དོ། །འདི་ལྟར་ལྷ་དག་འཛམ་བུའི་གླིང་ན་
<pb id="64.116a"/>
རིགས་ཀྱི་བུ་གྲོང་ཆེ་གེ་མོ་ཞིག་དང་། གྲོང་རྡལ་མང་གེ་མོ་ཞིག་དང་། རིགས་ག་གེ་མོ་ཞིག་དང་། ཡུལ་ཆེ་གེ་མོ་ཞིག་ནས་མི་མང་གེ་མོ་ཞེས་བྱ་བ་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ། དད་པས་ཁྱིམ་ནས་ཁྱིམ་མེད་
པར་རབ་ཏུ་བྱུང་ངོ་། །དགེ་སློང་དེ་བདུད་དང་ལྷན་ཅིག་འགྱེད་པར་འབད་ཅིང་བརྩོན་ལ་སྲིད་པས་ཉམ་ང་བ་ལས་རྒལ་བའི་བསམ་པ་ཡོད་དོ། །དེ་ལྟར་ཚད་མེད་འོད་ཀྱི་ལྷ་རྣམས་ཀྱིས་ཐོས་ནས་ཡིད་མཆོག་ཏུ་དགའ་ཞིང་དེ་དག་ལ་ལྷ་བདག་ནི་
དགའ་སྟེ། གང་མིའི་འཇིག་རྟེན་དུ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་དག་ངེས་པར་འབྱུང་ལ། ཡེ་ཤེས་རྩོམ་པ་གོམས་པར་བྱེད། ཡོངས་སུ་སྤྱོད་པར་བྱེད། བདུད་དང་ལྷན་ཅིག་འགྱེད་པར་བྱེད་དེ། བདུད་ཀྱི་ཕྱོགས་ནི་དམའོ། །
དམ་པའི་ཆོས་ཀྱི་ཕྱོགས་ནི་མཐོའོ། །སངས་རྒྱས་རྣམས་ཀྱིས་བཤད་པའི་དམ་པའི་ཆོས་ནི་འཕེལ་ལོ་ཞེས་ལྷ་དེ་དག་བསྙད་དོ། །དེ་ནས་ཡང་དགེ་སློང་དེ་ཚུལ་ཁྲིམས་ལ་རབ་ཏུ་རྣམ་པར་སྤྱོད་པར་བྱེད་དེ། ཚུལ་ཁྲིམས་མེད་པ་འམ་ཤེས་པ་
མེད་པ་ནི་མཐོ་རིས་ཀྱི་འཇིག་རྟེན་དུ་ལྷར་སྐྱེ་བ་མེད་དོ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་ཙམ་གྱིས་ནི་མཐོ་རིས་སུ་སྐྱེ་བར་འགྱུར་རོ། །སྦྱིན་པས་ནི་དེར་སྐྱེ་བར་མི་འགྱུར་ཞིང་ལོངས་སྤྱོད་ཤིན་དུ་ཆེ་བར་འགྱུར་
ལ། ཤེས་པས་ནི་དེ་ནས་ཤི་ནས་ངན་སོང་དུ་འགྲོ་བར་མི་འགྱུར་རོ། །དེ་ལ་ཚུལ་ཁྲིམས་གང་དང་རྣམ་པ་དུས་ལྷའི་འཇིག་རྟེན་གང་དུ་སྐྱེ་བར་འགྱུར་སྙམ་ནས། དེས་བརྟགས་ན་ཚུལ་ཁྲིམས་རྣམ་པ་བདུན་གྱིས་ལྷའི་རིས་དྲུག་རྣམས་ཀྱི་ནང་དུ་ཐ་མ་དང་འབྲིང་
དང་མཆོག་ཏུ་སྐྱེ་བར་འགྱུར་ཏེ། སྲོག་གཅོད་པ་སྤངས་པའི་ཚུལ་ཁྲིམས་ཀྱིས་རྒྱལ་ཆེན་བཞི་པ་རྣམས་ཀྱི་ནང་དུ་སྐྱེ་བར་འགྱུར་རོ། །སྲོག་གཅོད་པ་དང་། མ་བྱིན་པར་ལེན་པ་སྤངས་པས་སུམ་བཅུ་རྩ་གསུམ་པ་རྣམས་ཀྱི་ནང་དུ་སྐྱེ་བར་འགྱུར་རོ། སྲོག་
གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་སྤངས་པས་འཐབ་བྲལ་བ་རྣམས་ཀྱི་ནང་དུ་སྐྱེ་བར་འགྱུར་རོ། །སྡོམ་པ་བླངས་ཏེ་སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་སྤངས་ཤིང་བརྫུན་
<pb id="64.116b"/>
དང་ཕྲ་མ་དང་། ཚིག་རྩུབ་པོ་དང་། ངག་ཀྱལ་པ་སྤངས་པས་དགའ་ལྡན་པ་རྣམས་ཀྱི་ནང་དུ་སྐྱེ་བར་འགྱུར་རོ། །འཇིག་རྟེན་པའི་སྡོམ་པ་བླངས་ཏེ། སངས་རྒྱས་འབའ་ཤིག་ལ་དད་ལ། སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་
གཡེམ་པ་དང་། བརྫུན་དང་། ཕྲ་མ་དང་། ཚིག་རྩུབ་པོ་སྤངས་པས་འཕྲུལ་དགའ་བ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་བཞིན་དུ་སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་དང་། བརྫུན་དང་། ཕྲ་མ་དང་། ཚིག་རྩུབ་པོ་དང་། 
ངག་ཀྱལ་པ་སྤངས་པས་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་ལྟར་དགེ་སློང་དེ་ལས་དང་ཚུལ་ཁྲིམས་སུ་འབྲེལ་པ་རྣམས་ལྷའི་འཇིག་རྟེན་དུ་སྐྱེ་བ་ལ་རྗེས་སུ་སེམས་ཏེ། སྡོམ་པ་བླངས་པའི་གང་ཟག་གང་དུ་ཇི་ལྟར་སྐྱེ་བར་འགྱུར་
སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ནས། སྲོག་གཅོད་པ་སྤངས་པའི་སྡོམ་པ་བླངས་པ་ནི་དེ་རྒྱལ་ཆེན་བཞི་པ་རྣམས་ཀྱི་ནང་དུ་སྐྱེ་བར་འགྱུར་ཏེ། སྲོག་གཅོད་པ་སྤངས་པ་སྔོམ་པས། བོང་ཚོད་དང་། བརྩོན་འགྲུས་དང་ཁ་དོག་དང་དབང་ཕྱུག་
དང་། ཚེ་དག་ཆེས་རིང་བར་འགྱུར་རོ། །སྲོག་གཅོད་པ་དང་། མ་བྱིན་པར་ལེན་པ་དག་སྤངས་པའི་སྡོམ་པ་བླངས་པ་ནི་སུམ་བཅུ་རྩ་གསུམ་པ་རྣམས་ཀྱི་ནང་དུ་སྐྱེ་བར་འགྱུར་ཏེ། སྤངས་པ་དེ་དག་པས་བོང་ཚོད་དང་། བརྩོན་འགྲུས་དང་། སྤྲོ་བ་དང་། གཟུགས་
དང་། སྟོབས་དང་། དབང་ཕྱུག་དང་། ཚེ་དག་མཆོག་ཏུ་རིང་བར་འགྱུར་རོ། །སྲོག་གཅོད་པ་དང་མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་སྤང་བ་ཀུན་དུ་བསྟེན་ཅིང་བསྒོམས་ཏེ་མང་དུ་བྱས་པས་འཐབ་བྲལ་བ་རྣམས་ཀྱི་ནང་དུ་སྐྱེ་བར་འགྱུར་
ཏེ། སྤངས་པ་དེ་དག་པས་དེ་བོང་ཚོད་དང་། ཁ་དོག་དང་། དབང་ཕྱུག་དང་། ཚེ་དང་། གཟུགས་ལ་སོགས་པ་ཆེས་བཟང་བར་འགྱུར་རོ། །དགའ་ལྡན་པ་རྣམས་ཀྱི་ནང་དུ་སེམས་དང་ཤེས་པ་གཉིས་ཀྱི་ཁྱད་པར་གྱིས་བོང་ཚོད་དང་། ཁ་དོག་དང་། 
དབང་ཕྱུག་དང་། དད་པ་དང་། བདེ་བ་ཁྱད་པར་ཅན་དུ་འགྱུར་རོ། །སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་དང་། བརྫུན་དང་། ཕྲ་མ་སྤངས་པའི་སྡོམ་པ་ལ་གནས་པ་ནི་འཕྲུལ་དགའ་བ་རྣམས་ཀྱི་ནང་དུ་སྐྱེ་བར་
<pb id="64.117a"/>
འགྱུར་ཏེ། སྤངས་པ་དེ་དག་པས་དེ་བོང་ཚོད་དང་། དབང་ཕྱུག་དང་། བདེ་བ་དང་ཚེ་རིང་བ་དག་ཆེས་མཆོག་ཏུ་འགྱུར་རོ། །སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེན་པ་དང་། བརྫུན་དང་། ཕྲ་མ་དང་། ཚིག་ཀྱལ་
པ་སྤངས་པའི་སྡོམ་པ་ལ་གནས་པ་ནི་གཞན་འཕྲུལ་དབང་བྱེད་རྣམས་ཀྱི་ནང་དུ་སྐྱེ་བར་འགྱུར་ཏེ། སྤངས་པ་དེ་དག་པས་དེ་བོང་ཚོད་དང་། དབང་ཕྱུག་དང་། བདེ་བ་དང་། མཐུ་དང་། གཟུགས་དང་། ཚེ་དག་ཆེས་ལྷག་པར་འགྱུར་ཞིང་བདུད་སྡིག་ཅན་གྱི་
ཚིག་ཉན་པར་མི་འགྱུར་ལ། དེ་དེས་ཐུབ་པར་མི་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཚུལ་ཁྲིམས་མཐོ་རིས་སུ་སྐྱེ་བའི་ས་བོན་དུ་ཇི་ལྟར་འགྱུར་སྙམ་ནས་ཤིན་དུ་ཞིབ་མོར་དཔྱོད་དེ། དེས་
བརྟགས་ན་སེམས་དང་སེམས་ལས་བྱུང་བ་ཆེན་པོས་ཚུལ་ཁྲིམས་ཆུང་ངུ་དང་འབྲིང་དང་ཆེན་པོར་འགྱུར། འདོད་པ་ན་སྤྱོད་པའི་ལྷ་དྲུག་རྣམས་ཀྱི་ནང་དུ་སེམས་ཀྱི་ཁྱད་པར་གྱིས་སེམས་ལས་བྱུང་བ་ཁྱད་པར་དུ་འགྱུར་ལ། སེམས་ལས་བྱུང་
བའི་ཚུལ་ཁྲིམས་ཀྱི་ཁྱད་པར་གྱིས་སྐྱེ་བ་ཁྱད་པར་དུ་འགྱུར་བ་མཐོང་ངོ་། །དེ་ནས་ཡང་དགེ་སློང་དེ་ཚུལ་ཁྲིམས་ལ་དཔྱོད་པར་བྱེད་དེ་ཚུལ་ཁྲིམས་རྣམ་པ་དུ་ཡོད་སྙམ་ནས། དེས་བརྟགས་ན་ཚུལ་ཁྲིམས་རྣམ་པ་གཉིས་ཏེ། འཇིག་རྟེན་པ་ལྷན་
ཅིག་སྐྱེས་པ་དང་། འདུ་བ་བྱས་པའོ། །དེ་ལ་ལྷན་ཅིག་སྐྱེས་པ་ནི་བཅོས་མ་མ་བྱས་པའོ། །འདུ་བ་ནི་བཅོས་མ་བྱས་པའོ། །ཡང་ཚུལ་ཁྲིམས་རྣམ་པ་གཉིས་ཏེ། ཁྱིམ་ན་གནས་པའི་སྤྱོད་པ་དང་། ཁྱིམ་ན་མི་གནས་པའི་སྤྱོད་པའོ། །
དེ་ལ་ཁྱིམ་ན་གནས་པའི་སྤྱོད་པ་ནི་བསླབ་པའི་གཞི་ལྔའོ། །ཁྱིམ་ན་མི་གནས་པའི་སྤྱོད་པ་ནི་བསླབ་པའི་གཞི་སོ་སོ་ཐར་པས་རབ་ཏུ་བྱུང་བ་རྣམས་ཀྱིའོ། །ཡང་ཚུལ་ཁྲིམས་རྣམ་པ་གཉིས་ཏེ། སྣ་གཅིག་སྤྱོད་པ་དང་དུ་མ་སྤྱོད་པའོ། །དེ་ལ་སྣ་
གཅིག་སྤྱོད་པ་ནི་བསླབ་པའི་གཞི་གཅིག་འཛིན་པའོ། །དུ་མ་སྤྱོད་པ་ནི་གཉིས་སམ། གསུམ་འཛིན་པའོ། །ཡང་རྣམ་པ་གཉིས་ཏེ། སྐྱེ་མཆེད་དང་། སྐྱེ་མཆེད་མ་ཡིན་པའོ། །དེ་ལ་སྐྱེ་མཆེད་ནི་ཚེ་རབས་ཐམས་ཅད་དུ་བསླབ་པའི་གཞི་འཛིན་པའོ། །
<pb id="64.117b"/>
སྐྱེ་མཆེད་མ་ཡིན་པ་ནི་འདི་ལྟར་སེམས་ཀྱི་ཁྱད་པར་གྱིས་སམ། སྤྲོ་བའི་ཁྱད་པར་གྱིས་བསླབ་པའི་གཞི་འཛིན་པའོ། །ཡང་རྣམ་པ་གཉིས་ཏེ། རྙོག་པ་དང་བཅས་པ་དང་། རྙོག་པ་མེད་པའོ། །དེ་ལ་རྙོག་པ་དང་བཅས་པ་ནི་མཐོ་རིས་སུ་སྐྱེ་བར་འདོད་
པའི་སེམས་སོ། །རྙོག་པ་མེད་པ་ནི་མྱ་ངན་ལས་འདའ་བར་འགྲོ་བར་འདོད་པའོ། །ཡང་རྣམ་པ་གཉིས་ཏེ། འཇིག་རྟེན་པ་དང་། འཇིག་རྟེན་ལས་འདས་པའོ། །དེ་ལ་འཇིག་རྟེན་པ་ནི་ཟག་པ་དང་བཅས་པའོ། །འཇིག་རྟེན་ལས་འདས་པ་ནི་
ཟག་པ་མེད་པའོ། །ཡང་རྣམ་པ་གཉིས་ཏེ། བདག་འཛིན་པ་དང་། གཞན་འཛིན་པའོ། །དེ་ལ་བདག་འཛིན་པ་ནི་བདག་ཉིད་ཀྱིས་ཚུལ་ཁྲིམས་འཛིན་པའོ། །གཞན་འཛིན་པ་ནི་གཞན་ཡང་རིགས་པའི་ཚུལ་ཁྲིམས་ལ་འཇོག་
པར་བྱེད་པའོ། །ཡང་རྣམ་པ་གཉིས་ཏེ། འཇུག་པ་དང་། ལྡོག་པའོ། །དེ་ལ་འཇུག་པ་ནི་འཁོར་བར་འཇུག་པར་བྱེད་པའོ། །ལྡོག་པ་ནི་ཡེ་ཤེས་ཀྱི་རྒྱུ་སྟེ་མི་སློབ་པའི་ཡེ་ཤེས་ལ་དམིགས་པའོ། །ཡང་རྣམ་པ་གཉིས་ཏེ། ཡེ་ཤེས་
དང་ལྡན་པ་དང་། སྦྱིན་པ་དང་ལྡན་པའོ། །དེ་ལ་སྦྱིན་པ་དང་ལྡན་པ་ནི་ལོངས་སྤྱོད་ཆེན་པོ་ཐོབ་པའོ། །ཡེ་ཤེས་དང་ལྡན་པ་ནི་མྱ་ངན་ལས་འདས་པ་ཐོབ་པའོ། །ཡང་རྣམ་པ་གཉིས་ཏེ། ཕྱི་རོལ་དུ་སྤྱོད་པ་འཇུག་པ་དང་། ནང་དུ་སྤྱོད་པ་
འཇུག་པའོ། །དེ་ལ་ཕྱི་རོལ་དུ་སྤྱོད་པ་འཇུག་པ་ནི་ལུས་ལ་མི་རྟེན་པའོ། །ནང་དུ་སྤྱོད་པ་འཇུག་པ་ནི་སེམས་རབ་ཏུ་དད་པས་བྱས་པའི་སེམས་དང་ངག་གོ། །ཡང་རྣམ་པ་གཉིས་ཏེ། གོམས་པ་དང་། མ་གོམས་པའོ། །དེ་ལ་གོམས་
པ་ནི་ཚེ་རབས་དུ་མ་དག་ཏུ་གོམས་པའོ། །མ་གོམས་པ་ནི་ཚེ་གཅིག་ཏུ་གོམས་པ་སྟེ། དེ་ལྟར་དགེ་སློང་དེ་རྣམ་པ་དུ་མས་ཚུལ་ཁྲིམས་རྣམ་པ་གཉིས་གཉིས་ལ་དཔྱོད་པར་བྱེད་དོ། །དེ་ནས་ཡང་དགེ་སློང་དེ་ཤིན་དུ་ཞིབ་པོར་ཚུལ་ཁྲིམས་
རབ་ཏུ་རྣམ་པར་འབྱེད་པར་བྱེད་དེ། ཚུལ་ཁྲིམས་སྣ་ཚོགས་དུ་ཡོད། རྣམ་པ་དུ་ཡོད་སྙམ་ནས་དེས་བརྟགས་ན། ཚུལ་ཁྲིམས་རྣམ་པ་གསུམ་སྟེ། ཕྱོགས་གཅིག་པ་དང་། ཕྱོགས་གཅིག་པ་མ་ཡིན་པ་དང་། མཐོ་རིས་སུ་འགྲོ་བའོ། །
<pb id="64.118a"/>
དེ་ལ་ཕྱོགས་གཅིག་པ་ནི་བསླབ་པའི་གཞི་གཅིག་འཛིན་པའོ། །ཕྱོགས་གཅིག་པ་མ་ཡིན་པ་ནི་བསླབ་པའི་གཞི་གཉིས་སམ་གསུམ་འཛིན་པའོ། །མཐོ་རིས་སུ་འགྲོ་བ་ནི་བསླབ་པའི་གཞི་ཚོགས་པར་འཛིན་པའོ། །ཡང་རྣམ་པ་
གསུམ་སྟེ། ནོར་ལ་སྲེད་པར་བྱས་པ་དང་། ནོར་ལ་སྲེད་པར་མ་བྱས་པ་དང་། ལྷན་ཅིག་སྐྱེས་པའོ། །དེ་ལ་ནོར་ལ་སྲེད་པར་བྱས་པ་ནི་སྟོབས་འགྱེད་པས་འཚོ་བའོ། །ནོར་ལ་སྲེད་པར་མ་བྱས་པ་ནི་ནད་བུ་ཅན་རྣམས་ཀྱིའོ། །ལྷན་ཅིག་སྐྱེས་པ་ནི་མྱ་ངན་
ཆེན་པོས་ཐེབས་པ་ཡིན་ཏེ་འདི་ནི་ཆུང་ངོ་། །ཡང་རྣམ་པ་གསུམ་སྟེ། བསམ་གཏན་དང་ལྷན་ཅིག་སྤྱོད་པ་དང་། བསམ་གཏན་མ་ཡིན་པ་དང་ལྷན་ཅིག་སྤྱོད་པ་དང་། ལངས་ནས་ལྷན་ཅིག་སྤྱོད་པའོ། །དེ་ལ་བསམ་གཏན་དང་ལྷན་ཅིག་སྤྱོད་པ་ནི་འཇིག་རྟེན་པ་
རྣམས་ཀྱི་རྐྱེན་མེད་པའི་བར་གྱིས་འདོད་ཆགས་ལ་སོགས་པ་སྐྱེད་པར་མི་བྱེད་པའོ། །བསམ་གཏན་མ་ཡིན་པ་དང་ལྷན་ཅིག་སྤྱོད་པ་ནི་ཕྱི་རོལ་པ་རྣམས་ཀྱི་བསམ་གཏན་མེད་ཀྱང་དེ་ལྟར་ཚུལ་ཁྲིམས་སུ་འགྱུར་བ་ཡིན་ནོ། །ལངས་ནས་ལྷན་ཅིག་སྤྱོད་པ་ནི་སྐྱོན་
གང་དམིགས་ནས་དེ་དག་དེས་ཡོངས་སུ་སྤོང་བར་བྱེད་པ་ཡིན་ཏེ། ཇི་ལྟར་ཆང་གིས་མྱོས་ནས་མི་གཙང་བ་ཀུན་དུ་སྤྱོད་དོ། །དེས་ཆང་དེ་སོ་སོར་གཅོད་པར་བྱེད་པ་བཞིན་ནོ། །ཡང་རྣམ་པ་གསུམ་སྟེ། ངན་གཡོ་བྱེད་པས་སྲུང་བ་དང་། ངན་གཡོ་བྱེད་
པ་མ་ཡིན་པས་སྲུང་བ་དང་། ལྷན་ཅིག་སྐྱེས་པའོ། །དེ་ལ་ངན་གཡོ་བྱེད་པས་སྲུང་བ་ནི་ཉོན་མོངས་ཤིང་འབྲས་བུ་ཆུང་བའོ། །ངན་གཡོ་བྱེད་པ་མ་ཡིན་པས་སྲུང་བ་ནི་འབྲས་བུ་ཆེ་བའོ། །ལྷན་ཅིག་སྐྱེས་པ་ནི་སེམས་ལས་བྱུང་བའི་བྱེ་
བྲག་གིས་འབྲས་བུ་ཆེ་བ་འམ། །འབྲས་བུ་ཆུང་བར་འགྱུར་བའོ། །ཡང་རྣམ་པ་གསུམ་སྟེ། རྐྱེན་གྱིས་འཛིན་པ་དང་། རྐྱེན་མེད་པས་འཛིན་པ་དང་། བྱ་བ་མ་ཡིན་པའོ། །དེ་ལ་རྐྱེན་གྱིས་འཛིན་པ་ནི་བསླབ་པའི་གཞི་ཚུལ་ཁྲིམས་
ཡང་དག་པར་བླངས་པ་དེ་རྐྱེན་རྙེད་ནས་སྲུང་བ་ཡིན་ཏེ། བསླབ་པའི་གཞི་བསྡུས་ནས་འཛིན་པའོ། །རྐྱེན་མེད་པས་འཛིན་པ་ནི་གང་རྐྱེན་མེད་པ་དེས་སྲུང་བའོ། །བྱ་བ་མ་ཡིན་པ་ཞེས་བྱ་བ་ནི་རིགས་ཆེན་པོར་སྐྱེས་པ་རྣམས་ཀྱི་བྱ་བ་མ་
<pb id="64.118b"/>
ཡིན་པ་སྡིག་པ་མི་བྱེད་པའོ། །དེ་ལ་རྐྱེན་གྱིས་འཛིན་པ་ནི་སེམས་ལས་བྱུང་བའི་བྱེ་བྲག་གིས་འཛིན་ཏེ་འབྲས་བུ་ཆེ་བ་ཡིན་ནོ། །རྐྱེན་མེད་པས་འཛིན་པ་ནི་དེ་རྣམ་པར་མི་ཤེས་ཏེ་འབྲས་བུ་ཆུང་བ་ཡིན་ནོ། །བྱ་བ་མ་ཡིན་པས་བྱས་པ་ནི་འཇིག་རྟེན་འདིར་
ལེགས་པར་བྱེད་པ་ཡིན་ཏེ། འབྲས་བུ་ཆེ་བ་འམ། སླར་ཆུང་བར་འགྱུར་རོ། །ཡང་རྣམ་པ་གསུམ་སྟེ། བླ་མས་འཇིགས་པ་དང་། བླ་མ་མ་ཡིན་པས་འཇིགས་པ་དང་། ངན་སོང་དུ་འགྲོ་བས་འཇིགས་པའོ། །དེ་ལ་གང་བླ་མས་འཇིགས་ནས་ཚུལ་ཁྲིམས་ལེན་
པ་དེ་ནི་ཆུང་བ་ཡིན་ནོ། །གང་བླ་མ་མ་ཡིན་པས་འཇིགས་ནས་ལེན་པ་དེ་ནི་འབྲིང་ཡིན་ནོ། །གང་ངན་སོང་དུ་འགྲོ་བས་འཇིགས་ནས་ལེན་པ་དེ་ནི་ཆེན་པོ་ཡིན་ནོ། །ཡང་རྣམ་པ་གསུམ་སྟེ། བདག་ཉིད་ཚུལ་ཁྲིམས་དང་ལྡན་པར་བྱེད་པ་དང་། གཞན་ཚུལ་ཁྲིམས་
ལ་འཇོག་པར་བྱེད་པ་དང་། གཞན་ལ་བཏང་སྙོམས་སུ་གནས་པའོ། །ཡང་ཚུལ་ཁྲིམས་རྣམ་པ་གསུམ་སྟེ། གགས་དང་བཅས་པ་དང་གགས་མེད་པ་དང་། གགས་ཐམས་ཅད་པའོ། །དེ་ལ་གགས་དང་བཅས་པ་ནི་གང་སྔོན་ཚུལ་ཁྲིམས་དང་ལྡན་
ལ། ཕྱིས་ཚུལ་ཁྲིམས་འཆལ་པ་ཡིན་ཏེ། གགས་དང་བཅས་པའི་ཚུལ་ཁྲིམས་ནི་དེ་ཡིན་ནོ། །གགས་མེད་པ་ནི་རྟག་པར་ཚེ་རབས་སུ་ཐོག་མ་དང་བར་དང་ཐ་མའི་མཐར་ཚུལ་ཁྲིམས་དང་ལྡན་པ་ཉིད་ཡིན་ནོ། །གགས་ཐམས་ཅད་པ་ཞེས་བྱ་
བ་ནི་ལྟ་བ་ལོག་པས་སྲོག་གཅོད་པ་ལ་སོགས་པའི་མཆོད་སྦྱིན་བྱེད་པའི་ཚུལ་ཁྲིམས་ཡིན་ནོ། །དེ་ནས་ཡང་དགེ་སློང་དེ་ཚུལ་ཁྲིམས་རྣམ་པ་བཞི་རྣམ་པར་འབྱེད་ཅིང་རྟོག་པར་བྱེད་དེ། ངག་གི་བརྫུན་དང་ཕྲ་མ་དང་ཚིག་རྩུབ་པོ་དང་། ཚིག་ཀྱལ་པ་སྟེ། 
དེ་དག་དང་འབྲལ་བར་བྱེད་དོ། །ཡང་ཚུལ་ཁྲིམས་རྣམ་པ་ལྔ་སྟེ། ཡུལ་ལྔ་སྤངས་པ་བསྐྱེད་པའོ། །ཡང་ཚུལ་ཁྲིམས་རྣམ་པ་དྲུག་སྟེ། བར་ཆད་བྱེད་པ་དང་བར་ཆད་བྱེད་པ་མེད་པ་དང་། རྒྱལ་པོའི་ཆད་པས་འཇིགས་ནས་བླངས་པ་དང་། 
འབྲེལ་པས་བླངས་པ་དང་རྟོག་པ་མེད་པ་དང་ལྷན་ཅིག་སྐྱེས་པའོ། །ཡང་ཚུལ་ཁྲིམས་རྣམ་པ་བདུན་ཏེ། ལུས་དང་ངག་གིའོ། །དེ་ལྟར་དགེ་སློང་དེ་ཚུལ་ཁྲིམས་རྣམ་པ་དུ་མ་ལ་རབ་ཏུ་སྤྱོད་པར་བྱེད་དེ། གང་གིས་སེམས་ཅན་རྣམས་ངན་འགྲོའི་
