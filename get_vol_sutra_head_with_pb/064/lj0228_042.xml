<pb id="64.274b"/>
དེ་ལྟར་སེམས་ཡང་བ་གཞན་གང་ཡིན་པ་དེ་ཡང་གོས་ཀྱིས་རྒྱགས་པར་འགྱུར་རོ། །དེ་ལྟ་བས་ན་བགོ་བར་བྱ་བ་དེ་ནི་གང་གིས་དྲོ་བ་དང་གྲང་བའི་འཇིགས་པར་མི་འགྱུར་ཞིང་། གང་གིས་ལུས་གཡོག་པ་ཙམ་དུ་གྱིས་ཤིག་དང་། དེ་ནི་བག་
མེད་པའི་འགྲོ་བའི་དབང་དུ་མི་འགྱུར་ཞིང་། འཆི་བའི་དུས་ན་ཡང་འགྱོད་པ་ཡོད་པར་མི་འགྱུར་རོ། །དངོས་པོ་ཡོངས་སུ་ཤེས་པར་བྱ་བའི་འདི་ནི་ཡོངས་སུ་ཤེས་པར་བྱ་བ་དང་པོ་ཡིན་ནོ། །གཞན་ཡང་དངོས་པོ་གང་ཡོངས་སུ་ཤེས་
པར་བྱ་བ་གཉིས་པ་ནི་དགེ་སྦྱོང་ཆོག་ཤེས་པར་གནས་པས་ཤེས་པར་བྱ་བ་ཡིན་ཏེ། བདག་ཤེས་པར་འམ། རབ་ཏུ་བྱུང་བ་གང་གིས་ཚུལ་ཁྲིམས་དང་ལྡན་པར་འགྱུར་སྙམ་ནས། དེའི་རྗེས་སུ་འཇུག་པར་བྱེད་ལ་སྦྱིན་བདག་དང་སྦྱིན་པ་པོ་
ལས་མལ་སྟན་དང་། ན་བའི་གསོས་སྨན་གྱི་རྐྱེན་གྱི་ཡོ་བྱད་དང་དེ་དང་འཐུན་པ་དང་དེ་དང་འདྲ་བ་དག་ལེན་པར་མི་བྱེད་པ་དེ་ནི། དེ་ལྟར་བར་ཆད་འབྱུང་བར་མི་འགྱུར་ཏེ། འདི་ནི་ཡོངས་སུ་ཤེས་པར་བྱ་བའི་དངོས་པོ་གཉིས་པ་ཡིན་ནོ། །
གཞན་ཡང་ཡོངས་སུ་ཤེས་པར་བྱ་བའི་དངོས་པོ་གསུམ་པ་ནི་དེའི་ཆགས་པས་མལ་སྟན་ཡིད་ལ་མི་བྱ་བ་དང་དགོན་པ་དང་ཚལ་དེ་དག་ན་གནས་པ་བཏང་ནས། གང་དུ་ཡོན་ཏན་དང་ལྡན་པར་འགྱུར་བ་མ་ཡིན་པ་བསོད་
སྙོམས་སམ། ཐུག་པ་མང་པོ་སྦྱིན་པ་དེ་དག་འདོད་པས་གྲོང་གི་ནང་ངམ། གྲོང་ཁྱེར་གྱི་ནང་དུ་གནས་པ་དེ་ནི་དེའི་བར་ཆད་ཆེན་པོ་འབྱུང་ལ། དགེ་བའི་ཆོས་མི་སྒྲུབ་པ་དེ་དང་ཆོག་མི་ཤེས་པ་དེ་དང་ཡང་དག་ལྡན་པར་འགྱུར་རོ། །དགེ་སྦྱོང་
གི་མཆོག་ནི་འདི་ཡིན་ཏེ་འདི་ལྟ་སྟེ། ཆོག་ཤེས་པ་དང་བག་ཡོད་པའོ། །ཆོག་མི་ཤེས་པ་དེ་དག་ཉིད་ལ་དགའ་བ་གང་ཡིན་པ་དེ་ནི་བསླུས་པར་འགྱུར་ཞིང་། མི་ངན་པ་དག་ལ་མར་ཆད་འབྱུང་སྟེ་ངན་སྐྱུགས་ཟ་བ་དང་མཚུངས་སོ།  །
འཕགས་པ་དམ་པའི་ཆོས་དྲན་པ་ཉེ་བར་གཞག་པ་<bampo n="228.42" zh="69.594"/>བམ་པོ་བཞི་བཅུ་གཉིས་པ། དེ་ནས་གཞན་ཡང་དངོས་པོ་བཞི་པ་ཡོངས་སུ་ཤེས་པར་བྱ་སྟེ། དེ་ཡང་གང་ཞེ་ན་འདི་ལྟ་སྟེ། ཁ་ཏོན་རབ་ཏུ་ཤེས་ལ། ཁ་ཏོན་འདོན་པ་དེ་དང་
<pb id="64.275a"/>
ཡང་དག་པར་ལྡན་པ་ཤེས་པ་དེ་ཙམ་གྱིས་ཆོག་སྟེ་ལྷག་པར་མི་བསླབ་བོ། །བདག་གིས་ལྷག་པར་སོ་སོར་ཤེས་ན། སྦྱིན་བདག་དང་སྦྱིན་པ་པོ་དག་གིས་རྣ་ལམ་དུ་ཐོས་པ་ཡིན་ནོ་སྙམ་ནས། ན་བའི་གསོས་སྨན་རྐྱེན་གྱི་ཡོ་བྱད་རྣམས་
བདག་ལ་སྦྱིན་པར་བྱེད་དོ། །དེ་བདག་ལ་བར་ཆད་དང་ལྡན་པར་འགྱུར་བས། དེ་ནི་བདག་ལ་འོས་པ་མ་ཡིན་ནོ་སྙམ་པའི་བདག་ཉིད་དེ་ནི་ཆོག་ཤེས་པ་ཡིན་ཏེ། དགེ་སློང་དེ་ལྟ་བུ་ནི་ཆོག་ཤེས་པ་ཡིན་ནོ། །གཞན་ཡང་དངོས་པོ་ལྔ་པ་ཡོངས་སུ་
ཤེས་པར་བྱ་བ་ནི་གང་གིས་འདོད་པ་ཆུང་བ་དང་ཆོག་ཤེས་པ་དང་བག་ཡོད་པ་ལ་གནས་པ་ཡིན་ཏེ། དངོས་པོ་དེ་གང་ཞེ་ན། འདི་ལ་དགེ་སྦྱོང་གང་ཞིག་དགེ་འདུན་གྱིས་མངགས་སམ་ནད་པའི་ཕྱིར་རམ་ནོར་རྫས་ཀྱི་ཕྱིར་མངགས་པ་འམ་སྦྱིན་པ་པོ་
དང་སྦྱིན་བདག་གི་དྲུང་དུ་མངགས་པ་ལས་ཁྱིམ་ལ་ཉེ་བར་སྟེན་པར་བྱེད་ལ། དེ་སྦྱིན་བདག་དེ་དག་གི་དྲུང་ན་བཏུང་བ་དག་ཀྱང་འཐུང་ཞིང་འདུག་ན། དེ་ནི་དེའི་ཀུན་འབྱུང་བར་ཆད་དོན་མེད་པར་གྱུར་ལ། ལུས་ཡོངས་སུ་ངལ་བ་དོན་མེད་པ་དང་། 
རྩོལ་བ་དོན་མེད་པར་འགྱུར་རོ། །དེ་ཅིའི་ཕྱིར་ཞེ་ན། དེ་ཡང་དེ་མངོན་པར་འདོད་ཅིང་རོ་ལ་འཆུམས་པས་ཉམས་པ་ཁྱིམ་དེ་ཉིད་དུ་འགྲོ་སྟེ། དེ་དེར་ཡང་བ་ཉིད་ཀྱིས་འགྲོ་བར་བྱེད་དོ། །དེས་ན་བདག་ལ་ཕན་པར་མི་བྱེད་ལ། ནད་པ་ལ་ཡང་ཕན་པར་མི་བྱེད་
ཅིང་། དགེ་འདུན་གྱི་བྱ་བ་ཡང་སྒྲུབ་པར་མི་བྱེད་དོ། །རྒྱུ་ཡང་བ་རྣམས་ཀྱི་ནང་ན་མཆོག་ནི་འདི་ཡིན་ཏེ་འདི་ལྟ་སྟེ། ཁྱིམ་གཅིག་ཏུ་འཇུག་ཅིང་བཟའ་བཏུང་ལ་དགའ་བ་ཉིད་དང་གང་ཆུང་ཟད་སྨྲ་བ་དང་འཆལ་པ་ཡིན་ཏེ། ཆོས་གསུམ་པོ་དེ་དག་ནི་འཇིག་རྟེན་པ་དང་
འཇིག་རྟེན་ལས་འདས་པས་སྨད་པར་བྱ་བའི་གནས་ཡིན་ནོ། །དེ་ལྟ་བས་ན་དེ་དག་ནི་ཆོག་ཤེས་པ་དང་། བག་ཡོད་པ་ལ་གནས་པ་དག་གིས་ཡོངས་སུ་སྤང་བར་བྱའོ། །གཞན་ཡང་དངོས་པོ་དྲུག་པ་ཡོངས་སུ་ཤེས་པར་བྱ་བ་ནི། དགེ་སྦྱོང་འདོད་ཆེན་ཆུང་
བས་སམ། རབ་ཏུ་བྱུང་བ་བསོད་སྙོམས་ལ་ཡང་དག་པར་གནས་པས། ཇི་ཙམ་དུ་ཉིན་གཅིག་འགྲངས་པའི་བསོད་སྙོམས་དེ་ཙམ་ཞིག་བླང་བར་བྱའི། སང་དག་གི་ནི་སོ་སོར་བསགས་པར་མི་བྱའོ། །དེ་ལ་མངོན་པར་ཆགས་པར་
<pb id="64.275b"/>
གྱུར་ན་དེའི་སེམས་དེ་ཡང་བར་འགྱུར་ཏེ། བསམ་གཏན་དང་འདོད་པ་དག་ལ་སེམས་དང་བ་མེད་པར་འགྱུར་རོ། །བསོད་སྙོམས་འདི་དག་ཟད་པར་མ་གྱུར་ཅིག་སྙམ་ནས། དེ་ལྟར་ཆུང་ངུ་ལ་ཆགས་པ་ཡང་བར་ཆད་དུ་འགྱུར་ན། རྙེད་པ་དང་བཀུར་སྟི་དེ་དག་
ལ་མངོན་པར་ཆགས་པ་ལྟ་སྨོས་ཀྱང་ཅི་དགོས་ཏེ་དངོས་པོ་ཡོངས་སུ་འཛིན་པ་གང་ཡིན་པ་དེ་དག་ནི་སྲེད་པས་ལྷག་པར་བཅིངས་པ་ཡིན་ནོ། །གཞན་ཡང་དངོས་པོ་བདུན་པ་ཡོངས་སུ་ཤེས་པར་བྱ་བ་དེ་གང་ཡིན་ཞེ་ན། འདི་ལ་མ་ཐོས་པ་དང་
མ་མཐོང་བའི་ཡུལ་དང་ལྗོངས་སུ་རྒྱུ་བ་རྣམས་རྒྱུ་བ་ན། རིགས་ཆེན་པོ་ལས་རབ་ཏུ་འབྱུང་བའི་དགེ་སྦྱོང་འདོད་ཆེན་ཆུང་བས་སྨྲ་བར་མི་བྱ་སྟེ། འདི་ལྟར་བདག་རིགས་ཆེ་གེ་མོ་ཞིག་ལས་རབ་ཏུ་བྱུང་ངོ་ཞེ་འམ། བདག་རིགས་ཆེན་པོ་ལས་རབ་
ཏུ་བྱུང་ངོ་ཞེས་དེ་སྐད་བདག་ཉིད་ཀྱིས་སྨྲ་བར་མི་བྱའོ། །གཞན་ཡང་ལྷན་ཅིག་གནས་པ་འམ། ཉེ་གནས་ཤིག་སྨྲ་ན་ཡང་ཕྱིར་བཟློག་པར་བྱའོ། །འདི་ལྟར་དགེ་སྦྱོང་གི་དངོས་པོ་ཙམ་ཉིད་ལས་སྦྱིན་བདག་དང་སྦྱིན་པ་པོ་དག་མལ་སྟན་དང་ན་བའི་
གསོས་སྨན་གྱི་རྐྱེན་གྱི་ཡོ་བྱད་རྣམས་བདག་ལ་སྦྱིན་པར་བྱེད་དེ། དེས་ནི་བདག་དངོས་པོ་ཡོངས་སུ་འཛིན་པ་དང་ལྡན་པར་འགྱུར་ལ། ཇི་སྟེ་མ་བླངས་ན་བདག་གི་ཉེ་གནས་དེའི་ཡིད་མི་དགའ་བར་འགྱུར་རོ། །དེ་གལ་ཏེ་བདག་ལ་ཡིད་མི་དགའ་
བར་བྱེད་ན་དེ་དེ་དག་གི་བར་ཆད་དུ་འགྱུར་ཏེ། འཇིག་རྟེན་ཕ་རོལ་ལ་ཕན་པར་མི་འགྱུར་རོ། །དངོས་པོ་བཟུང་བ་ཡང་དེ་ལྟར་ཡོངས་སུ་ཤེས་པར་བྱ་སྟེ། དགེ་སློང་དེ་ལྟ་བུ་ནི་འདོད་ཆེན་ཆུང་བར་འགྱུར། སྲིད་པས་མི་ཟིན་པར་འགྱུར། སེམས་
གཡེངས་པར་མི་འགྱུར། དྲན་པ་ཉེ་བར་གནས་པར་འགྱུར། དམ་པའི་ཆོས་དང་བསམ་གཏན་ལ་གནས་པའི་ཀུན་དགའ་བ་ལ་མངོན་པར་དགའ་བར་འགྱུར། ལུས་ལ་ལུས་ཀྱི་རྗེས་སུ་བལྟ་བ་དང་། སེམས་ལ་སེམས་ཀྱི་རྗེས་སུ་ལྟ་བ་དང་། 
ཚོར་བ་ལ་ཚོར་བའི་རྗེས་སུ་ལྟ་བ་དང་། ཆོས་ལ་ཆོས་ཀྱི་རྗེས་སུ་ལྟ་བར་འགྱུར་ཏེ། འདོད་ཆེན་ཆུང་བ་དེ་ནི་སྲིད་པའི་བརྩོན་ར་ལས་འབྲོས་པར་ནུས་སོ། །གཞན་ཡང་འདི་ལ་དགེ་སློང་འདོད་ཆེན་ཆུང་བ་ཆོག་ཤེས་པ། རྙེད་པ་དང་བཀུར་སྟིའི་
<pb id="64.276a"/>
འཇིགས་པ་དང་བྲལ་བས་དངོས་པོ་བརྒྱད་པ་ཡོངས་སུ་ཤེས་པར་བྱ་སྟེ། དངོས་པོ་ཡོངས་སུ་ཤེས་པར་བྱ་བ་དེ་གང་ཞེ་ན། འདི་ལ་སྐྱེ་བོ་མང་པོ་འཛིན་པ་སྣོད་སྤྱད་དང་ཡོ་བྱད་མང་བ་ལྷན་ཅིག་གནས་པ་མང་བ། 
རྙེད་པ་དང་བཀུར་སྟི་ལ་མངོན་པར་དགའ་བ་མང་བ། རོ་ལ་འཆུམས་པ། སྤྱན་འདྲེན་པ་ལ་ཤིན་དུ་ཡིད་ཞུགས་པ། གཉེན་འདུན་ལྟ་འདོད་པའི་དགེ་སྦྱོང་གིས་ཡུལ་རྒྱུ་བའི་བྱ་བ་འམ་ལྷན་ཅིག་གནས་པ་འམ་འགྲོ་བར་མི་བྱའོ། །དེ་ཅི
འི་ཕྱིར་ཞེ་ན། བག་མེད་པས་ཕྲོགས་པའི་དགེ་སློང་དེ་ཇི་ལྟར་རྙེད་པ་དང་བཀུར་སྟི་ལ་མངོན་པར་དགའ་བ་དེ་ལྟར་དེ་ཡང་སྐྱེ་བོས་ཤེས་པར་འགྱུར་ལ། དེ་ལྟར་འགྲོགས་པ་དེ་ལ་ཡང་རྙེད་པ་དང་བཀུར་སྟིས་གོས་པར་འགྱུར་རོ། །
གལ་ཏེ་བླང་བ་དག་ཇི་སྟེ་ལེན་པར་མི་བྱེད་ན། སྣོད་སྤྱད་དང་ཡོ་བྱད་མང་བ་དང་། སྤྱན་འདྲེན་པ་ལ་མངོན་པར་དགའ་བ་དེའི་ཡིད་ཀྱི་འདུན་པ་ལ་མངོན་པར་གནོད་པར་འགྱུར་རོ། །སྦྱིན་བདག་དང་སྦྱིན་པ་པོ་རྣམས་ཀྱི་དྲུང་དུ་ཡང་
སོང་ནས། དགེ་སློང་འདོད་ཆེན་ཆུང་བ་དེ་ལ་སྨོད་པར་བྱེད་དེ། འདི་ལྟར་དགེ་སློང་འདི་ནི་ཚུལ་འཆོས་པ། སྐྱེ་བོ་ཐམས་ཅད་སླུ་བར་བྱེད་པ་ལ་ནང་གི་ཡིད་ནི་སྡིག་པ་ཅན་ཡིན་ནོ་ཞེས་དེ་ལྟར་དེ་ལ་ཡང་གནོད་པར་བྱེད་ལ། བདག་ཉིད་
ལ་ཡང་གནོད་པར་བྱེད་དོ། །དེ་ལྟ་བས་ན་འདོད་ཆེན་ཆུང་བའི་དགེ་སློང་དང་འདོད་ཆེན་ཆེ་བ་དང་ལྷན་ཅིག་ཡིད་ཀྱི་ཉེས་པས་གནས་པར་མི་བྱའོ། །གཞན་ཡང་འདི་ལྟར་འདོད་ཆེན་ཆུང་བའི་དགེ་སློང་འཁོར་བས་འཇིགས་ཤིང་སྐྲག་
པ་རྙེད་པ་དང་བཀུར་སྟི་དང་བྲལ་བ། རྟག་ཏུ་སེམས་མཉམ་པར་བཞག་པས་དངོས་པོ་དགུ་པ་ཡོངས་སུ་ཤེས་པར་བྱའོ། །དངོས་པོ་ཡོངས་སུ་ཤེས་པར་བྱ་བ་གང་ཞེ་ན། འདི་ལྟར་ཁྱིམ་ན་གནས་པ་རིག་པའི་གནས་རྣམས་ལ་
གོམས་པ་གང་ཡིན་པ་དེ་དག་རབ་ཏུ་བྱུང་བར་གྱུར་ནས། དེ་རྣམས་བསྒྲག་པར་མི་བྱ་སྟེ་འདི་ལྟ་སྟེ། སྨན་པ་འམ་རི་མོ་མཁན་ནམ་གར་མཁན་ནམ་གཏར་མཁན་ནམ་རྣམ་པ་དེ་ལྟ་བུ་དང་འཐུན་པ་འམ་རིག་པའི་གནས་གཞན་དག་ཀྱང་
<pb id="64.276b"/>
རུང་བསྒྲགས་པར་མི་བྱའོ། །དེ་ཅིའི་ཕྱིར་ཞེ་ན། བདག་རྙེད་པ་དང་བཀུར་སྟི་ལ་མངོན་པར་དགའ་བར་སྦྱིན་བདག་དང་སྦྱིན་པ་པོས་མངོན་པར་ཤེས་པར་གྱུར་ན། དེ་ནི་བདག་གི་བར་ཆད་དུ་འགྱུར་ཞིང་དེ་ལ་རྣམ་པར་ཆགས་ན། དགེ་བའི་ཆོས་
རྣམས་སྒྲུབ་པར་མི་འགྱུར། སེམས་རྩེ་གཅིག་ཏུ་མི་འགྱུར། བསམ་གཏན་གྱི་ཟས་རྣམས་ལ་བདག་གི་སེམས་དང་བར་མི་འགྱུར། དེ་བདག་གི་བར་ཆད་དུ་འགྱུར། བདག་དང་གཞན་ལ་ཕན་པ་ཉམས་པར་འགྱུར་རོ། །ལྷན་ཅིག་
གནས་པ་ལྷུར་མི་བྱ་སྟེ། ཡིད་དེ་དང་ཆགས་པ་དེ་ནི་ཕན་པར་མི་འགྱུར་བས་དེ་ལྟ་བས་ན་ཡོངས་སུ་སྤང་བར་བྱའོ། །གཞན་ཡང་དགེ་སློང་འདོད་ཆེན་ཆུང་བ་བློ་དང་ལྡན་པ་རྙེད་པ་དང་བཀུར་སྟི་སྤོང་བར་འདོད་པས། དངོས་པོ་བཅུ་པ་ཡོངས་སུ་
ཤེས་པར་བྱ་སྟེ། འདི་ལྟར་གྲོང་ཁྱེར་དང་ཉེ་བ་ན་འམ་གྲོང་དང་ཉེ་བ་ན་འམ་རི་འོར་དང་ཉེ་བ་ན་འམ་ཚོང་འདུས་དང་ཉེ་བའི་གཙུག་ལག་ཁང་ན་གནས་པ་གང་ཡིན་པ་འདི་དག་མཐོང་སྟེ། དགེ་སློང་དང་དགེ་སློང་མ་རྣམས་ཀྱིས་གང་བ་དང་ཁ་ཟས་
ཀྱིས་གང་བ་དང་ཆང་འཐུང་བས་གང་བ་དང་ཉོ་ཚོང་བྱེད་པས་གང་བ་དང་སྦྱོར་བ་བྱེད་པས་གང་བ་དང་ཁང་པ་ཆུང་ངུའི་ནང་ན་གནས་པའི་སྟེན་གྲོགས་རྣམས་དང་དགེ་སློང་དག་ལྷན་ཅིག་གནས་པ་མཐོང་ན། དགེ་སློང་འདོད་ཆེན་ཆུང་བ་ཡིད་ཞི་བ། 
བདུད་ཀྱི་འཆིང་བ་གཅོད་པར་འདོད་པས་གནས་པར་མི་བྱའོ། །དེ་ཅིའི་ཕྱིར་ཞེ་ན། གྲོང་ཁྱེར་པ་འམ་གྲོང་མི་འམ་རི་བྲགས་ན་གནས་པ་འམ་ཚོང་འདུས་ན་གནས་པ་དེ་དག་གིས་དགེ་སློང་མི་བརྟན་པ་དེ་དག་ཚུལ་ཁྲིམས་འཆལ་པར་ཁོང་དུ་
ཆུད་ཅིང་རིག་ནས། དགེ་སློང་གཅིག་པོ་དེ་ལ་རྙེད་པ་དང་བཀུར་སྟི་བྱེད་དོ། །དེ་གལ་ཏེ་སོ་སོར་བླངས་ན་ནི། འདོད་ཆེན་ཆུང་བར་མི་འགྱུར་ལ། ཇི་སྟེ་སོ་སོར་མ་བླངས་ན་ནི་སྦྱིན་པ་པོ་དེ་རྣམས་ཀྱི་བར་ཆད་དུ་འགྱུར་ཞིང་གཅིག་པོ་དེ་ལ་སྦྱིན་པ་བྱིན་པ་
གང་ཡིན་པ་དེ་ལ་ཞེ་སྡང་གི་སེམས་རབ་ཏུ་ཉེས་པའི་དགེ་སློང་གཞན་གང་ཡིན་པ་དེ་དག་ལ་ཡང་བར་ཆད་དུ་འགྱུར་རོ། །སྐྱོན་དེ་དག་རྟོགས་ནས། དགེ་སློང་འདོད་ཆེན་ཆུང་བས་ཀུན་དུ་སྤྱོད་པ་དང་འདྲེས་པ་རྣམས་དང་ལྷན་ཅིག་གནས་པར་མི་བྱའོ། །
<pb id="64.277a"/>
གཞན་ཡང་དངོས་པོ་བཅུ་གཅིག་པ་ཡོངས་སུ་ཤེས་པར་བྱ་སྟེ། འདི་ལྟར་འཇིག་རྟེན་པའི་ཤེས་པས་ལྟས་དག་སྟོན་པའི་ཤེས་པ་གང་ཡིན་པ་དེ་ཡང་དེས་གཞན་དག་ལ་སྨྲ་བར་མི་བྱའོ། །འདི་ལྟར་དགྲ་བཅོམ་པ་ཡིན་ནོ་
སྙམ་དུ་ཤེས་ནས། དེ་ལ་རྙེད་པ་དང་བཀུར་སྟིས་མཆོད་པ་བྱེད་ལ་དེ་ནི་དེའི་བར་ཆད་ཏུ་འགྱུར་རོ། །འདོད་ཆེན་ཆུང་བ་སེལ་བར་མི་འགྱུར་རོ། །གཞན་ཡང་དངོས་པོ་བཅུ་གཉིས་པ་ཡོངས་སུ་ཤེས་པར་བྱ་སྟེ། འདི་ལྟར་གང་གིས་ཞིང་འདི་
ལ་སྦྱིན་པ་ཆེན་པོ་སྦྱིན་པར་བྱེད་དོ་སྙམ་ནས། རྨད་དུ་བྱུང་བ་བསྟན་པའི་ཕྱིར་བཅོམ་ལྡན་འདས་ཀྱི་རིང་བསྲེལ་དག་ཁྱེར་ནས། གྲོང་ཁྱེར་ནས་གྲོང་ཁྱེར་དང་གྲོང་ནས་གྲོང་དང་རི་བྲགས་དང་ཚོང་འདུས་ནས་ཚོང་འདུས་སུ་འགྲོའོ། །
དེ་ཡང་ཐོས་པ་ཉུང་བ་ཡིན་ལ། དེས་འདོད་ཆེན་ཆུང་བ་ཤིན་དུ་ཐོས་པ་མང་པོ་དང་ལྡན་པ་དེ་ལ་ཆེད་དུ་བརྗོད་ཅིང་གཟེང་སྟོད་དེ་ཡང་དག་པར་དགའ་བར་བྱས་ནས་འཇུག་པར་བྱེད་དོ། །འདི་སྙམ་དུ་སྦྱིན་བདག་དང་སྦྱིན་པ་པོ་རྣམས་ལ་ཐོས་པ་
མང་པོས་ཆོས་འཆད་ལ། རིང་བསྲེལ་རྣམས་ལ་ཡང་གུས་པའི་སྦྱིན་བདག་དང་སྦྱིན་པ་པོ་དག་ཡོན་འབུལ་བར་བྱེད་དེ། ནོར་རྫས་དེ་དག་བདག་གིར་བྱའོ་སྙམ་དུ་སེམས་ན། འདོད་ཆེན་ཆུང་ཞིང་ཤིན་དུ་ཆོག་ཤེས་པ་དེ་དེ་དང་ལྷན་
ཅིག་འགྲོགས་པར་མི་བྱ་འཁོད་པར་མི་བྱའོ། །གཞན་གྱི་སྐྱོན་དེས་ཚུལ་ཁྲིམས་འཆལ་པ་དེ་ཡང་སྦྱིན་བདག་དང་སྦྱིན་པ་པོ་དག་གིས་ཤེས་པར་འགྱུར་ཏེ་དེ་དག་གི་བར་ཆད་དུ་འགྱུར་རོ། །དེ་ལྟ་བས་ན་ཡང་དག་པ་ཡིད་ལ་བྱེད་པ་
འམ་གཤིན་རྗེའི་གནས་ལ་འཇིགས་ཤིང་སྐྲག་པ་འམ་བག་མེད་པས་འཇིགས་པ་ནི་ཚུལ་ཁྲིམས་འཆལ་པ་དང་ལྷན་ཅིག་འགྲོགས་པར་མི་བྱ་གནས་པར་མི་བྱའོ། །གཞན་ཡང་དངོས་པོ་བཅུ་གསུམ་པ་ཡོངས་སུ་ཤེས་པར་བྱ་སྟེ། 
དགེ་སློང་འདོད་ཆེན་ཆུང་བ་བསོད་སྙོམས་སྤྱོད་པ་བག་ཡོད་པར་གནས་པ་རོ་ལ་ཆགས་པ་རྣམ་པར་སྤངས་པས་གཞན་གྱིས་དྲོད་མི་ཟིན་པར་རྟག་ཏུ་བརྟན་པ་དང་ལྡན་པར་བྱའོ། །གཞན་ཡང་དངོས་པོ་བཅུ་བཞི་པ་ཡོངས་སུ་ཤེས་པར་
<pb id="64.277b"/>
བྱ་སྟེ། ཕྱག་དར་ཁྲོད་ན་གནས་པ་འམ་ཕྱག་དར་རྣམས་ཀྱིས་ཆོག་ཤེས་པ་ནི། ཆོག་ཤེས་པར་བྱ་བའི་དོན་དུ་གོས་ཤིན་དུ་ཟད་པ་དག་གྱོན་པར་བྱེད་དོ། །གཞན་ཡང་དགེ་སློང་ཆོག་ཤེས་པ་བདུད་ཀྱི་སྡེ་འཇོམས་པར་བྱེད་པས། དངོས་པོ་བཅྭ་
ལྔ་ཡོངས་སུ་ཤེས་པར་བྱ་སྟེ། བཅྭ་ལྔ་གང་ཞེ་ན་འདི་ལྟ་སྟེ། སྡིག་པའི་གྲོགས་པོ་སྤངས་པ། གཅིག་པུ་གནས་ཤིང་གཅིག་པུ་གནས་པར་སྟོན་པ་ནི་ཐོག་མ་མེད་པའི་དུས་ནས་ཞུགས་པ། ཉོན་མོངས་པའི་རི་སྲ་བ་སྦྱོང་བར་བྱེད་དོ། །
དེ་ལྟར་ཆོག་ཤེས་པ་ནི་ཤིན་དུ་བདེ་བ་དང་ལྡན་ཞིང་འཆི་བའི་ཚེ་ཡང་གཤིན་རྗེའི་མིའི་དབང་དུ་འགྲོ་བར་མི་འགྱུར། གཤིན་རྗེའི་ཕོ་ཉ་གཟུགས་དང་བཞིན་དང་མིག་མི་སྡུག་པར་བསྒྱུར་བ་རྣམས་མཐོང་བར་མི་འགྱུར་ལ། ཤིན་དུ་འཇིགས་པ་
མེད་པར་འགྱུར་རོ། །དེ་ནས་བརྒྱ་བྱིན་གྱིས་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟ་ཇི་ལྟར་ཆོག་ཤེས་ལ། །སྡོམ་བརྩོན་རྟག་ཏུ་སྟེན་བྱེད་པ། །དེ་ལྟ་དེ་ལྟར་ཞི་བ་ཡི། དྲུང་དུ་དེ་ནི་འཇུག་པར་བྱེད། །བྱ་བ་རྣམས་ལ་བྱེད་མེད་ཅིང་། །
མྱ་ངན་འདས་ལ་འབད་ལྡན་པ། །དེ་ནི་བདུད་ཀྱི་ཡུལ་དག་ལ། །ནམ་ཡང་འཇུག་པར་མི་འགྱུར་རོ། །གང་གི་ཡིད་ལ་འདོད་ཆགས་བྲལ། །རྟག་ཏུ་འབད་པ་ཉིད་དག་དང་། །ཡེ་ཤེས་ལ་ནི་རྒྱུན་དུ་བརྩོན། །དེ་ནི་སྡུག་བསྔལ་ག་ལ་འདོད། །
འདས་པའི་འཇིགས་པ་ཡང་དག་དྲན། །ད་ལྟར་བྱུང་ན་འང་བློ་དང་ལྡན། །མ་འོངས་ཆོག་ཤེས་པ་གང་། །དེ་ནི་ཉོན་མོངས་འཆིང་ལས་གྲོལ། །བག་ཡོད་པ་ལ་རྟག་ཏུ་དགའ། །སྔར་མ་དང་ནི་གཅུགས་པ་མེད། །དྲི་མེད་ཤེས་ལ་
བསྟེན་པ་དེ། །མྱ་ངན་འདས་པའི་མཐའ་ལ་གནས། བག་མེད་པ་ཡང་ཉམས་གྱུར་ན། །ལྷ་རྣམས་བདེ་བ་ཆེན་པོ་འཐོབ། །བག་མེད་པ་ལ་གནས་པ་གང་། །སྐྱེས་བུ་དེ་ནི་འཆི་འགྱུར་ན། །མི་གང་རྨོངས་པ་བག་མེད་པའི། །
དབང་དུ་བསྟེན་པ་སྨོས་ཅི་དགོས། །གང་ཞིག་རྟག་ཏུ་ཡེ་ཤེས་ཆུས། །འཚོ་བ་རབ་ཏུ་མྱོས་པ་མེད། །བག་མེད་པ་ལས་བག་ཡོད་པ། །འདི་ནི་མཆོག་ཏུ་འདོད་པ་ཡིན། །བག་མེད་སྡུག་བསྔལ་རྩ་བ་སྟེ། །ཉེས་པ་འཆི་བ་བཞིན་
<pb id="64.278a"/>
དུ་སྤོངས། །དེ་ལྟར་བརྒྱ་བྱིན་གྱིས་སྤྲུལ་པའི་གཤིན་རྗེའི་མིས་འཇིགས་ཤིང་སྐྲག་པའི་ལྷ་དེ་རྣམས་ལ་ཆོས་སྟོན་པར་བྱེད་དོ། །གང་སེམས་རབ་ཏུ་དང་ཞིང་མངོན་པར་འདོད་པའི་ལྷ་དེ་རྣམས་ཀྱིས་གཤིན་རྗེའི་མི་དེ་
རྣམས་དང་། དེ་རྣམས་ཀྱི་གཟུགས་མི་སྣང་བར་བློས་མངོན་སུམ་དུ་མཐོང་ནས། ལྷ་དེ་རྣམས་སེམས་རངས་པར་གྱུར་ཏོ། །དེ་ནས་ཡང་འཇིགས་ཤིང་སྐྲག་ནས་ཚལ་དང་ཉེ་བའི་ཚལ་རྣམས་སུ་གབ་པའི་ལྷ་གང་ཡིན་པ་དེ་དག་
གིས་ཀྱང་བརྒྱ་བྱིན་མཐོང་ནས་ག་ལ་བ་དེར་དོང་སྟེ་ཕྱིན་པ་དང་། བརྒྱ་བྱིན་ཆོས་དེ་སྟོན་པར་བྱེད་དོ། །བརྒྱ་བྱིན་གྱིས་དེ་རྣམས་ཀྱི་སེམས་དེ་དག་རིག་ནས། ཇི་ལྟ་ཇི་ལྟར་ལྷ་དེ་རྣམས་ཀྱི་སེམས་དེ་དག་དགའ་བར་འགྱུར་བ་དེ་ལྟ་དེ་ལྟར་
མཐར་ཀྱིས་སྤྲུལ་པ་དེ་རྣམས་མི་སྣང་བར་བྱེད་དོ། །དེ་ནས་ཡང་ཆོས་ལ་གུས་པ་སྐྱེས་པ་རྣམས་ཆོས་ཉན་པར་བྱེད་ཅིང་བརྒྱ་བྱིན་ལ་ཡང་གསོལ་བ་འདེབས་ཏེ། འདི་ལྟར་ཆོས་ཀྱི་མཐུ་འདི་ནི་བདག་ཅག་གི་མངོན་སུམ་དུ་གྱུར་ཏོ། །ཇི་ལྟ་
ཇི་ལྟར་ཁྱོད་ཀྱིས་བདག་ཅག་ལ་ཆོས་འདི་དག་སྟོན་པར་མཛད་པ་དེ་ལྟ་དེ་ལྟར་གཤིན་རྗེའི་མི་འདི་དག་འབྲོས་ཤིང་མི་སྣང་བར་བགྱིད་དོ། །བཅོམ་ལྡན་འདས་ཀྱིས་གསུངས་པའི་ཆོས་འདུལ་བའི་མཐུ་འདི་ཐོས་པ་ཙམ་གྱིས་དེ་ལྟར་བགྱིད་ན། 
སྒྲུབ་པ་གང་ལགས་པ་དེ་དག་ལྟ་སྨོས་ཀྱང་ཅི་འཚལ་ཏེ་འཆི་བ་མེད་པའི་གནས་སུ་འཆིའོ། །དེ་ནས་བརྒྱ་བྱིན་ཡིད་རབ་ཏུ་དགའ་ནས་བདག་གིས་ཐམས་ཅད་དུ་བྱ་བ་བྱས་པར་གྱུར་ཏོ། །བདག་གིས་ཤིན་དུ་བག་མེད་པ་ལ་གནས་པ་གང་ཡིན་
པ་དེ་དག་བག་ཡོད་པའི་སྙིང་ལ་བཙུད་དོ་སྙམ་མོ། །ཡང་ཡིད་རབ་ཏུ་དགའ་བ་འདི་རྣམས་ལ་བདག་གིས་ཆོས་ཟབ་མོ་བླ་མ་གཞན་དག་ལས་ཇི་ལྟར་ཐོས་པ་བཞིན་བཤད་པར་བྱའོ། །ཐར་པའི་གྲོང་ཁྱེར་གྱི་སྒོ་འབྱེད་པ་ནི་དབུགས་རྔུབ་
པ་དང་འབྱུང་བ་དྲན་པ་ཡིན་ཏེ། དེ་ནི་བདག་གིས་སྔོན་གྱི་ལྷ་རྣམས་ལས་བརྒྱུད་དེ་ཐོས་སོ། །བཅོམ་ལྡན་འདས་ལས་ཀྱང་དེ་བཞིན་དུ་ཐོས་ཏེ། བདག་གིས་ཇི་ལྟར་ཐོས་པ་དེ་དེ་བཞིན་དུ་ལྷ་དེ་རྣམས་ལ་བཤད་པར་བྱའོ། །འཕགས་
<pb id="64.278b"/>
པའི་བདེན་པ་བཞི་གཏམ་དང་འདྲེས་པར་གྱུར་པ་རྣམས། འཕགས་པའི་བདེན་པ་རེ་རེ་ལ་རྣམ་པ་བཞི་བཞིར་ཕྱེ་སྟེ་བཤད་པ་དང་། དེ་བཞིན་དུ་ལྷ་དེ་རྣམས་ལ་ཤིན་དུ་ཕན་པ་བྱས་པར་འགྱུར་རོ། །ཐབས་གང་ཡིན་པ་དེས་ཆོས་བཤད་དེ། 
ཤིན་དུ་ཕན་པར་བྱས་པ་དང་འཁོར་བར་ཆུད་པའི་སེམས་ཅན་རྣམས་ཀྱི་ཡིད་ཉིད་ལ་རྟག་ཏུ་འཇོག་པར་བྱེད་དོ། །དེ་ལ་དངོས་པོ་བཅྭ་ལྔ་ནི་བསྟན་ཟིན་ཏོ། །ད་ནི་དབུགས་རྔུབ་པ་དང་འབྱུང་བ་དྲན་པ་རྣམ་པ་བཅུ་དྲུག་པོ་དག་རིམ་པ་
དང་འཐུན་པ་དང་སྦྱོར་བ་དང་འཕགས་པའི་བདེན་པའི་ཕྱོགས་དབྱེ་བ་དང་རང་གི་མཚན་ཉིད་དང་རྒྱུའི་མཚན་ཉིད་ཀྱིས་ལྷ་འདི་དག་ལ་བཤད་པར་བྱའོ། །དེ་ལ་རིམ་པ་ཇི་ལྟ་བུ་ཡིན་ཞེ་ན། འདི་ལ་རྣལ་འབྱོར་པ་རང་གི་ལུས་ཀྱི་ཆ་ཤས་ལ་
སེམས་སྤྲེའུ་ལྟ་བུ་འདོགས་པར་བྱེད་དོ། །རྣམ་པར་ཤེས་པ་དགག་པའི་དོན་དུ་གཙོ་བོ་གང་གི་འདོགས་པར་བྱེད་ཅེ་ན་དེ་ནི་ཡིད་རྩེ་གཅིག་པས་སོ། །དེ་ནས་ལུས་ཀྱི་མཚན་ཉིད་རིམ་ཀྱིས་སྤྱོད་པར་བྱེད་དེ། དེ་ཉོན་མོངས་པ་དང་
ཉོན་མོངས་པ་མ་ཡིན་པ་དང་ལུང་དུ་མ་བསྟན་པའི་ལུས་ལ་ལུས་ཀྱི་རྗེས་སུ་ལྟ་ཞིང་གནས་སོ། །བདེ་བ་དང་སྡུག་བསྔལ་བ་དང་སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའི་མཚན་ཉིད་དེ་དག་གི་ཚོར་བ་ལ་ཚོར་བའི་རྗེས་སུ་ལྟ་ཞིང་གནས་སོ། །
དགེ་བ་དང་མི་དགེ་བ་དང་ལུང་དུ་མ་བསྟན་པའི་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་ཏེ། དྲན་པ་ཉེ་བར་གཞག་པ་བཞི་པོ་དེ་དག་གི་རང་གི་མཚན་ཉིད་ཇི་ལྟ་བ་བཞིན་དུ་ལྟ་བར་བྱེད་དོ། །དེ་ལྟར་རྣལ་འབྱོར་པ་དེ་ཆོས་ཤེས་བྱ་བ་ལ་ཞུགས་ཏེ། 
ཞི་བ་དང་རྟོགས་པར་ཆུད་པ། འདུ་བྱེད་ཐམས་ཅད་ཀྱི་རང་གི་མཚན་ཉིད་ལ་ལྟ་བར་བྱེད་ཅིང་འཕགས་པའི་བདེན་པ་བཞིའི་མཚན་ཉིད་དྲན་པ་ཉེ་བར་གཞག་པ་བཞི་རྣམས་ལ་ལྟ་བར་བྱེད་དོ། །དྲན་པ་ཉེ་བར་གཞག་པ་ནི་འདི་དག་
ཐམས་ཅད་ཡིན་ཏེ་འདི་ལྟ་སྟེ། སྐད་ཅིག་མ་གཅིག་ནས་གཅིག་ཏུ་འཇུག་པ་མི་རྟག་པ་དང་དབང་ཕྱུག་རྟག་པ་དང་བྲལ་བ་ཉིད་ཀྱིས་སྟོང་པ་དང་དབང་ཕྱུག་དང་བྲལ་བ་ཉིད་ཀྱིས་བདག་མེད་པ་དང་ཉོན་མོངས་པ་འཇིག་པ་ཕ་རོལ་ཏུ་འགྲོ་
<pb id="64.279a"/>
བ་ཉིད་ཀྱིས་སྡུག་བསྔལ་བ་ཡིན་ཏེ། དེ་ལྟར་དེ་དྲན་པ་ཉེ་བར་གཞག་པ་བཞི་དག་ལ་ལྟ་བར་བྱེད་དོ། །འཕགས་པའི་བདེན་པ་བཞིའི་རང་གི་མཚན་ཉིད་ཇི་ལྟ་བ་བཞིན་མཐོང་བ་དང་དྲོ་བ་ཞེས་བྱ་བ་ཆོས་ཀྱི་བློ་སྐྱེ་སྟེ། ཇི་ལྟར་
མེ་འབྱུང་བ་ན་སྔར་དུ་བ་འབྱུང་ལ་ཕྱིས་མེ་འབྱུང་བ་དང་ཇི་ལྟར་གཙུབ་ཤིང་གིས་གཙུབ་པ་ན་དྲོ་བ་སྔར་འབྱུང་ལ། ཕྱིས་མེ་འབྱུང་བར་འགྱུར་བ་དེ་ལྟར་ཉོན་མོངས་པ་དང་མི་ཤེས་པ་ཐམས་ཅད་ཀྱི་དྲོ་བ་འབྱུང་བར་འགྱུར་རོ། །འཕགས་
པའི་ཆོས་འདུལ་བ་ལ་འཕགས་པའི་བདེན་པ་བཞི་དཔྱོད་པ་རྣམ་པ་བཅུ་དྲུག་ཏུ་ཆུད་པ། དགའ་བ་དང་དང་བ་ཙམ་ཡིན་ནོ། །དྲོ་བར་གྱུར་པའི་ཆོས་དེ་ཇི་ལྟར་འབྱུང་། གཙོ་བོ་འཕགས་པའི་བདེན་པ་བཞི་ལ་ཇི་ལྟར་འབྱེད་ཅེ་ན་འདི་ལྟ་སྟེ། འཕགས་
པའི་བདེན་པ་སྡུག་བསྔལ་བ་ནི་འདི་དག་ཡིན་ཏེ། རྒྱུ་དང་རྐྱེན་ཉིད་ཀྱིས་མི་རྟག་པ་དང་གནོད་པ་ཉིད་ཀྱིས་སྡུག་བསྔལ་བ་དང་སྐྱེས་བུ་དང་བྲལ་བ་ཉིད་ཀྱིས་སྟོང་པ་དང་རང་དབང་དུ་མི་འཇུག་པ་ཉིད་ཀྱིས་བདག་མེད་པ་ཡིན་ཏེ། དེ་ལྟར་རྣལ་
འབྱོར་པ་དེ་འཕགས་པའི་བདེན་པ་སྡུག་བསྔལ་བ་ལ་རྣམ་པ་བཞིར་འབྱེད་དོ། །འཕགས་པའི་བདེན་པ་སྡུག་བསྔལ་བའི་འོག་ཏུ་ཀུན་འབྱུང་བ་འབྱུང་ངོ་། །ཀུན་འབྱུང་བ་དེ་ལ་ཡང་རྣམ་པ་བཞིར་འབྱེད་དེ་འདི་ལྟ་སྟེ། འདུ་བྱེད་འབྲེལ་
བར་འཇུག་པ་ཉིད་ཀྱིས་ཀུན་འབྱུང་བ་དང་དེ་འབྲས་བུ་དང་འཐུན་པ་ཉིད་ཀྱིས་རྒྱུ་དང་རབ་ཏུ་འབྱེད་པའི་རྣམ་པ་ཀུན་ཉིད་ཀྱིས་རབ་ཏུ་སྐྱེ་བ་དང་འབྲས་བུ་དང་མི་འཐུན་པར་འབྲེལ་པ་ཉིད་ཀྱིས་རྐྱེན་ཡིན་ནོ། །འགོག་པ་ལ་ཡང་རྣམ་
པ་བཞིར་འབྱེད་དེ། གཙོ་བོ་རྣལ་འབྱོར་པ་དེ་ཇི་ལྟར་འབྱེད་ཅེ་ན་འདི་ལྟ་སྟེ། ཉོན་མོངས་པ་ཀུན་མེད་པ་ཉིད་ཀྱིས་འགོག་པ་དང་ཉོན་མོངས་པའི་མེ་སྤངས་པ་ཉིད་ཀྱིས་ཞི་བ་དང་ཆོས་ཀུན་ཀྱི་གཙོ་བོ་ཉིད་ཀྱིས་གྱ་ནོམ་པ་དང་འཁོར་བ་
ལས་ངེས་པར་འབྱིན་པ་ཉིད་ཀྱིས་ངེས་པར་འབྱུང་བ་ཡིན་ནོ། །གཙོ་བོ་རྣལ་འབྱོར་པ་དེ་ལམ་ལ་ཡང་རྣམ་པ་བཞིར་བྱེད་དེ་འདི་ལྟ་སྟེ། བྱང་གྲོལ་འཐོབ་པ་ཉིད་ཀྱིས་ལམ་དང་ཕྱིན་ཅི་མ་ལོག་པ་ཉིད་ཀྱིས་རིགས་པ་དང་འཕགས་པའི་
<pb id="64.279b"/>
སྐྱེ་བོ་ཐམས་ཅད་གནས་པ་ཉིད་ཀྱིས་སྒྲུབ་པ་དང་འཁོར་བའི་ཉོན་མོངས་པ་འགོག་པ་ཉིད་ཀྱིས་ངེས་པར་འབྱིན་པ་ཡིན་ནོ། །དེ་ལྟར་བདག་གིས་རྣལ་འབྱོར་རྒྱ་ཆེན་པོ་རྣམ་པ་བཅུ་དྲུག་ཁྱེད་ལ་བསྟན་པ་ཡིན་ཏེ། དྲོ་བ་ནི་དེ་ལྟ་བུ་ཡིན་ནོ། །
དེས་ན་དེའི་དྲོ་བར་གྱུར་པ་ཞེས་བྱ་བའི་ཆོས་འཕེལ་བར་གྱུར་ན། སྤྱི་བོ་ཞེས་བྱ་བའི་ཆོས་སྐྱེ་བར་འགྱུར་ཏེ། ཡོན་ཏན་དང་ལྡན་པའི་དཀོན་མཆོག་གསུམ་དང་ཕུང་པོའི་ཉེས་དམིགས་ལ་མངོན་པར་དད་པའི་རྣལ་འབྱོར་པ་དེ། དེ་ལས་
གཞན་པ་ཁྱད་པར་དུ་འཕགས་པ་སྤྱི་བོ་ལ་དཔྱོད་པར་བྱེད་དོ། །སྤྱི་བོར་གྱུར་པ་ཞེས་པའི་ཆོས་དེ་མདོར་བསྡུ་ན་རིའི་སྤྱི་བོ་ལྟ་བུ་ཡིན་ནོ། །དེའི་འོག་ཏུ་གཙོ་བོའི་སྤྱི་བོ་འཕེལ་བ་དང་རྗེས་སུ་འཐུན་པའི་བཟོད་པ་ཞེས་བྱ་བ་དགེ་བའི་རྩ་བ་སྐྱེ་བར་འགྱུར་
ཏེ། གསུམ་གྱི་སྐབས་བདེན་པ་དེ་བཟོད་པ་ཉིད་ཀྱིས་སྤྱི་བོའི་རྣམ་པ་དང་མི་མཐུན་པའི་བཟོད་པ་ཞེས་བྱ་བའི་ཆོས་འབྱུང་སྟེ། དེ་ནི་བཟོད་པ་ཉིད་ཀྱིས་བཟོད་པ་ཞེས་བྱ་བའི་ཆོས་འབྱུང་ངོ་། །བཟོད་པ་འཕེལ་བས་སྐད་ཅིག་གཅིག་ལ་
འཇིག་རྟེན་པའི་ཆོས་ཀྱི་མཆོག་འབྱུང་སྟེ། སེམས་དང་སེམས་ལས་བྱུང་བ་དེ་དག་དུས་དེ་ལ་འབྱུང་ངོ་། །འཇིག་རྟེན་པའི་ཆོས་ཀྱི་མཆོག་ཐོབ་པ་དང་། དེའི་འོག་ཏུ་རྒྱུན་དུ་ཞུགས་པར་འགྱུར་ལ་དེར་ནི་བདག་གི་ལུས་དབང་དུ་ཡོད་དེ། 
དེ་ནི་གཤིན་རྗེའི་མི་རྣམས་མི་མཐོང་ཞིང་དེ་དག་ལ་འཇིགས་པ་མེད་དོ། །གཙོ་བོ་དེ་དག་ཐམས་ཅད་ནི་བག་ཡོད་པས་ཐོབ་པར་འགྱུར་ཏེ། དེ་ལྟ་བས་ན་བག་ཡོད་པ་ལ་གོམས་པར་བྱའོ། །དེ་ནས་བརྒྱ་བྱིན་གྱིས་དེའི་ཚེ་འདི་ལྟར་
ཚིགས་སུ་བཅད་དེ་སྨྲས་པ། དབུགས་འབྱུང་རྔུབ་པའི་ཆོ་ག་ཤེས། །རྣམ་པ་བཅུ་དྲུག་དེ་ཉིད་རིག །དྲོ་བར་གྱུར་པའི་ཚུལ་ཤེས་གང་། །བཟོད་པའི་དེ་ཉིད་ཚུལ་ལ་མཁས། །འཇིག་རྟེན་མཆོག་གི་ཆོས་ཤེས་པ། །དེ་ཡི་འོག་ཏུ་དེ་
ཉིད་རིག །ཆོས་ཉིད་རིམ་བཞིན་རིག་པ་དེ། །ཡང་དག་ལམ་ལས་གཡོ་བ་མེད། །སྦྱོར་བ་གསུམ་ལས་ངེས་གྲོལ་ཞིང་། །འཇིགས་པ་ཉམ་ང་བརྒྱད་མེད་ལ། །བརྟན་པོ་ངན་འགྲོ་བརྒྱད་མེད་པ། །རྒྱུན་དུ་ཞུགས་ཤེས་ངེས་པར་བརྗོད། །
<pb id="64.280a"/>
ངེས་པར་ངན་འགྲོར་འགྲོ་བ་ཡི། །མི་དགེ་ཆོས་རྣམས་བསལ་བ་དང་། །ཐར་པའི་རྒྱུན་དུ་འགྲོ་བ་ཡི། །རྒྱུན་དུ་ཞུགས་ཞེས་བྱ་བ་ཡིན། །དེ་ལྟར་བདག་གིས་དབུགས་འབྱུང་བ་དང་རྔུབ་པ་དྲན་པ་རྣམ་པ་བཅུ་དྲུག་ཁྱེད་རྣམས་
ལ་བསྟན་པ་ཡིན་གྱིས་དེ་གཟུང་བར་གྱིས་ཤིག །ལམ་དེ་དག་ནི་ཞི་ཞིང་ཐར་པའི་གྲོང་ཁྱེར་དུ་འཇུག་པར་བྱེད་ལ་འཇིགས་པ་མེད་པ་འཕགས་པའི་སྐྱེ་བོ་ཐམས་ཅད་དགྱེས་པ་ཡིན་ནོ། །དེ་ལྟ་བས་ན་ལམ་དེ་དག་ནི་ཁྱེད་རྣམས་ཀྱིས་ངེས་
པར་བསྟེན་པར་བྱའོ། །འདི་ལྟར་གཤིན་རྗེའི་མི་རྣམས་ཀྱིས་འཇིགས་པ་ཁྱེད་ལ་དབུགས་འབྱུང་བ་དང་རྔུབ་པ་དྲན་པ་བཅུ་དྲུག་རིམ་བཞིན་བསྟན་པ་ཡིན་ནོ། །གཙོ་བོ་དག་གཤིན་རྗེའི་མིས་འཇིགས་ཤིང་སྐྲག་པའི་ལྷ་འམ་མིས་
སྲིད་པ་བར་མའི་འགྲོ་བ་དང་འབྲེལ་བ་བཅུ་བདུན་སྤང་བར་བྱ་སྟེ། སྲིད་པ་བར་མ་དེ་དག་གང་ཞེ་ན་འདི་ལྟ་སྟེ། འཆི་བའི་ཚེ་གང་གཟུགས་སྣང་བར་འགྱུར་བ་དག་ཡིན་ནོ། །འདི་ལྟ་སྟེ། མི་གང་མིའི་འཇིག་རྟེན་ནས་འཆི་ལ། 
ལྷ་རྣམས་ཀྱི་ནང་དུ་སྐྱེ་བ་དེ་ནི་སྲིད་པ་བར་མར་མཚན་མ་སྡུག་གུ་དག་མཐོང་བར་འགྱུར་ཏེ་འདི་ལྟ་སྟེ། སྣམ་བུ་དཀར་པོ་འམ་སྐྱ་སྣར་ཤིན་དུ་སྲབ་ཅིང་འཇམ་པ་དག་འབབ་སྟེ། དེ་མ་ཐག་ཏུ་དེའི་སྙིང་རབ་ཏུ་དགའ་ཞིང་བཞིན་གྱི་
མདོག་གསལ་བར་འགྱུར་རོ། །དེའི་འོག་ཏུ་དེས་གནས་ཀུན་དགའ་ར་བ་ཉམས་དགའ་བ་དང་ལྟེང་ཀ་ཉམས་དགའ་བ་དང་ཆུ་བོ་ཉམས་དགའ་བ་དང་ཡུལ་དང་ཉེ་བའི་ཚལ་ཉམས་དགའ་བ་དག་མཐོང་ངོ་། །དེའི་འོག་ཏུ་རྒོད་
པ་དང་རྩེ་བ་དང་གླུ་དབྱངས་ཤིན་དུ་ཡིད་དུ་འོང་བ་དག་ཐོས་སོ། །དེའི་འོག་ཏུ་སྔོན་མ་མྱོང་བའི་དྲི་སྐྱེ་བོ་ཐམས་ཅད་ཀྱི་ཡིད་དུ་འཐད་པ་རྫས་དུ་མ་དག་སྦྱར་བ་ལ་སྣོམ་མོ། །དེའི་འོག་ཏུ་རེག་བྱ་ཤིན་དུ་འཇམ་པ་དག་ལ་རེག་
པར་བྱེད་དོ། །དེའི་འོག་ཏུ་ལྷ་དང་ལྷ་མོ་དག་འབྱུང་སྟེ། དེའི་ལེགས་པར་བྱས་པའི་ལས་རྣམས་ཀྱང་མངོན་དུ་འབྱུང་ངོ་། །གནད་ཆད་པར་གྱུར་པ་དང་ཕྱིས་མཚན་མ་འདི་དག་འབྱུང་བར་འགྱུར་ཏེ། དེའི་བཞིན་རབ་ཏུ་འཛུམ་
<pb id="64.280b"/>
ལ་བཞིན་གྱི་མདོག་རྣམ་པར་དག་པར་འགྱུར་རོ། །རང་གི་གཉེན་འདབ་དང་རྩ་ལག་ཏུ་ཞིང་སྨྲེ་སྔགས་འདོན་པ་གང་ཡིན་པ་དེ་དག་མཚན་མ་དེ་རྣམས་ཀྱིས་ཕྲོགས་པས་མི་ཐོས་མི་མཐོང་ལ་དེར་ཡིད་མི་འཇུག་སྟེ། ཤིན་དུ་བདེ་
བའི་ཆོས་ཀྱིས་ཞུགས་པ་དེ་འཆི་བའི་དུས་བྱེད་དོ། །དེའི་སྲིད་པ་བར་མར་ཤིན་དུ་བདེ་བ་འབྱུང་བ་དང་འཐུན་པ་ལྷའི་རིས་དང་མཚུངས་པ། སོ་སོའི་མཚན་མ་རྒྱའི་འབུར་ལྟ་བུར་འབྱུང་བར་འགྱུར་རོ། །ལྷའི་རིས་ཀྱི་གཟུགས་
བརྙན་འདོད་པའི་ཁམས་ཀྱི་གནས་དྲུག་དང་མཚུངས་པ་བདེ་བ་ལ་གནས་པ་དེ་དང་འཐུན་པ་ཡུལ་དེ་དང་འཐུན་པ་རེག་བྱ་དེ་དང་འཐུན་པ་མཐོང་བ་དེ་དང་འཐུན་པ་དག་འབྱུང་ངོ་། །དེ་ཕྱིས་དེའི་འོག་ཏུ་སྲིད་པ་ལ་གནས་ལ་ལྷའི་རིས་གང་
དུ་སྐྱེ་བར་འགྱུར་བ་དེ་ཤིན་དུ་བཟང་པོར་མཐོང་སྟེ་ཡུལ་ལ་སྲིད་པས་དེ་དག་ལེན་པར་བྱེད་དོ། །དེ་དེར་སྐྱེ་བར་འགྱུར་ཞིང་སྲིད་པ་བར་མ་དང་པོ་མཐོང་བར་འགྱུར་རོ། །ལྷ་གཙོ་བོ་དག་གཞན་ཡང་སྲིད་པ་བར་མར་གནས་པ་
དེ་གང་ཡིན་ཞེ་ན། གལ་ཏེ་འཛམ་བུ་གླིང་ནས་མི་དག་འཆི་ལ། དེ་གལ་ཏེ་བྱང་གི་སྒྲ་མི་སྙན་དུ་སྐྱེ་བར་འགྱུར་ན་དེས་སྣམ་བུ་དམར་པོ་བུ་ག་དཀར་པོ་ཡོད་པ་ཡང་ཞིང་འཇམ་ལ་ཤིན་དུ་ཡིད་ཏུ་འོང་བ་མཐོང་ངོ་། །དེ་དེ་ལ་ཆགས་
པར་འགྱུར་ཞིང་དེ་དེ་ལ་འཛིན་པར་བྱེད་དོ། །དེ་འཆི་བ་ན་ནམ་མཁའ་ལ་ལག་པ་གཡོབ་པར་བྱེད་དོ། །གཉེན་འདུན་དེ་དག་ན་རེ། ནམ་མཁའ་ཉིད་ལ་ཉུག་པར་བྱེད་དོ་ཞེས་རྗོད་དོ། །དེའི་འོག་ཏུ་ཡང་རླུང་འབྱུང་ལ་འཆི་བ་གང་
ཡིན་པའི་དུས་སུ་གྲང་བར་འགྱུར་ཏེ་དྲོ་བར་འདོད་པའི་འདུ་ཤེས་འབྱུང་ངོ་། །དེ་ནས་དྲོ་བ་བྱུང་བ་དང་དེའི་གྲང་བ་ལྡོག་པར་འགྱུར་རོ། །རེག་པ་དེས་དེའི་བདེ་བ་འབྱུང་ལ་དེ་སེམས་བདེ་བ་དེ་ལ་དམིགས་པའི་སེམས་ཀྱིས་འཕྲོག་པར་
བྱེད་དེ། ངུ་བ་དང་ཆོ་ངེས་འདེབས་པ་དང་སྐྲ་འབལ་བའི་སྒྲ་མི་ཐོས་སོ། །བརྒྱ་ལ་ལས་མི་བརྟན་པ་ཉིད་ཀྱིས་ཐོས་ན་ཡང་། དེ་ལས་ཀྱི་རླུང་གཞན་རྣམས་ཀྱིས་གཞན་དུ་ཁྱེར་བར་བྱེད་དེ། དེ་ལྟར་གཉེན་འདུན་དག་འཆི་བ་
<pb id="64.281a"/>
དུས་སུ་བར་ཆད་བྱེད་པ་ཡིན་ནོ། །དེ་ནས་བྱང་གི་སྒྲ་མི་སྙན་དེ་ཉིད་དུ་སྐྱེ་བར་འགྱུར་རོ། །དེའི་འོག་ཏུ་དེའི་དགེ་བའི་མཚན་མ་རྣམས་འབྱུང་བར་འགྱུར་ཏེ། མཚོ་སྔོན་པོ་བྱ་ངང་པ་དང་ཀ་རཎ་ཌ་བ་དང་ངུར་པས་
གང་ཞིང་མེ་ཏོག་གིས་ཡོག་པ་གཅིག་མཐོང་ནས་དེ་དེར་རྒྱུག་པར་བྱེད་དོ། །དེའི་འོག་ཏུ་དེ་སྲིད་པ་ཐ་མ་པའི་སེམས་འབྱུང་སྟེ། དེ་ཤི་ནས་མཚོ་དེ་ཉིད་མཐོང་བ་དང་དེ་ན་པད་མའི་ཁྲོད་ཀྱི་ནང་རྣམས་ན་རྩེ་བར་བྱེད་དོ། །
དེ་གང་གི་ཚེ་བྱང་གི་སྒྲ་མི་སྙན་དུ་མའི་མངལ་དུ་སྐྱེ་བར་འགྱུར་ན། དེ་མཚོ་དེ་ནས་ཐང་ལ་འབྱུང་ངོ་། །དེས་དེར་འཁྲིག་པ་མི་གཙང་བས་ཕ་མ་སྦྱོར་བར་མཐོང་བ་དང་ལོག་པར་མཐོང་སྟེ། ཕ་ནི་བྱ་ངང་པར་མཐོང་མ་ནི་བྱ་ངང་མོར་མཐོང་
ངོ་། །གལ་ཏེ་བདག་ཉིད་བུད་མེད་དུ་འགྱུར་ན་ནི་བདག་ཉིད་ངང་མོར་མཐོང་ངོ་། །ཇི་སྟེ་སྐྱེས་པར་འགྱུར་ན་ནི་བདག་ཉིད་ངང་ཕོར་མཐོང་སྟེ། དེས་ངང་པ་དེ་བསྐྲད་ནས་མ་དང་འཁྲིག་པའི་ཆོས་ཀྱིས་སྦྱོར་བར་བྱེད་དེ། དེ་ལྟར་བྱང་གི་སྒྲ་མི་སྙན་དུ་
སྐྱེ་བར་འགྱུར་རོ། །སྲིད་པ་བར་མ་གཉིས་པ་ནི་དེ་ལྟ་བུ་ཡིན་ནོ། །དེ་ནས་འཛམ་བུ་གླིང་དེ་ནས་ཤི་ནས། གལ་ཏེ་ནུབ་ཀྱི་བ་ལང་སྤྱོད་ཀྱི་མི་རྣམས་ཀྱི་ནང་དུ་སྐྱེ་བར་འགྱུར་ན། དེའི་མཚན་མ་འདི་དག་འབྱུང་བར་འགྱུར་ཏེ་འདི་ལྟ་སྟེ། 
འཆི་བའི་ཚེ་དེའི་ཁྱིམ་ཐམས་ཅད་སེར་པོར་མཐོང་ལ་སྣམ་བུ་སེར་པོ་ཁ་དོག་བཟང་པོ་སེར་པོར་སྣང་ཞིང་ཀུན་ནས་སྤྲིན་ལྟ་བུར་མཐོང་ངོ་། །དེ་སྣམ་བུ་དེ་ཉིད་ལ་ཉུག་པར་བྱེད་པ་དང་ནམ་མཁའ་ལ་ཉུག་པར་བྱེད་དོ་ཞེས་མ་དེ་ངུ་བར་བྱེད་དོ། །
དེའི་འོག་ཏུ་དེའི་སྲིད་པ་ཐ་མ་པའི་སེམས་འབྱུང་སྟེ། དེས་བདག་ཉིད་བ་ལང་གི་གཟུགས་དང་བ་ལང་ལོང་ལོང་པོར་འཁོད་པ་ཀུན་རྨི་ལམ་ལྟ་བུར་མཐོང་ངོ་། །དེ་གང་གི་ཚེ་ཕ་མ་དག་སྦྱོར་བར་བྱེད་པ་དང་དེ་གལ་ཏེ་སྐྱེས་པར་འགྱུར་ན་ནི། 
དེ་བདག་ཉིད་ཕོ་ཁྱུ་མཆོག་བྱད་གཟུགས་ཆེན་པོ་ཁྱུ་མཆོག་གི་ཟླ་ལྟ་བུར་མཐོང་ངོ་། །ཕ་དེ་འོང་བ་དང་དེས་བསྐྲད་ནས་དེ་དང་ལྷན་ཅིག་སྦྱོར་བར་བྱེད་དེ། དེ་ལྟར་ནུབ་ཀྱི་བ་ལང་སྤྱོད་དུ་སྐྱེ་བར་འགྱུར་རོ། །ཇི་སྟེ་བུད་མེད་དུ་འགྱུར་ན་ནི་བདག་
<pb id="64.281b"/>
ཉིད་སྡུག་པར་མཐོང་སྟེ་དེ་འདི་སྙམ་དུ་སེམས་སོ། །ཁྱུ་མཆོག་འདི་གོ་འདི་ལ་ཅི་ཕྱིར་ཞོན། འདི་དང་བདག་ཏུ་སྦྱོར་བར་བྱའོ་སྙམ་པ་དེ་ནི་ནུབ་ཀྱི་བ་ལང་སྤྱོད་ཏུ་བུད་མེད་དུ་འགྱུར་རོ། །སྲིད་པ་བར་མ་གསུམ་པ་ནི་དེ་ལྟ་བུ་ཡིན་ནོ། །
གཞན་ཡང་སྲིད་པ་བར་མ་བཞི་པ་ནི་འདི་ལྟར་གལ་ཏེ་ཤར་ཕྱོགས་ཀྱི་ལུས་འཕགས་གླིང་གི་མི་རྣམས་ཀྱི་ནང་དུ་སྐྱེ་བར་འགྱུར་ན། དེ་འཆི་བའི་དུས་ན་སྲིད་པ་ཐ་མ་དང་ཉེ་བའི་སེམས་ལ་སྣམ་བུ་སྔོན་པོ་མཐོང་སྟེ། དེས་ཁྱིམ་གྱི་ནང་ན་
གནས་བཞིན་དུ་ནམ་མཁའ་དེ་ལ་ཀུན་ནས་ཤིན་དུ་སྔོ་བར་སྣང་ཞིང་སྡུག་པ་གཅིག་པ་མཐོང་ངོ་། །དེ་དེ་ལ་ནོམ་པར་བྱེད་ཅིང་བདག་གི་སྟེང་དུ་ལྷུང་བར་མ་གྱུར་ཅིག་སྙམ་བྱེད་པ་ལ། གཉེན་འདུན་དེ་དག་ན་རེ་འདི་ལྟར་ནམ་མཁའ་ལ་རེག་
པར་བྱེད་དོ་ཞེས་བརྗོད་དོ། །དེའི་འོག་ཏུ་དེའི་སྲིད་པ་ཐ་མའི་སེམས་འབྱུང་སྟེ། དེ་སྲིད་པ་བར་མ་ལ་བདག་ཉིད་རྟ་ལྟ་བུར་མཐོང་ངོ་། །དེ་ཤར་གྱི་ལུས་འཕགས་གླིང་དེ་ན་ཕ་མ་ནི་རྟ་གསེབ་དང་རྒོད་མར་སྦྱོར་བ་ལྟ་བུར་སྣང་ལ། དེ་གལ་ཏེ་
སྐྱེས་པར་འགྱུར་ན་ནི་འདི་སྙམ་དུ་སེམས་ཏེ་རྒོད་མ་འདི་དང་བདག་སྦྱོར་བ་བྱའོ་སྙམ་པའི་སེམས་འབྱུང་ངོ་། །གལ་ཏེ་བུད་མེད་དུ་འགྱུར་ན་ནི་དེ་འདི་སྙམ་དུ་སེམས་ཏེ། འདི་ལྟར་གསེབ་འདི་བདག་ལ་རྒལ་དུ་གཞུག་པར་བྱའོ་སྙམ་
པ་དེ་ནི་བུད་མེད་ཏུ་འགྱུར་ཏེ། སྲིད་པ་བར་མ་བཞི་པ་ཡིན་ནོ། །གཞན་ཡང་སྲིད་པ་བར་མ་ལྔ་པ་ནི་འདི་ལྟར་གང་གི་ཚེ་བྱང་གི་སྒྲ་མི་སྙན་དག་ནས་འཆི་བར་འགྱུར་བ་དེའི་ཚེ། དེའི་འཆི་བའི་ཡུལ་གྱི་དུས་ལ་གོང་མའི་ཆ་དང་འཐུན་པའི་
མཚན་མ་ངེས་པར་རྣམ་པ་དུ་ཞིག་འབྱུང་ཞེ་ན། གཙོ་བོ་དག་དེ་གང་གི་ཚེ་འཆི་བར་འགྱུར་བ་དེའི་ཚེ། གལ་ཏེ་ལས་ཆེན་པོ་དང་སེམས་ཀྱི་དབང་གི་ལས་ཁྱད་ཆེན་པོས་ལྷའི་འཇིག་རྟེན་དེར་སྐྱེ་ན། དེའི་མཚན་མ་འདི་དག་
འབྱུང་བར་འགྱུར་ཏེ་འདི་ལྟ་སྟེ། གཅིག་པུ་སེམས་རྨི་ལམ་ལྟ་བུ་ནམ་མཁའ་ལ་ཉུག་པར་བྱེད་ཅིང་རྨི་ལམ་ལྟ་བུར་ལྟ་བ། མེ་ཏོག་ཉམས་དགའ་བ་དྲི་ཤིན་དུ་ཞིམ་པ་མདོག་ཕུན་སུམ་ཚོགས་པ། ཤིན་དུ་རྒྱ་ཆེ་བ་ཁ་དོག་སྔོན་
<pb id="64.282a"/>
པོ་དང་སེར་པོ་དང་དམར་པོ་དང་དཀར་པོ་འདུག་པ་ཞིག་མཐོང་ལ། དེ་དག་ལག་ཏུ་འོང་བར་མཐོང་བ་དང་དེ་དེ་རྣམས་ལ་ཆགས་པར་བྱེད་དོ། །དེ་འདི་སྙམ་དུ་སེམས་ཏེ། ད་ནི་བདག་གི་མེ་ཏོག་འདི་དག་གི་ཤིང་ལྗོན་པ་གང་ཡིན་པ་
དེ་དག་བལྟ་ཞིང་འཛེག་པར་བྱའོ་སྙམ་མོ། །དེ་དེའི་འོག་ཏུ་དེ་ལ་དམིགས་པའི་སེམས་ལས་བྱུང་བ་སྲིད་པ་ཕྱི་མའི་སེམས་འབྱུང་ངོ་། །དེ་སྲིད་པ་བར་མ་ལ་ཤིང་ལྗོན་པ་སྔོན་པོ་དང་སེར་པོ་དང་དཀར་པོ་དང་མེ་ཏོག་རྣམ་པ་དུ་མ་ཡོད་པ་
དེ་དག་མཐོང་བ་དང་དེ་འདི་སྙམ་དུ་སེམས་ཏེ། འདི་ལྟར་བདག་གིས་ཤིང་ལྗོན་པ་རྣམས་ལ་འཛེག་པར་བྱའོ་སྙམ་ནས། དེ་ཤིང་ལྗོན་པ་དེ་དག་ལ་འཛེག་པ་ཤེས་པ་འམ་གལ་ཏེ་རི་རབ་དེ་ལ་འཛེག་པར་བྱེད་དོ། །དེས་ལྷའི་འཇིག་རྟེན་
མེ་ཏོག་དང་འབྲས་བུས་མཛེས་པར་བྱས་པ་སྣ་ཚོགས་དེ་དག་མཐོང་ནས་འདི་སྙམ་དུ་སེམས་སོ། །ད་ནི་བདག་འདིར་འགྲོ་བར་བྱ་སྟེ། བདག་མེ་ཏོག་དང་འབྲས་བུ་ཕུན་སུམ་ཚོགས་པའི་ཡུལ་གང་ཡིན་པ་དེ་དག་ཏུ་གནས་པར་བྱའོ་སྙམ་པ་དེ་ནི་
སྐྱེ་བ་ཆུང་ངུར་འགྱུར་བ་ལྔ་པ་ཡིན་ནོ། །གཞན་ཡང་སྲིད་པ་བར་མ་འབྲིང་པོ་དྲུག་པ་ནི། བྱང་གི་སྒྲ་མི་སྙན་གྱི་མི་ཚེ་འདས་པའི་ལས་འབྲིང་པོས་དེའི་སྲིད་པ་བར་མ་པའི་མཚན་མ་འདི་དག་འབྱུང་བར་འགྱུར་རོ། །འདི་ལྟ་སྟེ། འཆི་བའི་
ཚེ་འདི་ལྟར་པད་མ་ཤིན་དུ་ཉམས་དགའ་བ་བུང་བ་དག་གིས་མཛེས་པར་བྱས་པ་དེ་དག་ངེས་པར་མཐོང་ལ། ཀུན་ནས་ཤིན་དུ་དྲི་ཞིམ་པ་ལ་ཡིད་ཆགས་པར་གྱུར་པས་འཛེག་པར་བྱེད་དོ། །གང་གི་ཚེ་འཛེགས་པར་གྱུར་པ་དེའི་ཚེ། 
འཛེགས་མ་ཐག་ཏུ་པད་མ་དེ་ནམ་མཁའི་དཀྱིལ་དུ་འཕར་བར་བྱེད་དོ། །ཡང་ནམ་མཁའ་དེ་ཉིད་ལ་འཕར་བ་ན་རྨི་ལམ་ལྟ་བུར་ཤེས་སོ། །གཞན་ཡང་སྐྱེ་བའི་ཚེ་པད་མ་ཉམས་དགའ་བ་བུང་བས་མཛེས་པར་བྱས་པ་ཐམས་ཅད་དུ་ལྷག་
པར་ཉམས་དགའ་བར་མཐོང་བ་དང་། དེ་འཛིན་པར་བྱེད་ལ་ད་ནི་བདག་གིས་གནས་འདི་དག་ཐོབ་སྟེ། པད་མ་འདི་རྣམས་བདག་གིར་གྱུར་ཅིག་སྙམ་མོ། །དེའི་སེམས་བསྐྱེད་མ་ཐག་ཉིད་དུ་སྐྱེ་བར་འགྱུར་ཏེ། སྲིད་པའི་ཡན་ལག་ནི་དེ་ལྟ་
<pb id="64.282b"/>
བུ་ཡིན་ནོ། །དེ་ལྟར་ལྷའི་འཇིག་རྟེན་ལྷ་རྣམས་ཀྱི་ནང་དུ་ལས་བར་མས་སྐྱེ་བ་བར་མ་འབྱུང་བར་འགྱུར་རོ། །གཞན་ཡང་སྲིད་པ་བར་མ་པའི་འགྲོ་བ་དང་འབྲེལ་པ་བདུན་པ་ནི་འདི་ལྟ་སྟེ། གལ་ཏེ་ལས་བཟང་པོ་ཞིག་ཡིན་ན་མཐོ་རིས་
སུམ་བཅུ་རྩ་གསུམ་གྱི་གནས་རྣམས་སུ་མཆོག་ཏུ་སྐྱེ་བར་འགྱུར་རོ། །དེ་བྱང་གི་སྒྲ་མི་སྙན་དག་ནས་འཆི་བ་ན། འཆི་བའི་ཡུལ་གྱི་དུས་སུ་གཞལ་མེད་ཁང་ཤིན་དུ་ཉམས་དགའ་བ་དང་། ཚལ་དང་ཉེ་བའི་ཚལ་སྡུག་པ་ཤིན་དུ་ཉམས་
དགའ་བ་དག་མཐོང་བ་དང་། དེ་རང་གི་བཞིན་དུ་དེ་དེ་དག་ལ་འཛེག་པར་བྱེད་དོ། །དེ་དེ་དག་ལ་འཛེགས་ནས་ནམ་མཁའ་ལ་འཛེག་པར་བྱེད་དོ། །དེ་འཛེག་པ་ན་རྣམ་པ་ཐམས་ཅད་དུ་ཉམས་དགའ་བ་མཐོང་བ་དང་དེ་འདི་སྙམ་དུ་སེམས་
ཏེ། ད་ནི་བདག་གནས་འདིར་འགྲོའོ་སྙམ་མོ། །དེས་སེམས་བསྐྱེད་མ་ཐག་ཉིད་ཏུ་དེར་སྐྱེ་བར་འགྱུར་རོ། །དེ་ལྟར་བྱང་གི་སྒྲ་མི་སྙན་དག་ནས་ལས་མཆོག་གིས་སྐྱེ་བར་འགྱུར་ཏེ། དེ་ནི་འགྲོ་བ་དང་འབྲེལ་བ་བདུན་པ་ཡིན་ནོ། །
གཞན་ཡང་འགྲོ་བ་དང་འབྲེལ་པ་བརྒྱད་པ་ནི་གལ་ཏེ་བྱང་གི་སྒྲ་མི་སྙན་དེ་དག་ཉིད་ན་འཆི་བ་དེ་འཆི་བའི་ཡུལ་གྱི་དུས་སུ་མཚན་མ་རྣམ་པ་དུ་འབྱུང་ཞེ་ན། གཙོ་བོ་དག་དེས་བསྐྱེད་མོས་ཚལ་དཀྲིགས་པ་རིན་པོ་ཆེས་མཛེས་པར་
བྱས་པ་ཤིན་དུ་ཉམས་དགའ་བ་རྣམས་མཐོང་ངོ་། །དེ་རྣམས་དྲི་ཤིན་དུ་ཞིམ་པ་ལ་ཡང་སྣོམ་པར་བྱེད་དོ། །དེ་འཆི་བའི་ཡུལ་གྱི་དུས་སུ་ཚོར་བ་མི་བཟད་པ་མི་འབྱུང་སྟེ། དེའི་ཚོར་བ་ཞན་པ་ཉིད་ཀྱིས་སེམས་རྙོག་པ་ཅན་དུ་མི་འགྱུར་
ལ་དེ་བློ་གསལ་བས་འཆི་བའི་དུས་བྱེད་དོ། །དེས་སྲིད་པ་ཐ་མ་ཐོབ་ནས་དེ་ནས་ཡང་དེ་བཞིན་དུ་གཞལ་མེད་ཁང་དང་ར་བ་དེ་དག་མཐོང་བ་དང་དེ་འདི་སྙམ་དུ་སེམས་ཏེ། ད་ནི་བདག་གཞལ་མེད་ཁང་འདི་དག་གི་ནང་དུ་འཇུག་པར་བྱའོ། །
སྙམ་ནས་དེ་དག་གི་ནང་དུ་ཞུགས་པ་དང་སྲིད་པ་བར་མ་ལ་གནས་པ་དེས་ཀུན་དུ་རྒྱུ་བའི་ལྷ་རྣམས་རྣམ་པར་རྒྱུ་བ་དང་རྒྱུག་པ་དང་རི་བོའི་གསབ་གསེབ་ཀྱི་ནང་དང་ཟོམ་དག་ལ་འོང་པ་དང་ཕན་ཚུན་ཕྲད་པ་དང་། གཞན་དུ་འགྲོ་
<pb id="64.283a"/>
བ་བདག་མཐོང་ངོ་། །དེའི་འོག་ཏུ་བདག་ཉིད་མཐོང་ངོ་། །མཐོང་བ་དང་དེ་ནས་འཇུག་པར་བྱེད་དེ། ཐམས་ཅད་ཀྱང་རྨི་ལམ་ལྟ་བུར་ཕྱོད་ཕྱོད་པོར་མཐོང་ངོ་། །དེའི་འོག་ཏུ་མཐོ་རིས་ཀྱི་ཉམས་དགའ་བ་གཞལ་མེད་ཁང་ཉམས་དགའ་
བ་དུ་མ་དང་འདོད་པ་འབྱོར་པ་དེ་དག་ཐམས་ཅད་མཐོང་ངོ་། །དེ་དག་མཐོང་བ་དང་དེ་འདི་སྙམ་དུ་སེམས་ཏེ། ད་ནི་བདག་འདིའི་ནང་དུ་འཇུག་པར་བྱའོ་སྙམ་མོ། །དེ་སེམས་བསྐྱེད་མ་ཐག་ཉིད་ཏུ་དེར་སྐྱེ་བར་འགྱུར་ཏེ། སྲིད་པའི་ཡན་ལག་ལ་
ལེན་པའི་རྐྱེན་གྱིས་སྲིད་པ་འབྱུང་བར་འགྱུར་རོ། །དེ་ལྟར་འདི་ནི་མཆོག་དང་འབྲིང་དང་ཆུང་ངུ་དང་གསུམ་གྱིས་སྐྱེ་བར་འགྱུར་རོ། །དེ་སྐྱེ་བ་ན་ཚལ་དང་ཉེ་བའི་ཚལ་དང་བསྐྱེད་མོས་ཚལ་ཁྱད་པར་དུ་འཕགས་པ་དག་མཐོང་བ་དང་དེ་དག་ལ་འདོད་
པར་བྱེད་དེ། དེ་ལྟར་བྱང་གི་སྒྲ་མི་སྙན་དག་ནས་འདིར་སྐྱེ་བར་འགྱུར་རོ། །བྱང་གི་སྒྲ་མི་སྙན་ན་གནས་པ་འདིར་སྐྱེས་པ་དེ་དག་ཐམས་ཅད་ཀྱི་རྒྱུ་འཐུན་པའི་འབྲས་བུས་བློ་འབྱུང་བ་ནི་ཤིན་དུ་འདོད་པ་ལ་ཆགས་པ་ཡིན་ཏེ། དེ་དག་ཡུལ་ལ་
ལྷག་པར་ཆགས་པ། བྲོ་གར་དང་གླུ་དབྱངས་དང་རྒོད་པ་དང་རྩེ་བ་དང་ཁ་ཟས་དང་གནས་མལ་ལ་ལྷག་པར་དགའ་བ་དང་། རིའི་རྩེ་མོ་ལ་ལྷག་པར་རྒྱུ་བ་གླུ་ལེན་པ་ལ་ལྷག་པར་དགའ་བ་ཡིད་ཤིན་དུ་མྱོས་པ་ཡིན་ཏེ་ཐམས་ཅད་དེ་ལྟ་བུ་ཡིན་
ནོ། །དེ་ཅིའི་ཕྱིར་ཞེ་ན། དེ་ལ་གནས་པའི་ངོ་བོ་ཉིད་ཀྱིས་གོམས་པའི་མི་རྣམས་ཡང་གོམས་པར་བྱེད་པ་ན། སྲེད་པའི་སྟོབས་རབ་ཏུ་ཆེ་བ་ཡིན་ནོ། །གཙོ་བོ་དག་བྱང་གི་སྒྲ་མི་སྙན་དག་ནས་མི་འདིར་སྐྱེས་པ་རྣམས་འཆི་བའི་དུས་སུ་མཚན་
མ་འབྱུང་བ་དང་བསིལ་བ་དང་གནས་ནི་དེ་ལྟ་བུ་ཡིན་ནོ། །འདི་ལྟར་ནུབ་ཀྱི་བ་ལང་སྤྱོད་ཀྱི་གླིང་ནས་མི་དག་འཆི་བ་ན་གལ་ཏེ་ལན་གྲངས་གཞན་ལ་མྱོང་བར་འགྱུར་བས་ལྷ་རྣམས་ཀྱི་ནང་དུ་ཇི་ལྟར་སྐྱེ་བར་འགྱུར། དེ་འཆི་བ་ན་དེ་ཡི་འགྲོ་བ་
བར་མ་ནི་ཇི་ལྟ་བུ་ཡིན། སྲིད་པ་ཕྱིར་མར་འགྲོགས་པ་དང་མཚན་མ་ནི་ཅི་དག་འབྱུང་། སྲིད་པ་བར་མའི་མཚན་མ་རྨི་ལམ་ལྟ་བུ་ཕྱོད་ཕྱོད་པོ་དག་ཇི་ལྟར་མཐོང་ཞེ་ན། གཙོ་བོ་དག་འདི་ལ་ནུབ་ཀྱི་བ་ལང་སྤྱོད་ཀྱི་གླིང་ནས་འཆི་སྟེ། 
<pb id="64.283b"/>
ངེས་པར་འཆི་བའི་དུས་བྱེད་ལ། ལེགས་པར་བྱས་པའི་ལས་ཀྱིས་རྐྱེན་རྣམས་ཁྱེར་བ་ན། སྒྲ་ངར་ངར་པོར་ལྷག་པར་འབྱུང་བར་མི་འགྱུར། གནད་ཀྱི་སྡུག་བསྔལ་མི་འབྱུང་། དེའི་དབང་པོ་ཡང་གསལ་བར་འགྱུར་རོ། །
དེའི་འོག་ཏུ་ཆུ་ཀླུང་སྔོན་པོ་གསལ་བ་བཻ་དཱུརྱའི་མདོག་ལྟར་འདུག་པ་ཞིག་མཐོང་བ་དང་དེ་དེར་གནས་པར་བྱ་བའི་ཕྱིར་འཇུག་པར་བྱེད་ཅིང་དེ་ལག་རྐྱལ་བྱེད་དོ། །ཆུ་ཀླུང་དེ་ཡང་རེག་ན་ཧ་ཅང་གྲང་བ་ཡང་མ་ཡིན་ལ་ཧ་ཅང་དྲོ་བ་ཡང་མ་ཡིན་
ནོ། །དེ་ཆུ་དེས་ཁྱེར་བ་དང་ཇི་ལྟ་ཇི་ལྟར་འགྲམ་དུ་རྒྱུག་པ་དེ་ལྟ་དེ་ལྟར་སྐྱེ་བ་དང་ཉེ་བར་འགྱུར་རོ། །ཉོན་མོངས་པ་དག་གིས་སྐྱེ་བ་དེས་ཐང་ལ་བུ་མེད་ཤིན་དུ་བལྟ་ན་སྡུག་པ་ཆ་བྱད་དང་རྒྱན་བཏགས་པ་གླུ་ལེན་བྲོ་རྡུང་བ་རྣམས་མཐོང་ངོ་། །
དེ་དག་མཐོང་ནས་འཁྲིག་པར་བྱ་བའི་བློ་འབྱུང་སྟེ། དེ་འཁྲིག་པར་བྱ་བའི་དོན་དུ་དེར་འགྲོ་བར་བྱེད་དོ། །དེ་གང་གི་ཚེ་ཞོན་པ་དང་དེའི་ཚེ་དེ་སྐྱེ་བར་འགྱུར་ཏེ། ལྷའི་བདེ་བ་རྣམས་ཀྱང་མྱོང་ངོ་། །གང་སྲིད་པ་བར་མ་རྨི་ལམ་ལྟ་བུ་
ཕྱོད་ཕྱོད་པོ་རྣམ་པ་དུ་མ་ལས་སད་ནས་གཟུགས་གསལ་བར་མཐོང་བ་ལྟར་དེ་སྐྱེ་བར་འགྱུར་ཏེ། དེ་ནི་འགྲོ་བ་བར་མ་བཅུ་པ་ཡིན་ལ། ལས་བར་མ་དང་ཆུང་ངུས་སྐྱེ་བ་ནུབ་ཀྱི་བ་ལང་སྤྱོད་རྣམས་ཀྱི་སྣང་བ་གཅིག་ཡིན་ནོ། །སྲིད་
པ་བར་མར་མཐོང་བ་གཅིག་དང་སྐྱེ་བ་གཅིག་གི་རིམ་པ་ནི་ཐམས་ཅད་འཐུན་ལ། བྱང་གི་སྒྲ་མི་སྙན་དག་གི་ལྟར་མི་འབྱུང་སྟེ་མཚན་ཉིད་གསུམ་ཀུན་འཐུན་ནོ། །གཙོ་བོ་དག་ཤར་གྱི་ལུས་འཕགས་གླིང་གི་མི་རྣམས་འཆི་བའི་
དུས་ཀྱི་ཚེ། མཚན་མ་འམ་འཇིག་རྟེན་གྱི་ཁམས་སམ་འཆི་བའི་ཡུལ་གྱི་དུས་སུ་སྐྱེ་བར་འགྱུར་བ་ན། རང་གི་མཚན་མ་དག་ཇི་ལྟར་མཐོང་བར་འགྱུར་ཞེ་ན། སྲིད་པ་ཐ་མའི་སེམས་ལ་ལན་ཀན་བྲེས་པའི་གནས་དེ་ཉིད་
ཉམས་དགའ་ལ། བ་དན་དང་རྒྱལ་མཚན་བསྒྲེང་བ་ཞིག་ཀྱང་མཐོང་ལ། དེ་སྲིད་པ་བར་མའི་ཁྱིམ་དེར་དགའ་བ་སྐྱེས་ནས། ཡུལ་ནས་ཡུལ་དུ་རྒྱུག་པར་བྱེད་པ་དེའི་ཚེ་སྐྱེ་བའི་སྲིད་པ་དང་ལྷན་ཅིག་ཉེ་བར་འགྱུར་རོ། །དེས་
<pb id="64.284a"/>
གནས་དེའི་ཕྱི་རོལ་ན་གླུ་དབྱངས་ཀྱི་སྒྲ་དང་ཡང་དག་པར་ལྡན་པའི་བུད་མེད་ཆ་བྱད་མང་པོ་ཐོགས་པ་རྟག་ཏུ་གླུ་ལེན་ཞིང་བྲོ་རྡུང་བ་རྨི་ལམ་ལྟ་བུ་ཞིག་དང་། དེ་བཞིན་དུ་སྐྱེས་པ་གླུ་ལེན་བྲོ་རྡུང་བ་ཞིག་མཐོང་བ་དང་དེ་འདི་སྙམ་
སེམས་ཏེ། འདི་ལྟར་བདག་གནས་འདིར་སོང་ལ་སྐྱེས་པ་དང་བུད་མེད་དེ་དག་ལ་བལྟ་ཞིང་དེ་བཞིན་དུ་ལྷན་ཅིག་གླུ་བླང་བྲོ་བརྡུང་ངོ་། །འདི་ལྟར་སྐྱེས་པ་གླུ་ལེན་བྲོ་རྡུང་བ་འདི་དག་ནི་ཤིན་དུ་ཡིད་ཏུ་འོང་ཞིང་ཤིན་དུ་རྣར་སྙན་པ་ཡིན་
ཏེ། བདག་སོང་ལ་དེ་རྣམས་དང་ལྷན་ཅིག་འདྲེ་བར་བྱའོ་སྙམ་མོ། །དེས་འདི་ལྟར་བདག་འདྲེས་པར་གྱུར་ཏོ་སྙམ་དུ་ཤེས་པ་དང་ཇི་ལྟར་གཉིད་ལས་སད་པ་དེ་ལྟར་དེ་དེར་སྐྱེ་བར་འགྱུར་ལ། དེའི་སྐྱེས་པ་དེ་དག་དང་བུད་མེད་དེ་དག་
ཀྱང་མི་སྣང་བར་གྱུར་ཏོ། །མཐོ་རིས་ཀྱི་ཚལ་དང་ཉེ་བའི་ཚལ་ཕུན་སུམ་ཚོགས་པར་བདག་ཉིད་སྐྱེས་པར་མཐོང་སྟེ། དེ་དེ་ལྟར་སྐྱེ་བར་འགྱུར་རོ། །གནས་གཞན་བཅུ་གཅིག་པ་ནི་དེ་ལྟ་བུ་ཡིན་ཏེ། དེ་ལྟར་མིའི་གནས་བཞི་
པ་དང་གཞན་ཡང་འཇིག་རྟེན་མཐའ་ཡས་པའི་སྐྱེ་བ་འབྱུང་བར་འགྱུར་རོ། །གཙོ་བོ་དག་འགྲོ་བ་བར་མི་འབྱེད་པ་འདི་ནི་ཕྲ་སྟེ། ཕྱི་རོལ་པའི་ཤེས་པ་འཇིག་རྟེན་པའི་ལྟ་བ་དང་ཡང་དག་པར་ལྡན་པ་གང་ཡང་རུང་བ་དག་གིས་
དེ་དག་ཤེས་པར་མི་ནུས་སོ། །ལས་མི་དགེ་བས་ཡི་དགས་རྣམས་ཀྱི་ནང་དུ་སྐྱེས་པ་མི་དགེ་བ་དེ་ཟད་པར་འགྱུར་ལ། ཉེས་པར་བྱས་པའི་ལས་ཀྱི་མཐའ་དཔྱད་པ་དེ་ཟད་ནས་འགྲོ་བ་གཞན་དུ་དཔྱད་པ་ལེགས་པར་བྱས་
པ། ལན་གྲངས་གཞན་ལ་མྱོང་བར་འགྱུར་བ། ཕ་མ་ལྟ་བུར་ཤིན་དུ་ཡིད་ཏུ་འོང་བ། སོ་སོ་ཡང་དག་པར་མྱོང་བར་འགྱུར་བས་གང་གི་ཚེ་ལྷ་རྣམས་ཀྱི་ནང་དུ་སྐྱེ་བར་འགྱུར་བ་དེའི་ཚེ། མཚན་མ་འདི་ཅི་དག་ཅིག་འབྱུང་
སྲིད་པ་ཐ་མའི་སེམས་ལ་མཚན་མ་ཇི་ལྟ་བུ་དག་འབྱུང་བར་འགྱུར་ཞེ་ན། གཙོ་བོ་དག་དེ་ལ་གང་གི་ཚེ་ཡི་དགས་འཆི་ཞིང་མཐོ་རིས་སུ་སྐྱེ་བར་འགྱུར་བ་དེའི་ཚེ། དེའི་ལུས་བཀྲེས་པ་དང་སྐོམ་པས་གདུངས་པ་སེམས་
<pb id="64.284b"/>
རྟག་ཏུ་ཕྲག་དོག་དང་སེར་སྣས་ཉམས་པ། རྟག་ཏུ་ཁ་ཟས་ལ་རྐམ་པར་གྱུར་པ། རྟག་ཏུ་བཏུང་བ་ལ་ཆགས་པ་གང་ཡིན་པ་དེ་བཟའ་བ་དང་བཏུང་བ་ལ་མ་གཏོགས་པར་གཞན་དུ་རྒྱུག་པ་དེ་ཉུང་བར་འགྱུར། དེའི་ལུས་བསིལ་བར་
འགྱུར་ཞིང་ལྷག་པར་སྲ་བར་མི་འགྱུར་ལ། དེའི་སྤུ་ཡང་རིང་ཞིང་སྡུག་པར་མི་འགྱུར། སྲིན་བུས་གང་བ་དེ་དག་ཐམས་ཅད་ཞིགས་པར་འགྱུར། དེའི་བཞིན་གྱི་མདོག་ཀྱང་གསལ་བར་འགྱུར། དེ་ལ་རླུང་བསིལ་ཞིང་
བདེ་བ་རྣམས་རེག་པར་འགྱུར་རོ། །དེའི་འོག་ཏུ་སྲིད་པ་ཐ་མ་པའི་མཚན་མ་དང་ཉེ་བར་གྱུར་ཅིང་། བཀྲེས་པ་དང་སྐོམ་པ་ཤིན་དུ་ཆུང་བར་གྱུར་པ་དང་འཕྲལ་ལ་དབང་པོ་རྣམས་ཚིམ་པར་འགྱུར་ལ། བྱ་རོག་དང་འུག་པ་གང་
དག་གིས་རྟག་ཏུ་མིག་རྣམས་ཟ་བར་བྱེད་པ་དེ་རྣམས་མི་སྣང་བར་གྱུར་ཏོ། །དེའི་འོག་ཏུ་སྲིད་པ་བར་མ་ལ་ཟས་དང་སྐོམ་གྱི་ཚོགས་མཐོང་བ་དང་དེའི་བློ་སྔོན་གོམས་པའི་འཕེན་པ་སྐྱེས་པས་རྒྱུག་པར་བྱེད་ཀྱང་། སེམས་
ཀྱིས་མཐོང་བར་ཟད་ཀྱི། ཟ་བར་ཡང་མི་བྱེད་ལ་འཐུང་བར་ཡང་མི་བྱེད་དེ། དེ་ནི་མཐོང་བ་ཁོ་ན་ཙམ་དུ་ཟད་དོ། །ཇི་ལྟར་རྨི་ལམ་ན་དངོས་པོ་མཐོང་བ་ལ་མི་མཁོ་བ་མེད་ལ། འཐུངས་ཀྱང་ངོམས་པ་མེད་པ་དེ་བཞིན་དུ་
དེས་དེ་མཐོང་ཞིང་དེས་བལྟས་ཀྱང་དེ་ཚིམ་པར་མི་འགྱུར་ཏེ། མཐོང་བ་ཁོ་ནས་དེ་སྙིང་དགའ་བར་མཐོང་ངོ་། །ཇི་ལྟར་སད་པའི་དུས་སུ་གཟུགས་བདེན་པ་རྣམས་ཁོང་དུ་ཆུད་པ་དེ་ལྟར་མཐོ་རིས་ཀྱི་ངོ་བོ་ཤིན་དུ་
ཉམས་དགའ་བ་རྣམས་མཐོང་བ་དང་དེ་ནས་ཡང་ཡིད་ཏུ་འོང་བ་དེ་རྣམས་ལ་དེ་རྒྱུག་པར་བྱེད་དོ། །དེ་ལྟར་ལེན་པ་ཡང་བྱེད་དེ་ད་ནི་བདག་གིས་ཡུལ་འདི་དག་ཐོབ་པར་བྱའོ་སྙམ་ནས་དེ་དག་ལེན་པར་བྱེད་དོ། །ཉེ་བར་བླངས་
མ་ཐག་ཏུ་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། འགྲོ་བ་བར་མ་བཅུ་གཉིས་པ་ནི་དེ་ལྟ་བུ་ཡིན་ནོ། །གཙོ་བོ་དག་གཞན་ཡང་གཏི་མུག་ཟད་ནས་ངོ་མཚར་ཆེ་བའི་འགྲོ་བ་བར་མ་བཅུ་གསུམ་པ་ཇི་ལྟ་བུ་ཡིན་ཞེ་ན། གཏི་མུག་
<pb id="64.285a"/>
ཀུན་དུ་མང་བ་དུད་འགྲོ་རྣམ་པ་དུ་མ་དག་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་ཚེ་རབས་འབུམ་ཕྲག་བྱེ་བ་དུ་མར། སེམས་ཅན་དམྱལ་བ་དང་ཡི་དགས་དང་དུད་འགྲོ་ཉེས་པར་བྱས་པའི་ལས་དག་ཉེ་
བར་སྤྱད་ནས། འདི་ལྟར་ཡང་བསྐལ་པ་དུ་མར་ལས་ཀྱི་འཁོར་བ་མི་བཟད་པ་ཤིན་དུ་དཔྱད་པར་དཀའ་བ་ཐོག་མ་མེད་པའི་དུས་ནས་ཡ་ཡོར་འདུག་པ་ཕན་པར་མི་བྱེད་པས་སེམས་ཅན་རྣམས་འཁྱམ་པར་བྱེད་དོ། །དུད་འགྲོ་རྣམ་པ་དུ་
མ་དག་ནི་ཟས་དུ་མ་དང་འགྲོ་བ་དུ་མ་དང་ལུས་དུ་མ་དང་གནས་དུ་མ་དང་སེམས་ཀྱི་ས་བོན་དུ་མ་དང་ལས་དུ་མ་བྱེད་པ་གང་ཡིན་པ་དེ་དག་གི་ཉེས་པར་བྱས་པའི་ལས་ཟད་པ་ནི་ཡིད་ཆེས་པར་དཀའ་སྟེ། ཇི་ལྟར་ཆུ་ཐིགས་པར་བཅུས་
པས་རྒྱ་མཚོ་སྐམས་པར་འགྱུར་བ་ཡིད་ཆེས་པར་དཀའ་བ་དེ་ལྟར་ལས་ཀྱི་རྒྱ་མཚོའི་ཐིགས་པར་བཅུས་པ་ཡང་ངོ་མཚར་ཆེ་བ་ཡིན་ནོ། །དེ་གང་གི་ཚེ་དུད་འགྲོ་དག་ལས་ཡོངས་སུ་ཐར་ན། དེ་ལྷའི་རིས་གཉིས་པོ་རྒྱལ་ཆེན་བཞི་པ་
འམ། སུམ་བཅུ་རྩ་གསུམ་པ་གང་ཡང་རུང་བར་སྐྱེ་བར་འགྱུར་རོ། །དེ་དུད་འགྲོའི་ཉམ་ང་བ་ཆེན་པོ་ལས་འཆི་ཞིང་ཐར་བར་འགྱུར་བ་དེའི་ཚེ། བདེ་བ་ཆེན་པོ་ཉེ་བར་གནས་པའི་མཚན་མ་རྣམ་པ་དུ་མ་དང་དངོས་པོ་དུ་མ་དང་ལྡན་པའི་
མཚན་མ་ལ་དམིགས་པ་བཤད་པར་མི་ནུས་སོ། །སེམས་ཅན་དམྱལ་བ་པ་མཐོ་རིས་སུ་སྐྱེ་བར་འགྱུར་བ་ནི་ངོ་མཚར་མི་ཆེའི། །ཡི་དགས་དང་དུད་འགྲོ་དག་མཐོ་རིས་སུ་སྐྱེ་བ་ནི་ངོ་མཚར་ཆེའོ། །དེ་ཅིའི་ཕྱིར་ཞེ་ན། ཡི་དགས་པས་
དུད་འགྲོ་གཏི་མུག་མང་བའི་ཕྱིར་ཏེ། གཞན་ལ་ཉེས་པ་མང་པོ་བྱེད་ལ། དེ་དག་ཚེ་གཅིག་གིས་འབུམ་ཕྲག་ཏུ་སྦྱོར་བ་དང་བསྐལ་པ་འམ་བསྐལ་པ་བརྒྱ་འམ་བསྐལ་པ་འབུམ་ཕྲག་ཏུ་སྦྱོར་བར་བྱེད་པ། ལས་ཀྱི་ལུ་གུ་རྒྱུད་ཀྱིས་
ཚེ་གཅིག་ནས་གཅིག་ཏུ་བརྒྱུད་པ་དེ་དག་པས་ནི་སེམས་ཅན་དམྱལ་བར་སྐྱེས་པ་ཆེས་སླའི། ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེས་པ་ནི་མི་རུང་སྟེ། རྒྱུ་དེས་ན་སེམས་ཅན་དམྱལ་བར་སྐྱེས་པ་ཆེས་རུང་གི་དུད་འགྲོ་ནི་མི་རུང་ངོ་། །
<pb id="64.285b"/>
དེ་ལྟར་དེ་སྡུག་བསྔལ་ཤིན་དུ་མི་བཟད་པ་ལས་གལ་ཏེ་ཐར་ན། དེ་དག་གིས་འདི་དག་ཕལ་ཆེར་མཐོང་ནས་སྐྱེ་བར་འགྱུར་ཏེ་འདི་ལྟ་སྟེ། འཆི་བའི་དུས་སུ་གཏི་མུག་སྲབས་པར་འགྱུར་ཞིང་ཤེས་པ་ཆུང་ངུ་འབྱུང་བར་འགྱུར་བ་ནི། 
འདི་ལྟར་སྔོན་བྱུང་བས་དེ་བས་ཁྱད་པར་དུ་འབྱུང་བ་འམ་རྣོ་བར་འབྱུང་ངོ་། །དེ་འཆི་བའི་དུས་ཀྱི་ཚེ། རི་སྣང་བར་གྱུར་པ་མཐོང་བ་དང་ལྕུག་མ་འཕྱང་བ་དང་འབབ་ཆུས་གང་བ་རྣམ་པ་སྣ་ཚོགས་དག་མཐོང་ངོ་། །ཁ་ཟས་འབྱུང་བ་
གང་ཡིན་པའི་ཁ་ཟས་དེ་ཡང་རི་དེ་ལ་མཐོང་ངོ་། །ཀུན་རྫོབ་ཀྱི་ཤེས་པས་དེའི་འདོད་པ་བདེ་བ་གང་ཡིན་པ་དེ་དག་ཚལ་དེ་ན་འམ་རི་དེ་ལ་མཐོང་ངོ་། །དེའི་ཚེ་དེ་ཁ་ཟས་ཀྱི་དོན་དུ་འམ་དེར་འགྲོ་བ་འམ་དེ་ལ་རྟེན་པའི་ཕྱིར་རྒྱུག་པར་བྱེད་
པ་དེ་ཡང་རྨི་ལམ་ལྟ་བུར་མཐོང་སྟེ། དེ་ཇི་ལྟ་ཇི་ལྟར་རྒྱུག་པ་དེ་ལྟ་དེ་ལྟར་དེའི་སྐྱེ་བའི་སྲིད་པ་ཉེ་བར་འགྱུར་རོ། །དེ་གང་གི་ཚེ་སྐྱེ་བ་ཉེ་བར་གནས་པར་འགྱུར་བ་དེའི་ཚེ། གཟུགས་གུ་ལུ་ལུ་བྱེད་པ་དག་མཐོང་ངོ་། །སྔོན་ཚེ་
རབས་འབུམ་དུ་མ་མཐོང་བ་གང་ཡིན་པ་དེ་དག་ལ་འདི་ཅི་ཞིག་འདི་གང་ཞིག་ཡིན་སྙམ་དུ་དེའི་རྣམ་པར་ཤེས་པ་ལ་ངོ་མཚར་ཆེར་འབྱུང་སྟེ། དེ་ཅིའི་ཕྱིར་ཞེ་ན། ངོ་བོ་གཞན་པ་ཉིད་ཀྱིས་མ་གོམས་པའི་ཕྱིར་རོ། །ངོ་མཚར་དུ་གྱུར་པ་དེ་ནི་
བདག་འདིར་འགྲོ་བར་བྱ་བ་འམ། འགྲོ་བར་མི་བྱ་སྙམ་དུ་དེ་ལ་དམིགས་པར་ཡང་བྱེད་ལ། འདི་དག་ཐམས་ཅད་བདག་དབང་བར་བྱའོ་སྙམ་དུ་ཡང་སེམས་ཏེ། ལེགས་པར་བྱས་པའི་ལས་དེ་དང་རྐྱེན་དེས་དེ་ལྟར་བློ་སྐྱེད་དོ། །སེམས་
བསྐྱེད་མ་ཐག་ཉིད་ཏུ་ལྷའི་འཇིག་རྟེན་དེར་སྐྱེ་བར་འགྱུར་ཏེ། སྲིད་པ་བར་མར་འགྲོ་བ་དང་འབྲེལ་བ་བཅུ་གསུམ་པ་ནི་དེ་ལྟ་བུ་ཡིན་ནོ། །གར་མཁན་རྣམས་ཀྱི་ནང་ན་ཤིན་དུ་དཀའ་བ་ཤིན་དུ་རྨད་ཏུ་བྱུང་བ་ཤིན་དུ་རྣམ་པར་རིག་པར་དཀའ་
བ་འདི་ཡིན་ཏེ་འདི་ལྟ་སྟེ། ལས་ཀྱི་གར་མཁན་ལས་གཞི་སྣ་ཚོགས་ཀྱི་གར་ཆེན་པོ་སེམས་ཀྱི་གར་དག་ལྟད་མོའི་གཞིའི་འཁོར་བ་ན་གར་བྱེད་དོ། །བརྒྱ་བྱིན་དེས་དེ་སྐད་སྨྲས་པ་དང་ལྷ་རྣམས་ཤིན་དུ་གུས་པའི་ཡིད་སྐྱེས་ནས་
<pb id="64.286a"/>
འདི་སྐད་སྨྲའོ། །འདི་ལྟར་བརྒྱ་བྱིན་བདག་ཅག་ལ། །འཇིག་རྟེན་འདི་དང་ཕ་རོལ་དུ། །སྐྱེ་དགུ་རྣམས་ལ་ཕན་མཛད་པ། །རྒྱལ་པོ་ཕ་དང་མ་དང་མཚུངས། །གང་གིས་བག་མེད་རྣམ་བྲལ་ཞིང་། །ཐམས་ཅད་
དུ་ནི་འབྱུང་མི་འགྱུར། །མཐའ་ལས་བྱུང་བ་ཐར་བར་འགྲོ། །བདག་ཅག་ལ་ནི་ཆོས་སྟོན་མཛད། །ཁྱོད་ཀྱི་ལས་དང་འབྲས་བུར་བཅས། །མངོན་སུམ་ཡང་དག་རབ་ཏུ་བསྟན། །སྐྱེ་དང་འཆི་བའི་ངོ་བོ་དག །བརྒྱ་བྱིན་
འཇིག་རྟེན་བཀའ་མཆིད་སྟོན། །ཁྱོད་ཀྱིས་དེ་ཉིད་རྣམ་པར་བསྟན། །བདག་ཅག་ལ་ནི་ལེགས་པར་མཛད། །བདག་ཅག་གང་དག་ཡིད་རྨོངས་པ། །ཡེ་ཤེས་མཁས་པ་ཉིད་ཏུ་མཛད། །བུད་མེད་འདོད་ཆགས་ཡིད་ཞེན་ཅིང་། །
རྟག་ཏུ་འདོད་པ་ཚོལ་རྣམས་ལ། །རྒྱུ་དང་འབྲས་བུ་ཡང་དག་འབྱུང་། །དེ་ནི་ཁྱོད་ཀྱིས་རབ་ཏུ་བསྟན། །བརྒྱ་བྱིན་ལོང་བའི་མིག་དང་འདྲ། །ནད་པ་རྣམས་ལ་སྨན་པ་ལྟར། །ཁྱོད་ཀྱིས་ཆོས་ལམ་བསྟན་པ་གང་། །བདག་ཅག་
ལ་ནི་སྨན་པར་མཛད། །ཇི་ལྟ་ཇི་ལྟར་བརྒྱ་བྱིན་ཁྱོད། །ཕན་པའི་ཆོས་ནི་སྟོན་མཛད་པ། །དེ་ལྟ་དེ་ལྟར་གཤིན་རྗེའི་མི། །ཕན་མེད་མིག་ཅན་ཉམས་པར་འགྱུར། །དེ་ལྟར་བརྒྱ་བྱིན་དེས། དུད་འགྲོ་རྣམས་ཀྱི་སྲིད་པ་བར་མ་བཤད་
ནས། ཡང་སྲིད་པ་བར་མར་འགྲོ་བ་དང་འབྲེལ་བ་བཅུ་བཞི་པ་སྟོན་པར་བྱེད་དོ། །འདི་ལྟར་སེམས་ཅན་དམྱལ་བ་པ་དག་རེས་འགའ་ལེགས་པར་བྱས་པའི་ལས་ཀྱི་རྐྱེན་དང་། ལེགས་པར་བྱས་པའི་ལས་ཀྱི་རྒྱུ་ལན་གྲངས་
གཞན་ལ་མྱོང་བར་འགྱུར་བ། ཤིན་དུ་བསིལ་བ་ཤིན་དུ་ཕན་པར་འདོད་པ། དམའ་བ་དང་མཐོ་བར་འགྱུར་བའི་རྒྱུ་གང་གིས་གལ་ཏེ་སྡུག་བསྔལ་དཔེ་མེད་པ་ལས་གྲོལ་ནས། བདེ་བ་དཔེ་མེད་པར་ཇི་ལྟར་སྐྱེ་བར་འགྱུར། 
དེའི་ཡང་སོས་དང་ཐིག་ནག་དང་བསྡུས་གཞོམ་དང་ངུ་འབོད་དང་ངུ་འབོད་ཆེན་པོ་དང་ཚ་བ་ལ་སོགས་པ་སེམས་ཅན་དམྱལ་བ་ཆེན་པོ་དང་། འདི་ལྟར་སེམས་ཅན་དམྱལ་བའི་འཁོར་ཏུ་གཏོགས་པའི་རྣམ་པར་སྨིན་པ་ཤིན་དུ་ཚ་བ་
<pb id="64.286b"/>
སྤུ་ཤིན་དུ་ཟིང་ཞེས་བྱེད་པ་མེ་འབར་བ་འཁྲུགས་པ་དང་བཅས་པ་དག་ནས། སེམས་ཅན་དམྱལ་བ་པ་འཆི་བ་རྣམས་དང་འཆི་བ་དེ་དག་གི་ལས་ཟད་ནས་འཆི་བ་རྣམས་ཀྱི་མཚན་མ་ཇི་ལྟར་འབྱུང་བར་འགྱུར། སྲིད་པ་བར་
མ་ནས་སྲིད་པ་བར་མར་ཇི་ལྟར་སྐྱེ་བ་དང་འཆི་བར་འགྱུར། ཇི་ལྟར་ན་ལས་ཀྱི་རྐྱེན་གྱི་དབང་གིས་ཤིན་དུ་སྡུག་བསྔལ་དང་ལྡན་པ་འམ་ཤིན་དུ་བདེ་བ་དང་ལྡན་པར་འགྱུར་ཞེ་ན། གཙོ་བོ་དག་སེམས་ཅན་དམྱལ་བ་པ་ངན་སོང་ཟད་པ་
དེའི་འཆི་བ་ནི། དེ་གང་གི་ཚེ་རྫ་མའི་ནང་དུ་བཅུག་སྟེ་འཆི་བར་བྱེད་དོ། །དེ་བཅུག་པ་ཙམ་ཉིད་ཀྱིས་དབུ་བ་བཞིན་དུ་སོ་སོར་ཞུ་བར་བྱེད་ཀྱང་ལུས་གཞན་དུ་སྐྱེ་བར་མི་འགྱུར་རོ། །གལ་ཏེ་དེ་ལན་ཅིག་ཁོ་ནར་ཐོ་བས་
གསོད་ཅིང་འཆི་བའི་དུས་བྱེད་ཀྱང་ལུས་གཞན་དུ་སྐྱེ་བར་མི་འགྱུར་རོ། །གལ་ཏེ་ལུང་བའི་ནང་དུ་འཇུག་པར་བྱེད་ལ། དེ་བཅུག་པ་ཙམ་ཉིད་ཀྱིས་སྲོག་འཇིག་པར་བྱེད་ཀྱང་ལུས་གཞན་དུ་སྐྱེ་བར་མི་འགྱུར་རོ། །གལ་
ཏེ་བ་ཚྭའི་ཆུ་བོའི་ནང་དུ་འཇུག་པར་བྱེད་ལ། དེ་ལན་ཅིག་ཁོ་ནར་རབ་ཏུ་ཞུ་བར་བྱེད་ཀྱང་དེའི་ལུས་གཞན་དུ་སྐྱེ་བར་མི་འགྱུར་རོ། །གལ་ཏེ་ཕུར་བུ་རྣམས་ཀྱིས་བཏབ་ལ་དེ་ཕུར་བུ་རྣམས་ཀྱིས་བཏབ་སྟེ། ཉམས་པ་ཉིད་ཀྱིས་
འཆི་བར་འགྱུར་ཡང་། དེའི་ལུས་ཡང་སྐྱེ་བར་མི་འགྱུར་རོ། །གལ་ཏེ་བྱ་རྒོད་དམ་ཁྭ་རྣམས་ཀྱིས་བཟུང་ནས་ཟ་བར་བྱེད་ཀྱང་དེ་ཡང་འབྱུང་བར་མི་འགྱུར་རོ། །གལ་ཏེ་སེང་གེ་དང་སྟག་དང་དྲེད་དང་གུང་དང་གཟིག་རྣམས་
ཀྱིས་འཛིན་པར་བྱེད་ལ། བཟུང་ནས་ཀྱང་གལ་ཏེ་ཟ་བར་བྱེད་ན་དེ་ཡང་འབྱུང་བར་མི་འགྱུར་ཏེ། དེ་ལྟར་སེམས་ཅན་དམྱལ་བ་པ་དེ་ལས་རྣམ་པར་ཟད་ནས་འཆི་བར་འགྱུར་རོ། །དེ་འཆི་བའི་དུས་ལ་བབ་པའི་ཚེ། 
གཤིན་རྗེའི་མི་གནོད་པར་བྱེད་པ་གང་ཡིན་པ་དེ་དག་ཐམས་ཅད་མི་སྣང་བར་འགྱུར་རོ། །སེམས་ཅན་དུ་བགྲང་བ་མ་ཡིན་པ་དེ་དག་ཇི་ལྟར་མར་དང་སྙིང་པོ་ཟད་ན་མར་མེ་མེད་པར་འགྱུར་བ་དེ་བཞིན་དུ་ལས་ཟད་ན། སེམས་
