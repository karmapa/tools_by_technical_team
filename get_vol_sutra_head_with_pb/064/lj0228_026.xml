<pb id="64.61b"/>
པར་འགྱུར་རོ། །དེ་ལྟར་སྲེད་པ་དྲུག་པོ་རྣམ་པ་དུ་མ་དག་ལ་བློ་རྣམ་པར་ཆགས་པ་དེ་བདེ་བ་དུ་མ་འབྱོར་ཅིང་ལྡན་པར་གྱུར་ནས་པད་མའི་ཚལ་དུ་མའི་ནང་ན་མངོན་པར་དགའ་བར་བྱེད་དོ། །དེ་བཞིན་དུ་བྱི་རུ་དང་གསེར་བཙོ་མའི་
ཚལ་དུ་མ་དང་། བྱ་སྒྲ་སྙན་པ་འབྱིན་པ་རྣམ་པ་སྣ་ཚོགས་ཀྱི་ནང་ན་མངོན་པར་དགའ་བར་བྱེད་དོ། །དེ་བཞིན་དུ་ལྷ་མོའི་ནང་དུ་སོང་ནས་དགའ་བར་བྱེད་དོ། །དེ་བཞིན་དུ་ནོར་བུའི་གཞལ་མེད་ཁང་གི་ནང་ན་དགའ་བར་བྱེད་དོ། །དེ་བཞིན་
དུ་ལྷའི་པད་མའི་རྫིང་གིས་ཡོངས་སུ་བསྐོར་བ། ཆུ་བོ་དང་། འབབ་ཆུའི་ཕྱོགས་བཀྲ་ཤིས་པ་རྣམས་སུ་དགའ་བར་བྱེད་དོ། །དེ་ལྟར་རྣམ་པར་སྨིན་པ་སྲེད་པ་སྣ་ཚོགས་དེ་དགེ་སློང་དེས་ཐོས་པ་ལས་བྱུང་བའི་ཤེས་པས་
མངོན་པར་བརྟགས་ནས་འདི་ལྟར་ཚིགས་སུ་བཅད་དེ་སྨྲས་པ། དབང་པོ་དྲུག་ལས་བྱུང་བ་ཡི། །ཡུལ་གྱི་བུད་ཤིང་སྲེག་བྱེད་པ། །སྲེད་པའི་མེ་ཡིས་ལྷ་རྣམས་སྲེག །ཤིང་མེས་དེ་ལྟར་ག་ལ་སྲེག །བདེ་བས་ཡོངས་
སུ་བསླུས་པ་རྣམས། །བདེ་ལ་དགའ་ཞིང་བདེ་བས་བསྒྲིབས། །སྲེད་པས་ཡོངས་སུ་བསླུས་པ་རྣམས། །ལྟུང་བར་འགྱུར་བ་མི་ཤེས་སོ། །བདེ་ཀུན་ཟད་པའི་མཐར་འགྱུར་ཏེ། །བདེ་བ་ལ་ནི་རྟག་པ་མེད། །ལྷ་དག་ལྷ་ཡི་
འཇིག་རྟེན་ནས། །འཆི་བའི་སྡུག་བསྔལ་གང་ཡིན་དང་། །དམྱལ་བར་སྡུག་བསྔལ་གང་འབྱུང་དང་། །བྲལ་བ་སྔོན་དུ་འདྲེན་བྱེད་པས། །གལ་ཏེ་བདག་ཉིད་བདེ་འདོད་ན། །དེ་ཕྱིར་དེ་ལ་ཆགས་མི་བྱ།  །
འཕགས་པ་དམ་པའི་ཆོས་དྲན་པ་ཉེ་བར་གཞག་པ། <bampo n="228.26" zh="69.143"/> བམ་པོ་ཉེར་དྲུག་པ། དགེ་སློང་དེས་དེ་ལྟར་རྗེས་སུ་བསམས་ན་འཇིག་རྟེན་དུ་གཏོགས་པའི་བདེ་བ་རང་དབང་མེད་ཅིང་མི་བརྟན་པ་མཐར་ལྟུང་བར་འགྱུར་བ་དེ་དག་ལ་ཡང་
མངོན་པར་བརྟགས་ཏེ། ཀྱེ་མ་སེམས་ཅན་འདི་དག་ནི་སྲེད་པས་ཡོངས་སུ་བསླུས་ནས་ལྟུང་བར་འགྱུར་བ་ཁོང་དུ་མ་ཆུད་དོ་སྙམ་ནས། དེ་མཐོ་རིས་ལ་ཡང་སེམས་འདོད་ཆགས་དང་བྲལ་ལོ། །དེ་ལྟར་ལྷའི་འཇིག་རྟེན་དེ་ན་ཇི་སྲིད་དུ་
<pb id="64.62a"/>
དེའི་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ་ཟད་པར་མ་གྱུར་པ་དེ་སྲིད་དུ་ལྷ་མོ་དེ་དག་དང་དགའ་བར་བྱེད་ཡོངས་སུ་སྤྱོད་པར་བྱེད་དོ། །དེ་ཕྱིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་
བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་ཤིན་དུ་བདེ་བ་དང་ལྡན་ཞིང་
རྟག་ཏུ་འཇིགས་པ་མེད་པ་དང་། སྐྱེ་བོ་ཐམས་ཅད་དགའ་བ་དང་། རྒྱལ་པོས་བཀུར་བ་དང་། ཇི་སྲིད་འཚོའི་བར་དུ་གནོད་པ་མེད་ལ་མི་འཇིགས་པ་བྱིན་པ་དེ་ཕྱིས་མཐར་མྱ་ངན་ལས་འདའ་བར་འགྱུར་བ་མཐོང་ངོ་། །དེ་ནས་
ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ཕྲེང་ཐོགས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་ཕྲེང་ཐོགས་རྣམས་ཀྱི་གནས་ཡུལ་ལ་ཆགས་པ་ཞེས་བྱ་བ་ཇི་ལྟར་
འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་ཀྱི་མཐའ་སྤྱད་པ། ཕན་པར་འདོད་པའི་སེམས་དང་
ལྡན་པ་གང་གིས་མཛའ་བཤེས་དང་། གཉེན་འདབ་དང་། རྩ་ལག་དག་སོ་སོར་བྱེ་སྟེ། གཅིག་ལ་གཅིག་གནོད་པར་བྱེད་པའི་བློ་ཅན་དག་བསྡུམས་བྱས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཡུལ་ལ་
ཆགས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། གནས་དེར་བསམ་པ་དགའ་དགུར་འགྲུབ་སྟེ། གང་དང་གང་བསམས་པ་དེ་དང་དེ་དག་དེ་ནས་
འཐོབ་པར་འགྱུར་རོ། །འདི་ལྟ་སྟེ། རྒྱན་དང་བགོ་བ་སྣ་ཚོགས་དང་། དེ་བཞིན་དུ་རྣ་ཆ་གདུབ་ཁོར་དང་། དཔུང་རྒྱན་དེ་དག་མཐོ་རིས་དང་འཐུན་པར་འཐོབ་བོ། །ཆུ་བོ་དང་འབབ་ཆུ་དང་སལ་སུལ་དང་། གླུ་དང་རོལ་མོའི་
<pb id="64.62b"/>
སྒྲ་དབྱངས་སྣ་ཚོགས་འབྱུང་བ་དང་། འདི་ལྟ་སྟེ། བྱ་ཏན་ད་པའི་སྒྲ་རྣམས་ཀྱི་ནང་ན་དགའ་བར་བྱེད། ལྷ་མོའི་གླུ་དབྱངས་སྙན་པ་བྲག་ཆ་འབྱིན་པས་ཀྱང་དགའ་བར་བྱེད་དེ། དེ་རྟག་ཏུ་ཡིད་དགའ་བར་བྱེད་པ་ཡིན་ནོ། །ངང་
པའི་ཤིང་རྟ་རིན་པོ་ཆེ་སྣ་ཚོགས་ཀྱིས་བརྒྱན་པ། རིན་པོ་ཆེ་སྣ་བདུན་གྱིས་སྤྲས་པ་རྣམས་ཀྱིས། ཚལ་དང་ཉེ་བའི་ཚལ་དང་། འབབ་ཆུ་དང་། པད་མའི་ཚལ་རྣམས་སུ་རྒྱུ་བར་བྱེད་དོ། །ལྷ་མོའི་ཚོགས་ཀྱིས་ཡོངས་སུ་
བསྐོར་ཅིང་ཚལ་དང་ཉེ་བའི་ཚལ་བཟང་པོས་འཚོ་ལ། གསེར་གྱི་པད་མ་རྣམས་ཀྱི་ནང་ན་མངོན་པར་དགའ་བར་བྱེད་དོ། །དེ་ན་ཚལ་འདི་ལྟ་བུ་དག་ཡོད་དེ། འདི་ལྟ་སྟེ། བྱི་རུའི་ཚལ་དང་། བཻ་དཱུརྱའི་ཚལ་དང་། ཤིང་ཏ་ལ་
བ་ཏིན་ཏུ་ཀའི་ཚལ་དང་། བྱ་མྱོས་པའི་ཚལ་དང་། པད་མ་དང་ལྡན་པའི་ཚལ་དང་། བྱ་ཏན་ད་པའི་ཚལ་དང་། ཁུ་བྱུག་གི་ཚལ་ཏེ། ཚལ་དེ་རྣམས་སུ་ལེགས་པར་བྱས་པའི་ལས་ཀྱི་ས་བོན་གྲོགས་སུ་གྱུར་པ་དགའ་བར་བྱེད་དོ། །
ཆུ་བོ་ཡང་ལྷའི་ཆུ་བོ་དང་བ་དག་ཡོད་དེ། འདི་ལྟ་སྟེ། འབབ་ཆུ་དང་། པད་མ་དང་། ཉེ་བའི་ཚལ་དང་། ལྟེང་ཀ་ནོར་བུས་བརྒྱན་པ་དང་། ཡིད་ལ་ཇི་ལྟར་འདོད་པའི་ཆུ་སྒྲ་ཡིད་དུ་འོང་བ་དང་། བྱའི་སྒྲ་མྱུར་བར་འབྱུང་སྟེ། ཆུ་
བོ་དེ་དག་གིས་གནས་གང་ཡིན་པ་རྟག་ཏུ་བརྒྱན་པ་ཡིན་ནོ། །འདི་ལྟ་སྟེ། གང་ན་ཆུ་བོ་འབབ་པ་མེད་པ་ན། གཟུགས་དང་། དྲི་དང་། རོ་རྣམ་པ་སྣ་ཚོགས་དང་། བུད་མེད་གཟུགས་སྣ་ཚོགས་དང་ལྡན་ཡང་། གང་ཡོན་
ཏན་དང་མི་ལྡན་པ་འམ། སྦྲུམ་མ་ལྟ་བུར་མི་མཛེས་ལ། དེ་བཞིན་དུ་མཐོ་རིས་ཀྱི་གནས་དེར་དགའ་བར་མི་འགྱུར་རོ། །དེ་ལྟ་བས་ན་ལྷའི་འཇིག་རྟེན་ན་ཆུ་གཙོ་བོ་ཡིན་ཏེ། ཆུ་ལས་སྐྱེ་བ་འབྱུང་། ཆུས་མངོན་པར་དགའ་
བར་བྱེད་ལ། ཀུན་ནས་ཉོན་མོངས་པ་རྣམས་ཀྱི་རོ་དང་། ཉེ་བའི་ཚལ་དུ་བགྲོད་པ་དེའི་ནང་ན། འདི་ལྟ་སྟེ། ཆུ་འདི་ནི་རོའི་མཆོག་ཡིན་ནོ། །དེ་ལྟ་བས་ན་ལྷ་དང་། མི་རྣམས་ཀྱི་རྒྱན་དུ་གྱུར་པ་དང་། ཡོ་བྱད་དུ་གྱུར་པ་ནི་
<pb id="64.63a"/>
ཆུ་ཡིན་ལ། ལྷ་དང་མི་ཀུན་གྱི་བྱ་བ་འམ། དོན་ནི་དེ་ལ་རག་ལས་པ་ཡིན་ནོ། །ཆུ་ཡོན་ཏན་དེ་ལྟ་བུ་དང་ལྡན་པར་རིག་ནས། ཆུ་ལ་མངོན་པར་དགའ་བའི་ལྷ་དེ་དག་མངོན་པར་དགའ་བར་བྱེད། ཡོངས་སུ་སྤྱོད་པར་བྱེད་
ལ། ཆུ་སྒྲ་ལྷུང་ལྷུང་པོར་འབབ་པ་དེ་དག་ཏུ་དགའ་བར་བྱེད་དོ། །དེ་ཆུ་བོའི་འགྲམ་དེ་དག་ཏུ་མངོན་པར་རྩེས་ནས། ཆུ་མེ་ལོང་ལྟར་གསལ་བ་ག་ལ་བ་དེར་འགྲོ་བར་བྱེད་དོ། །དེ་ལྷའི་ཚལ་ལྷའི་བདེ་བ་ཕུན་སུམ་ཚོགས་པ་དེ་ན་ཤིང་
ལྗོན་པ་མེ་ལོང་ལྟར་གསལ་བ་མཐོང་ངོ་། །ཤིང་ལྗོན་པ་དེ་དག་གི་སྡོང་པོ་མེ་ལོང་ལྟར་གསལ་ལ། དེ་དག་གི་ནང་དུ་གང་གིས་ལེགས་པར་བྱས་པའི་ལས་ངེས་པར་མྱོང་བར་འགྱུར་བ་བྱས་པ་དག་ཐམས་ཅད་ནས་ཐམས་ཅད་དུ་སྣང་
ངོ་། །ལེགས་པར་བྱས་པའི་ལས་དེ་དག་གི་མཐུས་ཤིང་དེ་དག་གམ། ཚལ་གྱི་བར་གྱི་ས་གཞི་གནས་པ་དེ་དག་དུ་འམ། གསེར་གྱི་ས་གཞི་མེ་ལོང་ལྟ་བུར་གསལ་བ་འམ། ཚལ་གྱི་བར་གྱི་ས་གཞི་བསིལ་བ་རྣམས་སུ་གང་
དང་གང་ལེགས་པར་བྱས་པ་དང་། ཉེས་པར་བྱས་པ་དེ་དང་དེའི་ལེགས་པར་བྱས་པའི་ལས་ཀྱི་མཐུས་གནས་དེ་རྣམས་སུ་མཐོང་བར་འགྱུར་རོ། །ཤིང་ལྗོན་པ་དེ་དག་ལ་འམ། ཚལ་གྱི་བར་གྱི་ས་གཞི་དེ་དག་ཏུ་འམ། ས་
གཞི་བསིལ་བ་དེ་དག་ཏུ་ལས་ལེགས་པར་བྱས་པའི་བདེ་བ་དང་། ཚེ་རབས་བརྒྱ་སྙེད་ནས་བསགས་པའི་ཉེས་པར་བྱས་པ་དེ་དག་ཀྱང་མཐོང་ངོ་། །དེ་ལེགས་པར་བྱས་པའི་ལས་ཀྱིས་བསྒྲུབས་པ་མཐོང་བ་དང་། ས་དེ་རྣམས་
དང་གཞན་དག་ལ་ཡང་སྔ་མ་བཞིན་དུ་དགའ་བར་བྱེད་དོ། །དེས་ཇི་ལྟར་སྔོན་སྐྱེ་བ་དང་། འཆི་བའི་ལས་ཀྱི་འབྲས་བུ་བྱས་ཤིང་། འགྲོ་བ་ལྔར་གཏོགས་པའི་བདེ་བ་དང་། སྡུག་བསྔལ་བསྒྲུབས་པའི་ལས་དེ་དག་ཇི་ལྟ་བ་
བཞིན་མཐོང་སྟེ། དེས་གལ་ཏེ་སེམས་ཅན་དམྱལ་བའི་ལས་མི་གཙང་བར་བྱས་ན་དེས་དེ་བཞིན་དུ་མཐོང་ངོ་། །སེམས་ཅན་དམྱལ་བ་ཡང་སོས་དང་། ཐིག་ནག་དང་། བསྡུས་གཞོམ་དང་། ངུ་འབོད་དང་། ངུ་འབོད་ཆེན་
<pb id="64.63b"/>
པོ་ལ་སོགས་པར་སེམས་ཅན་དམྱལ་བའི་གནོད་པ་གང་འབྱུང་བ་དེ་དག་ཐམས་ཅད་སྔ་མ་བཞིན་དུ་མཐོང་སྟེ། སེམས་ཅན་དམྱལ་བ་རྣམས་སུ་འབྱུང་བ་ཡན་ཆད་སྔ་མ་བཞིན་དུ་མཐོང་ངོ་། །ཇི་ལྟར་ལྷ་རྣམས་ཀྱི་བདེ་བ་དཔེ་
མེད་པ་དེ་ལྟར་སེམས་ཅན་དམྱལ་བ་པ་རྣམས་ཀྱི་སྡུག་བསྔལ་རྣམ་པ་དུ་མ་ཡང་མཐོང་སྟེ། དེ་སེམས་ཅན་དམྱལ་བ་དེར་གཏོགས་པའི་སྡུག་བསྔལ་ལས་ཆེས་སྡུག་བསྔལ་བ་མངོན་པར་མཐོང་ངོ་། །བདག་གཅིག་པུས་
མཐོང་བ་དང་། གང་ལྷའི་འཇིག་རྟེན་དུ་གཏོགས་པ་དང་། ལྷའི་བདེ་བ་ཡུལ་གྱི་རྣམ་པ་དེ་ལྟར་བྱུང་བ་དེ་དག་ཀྱང་ཇི་ལྟར་ཚེ་རབས་གཞན་དུ་ཉེ་བར་སྤྱད་པ་དེ་ལྟར་མ་བརྗེད་དེ་དེས་མཐོང་ངོ་། །ཤིན་དུ་མི་མཐུན་པར་གྱུར་པ་སེམས་ཅན་
དམྱལ་བའི་སྡུག་བསྔལ་རྣམ་པ་མང་པོ་དེ་དག་དེས་མཐོང་ནས། བདེ་བ་དེ་ཐམས་ཅད་བདེ་བར་ཚོར་བ་མེད་དེ། འདི་ལྟ་སྟེ། ཆུ་བོ་གང་གཱའི་ནང་དུ་ལན་ཚྭ་སྲང་གཅིག་བཏབ་པ་མི་ཚོར་བ་དེ་བཞིན་དུ། དེའི་ཡིད་ལས་བྱུང་བ་ངེས་པར་
མྱོང་བར་འགྱུར་བའི་ལྷའི་བདེ་བ་དེ་དག་ཚོར་བ་མེད་དོ། །གླུ་དབྱངས་དང་། སིལ་སྙན་གྱི་དབྱངས་ལ་དགའ་བ་དང་། བྱའི་སྒྲ་དི་རི་རི་འདོན་པ་ཡང་བདག་ཉིད་ཀྱི་གནས་སྐབས་དེ་དག་དྲན་ནས། ཚལ་གྱི་བར་གྱི་ས་གཞི་དག་ལ་བདེ་
བ་སོ་སོར་མྱོང་བར་བྱེད་དོ། །དེ་གལ་ཏེ་ལྷའི་བདེ་བ་དེས་སེམས་གཡེངས་ནས་བརྗོད་པ་དང་། ཡང་དེ་ཕྱོགས་གཞན་ཞིག་གི་ཤིང་ལྗོན་པའི་སྡོང་པོ་དག་ལ་བདག་ཉིད་ཡི་དགས་སུ་གྱུར་ནས་སྡུག་བསྔལ་རྣམ་པ་སྣ་ཚོགས་ཀྱིས་གཟིར་ཅིང་
ལུས་བཀྲེས་པ་དང་སྐོམ་པས་གདུངས་པར་མཐོང་ངོ་། །ངེས་པར་མྱོང་བར་འགྱུར་བའི་ལས་དེས་བསྐུལ་བ་དེ། བདག་ཉིད་དེ་ལྟར་མཐོང་ནས་དེ་ནས་ཡང་འཇིགས་པ་སྐྱེས་ཏེ། དེས་ལྷ་གཞན་དག་ལ་འདི་སྐད་སྨྲས་སོ། །གྲོགས་
པོ་དག་ཤིང་ལྗོན་པ་རྣམས་ལ་མི་སྡུག་པ་འདི་དག་མཐོང་ངམ། ཇི་ལྟར་བདག་གིས་མཐོང་བ་ལྟར་ཅི་ཁྱེད་ཀྱིས་མཐོང་ངམ། དེ་དག་གིས་འདི་སྐད་སྨྲས་སོ། །བདག་ཅག་གིས་མ་མཐོང་སྟེ། གང་གིས་ངེས་པར་མྱོང་བར་འགྱུར་བའི་
<pb id="64.64a"/>
ལས་མ་བྱས་པ་དེ་དག་གིས་ནི་དེ་ཉིད་མི་མཐོང་ལ། གང་གིས་བྱས་པ་དེས་ནི་མཐོང་ངོ་། །བདག་ཉིད་ཡི་དགས་ཀྱི་འཇིག་རྟེན་དུ་འགྲོ་བ་དེས་ལྷ་དེ་དག་ལ་སྨྲས་པ། གྲོགས་པོ་དག་ཁྱེད་ཀྱིས་མཐོང་ངམ། དེས་སྨྲས་པ། 
མཐོང་ངོ་། །དེ་གཉིས་ཡི་དགས་ཀྱི་འགྲོ་བ་དེར་སྡུག་བསྔལ་ཆེན་པོ་མཐོང་ནས་ཇི་ལྟར་ཚེ་རབས་སྟོང་དུ་གྱུར་པ་དེ་ལྟར་ལྷའི་བདེ་བ་དེ་དག་རྗེད་དེ། དེ་ཤིན་དུ་ཡི་ཆད་ནས་དེ་ནས་ཡང་ཡུལ་དེ་ནས་འཕོ་བར་བྱེད་དོ། །དེ་ནས་ཡང་ལྷའི་བདེ་བའི་
དབང་དུ་གྱུར་ནས། དེ་གཟུགས་དང་། སྒྲ་དང་། དྲི་དང་། རོ་དང་། རེག་བྱ་ཡིད་དུ་འོང་བ་ལ་ནི་ནགས་ཚལ་དང་། ཉེ་བའི་ཚལ་དང་། པད་མའི་རྫིང་གི་འགྲམ་རྣམ་པ་སྣ་ཚོགས་དང་། བྱ་སྒྲ་སྣ་ཚོགས་འབྱིན་པ་དང་། ཚལ་གྱི་
བར་བར་དག་ན་དགའ་བར་བྱེད་ལ། ལྷ་མོ་ཆ་བྱད་སྣ་ཚོགས་ཐོགས་པ་དང་ཡང་ལྷན་ཅིག་དགའ་བར་བྱེད་དོ། །དེ་ནས་ཡང་སྲེད་པས་བདས་པ་ན་ཡང་སྐབས་ཤིག་ཏུ། མེ་ལོང་ལྟ་བུའི་ཚལ་དུ་སོང་བ་དང་། དེ་ནས་ཡང་ངེས་པར་
མྱོང་བའི་ལས་ཀྱི་སྐུལ་བས་བསྐུལ་བ་བདག་ཉིད་དུད་འགྲོར་སོང་ནས་གཅིག་ལ་གཅིག་ཟ་བ་དེ་མཐོང་སྟེ། གཞན་གྱིས་ཀྱང་དེ་ལ་ཟ་ལ་དེས་ཀྱང་གཞན་ལ་ཟ་བ་དུད་འགྲོ་ཕན་ཚུན་ཟ་བའི་སྡུག་བསྔལ་ཆེན་པོ་ཇི་ལྟར་སྔོན་དེས་བྱས་པ་བདག་
ཉིད་ཀྱིས་མཐོང་ངོ་། །དེས་བདག་ཉིད་དེ་ལྟ་བུར་གྱུར་པ་མཐོང་ནས་དེ་ནས་ཡང་མི་དགའ་བ་ཆེན་པོ་སྐྱེས་ཏེ། བདག་ཉིད་ཀྱི་གཟུགས་ཆེ་ལ་མི་སྡུག་པ་སྡུག་བསྔལ་གྱི་རྣམ་པ་མང་པོ་དུ་མ་ཅི་སྟེ་མཐོང་ཞིགུ་སྙམ་ནས་དེས་ཡང་གཞན་དག་ལ་
ཡང་སྔ་མ་བཞིན་དུ་སྨྲས་སོ། །དེ་ནས་ཡང་ཡུལ་ལ་སེམས་རྣམ་པར་ཆགས་པ། ཡུལ་གཟུགས་དང་། སྒྲ་དང་། དྲི་དང་། རོ་དང་། རེག་བྱ་སྡུག་པ་རྣམས་ཀྱི་དབང་དུ་གྱུར་པ་དག་དེ་ལྟར་འཁོར་བའི་སྡུག་བསྔལ་གྱི་ཕྱང་མོ་ལ་ཉུག་གོ། །
དེ་ནས་ཡང་མེ་ལོང་ལྟ་བུའི་ཚལ་དེ་ཉིད་དུ་མིར་སྐྱེས་པ་མཐོང་སྟེ། ཇི་ལྟར་མཛའ་བཤེས་དང་། གཉེན་འདུན་དང་། རྩ་ལག་ཕན་ཚུན་ཁོ་ན་བྱུང་སྟེ། བྱེ་བ་དག་སྡུད་ཅིང་བསྡུམ་བྱས་པའི་ཚུལ་ཁྲིམས་ཀྱི་ལས་དང་ལྡན་པ་ཐམས་ཅད་དེས་མཐོང་
<pb id="64.64b"/>
བ་དང་། བདག་ནི་རྒྱུ་དེ་དང་། རྐྱེན་དེ་དང་། གཞི་དེས་ལུས་དང་བྲལ་ནས་བདེ་འགྲོ་ལྷའི་ནང་འདིར་སྐྱེས་པ་ལྟ་སྙམ་ནས། དེ་ལས་བདག་གིར་བྱ་བ་དང་། ལས་ཀྱི་བགོ་སྐལ་ལ་སྤྱོད་པར་བདག་ཉིད་ཀྱིས་མཐོང་ངོ་། །དེས་དེ་དག་མཐོང་ནས་
དེ་ནས་ཡང་མི་དགའ་བ་སྐྱེས་སོ། །དེ་ནས་ཡང་སེམས་མི་བརྟན་པ་ལྷའི་བདེ་བའི་དབང་དུ་གྱུར་པ་དེ། གཟུགས་དང་། སྒྲ་དང་། དྲི་དང་། རོ་དང་། རེག་བྱ་བདེ་བ་དག་ལ་སྤྱོད་པར་བྱེད་དོ། །དེ་ལྟར་སེམས་རབ་ཏུ་མྱོས་པ་དེ། དེ་ནས་
ཡང་བདེ་བའི་མྱོས་པས་སེམས་གཡེངས་པ་རབ་ཏུ་མྱོས་ཤིང་བག་མེད་པ་ལ་གནས་པ་དག་དགེ་བའི་ལས་ཀྱི་འབྲས་བུ་དེ་ཉིད་ལ་སྤྱོད་པར་བྱེད་དོ། །དེས་བདག་ཉིད་ལྷའི་འཇིག་རྟེན་དེ་ནས་ཤི་སྟེ། གཞན་དུ་སྐྱེ་ལ། དེ་ནས་ཡང་སེམས་
ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་མཐོང་ངོ་། །དེ་ནས་བདག་ཉིད་དེ་ལྟ་བུར་འགྱུར་བ་མཐོང་བ་དང་། ཤིན་དུ་མི་དགའ་བ་སྐྱེས་ནས། གནས་འདི་ནི་མི་རྟག་པ། མི་བརྟན་པ། འགྱུར་བའི་
ཆོས་ཅན་ཡིན་ཏེ། དེ་ལྟ་བས་ན་འདི་ནས་བདག་ཉིད་འཆི་བར་འགྱུར་ཞིང་། ལྷ་མོ་འདི་དག་ལ་ཡང་བདག་དབང་བར་མི་འགྱུར་ཏེ། ཀྱེ་མ་ཆོས་ཐམས་ཅད་ནི་འབྲལ་བ་དང་། འདུས་བྱས་ཀྱི་ཆོས་རྣམས་ནི་མི་བརྟན་ལ་གནོད་པ་
དང་བཅས་པས་ཏབ་ཏབ་པོར་འདུག་པ་ཡིན་ཏེ། བདག་ཅག་ནི་ཕན་ཚུན་འབྲལ་བ་ཡིན་ནོ་སྙམ་མོ། །དེ་དེ་ལྟར་སེམས་པ་དང་། འཇིག་རྟེན་སྐྱོང་བ་དག་གིས་ལྷའི་འཇིག་རྟེན་ལ་སྨྲས་པ། ད་ཁྱེད་ཅག་ཐུགས་དགྱེས་པར་མཛོད་
ཅིག །འཛམ་བུའི་གླིང་ན་ད་དུང་དུ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ་དག་ཡོད་པས་ལྷའི་ཕྱོགས་ནི་འཕེལ་ལོ། །བདུད་ཀྱི་ཕྱོགས་ནི་འགྲིབ་
བོ། །འཇིག་རྟེན་ན་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། བླ་ན་མེད་པ། སྐྱེས་བུ་འདུལ་བའི་ཁ་ལོ་སྒྱུར་བ་བྱུང་སྟེ། དེ་ཆོས་འཆད་པ། ཐོག་
<pb id="64.65a"/>
མར་དགེ་བ། བར་དུ་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ་བདེ་བ། ཐབས་དང་ལྡན་པ། ཞི་བའི་ཆོས་འདི་ལྟ་སྟེ། འདི་
ནི་གཟུགས། གཟུགས་འདི་ནི་ཀུན་འབྱུང་བ། གཟུགས་འདི་ནི་འགོག་པ། གཟུགས་འདི་ནི་འགོག་པར་འགྱུར་བའི་ལམ་ཡིན་ནོ་ཞེས་འཆད་དོ། །དེ་ཐོས་ནས་མེ་ལོང་ལྟ་བུའི་ཚལ་དེ་ན་འཁོད་པ་གང་ཡིན་པ་བདག་ཉིད་ཀྱི་
ལས་ཀྱི་འབྲས་བུའི་རྣམ་པ་མཐོང་བ་དེས། འཇིག་རྟེན་སྐྱོང་བ་དེ་དག་ལ་སྨྲས་པ། སངས་རྒྱས་བཅོམ་ལྡན་འདས་འཇིག་རྟེན་དུ་བྱུང་བ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་
པ། འཇིག་རྟེན་མཁྱེན་པ། བླ་ན་མེད་པ། སྐྱེས་བུ་འདུལ་བའི་ཁ་ལོ་སྒྱུར་བ། དེ་སུ་ཞིག་ཡིན། དེ་ནས་འཇིག་རྟེན་སྐྱོང་བ་དེ་དག་གིས་སླར་སྨྲས་པ། འཛམ་བུའི་གླིང་དུ་བྱུང་བ་འདི་ནི་སེམས་ཅན་ཐམས་ཅད་ལ་ཆོས་སྟོན་པ་
ཡིན་ནོ། །དེ་ནས་ལྷ་དེ་འཇིག་རྟེན་སྐྱོང་བ་དག་ལས་དེ་སྐད་ཐོས་ནས། འཛམ་བུའི་གླིང་ག་ལ་བ་དེར་འགྲོ་བར་བྱེད་དེ། ལྷ་དེ་ལྷའི་འཇིག་རྟེན་ནས་འཆི་བའི་སྡུག་བསྔལ་གྱིས་འཇིགས་སྐྲག །མིའི་འཇིག་རྟེན་ནས་འཆི་བས་
འཇིགས་སྐྲག །དུད་འགྲོའི་འཇིག་རྟེན་ན། གཅིག་ལ་གཅིག་ཟ་བས་འཇིགས་སྐྲག །ཡི་དགས་ཀྱི་འཇིག་རྟེན་ན་བཀྲེས་པ་དང་། སྐོམ་པའི་སྡུག་བསྔལ་གྱིས་འཇིགས་སྐྲག །སེམས་ཅན་དམྱལ་བ་དག་ན་གནོད་པས་
འཇིགས་སྐྲག་སྟེ། དེ་ལྟར་འགྲོ་བ་ལྔ་རྣམས་ན་འཇིགས་པ་ལྔ་ཡོད་པར་མཐོང་ནས། བཅོམ་ལྡན་འདས་ཀྱི་དྲུང་དུ་སོང་བ་དང་། བཅོམ་ལྡན་འདས་མཛེས་པ། གསལ་བ། དབང་པོ་ཞི་བ། ཐུགས་ཞི་བ། དུལ་བ་དང་ཞི་
གནས། མཆོག་བརྙེས་པ། དུལ་བ་དང་ཞི་གནས་དམ་པ་བརྙེས་པ། སྐྱེས་བུ་གླང་པོ། སྐྱེས་བུ་ཅང་མཁྱེན་པ། གསེར་གྱི་ཕུང་པོ་ལྟར་གཟི་བརྗིད་འབར་བ། ཉི་མ་གཉིས་པ་ལྟར་འོད་གསལ་བ། རི་རབ་
<pb id="64.65b"/>
ལྟར་བརྟན་པ། མཚོན་ལྟར་ཟབ་པ། གསེར་གྱི་རི་བོ་ལྟ་བུ་ཤིང་ལྗོན་པའི་དྲུང་ན་བཞུགས་པ་དེས་རྒྱང་རིང་པོ་ནས་མཐོང་ངོ་། །ལྷའི་ཡང་ལྷ་རྣམས་དེ་ལྟ་བུ་དེ་མཐོང་ནས་དད་པ་སྐྱེས་པའི་ལྷ་བཅོམ་ལྡན་འདས་ག་ལ་བ་དེར་སོང་ནས། 
བཅོམ་ལྡན་འདས་ཀྱི་ཞབས་གཉིས་ལ་གཏུགས་ཏེ་ཕྱག་འཚལ་ནས་ཕྱོགས་གཅིག་ཏུ་འདུག་སྟེ། ལྷས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གང་རྟག་པ་བརྟན་པ་ཐེར་ཟུག་འགྱུར་བ་མ་མཆིས་
པའི་ཆོས་དང་ལྡན་པའི་གནས་ལྟ་མཆིས་ལགས་སམ། དེ་ནས་བཅོམ་ལྡན་འདས་ཀྱིས་ལྷ་དག་ལ་འཕགས་པའི་བདེན་པ་བཞིའི་གཏམ་དེ་དག་བསྟན་ཏོ། །དེ་ནས་ལྷ་རྣམས་ཀྱིས་བཅོམ་ལྡན་འདས་ལས་གཏམ་དེ་དག་ཐོས་ནས་
ཇི་ལྟ་བ་བཞིན་སེམས་ལ་བཟུང་སྟེ། དེ་ནས་ཡང་ལྷའི་འཇིག་རྟེན་ག་ལ་བ་དེར་དོང་ངོ་། །དེར་དོང་ནས་ཀྱང་དེ་ནས་ཡང་ལྷའི་བདེ་བ་རྣམ་པ་ལྔ་དང་ལྡན་པ་རྣམས་ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ་ཟད་པར་
མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་
འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་ཁོ་ན་ཉིད་མཐོང་བར་མི་འགྱུར་ལ། དེ་རྟག་ཏུ་མཛའ་བཤེས་དང་། གཉེན་འདབ་དང་། རྩ་ལག་ཤིན་དུ་
མི་ཕྱེད་པ་དང་ལྡན་ཞིང་ནོར་བཟང་པོ་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ཕྲེང་ཐོགས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་
པས་ལྷའི་འཇིག་རྟེན་ན་འདོད་པ་ལ་ཆགས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་གང་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གིས་ཆོས་
<pb id="64.66a"/>
མཉན་པ་བྱས་ན་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཡུལ་ལ་ཆགས་པ་ཞེས་བྱ་བའི་གནས་ཀྱི་ཕ་རོལ་ན་འདོད་པ་ལ་ཆགས་པ་ཞེས་བྱ་བ་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་
ཀྱང་དེས་ལེགས་པར་བྱས་པའི་ལས་ཀྱི་འབྲས་བུ་འབྱུང་བ་ནི་འདི་ལྟ་སྟེ། དངུལ་གྱི་ཁང་པ་ན་འདུག་པ་ལྟར་རིན་པོ་ཆེ་སྣ་བདུན་གྱི་གཞལ་མེད་ཁང་ཡངས་པ་གསེར་གྱི་སྟེགས་བུ་ཅན་ལྷའི་བྱ་རྣམས་ཀྱིས་ཡོངས་སུ་བསྐོར་བ་དག་འབྱུང་སྟེ། 
འདི་ལྟ་སྟེ། བྱ་ཡིད་དུ་འཐད་པ་དང་། སྒྲ་ཀུན་འབྱིན་པ་དང་། ཆུ་ན་རྒྱུ་བ་དང་། གསེར་ལྟ་བུ་དག་སྟེ། བྱ་དེ་ལྟ་བུ་དག་གིས་ཀུན་ཏུ་གང་བ་ཡིན་ནོ། །ས་ཕྱོགས་དེ་ན་ཆུ་བོ་དང་། འབབ་ཆུ་དང་། ལྟེང་ཀ་དང་། ཉེ་བའི་
ཚལ་དང་ཡང་ལྡན་པ་ཡིན་ནོ། །ཕྱོགས་དེ་ན་བྱའི་རྣམ་པ་འབུམ་སྙེད་ཀྱིས་ཀྱང་ཀུན་དུ་གང་བ་ཡིན་ཏེ། དེ་ན་ལྷ་རྣམས་འདོད་པའི་ཡོན་ཏན་བཞི་དང་། ཁ་ཅིག་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་
བར་བྱེད་དོ། །ལྷའི་མིག་གིས་གཟུགས་གང་དང་གང་མཐོང་བ་དེ་དང་དེ་དག་འདོད་པ་སྡུག་པ་ཡིད་དུ་འོང་བ་མཐོང་ངོ་། །རྣ་བས་སྒྲ་གང་དང་གང་ཐོས་པ་དེ་དག་ཀྱང་འདོད་པ་སྡུག་པ་ཡིད་དུ་འོང་བ་ཐོས་སོ། །སྣས་དྲི་གང་དང་གང་བསྣམས་
པ་དེ་དང་དེ་དག་ཀུན་ཀྱང་འདོད་པ་སྡུག་པ་ཡིད་དུ་འོང་བ་ལ་སྣོམ་མོ། །ལྕེས་རོ་གང་དང་གང་མྱང་བར་བྱེད་པ་དེ་དང་དེ་དག་ཀྱང་འདོད་པ་སྡུག་པ་ཡིད་དུ་འོང་བ་མྱོང་ངོ་། །ལུས་ཀྱིས་གང་དང་གང་ལ་རེག་པ་དེ་དང་དེ་དག་ཀྱང་འདོད་པ་སྡུག་པ་ཡིད་དུ་
འོང་བ་ལ་རེག་པར་བྱེད་དོ། །ཡིད་ཀྱིས་གང་དང་གང་ལ་སེམས་པ་དེ་དག་ཀྱང་འདོད་པ་སྡུག་པ་ཡིད་དུ་འོང་བ་ལ་སེམས་ཤིང་འགྲུབ་པར་གྱུར་ཏེ། འདོད་པའི་ཡོན་ཏན་ལྔ་ལ་སེམས་ཆགས་པ་དེ་ཤིན་ཏུ་བདེ་བ་དང་ལྡན་པར་གནས་སོ། །
འདོད་པ་ལ་ཆགས་པའི་ལྷ་རྣམས་ཀྱི་གནས་ནི་གཞན་དང་མི་འདྲ་བར་ལྷའི་གནས་དང་ལྡན་ཏེ། བདེ་བ་དག་མྱོང་བ་ན་ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་བ། བདེ་བར་བྱས་པ་ཤིན་ཏུ་ཉམས་དགའ་བ། འཇིག་རྟེན་འདི་དང་འཇིག་
<pb id="64.66b"/>
 རྟེན་ཕ་རོལ་ལ་ཕན་པ། ཚུལ་ཁྲིམས་ཀྱི་ལས་བྱས་པ་མ་ཟད་ཀྱི་བར་དུ་དེ་དེ་ན་བདེ་བ་མྱོང་ངོ་། །དེ་ཕྱིས་འདོད་པ་སྡུག་པ་ཡིད་དུ་འོང་བའི་གནས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་
ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན་དེ་ལས་དེ་དང་རྒྱུ་འཐུན་པར་ཡུལ་ཆེན་པོ་
ཤིན་ཏུ་འབྱོར་པ་དང་ལྡན་པ་དག་ཏུ་སྐྱེ་བར་འགྱུར་ཏེ། འདི་ལྟ་སྟེ། ཀ་ཤི་ཀ་དང་། ཀོ་ས་ལ་དག་ཏུ་རྒྱལ་རིགས་ཤིང་སཱ་ལ་ཆེན་པོ་ལྟ་བུ་དང་། བྲམ་ཟེའི་རིགས་ཤིང་སཱ་ལ་ཆེན་པོ་ལྟ་བུར་སྐྱེ་བར་འགྱུར་བ་མཐོང་ངོ་། །དེ་ནས་
ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷའི་འཇིག་རྟེན་ལ་རྟོག་པར་བྱེད་དེ། ལེགས་པར་བྱས་པའི་ལས་ཀྱི་མཐའ་སྤྱད་པ་གང་གིས་ཕྲེང་ཐོགས་ཀྱི་གནས་ཡིད་གཡོ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་
སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་ཚུལ་ཁྲིམས་དང་ལྡན་པར་གྱུར་པ་སེམས་པ་ཡོད་པ་ཡིད་གསལ་བས་ཞིང་བཟང་པོ་མངོན་པར་ཤེས་པ་གུས་ཤིང་སེམས་དང་བ་གང་གིས་སངས་རྒྱས་སམ། མཆོད་
རྟེན་ནམ། དགེ་འདུན་གྱི་གནས་ཕྱག་དར་ལེགས་པར་བྱས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཡིད་གཡོ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེའི་ལུས་ཤ་དང་། རུས་
པ་དང་། ཆུ་སེར་དང་བྲལ་བ་ལས་དྲི་བསུང་དཔག་ཚད་བརྒྱར་འབྱུང་ལ། ཇི་ལྟར་མེ་ལོང་ཤིན་ཏུ་གཡའ་མེད་པའི་ནང་དུ་ཐམས་ཅད་སྣང་བ་དེ་ལྟར་ལྷའི་ལུས་དེ་ལ་ལྷའི་རིས་དེ་ན་ཉེ་བར་གནས་པ་གང་ཡིན་པ་ཐམས་ཅད་སྣང་སྟེ། 
དེ་ལྟར་ལེགས་པར་བྱས་པའི་ལས་ཀྱི་འབྲས་བུ་ལ་ཉེ་བར་སྤྱོད་དོ། །གནས་དེ་དག་ན་ལྷའི་ཚལ་བཞི་ཡོད་དེ། འདི་ལྟ་སྟེ། སྐྱོན་མེད་པའི་ཚལ་དང་། གསལ་བའི་ཚལ་དང་། དྲི་ཞིམ་པའི་ཚལ་དང་། མེ་ཏོག་
<pb id="64.67a"/>
མན་ད་ར་བའི་ཚལ་ཏེ། མང་པོ་དེ་དག་ན་སྡོང་བུ་ནི་བཻ་དཱུརྱ། ཟེ་བ་ནི་དངུལ་ལས་བྱས་པའི་པད་མའི་རྫིང་ཡོད་ལ། བྱ་ངང་པ་དང་། ཀ་རན་ད་པ་དང་། ངུར་པ་སྒྲ་འབྱིན་པས་གང་བ། མེ་ཏོག་མདོག་དང་དྲི་སྣ་
ཚོགས་དང་ལྡན་པ་རྣམས་ཀྱིས་ཁེབས་པ་འདམ་རྫབ་ཀྱི་སྐྱོན་དང་བྲལ་བ། ཆུ་རྙོག་པ་དང་བྲལ་བ། ཉ་ལྕིབས་དང་བྲལ་བ། ཆུ་རྟག་ཏུ་དྲི་ཞིམ་པས་གང་བ་ཡིན་ནོ། །ཚལ་དེ་དག་ན་དུས་ཚིགས་རབ་ཏུ་དགའ་བར་བྱེད་པ་དྲུག་ཡོད་
ལ། བྱ་དག་བྱ་མོ་དང་ལྷན་ཅིག་འཁོད་པ་ཡང་སྣང་སྟེ། རྫིང་དུ་དོང་ནས་དགའ་བར་བྱེད་ཅིང་རང་གིས་བྱས་པའི་ལས་ལ་སྤྱོད་དོ། །ཤིང་ལྗོན་པ་དེ་དག་ཀྱང་དུས་ཚིགས་ཐམས་ཅད་དུ་རྟག་ཏུ་མེ་ཏོག་གིས་རྒྱས་ལ་རྙིས་པའི་སྐྱོན་དང་
བྲལ་བ་ཕན་ཚུན་འགྲན་པ་ལྟར་དུས་ཐམས་ཅད་དུ་མེ་ཏོག་རྒྱས་སོ། །དེ་ལྟར་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། ཚལ་དང་ཉེ་བའི་ཚལ་དེ་རྣམས་སུ་ལྷ་མོ་ཡིད་དུ་འོང་བ་རྒྱན་དང་ཆ་བྱད་དང་། སྤུད་པ་སྣ་ཚོགས་
ཐོགས་པ་རྣམས་ཀྱིས་ཡོངས་སུ་བསྐོར་ནས་འདོད་པ་སྡུག་པ་ཡིད་དུ་འོང་བའི་བདེ་བ་དག་མྱོང་བར་བྱེད་དོ། །སྲིད་པའི་ཡུལ་ལ་རྣམ་པར་ཆགས་ཤིང་དགའ་བ། ཡུལ་དྲུག་ལ་བློ་ཤིན་དུ་ཆགས་པ་དེ། ཆུའི་ནང་ན་ཉ་རྒྱའི་གསེབ་ཏུ་ཉ་
ཆུད་དེ་ཉ་རྒྱས་བསྡུས་པ་ལྟར་བདེ་བས་ནམ་ཆུང་ཟད་ཀྱང་སྐྱོ་བར་མི་བྱེད་དེ། དེ་ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་བའི་ལས་མ་ཟད་པ་དེ་སྲིད་དུ་དེ་ན་ལྷའི་བདེ་བ་རྣམ་པ་དུ་མ་ལ་སྤྱོད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་
བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་
དང་སྐལ་བ་མཉམ་པར་མིའི་ནང་དུ་སྐྱེས་ན། དེ་རང་གི་ལས་དང་རྒྱུ་འཐུན་པར་དེད་དཔོན་ཆེན་པོར་གྱུར་ཏེ། ཤིན་དུ་འབྱོར་པ་དང་ལྡན་པ་དང་རྒྱལ་པོས་ཀྱང་བཀུར་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་
<pb id="64.67b"/>
རྣམ་པར་སྨིན་པ་ཤེས་པ་དེ། ལྷ་ཕྲེང་ཐོགས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་ཕྲེང་ཐོགས་རྣམས་ཀྱི་གནས་གང་ན་ལྷ་འཁོད་པ་ཚལ་དང་ཉེ་བའི་ཚལ་ན་གནས་པ་ཞེས་བྱ་བ་ཇི་ལྟར་
འདུག་པ་མཐོང་ངོ་། །དེ་དག་ལས་གང་གིས་དེར་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་པ། སེམས་དང་བ། དགེ་འདུན་ལ་ཞིང་དུ་ཤེས་པ་གང་གིས་
ཆོས་གོས་བྱ་བའི་ཕྱིར་སེ་འབྲུ་གཅིག་ཕུལ་ལ། ཕུལ་ནས་ཀྱང་ཡང་དང་ཡང་དུ་སེམས་ཀྱིས་ཡོངས་སུ་སྤེལ་བར་བྱེད། རྗེས་སུ་དགའ་བར་བྱེད། བདག་ཉིད་ལ་བདག་ཉིད་རབ་ཏུ་དགའ་བར་བྱེད་ན། དེ་ལུས་དང་བྲལ་ནས་བདེ་
འགྲོ་མཐོ་རིས་ཀྱི་འཇིག་རྟེན་ཚལ་དང་ཉེ་བའི་ཚལ་གྱི་ནང་ན་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་དེ་ལྷའི་ཚལ་དང་ཉེ་བའི་ཚལ་ན་ནི་གནས། བདག་ཉིད་གར་དགའ་དགུར་ནི་འཆག་ཅིང་འགྲོ། ཆུ་ལ་
ཡང་མི་ནུབ་པར་འགྲོ་སྟེ། འདི་ལྟ་སྟེ། ཐང་ལ་འགྲོ་བ་བཞིན་དུ་འགྲོ་ལ། དེ་བཞིན་དུ་བར་སྣང་ལ་ཡང་ཐོགས་པ་མེད་པར་འགྲོའོ། །དེ་ཇི་སྐད་བསྟན་པའི་གནས་རྣམས་སུ་ལྷའི་ཕྲེང་བ་དང་། གོས་ནི་གྱོན་ཤིན་
དུ་བདེ་བ་དང་ནི་ལྡན། རང་དགའ་ཉམས་ཐག་ཏུ་གནས་ཤིང་དགའ་བར་ནི་བྱེད། ཚལ་དང་ཉེ་བའི་ཚལ་དང་། འབབ་ཆུ་དང་། ལྟེང་ཀ་ཉམས་དགའ་ཞིང་ཤིན་དུ་དྲི་ཞིམ་པ་སྣ་ཚོགས་ཀྱི་ནང་ན་ལྷ་མོའི་ཚོགས་
ཀྱིས་ནི་ཡོངས་སུ་བསྐོར། ཉི་མ་གཉིས་པ་ལྟར་རང་གི་གཟི་བརྗིད་ཀྱིས་འབར་ཞིང་ལྷའི་བདེ་བ་རང་གིས་བྱས་པའི་རྒྱུ་ལས་བྱུང་བ། རྒྱུའི་སྟོབས་དང་འབྲེལ་པ་ལ་ཉེ་བར་སྤྱོད་པར་བྱེད་དེ། གཞན་གྱིས་བྱས་ལ་
གཞན་སྤྱོད་པ་ནི་མེད་དོ། །རང་གིས་བྱས་པའི་ལས་ཀྱི་འབྲས་བུ་ལ་སྤྱོད་པ། ལས་ཀྱིས་ངེས་པར་འབྱུང་བའི་སྲོག་ཆགས་རྣམས་ལེགས་པར་བྱས་པས་ནི་ལྷ་དང་མི་རྣམས་ཀྱི་ནང་དུ་སྐྱེ་བར་འགྱུར་ལ་ཉེས་པར་
<pb id="64.68a"/>
བྱས་པས་ནི། སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །ལེགས་པར་བྱས་པའི་ལས་ཀྱིས་དེར་སྐྱེས་པ་དེ་ཇི་སྲིད་དུ་ལེགས་པར་བྱས་པའི་ལས་ཟད་པར་མ་གྱུར་
པ་དེ་སྲིད་དུ་དེ་ན་བདེ་བ་ལ་སྤྱོད་པར་བྱེད་དོ། །དེ་ཕྱིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་
ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་སྐྱེ་བོ་ཚལ་ན་གནས་པ་རྣམས་ཀྱི་ནང་ན་འབྱོར་པ་དང་ལྡན་ཞིང་གཞན་གྱིས་གནོད་པ་མེད་
ལ་རང་དགར་ལོངས་སྤྱོད་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ཕྲེང་ཐོགས་རྣམས་ཀྱི་གནས་བཅུ་མ་ལུས་པར་བརྟགས་ནས། ལྷ་གཞན་ལག་ན་ཡོལ་གོ་
ཐོགས་ཤེས་བྱ་བ་དག་ལ་རྟོག་པར་བྱེད་དོ། །ལྷ་དེ་རྣམས་ཀྱི་གནས་གང་ན་གནས་པ་རང་དགའ་ཞིང་རང་གི་ཡིད་དང་འཐུན་པར་འདོད་པ་ཇི་ཙམ་ཡོད་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་
ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ཀྱང་བཅུ་ཡོད་དེ། འདི་ལྟ་སྟེ། པད་མའི་ནང་ན་རྒྱུ་བ་དང་། བུང་བའི་སྒྲ་སྙན་པ་དང་། སྒྲ་ལ་ཆགས་པ་དང་། དྲིས་དྲེགས་དགའ་དང་། རླུང་ལ་སྤྱོད་པ་དང་། མེ་ཏོག་ཕྲེང་
དགའ་དང་། ཀུན་དུ་ལྟ་བ་དང་། རྟག་ཏུ་དགའ་བ་དང་། དྲི་ལ་ཆགས་པ་དང་། སྤྱི་གཙུག་ཐར་ཏེ། ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ནི་བཅུ་པོ་འདི་དག་ཡིན་ནོ། །ས་དེ་རྣམས་ན་ལྷ་དག་ལས་སོ་སོར་བྱས་
པ་གང་གིས་ལྷའི་འཇིག་རྟེན་དུ་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་ཅིང་ལེགས་པར་བྱས་པའི་ལས་ཀྱི་མཐའ་སྤྱད་པ་སེམས་བསྒོམས་པའི་ཡིད་དང་ལྡན་
<pb id="64.68b"/>
པ་གང་གིས་སངས་རྒྱས་དང་། ཆོས་དང་། དགེ་འདུན་ལ་ཕྱག་འཚལ་ལོ་ཞེས་ལན་གསུམ་བརྗོད་ན། དེ་དེར་མཐར་ཤིན་དུ་མྱ་ངན་ལས་འདའ་བར་འགྱུར་བའི་ལས་སྐྱེད་པ་ཡིན་ཏེ། མིའི་གནས་སྐབས་ཀྱི་རྣམ་
པར་སྨིན་པ་གང་ཡིན་པ་དེ་ནམ་འཆི་བའི་དུས་བྱས་ནས་ལུས་དང་བྲལ་ན་བདེ་འགྲོ་མཐོ་རིས་ཀྱི་འཇིག་རྟེན་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་པད་མའི་ནང་ན་རྒྱུ་བ་ཞེས་བྱ་བ་དེར་སྐྱེ་བར་འགྱུར་རོ། །དེར་སྐྱེས་ནས་ཀྱང་
དེའི་གནས་དེ་ནི་ཡོན་ཏན་ལྔ་དང་ལྡན་པའི་རོ་ཤིན་དུ་ཞིམ་པ་ལ་ཆགས་པའི་མིག་མི་འཛུམས་པ། ལུས་ཉི་མ་ལྟར་གསལ་བ། ལྷའི་འདོད་པ་དང་སྡུག་པ་དང་ཡིད་དུ་འོང་བ་ལ་མངོན་པར་དགའ་བ། བྱ་ཆུ་སྐྱར་གྱི་མདོག་ལྟ་
བུའི་པད་མ་ཀུན་གྱིས་མཛེས་པར་བྱས་ལ། པད་མ་དེ་དང་ནམས་ཀྱང་ཞུམ་པར་མི་འགྱུར་བ་དང་། པད་མ་རེ་རེ་ལས་ཀྱང་ལྷའི་དྲི་དཔག་ཚད་ཙམ་དུ་འབྱུང་སྟེ། དེས་ལྷའི་དྲི་དེ་དག་ཐམས་ཅད་དང་། གཞན་ཡང་མེ་ཏོག་རྣམ་
པ་སྣ་ཚོགས་ཀྱི་དྲི་རྣམས་ཟིལ་གྱིས་གནོན་པར་བྱེད་པ་དང་། བུང་བ་ཁ་དོག་སྣ་ཚོགས་ཅན་ཁ་ཅིག་གསེར་གྱི་བྱ་ལྟ་བུར་འདུག་ལ། ཁ་ཅིག་མ་ཧེའི་མིག་གི་མདོག་ལྟ་བུ་དང་། ཁ་ཅིག་བཻ་དཱུརྱའི་མདོག་ལྟ་བུར་འདུག་པ་
དག་སྒྲ་རྣམ་པ་སྣ་ཚོགས་འབྱིན་ཏེ། དེའི་ཁྱད་པར་ནི་མི་རྣམས་ཀྱིས་ལེགས་པར་བསླབས་པའི་པི་བང་གི་སྒྲ་འབྱིན་པ་ན། ཤིན་དུ་སྙན་ཅིང་ལྷག་པར་དགའ་བར་བྱེད་པའི་སྒྲ་ཀུན་དུ་གང་བར་འབྱུང་བ་དག་འབུམ་གྱི་ཆར་
ཡང་མི་ཕོད་དོ། །དེ་ཅིའི་ཕྱིར་ཞེ་ན། ལྷའི་འདོད་པ་ལ་མི་ཡིས་དཔེར་བྱར་མེད་པའི་ཕྱིར་ཏེ། མི་གང་གིས་ཀྱང་ལྷའི་སྒྲ་མཉན་པར་མི་ནུས་སོ། །དེ་ཅིའི་ཕྱིར་ཞེ་ན། འཁོར་ལོས་སྒྱུར་བ་དང་། འདོད་ཆགས་
དང་བྲལ་བ་མ་གཏོགས་པར་དེ་ལ་མིའི་འཇུག་པའི་ཡུལ་མ་ཡིན་ནོ། །འདི་ལྟར་འཁོར་ལོས་སྒྱུར་བ་ནི་སྟོབས་དང་ལྡན་ལ་དབང་པོ་རྣམས་ཀྱང་སྟོབས་དང་ལྡན་པས་ལྷ་དང་མིའི་འདོད་པ་ལ་སྤྱོད་པར་ནུས་སོ། །འདི་ལྟར་འདོད་
<pb id="64.69a"/>
ཆགས་དང་བྲལ་བ་ནི་དེའི་དབང་པོ་དགའ་བར་འགྱུར་བ་ཡང་མེད་ལ་གཡོ་བ་ཡང་མེད་དེ། དེ་ལྟར་དེ་ན་བུང་བའི་སྒྲ་འབྱུང་བ་དག་དེས་མཉན་པར་ནུས་སོ། །དུད་འགྲོར་གྱུར་པ་སེམས་རྨོངས་པར་གྱུར་པ་རྣམས་ཀྱི་སྒྲ་ཡང་དེ་ལྟ་བུ་
ཡིན་ན། འདོད་པ་ལ་སེམས་ཆགས་པའི་ལྷའི་ཚོགས་རྣམས་ཀྱི་གླུ་དབྱངས་དང་སྒྲ་ལྟ་སྨོས་ཀྱང་ཅི་དགོས་ཏེ། དཔེ་མེད་པ་ཡིན་ལ། འདི་ལྟར་སྒྲ་ལ་ཆགས་པར་བྱེད་པ་ལ་ཡང་སྐྱོ་བར་མི་འགྱུར་ཞིང་། གཟུགས་དང་། དྲི་དང་། 
རོ་དང་། རེག་བྱ་རྣམས་ཀྱིས་ཀྱང་དེ་དང་མི་མཐུན་པར་སྐྱོ་བར་མི་བྱེད་དོ། །དེ་ལྟར་དེ་སྒོ་དུ་མ་དེ་དང་། སྲེད་པའི་སྒོའི་ཐབས་དུ་མའི་བདེ་བ་དེ་དག་ལ་ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་བའི་ལས་མཐོ་རིས་སུ་སྐྱེས་པ་ཟད་པར་མ་
གྱུར་པ་དེ་སྲིད་དུ་སྤྱོད་པར་བྱེད་དོ། །དེ་ཕྱིས་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། 
མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་གྲོང་ཁྱེར་དུ་གྲོང་གི་བདག་པོ་ཤིན་དུ་འབྱོར་པ་དང་ལྡན་པ་འམ་ཚོང་དཔོན་དུ་འགྱུར་ལ་གཞན་དུ་ཡང་རྒྱུ་དང་རྐྱེན་དེ་དང་གཞི་དེས་མཐར་མྱ་ངན་ལས་
འདས་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་
གནས་བུང་བའི་སྒྲ་སྙན་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་ཚུལ་ཁྲིམས་དང་ལྡན་ཞིང་ཤེས་རབ་དང་ལྡན་
པ་སེམས་པས་བསྒོམས་པའི་སྙིང་དང་། སྙིང་རྗེས་བརླན་པའི་ཡིད་སེམས་ཅན་ལ་ཕན་པར་ཞུགས་པས་མཆོད་རྟེན་ལ་རོལ་མོའི་སྒྲ་དང་དྲིས་མཆོད་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་ལག་ན་ཡོལ་
<pb id="64.69b"/>
གོ་ཐོགས་པ་རྣམས་ཀྱི་གནས་བུང་བའི་སྒྲ་སྙན་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་རང་གི་ལས་ཀྱི་འབྲས་བུ་ལ་གནས་པ་དེ་སིལ་སྙན་དང་། གླུ་དབྱངས་དང་། བྲོ་གར་དང་། རྒོད་པ་དང་། འཇོ་བ་དང་། ཉམས་དགའ་
བ་རྣམ་པ་སྣ་ཚོགས་ཀྱི་བདེ་བ་ལ་སྤྱོད་པ་པད་མའི་དྲིས་མྱོས་པའི་ལྷ་མོ་གླུ་དབྱངས་ཐོས་ན་ཡིད་འཕྲོག་པར་བྱེད་པའི་དབྱངས་ལ་ནི་ཉན། བདེ་བར་གནས་པའི་ཀུན་དགའ་ར་བ་ན་ཉེ་བར་སྤྱོད་པའི་ལྷ་མོའི་ཚོགས་དུ་མ་དག་ནི་དབྱངས་ཀྱི་
སྒྲ་འབྱིན། མེ་ཏོག་རྣམ་པ་སྣ་ཚོགས་འདྲེས་པའི་དྲིའི་ངད་ཀྱིས་ནི་ལུས་ལ་རེག་ཅིང་ཞིམ་པ་དུ་མས་མཛེས་པར་བྱས་པའི་རི་རབ་ཀྱི་རྩེ་མོ་རྣམས་ལ་སྡུག་པ་ཐོས་ན་ཤིན་དུ་དགའ་བར་བྱེད་པ་རྣམས་དང་ལྷན་ཅིག་རྣམ་པར་རྒྱུ་ཞིང་
གནས་ལ་དགའ་བར་བྱེད་དོ། །དེ་ལྟར་ལེགས་པར་བྱས་པའི་ལས་ཀྱི་འབྲས་བུ་ལ་ཉེ་བར་སྤྱོད་པ་མངོན་པར་མཐོང་ནས། དགེ་བའི་ལས་ལ་སྟོད་ཅིང་འདི་ལྟར་ཚིགས་སུ་བཅད་དེ་སྨྲས་པ། ལས་འདི་དག་ནི་ལྷ་ཡི་ཡུལ། །
གསུམ་གྱི་ཐེམ་པའི་སྐས་སུ་གྱུར། །དེ་ལ་འཛེག་པའི་མི་རྣམས་ནི། །ལྷ་ཡུལ་བདེ་བ་འབྱུང་བར་འགྲོ། །ངག་ལ་རྣམ་པ་བཞི་བསྡམས་ཏེ། །ལུས་ལས་བྱུང་བ་རྣམ་གསུམ་མོ། །ཐེམ་སྐས་བདུན་ལ་འཛེགས་
ནས་སུ། །ལྷ་ཡུལ་གསུམ་དུ་འགྲོ་བར་བྱེད། །ཚུལ་ཁྲིམས་སྤྱོད་པ་ཤིན་དུ་བདེ། །ནོར་སྤྱོད་དེ་ལྟར་བདེ་བ་མིན། །ནོར་གྱིས་མི་ནི་འགྲིབ་བྱེད་ལ། །ཚུལ་ཁྲིམས་ཀྱིས་ནི་འགྲིབ་མི་བྱེད། །དེས་ནི་མི་དག་
ལེགས་པར་བྱེད། །སོ་སོ་དག་ཏུ་འང་དེ་མཛེས་སོ། །དེ་བས་མཐོ་རིས་འགྲོ་བ་ལ། །ཐུབ་མཆོག་རྣམས་ཀྱིས་དགེ་བར་བསྔགས། །སྐྱེས་བུ་དགེ་བ་སྤྱོད་པ་རྣམས། །སྐྱེད་མོས་ཚལ་དུ་འགྲོ་བ་
བཞིན། །ལྷ་ཡི་འཇིག་རྟེན་དུ་མར་དེ། །བདེ་བ་རྣམས་ཀྱི་འབྱུང་ཁུང་མཆོག །རང་གི་ལུས་ལས་བྱུང་བ་ཡི། །འོད་ཀྱིས་དེ་དག་འབར་བ་ན། །རང་གི་ལས་ཀྱིས་བཀུར་བ་རྣམས། །མཐོ་རིས་གནས་ན་
<pb id="64.70a"/>
དགའ་བར་བྱེད། །རྟག་ཏུ་དགའ་བར་གནས་པ་དང་། །རྟག་ཏུ་བདེ་བར་གནས་པ་ཡི། །ལྷ་གང་ཡིན་པ་ལྷ་ཡི་གནས། །དེ་ན་ཚུལ་ཁྲིམས་བྱེད་རྒྱུ་ཡིན། །ཚུལ་ལྡན་དེ་ཡི་ཚུལ་ཁྲིམས་ནི། །དུ་མ་འང་ལེགས་པར་
བསྲུངས་པ་ཡིན། །འབྲས་བུ་མཐོ་རིས་སྨིན་པར་འགྱུར། །དེ་བས་ཚུལ་ཁྲིམས་རྟག་ཏུ་སྤྱོད། །ཚུལ་ཁྲིམས་མཐོ་རིས་སྐས་ཡིན་ལ། །བད་རྒྱུ་འབྱུང་བའི་གནས་ཡིན་ནོ། །ཚུལ་ཁྲིམས་སྤངས་པའི་མི་དག་ནི། །གང་
དུ་འང་བདེ་བ་མི་འཐོབ་པོ། །ཚུལ་ཁྲིམས་ཆུ་ནི་དང་བ་དང་། །ཀུན་དུ་རྣམ་པར་གང་བ་ཡིས། །ཁྲུས་བྱས་མི་དག་ལྷ་ཡི་གནས། །ལྷ་ཡི་འཇིག་རྟེན་འགྲོ་བར་འགྱུར། །ལྷ་ཡི་ཕྲེང་བ་རྒྱན་རྣམས་དང་། །ལྷ་ཡི་བདེ་བ་
ལྡན་པ་གང་། །དེ་ཀུན་དགེ་བའི་རྒྱུ་ལས་བྱུང་། །ལྷ་ཡི་གནས་ན་དགའ་བར་བྱེད། །གང་ཞིག་ལྷ་མོས་ཡོངས་བསྐོར་དང་། །གང་ཞིག་ཉི་ཟླ་འདྲ་བ་རྣམས། །དེ་ཀུན་དགེ་བའི་རྒྱུ་ལས་བྱུང་། །ལྷ་དག་ལྷ་ཡི་ནང་ན་དགའ། །
གང་ཞིག་བསམས་ན་འབྱུང་བྱེད་པ། །བྱུང་ནས་ཀྱང་ནི་འགྲིབ་མེད་ཅིང་། །དགེ་བ་རྟག་ཏུ་འཕེལ་འགྱུར་བ། །དེ་ཀུན་དགེ་བའི་རྒྱུ་ལས་བྱུང་། །གང་ཞིག་ཚུལ་ཁྲིམས་རྗེས་སུ་འཇུག །བདེ་བ་དག་ནི་གྲངས་མེད་ལ། །ཐམས་
ཅད་དུ་ནི་འཕེལ་བྱེད་ལ། །མི་ཡིས་ཐམས་ཅད་འཐོབ་པར་འགྱུར། །རྟག་ཏུ་དགེ་བ་སྤྱོད་པའི་མི། །རྒྱལ་པོས་ཀྱང་ནི་རྟག་ཏུ་བཀུར། །དགེ་བས་མི་ནི་དགེ་བར་འགྱུར། །དེ་བས་ཚུལ་ཁྲིམས་རྟག་ཏུ་སྤྱོད། །དགེ་བ་སྤྱོད་པ་
རྟག་ཏུ་དུལ། །འབྱུང་པོ་ཀུན་ལ་སྙིང་བརྩེ་མཆོག །རྟག་ཏུ་སྦྱིན་དང་བྱམས་ལྡན་པ། །ལྷ་དག་འདུ་བའི་གནས་སུ་འགྲོ། །སྲོག་གཅོད་པ་ལས་ལྡོག་པ་དང་། །སེམས་ཅན་ཀུན་ལ་སྙིང་བརྩེ་མཆོག །ཡང་དག་ལས་ཀྱི་
མཐའ་ལྡན་པ། །ལྷ་དག་འདུ་བའི་གནས་སུ་འགྲོ། །མ་བྱིན་ཆུང་ཟད་ལེན་མི་བྱེད། །སྦྱིན་ལ་འང་དེ་ནི་རྟག་ཏུ་དགའ། །བློ་ལྡན་བློ་གྲོས་དབང་པོ་ཞི། །ལྷ་དག་འདུ་བའི་གནས་སུ་འགྲོ། །གང་ཞིག་ལོག་པར ་
<pb id="64.70b"/>
གཡེམ་དང་བྲལ། །ཡང་དག་ལམ་ལ་རྟག་ཏུ་དགའ། །མྱ་ངན་འདས་ལ་སོམ་ཉི་མེད། །ལྷ་རྣམས་ཀྱི་ནི་ནང་དུ་འགྲོ། །གང་ཞིག་འཐུངས་ན་སྐྱེས་བུ་དག །ཡིད་ལ་མི་དགའ་མང་བྱེད་པ། །ཆང་སྤངས་ཤིན་དུ་བརྟན་པ་དག ། 
ལྷ་རྣམས་ཀྱི་ནི་ནང་དུ་འགྲོ། །བདེ་བ་དུ་མ་སྐྱེད་བྱེད་ཅིང་། །ཐམས་ཅད་དབུགས་ནི་འབྱིན་བྱེད་པ། །ཚུལ་ཁྲིམས་ལེགས་པར་སྤྱད་བྱ་ཞིང་། །ཉེས་པ་བྱས་པ་འང་རྣམ་པར་སྤོངས། །དེ་ལྟར་དགེ་སློང་དེས་བདེ་བ་འབྱུང་བ་རྣམ་
པ་དུ་མ་དག་མངོན་པར་མཐོང་ནས་བུང་བ་སྒྲ་སྙན་གྱི་ལྷ་རྣམས་ལ་མངོན་པར་བསྟོད་དོ། །དེ་ལྟར་ལྷ་དེ་དག་ལྷའི་འཇིག་རྟེན་དུ་གཏོགས་པའི་བུང་བ་མང་པོ་རྣམས་ཀྱིས་སྒྲ་སྙན་པ་འབྱིན་པ་ན། ཇི་སྲིད་དུ་དེའི་འདོད་པ་སྡུག་
པ་ཡིད་དུ་འོང་བའི་ལས་ཟད་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། 
ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་མེ་ཏོག་གི་ཕྲེང་བ་བཟང་པོ་ཐོགས་ཤིང་རྟག་དུ་བདེ་བ་དང་ལྡན་པ་དང་། གནོད་པ་མེད་པར་
གནས་པ་དང་། ཡུན་རིང་དུ་འཚོ་བ་དང་། ལོངས་སྤྱོད་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ལ་རྟོག་པར་བྱེད་དེ། 
དེས་ཐོས་པ་ལས་བྱུང་བའི་ཤེས་པས་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་སྒྲ་ལ་ཆགས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་
ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་ཅིང་སེམས་ཤིན་དུ་བསྒོམས་པ་གང་གིས་སངས་རྒྱས་གཟི་བྱིན་དཔག་ཏུ་མེད་པ་དང་ལྡན་པ་ལ་གདུགས་ཕུལ་ན། དེ་ལུས་དང་བྲལ་ནས་བདེ་འགྲོ་
<pb id="64.71a"/>
མཐོ་རིས་ཀྱི་འཇིག་རྟེན་སྒྲ་ལ་ཆགས་པ་ཞེས་བྱ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལྷའི་བདེ་བ་དང་ལྡན་པ་དེ་གསེར་དང་། དངུལ་དང་། བཻ་དཱུརྱའི་རི་རྣམ་པ་སྣ་ཚོགས་ལ་རྒྱུ་བ་དག་ལ་བདེ་བ་
རྣམ་པ་སྣ་ཚོགས་འབྱུང་སྟེ། ལྷ་མོའི་ཚོགས་ཀྱིས་ཡོངས་སུ་བསྐོར་བ་འཁོར་དང་བཅས་པ་དག་རིན་པོ་ཆེ་སྣ་བདུན་གྱི་རིའི་རྩེ་མོ་རྣམས་སུ་རྒྱུ་ཞིང་རོལ་མོའི་ཚལ་ཞེས་བྱ་བའི་ཚལ་དེར་འཇུག་པར་བྱེད་དོ། །ལྷའི་ཕྲེང་བ་དང་། གོས་
གྱོན་པ་མེ་ཏོག་གི་ཕྲེང་བ་དང་། ཕྱེ་མ་དང་། བྱུག་པ་དང་ལྷན་ཅིག་སྐྱེས་པའི་དྲིས་རྣམ་པར་བརྒྱན་པ་དེ་རེས་འགའ་སྤོས་ཀྱི་ཚལ་ཞེས་བྱ་བ་ཤིང་ལྗོན་པ་སྣ་ཚོགས་ཀྱིས་མཛེས་པར་བྱས་པའི་ཚལ་དུ་ཡང་འཇུག་པར་བྱེད་དོ། །ཚལ་དེ་
ན་ཆུ་བོ་དང་། འབབ་ཆུ་དང་། ལྟེང་ཀ་དང་། པད་མའི་རྫིང་དང་། ཤིང་ལྗོན་པས་མཛེས་པར་བྱས་པ་ཡིན་ཏེ། རྣམ་པ་ཇི་ཙམ་དུ་བྱ་འདབ་ཆགས་ཀྱིས་མཛེས་པར་བྱས་པའི་རྣམ་པ་དེ་ཙམ་དུ་འོད་གང་གིས་སྡུག་པ་ལྟ་
བུར་ལྷའི་འོད་སྟོང་དང་། འོད་ཀྱི་རྣམ་པ་གཞན་ཡང་སྔོན་པོ་དང་། སེར་པོ་དང་། བཙོད་ཀའི་མདོག་ཏུ་འབྱུང་སྟེ། ཚལ་དེ་ཁ་དོག་བཟང་པོ་ཡིན་ནོ། །ལས་ཀྱི་མཐའ་སྤྱད་པ་ལ་ཞུགས་པའི་ཚལ་དེ་ན་མེ་ཏོག་དུ་མས་
བསྒོས་པ་དྲི་ཤིན་དུ་ཞིམ་པའི་དྲི་ངད་དང་པོར་རྫི་འབྱུང་སྟེ། གང་གི་ཚེ་རྫི་དེས་ལོ་མ་དེ་དག་ལ་ཕོག་པར་གྱུར་པ་དེའི་ཚེ་རྫིས་ཕོག་པའི་ལོ་མ་ཕན་ཚུན་རེག་པ་ལས་རོལ་མོའི་སྒྲ་འབྱུང་སྟེ། དེའི་ཁྱད་པར་ནི་ལྷ་མ་ཡིན་གྱི་
གནས་ན་སྤྱོད་པའི་རོལ་མོ་དག་བཅུ་དྲུག་གི་ཆར་ཡང་མི་ཕོད་པའི་རྣམ་པ་དེ་ལྟ་བུ་དག་འབྱུང་ངོ་། །གང་གི་ཚེ་ལོ་མ་རེ་རེ་ལ་ཕོག་པ་དེའི་ཚེ་ཡང་རོལ་མོའི་སྒྲ་ཤིན་དུ་ཆགས་སུ་རུང་བ་འབྱུང་སྟེ། དེ་སིལ་སྙན་ཡན་ལག་ལྔ་འབྱོར་
ཅིང་ལྡན་པར་གྱུར་ལ། ཡུལ་ཤིན་ཏུ་ཉམས་དགའ་ཞིང་ཡིད་དུ་འོང་བ་རྣམས་ཀྱིས་མྱོས་སོ། །དེ་ནས་ཡང་ལོ་མའི་རོལ་མོའི་སྒྲ་དེས་སྲེད་པ་ལ་ཆགས་ཤིང་དགའ་བ་བག་མེད་པ་བརྒྱ་སྙེད་ལ་གནས་པར་བྱེད་དོ། །སྒྲ་ལ་
<pb id="64.71b"/>
ཆགས་པ། སྒྲ་ལ་ཞེན་པ། སྒྲས་བསླུས་པ་དེ། ཇི་སྲིད་དུ་དེའི་འདོད་པ་སྡུག་པ་ཡིད་དུ་འོང་བའི་ལས་བྱས་ཤིང་བསགས་པ་ཟད་པར་མ་གྱུར་པ་དེ་སྲིད་དུ། སྒྲ་དང་དྲི་དང་རོ་དང་རེག་བྱ་ཁྱད་པར་དུ་སྡུག་པ་དག་མྱོང་བར་
བྱེད་དོ། །དེ་ཕྱིས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ། མི་རྣམས་
དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རོལ་མོ་ལ་མངོན་པར་དགའ་བར་འགྱུར་ཞིང་ནོར་དང་། འབྲུ་དང་། ཁྱིམ་དང་ཆུང་མ་ཤིན་དུ་འབྱོར་བ་དང་། ཡུན་རིང་དུ་འཚོ་བ་དང་། རྒྱལ་པོའི་
ཕོ་བྲང་དུ་ཡང་བཀུར་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ལ་རྟོག་པར་བྱེད་དེ། དེར་ལྷ་དག་ལས་གང་གིས་སྐྱེ་བར་
འགྱུར་མིང་ནི་ཅི་ཞས་བྱ་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན་ལྷའི་འཇིག་རྟེན་ན་ལྷ་རྣམས་ཀྱི་གནས་དྲིས་དྲེགས་དགའ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་
འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་ཤིན་དུ་ཚུལ་ཁྲིམས་དང་ལྡན་པ། སེམས་ཡོངས་སུ་བསྒོམས་པ་གང་གིས་མཆོད་རྟེན་གྱི་བུམ་པ་འམ་གདུགས་ལ་དྲི་ཆབ་ཕུལ་ན། 
དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་དྲིས་དྲེགས་དགའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལྷའི་བདེ་བ་དང་ནི་ལྡན། བདེ་བ་དཔེ་མེད་པའི་ཁ་ཟས་ལ་ནི་རྟེན། ལྷའི་བདུད་རྩིའི་ཟས་
ཀྱིས་ནི་ཚིམ། ལུས་དང་ཡིད་ཀྱི་གདུང་བ་དང་ནི་བྲལ། ལྷའི་ཕྲེང་བ་དང་། གོས་གྱོན་པ་རྟག་དུ་སིལ་སྙན་ཡན་ལག་ལྔས་རྩེན་ཅིང་། རྒོད་པ་དང་། དགའ་བ་དང་། རྩེ་བའི་གྲོགས་དང་ལྡན་པ་ལྷ་མོའི་ཚོགས་
<pb id="64.72a"/>
རྣམས་ནི་གླུ་དབྱངས་ལེན། ཉིན་གཅིག་བཞིན་རྒྱུན་མི་ཆད་པར་རི་སུལ་ལས་ཆུའི་ཤུགས་འབབ་པ་ལྟར་བདེ་བ་རྣམས་ནི་འཕེལ། ནོར་བུ་མཐོན་ཀ་དང་། སྤུག་དང་། དངུལ་གྱི་རིའི་རྩེ་མོ་རྣམས་སུ་
དགའ་བར་བྱེད་ཅིང་། ཆུ་བོ་དང་། འབབ་ཆུ་དང་། ལྟེང་ཀ་རྣམ་པ་སྣ་ཚོགས་ནི་མཐོང་། ཚལ་གྱི་ནང་ན་གནས་པ་བྱ་དང་ཁུ་བྱུག་རྣམས་ཀྱང་མཐོང་སྟེ། ལྟ་བ་དུ་མའི་ཟི་ལང་བར་ལྟ་བ། ཚལ་དང་ནགས་ཚལ་
ཡིད་དུ་འོང་བ་རྣམས་སུ་ལྟ་བར་བྱེད་ཀྱང་། སེམས་ཚིམ་པ་མེད་པ་དག་ལྷའི་འཇིག་རྟེན་དེ་ན་གནས་སོ། །ཆུ་བོ་དང་། འབབ་ཆུ་དང་། ལྟེང་ཀ་དང་། ཚལ་དང་ཉེ་བའི་ཚལ་རྣམས་ན་མཐོ་རིས་ཀྱི་ཆུའི་རོ་གང་དང་གང་
འབྱུང་བ་དག་ནི་འདི་ལྟར་འཛམ་བུའི་གླིང་ན་ལེགས་པར་བྱས་པའི་ལས་ཀྱིས་དགུན་ཆང་དང་སྦྱར་བའི་ཆང་དང་། ཤ་ཁ་རའི་ཆང་གི་རོ་འབྱུང་བ་རྣམ་པ་དེ་ལྟ་བུར་འབྱུང་ངོ་། །དེ་ལྟར་ལེགས་པར་བྱས་པའི་ལས་ཀྱི་མཐའ་
སྤྱད་པ་དེ། ལྷའི་འཇིག་རྟེན་དེ་ན་ཇི་སྲིད་དུ་དེའི་ལེགས་པར་བྱས་པའི་ལས་ཟད་པར་མ་གྱུར་པ་དེ་སྲིད་དུ་ལྷ་མོའི་ཚོགས་དུ་མས་ཡོངས་སུ་བསྐོར་བ་དག་དང་དགའ་བར་བྱེད་དོ། །དེ་ཕྱིས་དེ་ནས་འཆི་བར་འགྱུར་ཏེ་ཤི་ནས་
ཀྱང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་མ་སྐྱེས་ལ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་
བྲན་ཁྱིམ་བདོག་ཅིང་ནོར་དང་འབྲུ་མང་པོ་ཀུན་ནས་གང་བར་འགྱུར་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་ལ་རྟོག་པར་བྱེད་དེ། 
དེས་ཐོས་པ་ལས་བྱུང་བའི་ཤེས་པས་ལྷ་ལག་ན་ཡོལ་གོ་ཐོགས་པ་རྣམས་ཀྱི་གནས་རླུང་གི་རྒྱུ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་
<pb id="64.72b"/>
བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པར་གྱུར་ཅིང་། སེམས་ཡོངས་སུ་བསྒོམས་པའི་སྙིང་རྗེ་དང་ལྡན་པ་གང་གིས་ཚ་བས་གདུངས་པའི་དགེ་སློང་རྣམས་ལ་རླུང་ཡབ་ཀྱིས་རླུང་གཡབས་ཏེ། གང་
གིས་རླུང་འབྱུང་བ་རེག་ན་བདེ་བ་ཀུ་ཤི་རའི་དྲི་དང་འདྲེས་པས་དགེ་སློང་ཤིན་དུ་ཚ་བས་གདུངས་པ་དེ་རྣམས་རླུང་དེས་བསམ་གཏན་དང་། ཁ་ཏོན་འདོན་པ་དང་འཇུག་པར་བྱ་བ་དག་བྱེད་པར་ནུས་ན། སྦྱིན་བདག་དེ་ལས་
བྱས་པའི་རྐྱེན་དེས་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་རླུང་ལ་སྤྱོད་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་དེ་ལ་རླུང་དྲི་ཞིམ་པ་དཔེ་མེད་པ་ལྡང་
ངོ་། །གང་རྒྱལ་ཆེན་བཞིའི་ལྷ་རྣམས་ཀྱི་རླུང་དཔེ་མེད་པ་ལྡང་བ་འབའ་ཤིག་ཏུ་མ་ཟད་ཀྱི། ལྷའི་རིས་གཞན་ནས་རླུང་ལངས་པའི་དྲི་འབུམ་འགྱུར་དུ་ཞིམ་ལ། ཤིན་དུ་བསིལ་བར་ཡང་ལྡང་སྟེ། རྣམ་པར་སྨིན་པ་བཟང་
པོ་གཅིག་དང་། གཉིས་དང་། གསུམ་དང་། བཞི་དང་། ལྔ་འགྱུར་དུ་འབྱུང་ངོ་། །དེར་རྒྱལ་ཆེན་བཞི་པ་རྣམས་ཀྱི་རླུང་ནི་ཉིས་འགྱུར་དུ་འབྱུང་ངོ་། །རྒྱལ་ཆེན་བཞི་པ་རྣམས་ལས་ལྷག་པར་སུམ་བཅུ་རྩ་གསུམ་
པ་རྣམས་ཀྱི་སུམ་འགྱུར་དུ་འབྱུང་ངོ་། །སུམ་བཅུ་རྩ་གསུམ་པ་རྣམས་ལས་ལྷག་པར་འཐབ་བྲལ་བ་རྣམས་ཀྱི་བཞི་འགྱུར་དུ་འབྱུང་ངོ་། །འཐབ་བྲལ་བ་རྣམས་ལས་ལྷག་པར་དགའ་ལྡན་པ་རྣམས་ཀྱི་ལྔ་འགྱུར་དུ་
འབྱུང་ངོ་། །དགའ་ལྡན་པ་རྣམས་ལས་ལྷག་པར་འཕྲུལ་དགའ་བ་རྣམས་ཀྱི་དྲུག་འགྱུར་དུ་འབྱུང་ངོ་། །དེ་དག་པས་ཀྱང་ལྷག་པར་གཞན་འཕྲུལ་དབང་བྱེད་རྣམས་ཀྱི་ཡང་འབྱུང་སྟེ། དེ་ལྟར་སེམས་ཅན་རྣམས་ཀྱི་
ལས་ཀྱི་བྱེ་བྲག་ལས་འགྲོ་བའི་རིས་ཀྱི་བྱེ་བྲག་ཏུ་འགྱུར་རོ། །ལས་བྱས་པ་དེ་དག་མངོན་པར་མཐོང་ནས། ལེགས་པར་བྱས་པའི་ལས་དེས་རླུང་ལ་སྤྱོད་པའི་ལྷ་དེ་རྣམས་ལ། ལྷའི་རིས་དྲུག་ན་རླུང་ལངས་པ་
<pb id="64.73a"/>
དཔེ་མེད་པ་དྲི་ཞིམ་པ་བདེ་བ་གང་ཡིན་པ་དེ་དག་ལྡང་ངོ་། །རླུང་དེ་དག་གི་མཐུ་གཅིག་ཅིག་བཤད་པར་བྱ་སྟེ། འདི་ལྟར་དེའི་མཐུ་ཐམས་ཅད་ནི་བཤད་པར་མི་ནུས་སོ། །ལྷ་དེ་རྣམས་ཀྱི་རླུང་དགའ་དགུར་བྱེད་པ་ལྡང་
སྟེ། དེ་ནི་གང་གི་ཚེ་རོལ་མོའི་སྒྲ་འབྱུང་བར་འདོད་ན་དེའི་ཚེ་རླུང་དེ་རི་དང་ནགས་ཚལ་གྱི་གསེབ་ཏུ་སོང་ནས་ཇི་ལྟར་དེ་ལྷ་མོས་རོལ་མོ་བྱས་པ་ཆུང་ཟད་ཀྱིང་སྙན་པར་མི་འགྱུར་བ་དེ་ལྟ་བུར་ལྡང་ངོ་། །གལ་ཏེ་ཤིན་དུ་དྲི་ཞིམ་པར་འདོད་ན་
དེ་གཞན་འཕྲུལ་དབང་བྱེད་ཀྱི་ལྷའི་རིས་མན་ཆད་ཀྱི་མདོག་དཔེ་མེད་པ་དང་ལྡན་པ་དག་ལས་ལངས་ནས་ལྷ་དེ་རྣམས་ཀྱི་དྲུང་དུ་ལྡང་བར་བྱེད་དོ། །གལ་ཏེ་བསིལ་བ་འདོད་ན་དེ་ཇི་ལྟར་དེ་དག་གི་ལུས་ལ་བཟོད་པ་རྣམ་པ་དེ་ལྟ་བུའི་བསིལ་
བ་ལྡང་ངོ་། །གལ་ཏེ་ཡུལ་གཞན་དུ་འགྲོ་བར་འདོད་དམ། དེ་བཞིན་དུ་བཻ་དཱུརྱའི་རི་རབ་ཀྱི་རྩེ་མོ་ལྟ་བར་འདོད་དམ། དེ་བཞིན་དུ་དངུལ་གྱི་འམ། དེ་བཞིན་དུ་འཛམ་བུའི་ཆུ་བོའི་གསེར་གྱི་འམ། དེ་བཞིན་དུ་ཤེལ་གྱི་འམ། དེ་
བཞིན་དུ་མེ་ཏོག་དང་། འབྲས་བུ་འམ། ཆུ་བོ་དང་། འབབ་ཆུ་དང་། ལྟེང་ཀ་དང་། ཚལ་དང་། ཉེ་བའི་ཚལ་བྱ་དང་མེ་ཏོག་ཉམས་དགའ་བའི་ཡུལ་སྣ་ཚོགས་ལྟ་བར་འདོད་པ་དང་། ལྷ་མོ་སྣ་ཚོགས་ཀྱིས་ཡོངས་སུ་
བསྐོར་ཏེ་འགྲོ་བར་འདོད་པའི་ལྷ་རྣམས་ལ་རླུང་སྒྲ་དང་། དྲི་དང་། བདེ་བ་རྣམ་པ་དུ་མ་དང་ལྡན་པ་དེ་དག་ལྡང་བར་བྱེད་དོ། །ཚལ་དང་ཉེ་བའི་ཚལ་དང་། དཀའ་ཐུབ་ཀྱི་ཚལ་དང་། རི་ཁྲོད་རྣམ་པ་སྣ་ཚོགས་སུ་སྔ་མ་
བཞིན་ཁྱེར་བར་ཡང་བྱེད་དེ། དེ་ལྟར་རླུང་འོང་བ་དང་འགྲོ་བ་དག་འདོད་པ་ལྔ་ལ་དགའ་བའི་ལྷ་རྣམས་དང་ལྷན་ཅིག་དགའ་བར་བྱེད། རྩེ་བར་བྱེད། ཡོངས་སུ་སྤྱོད་པར་བྱེད་དོ། །ཕྲག་དོག་དང་འཐབ་མོ་དག་
གིས་སྐྱོ་བ་མེད་པ། ཕན་ཚུན་གྲོགས་སུ་གྱུར་པ། ཕན་ཚུན་གནོད་པ་མེད་པ་རྣམས་ཡིད་གཅུགས་ཤིང་གནས་དེ་དག་ལ་ཡིད་ཞུགས་པ། རང་གི་ལས་ཀྱིས་བསྒྱུར་བ་རྣམས་དགའ་བར་བྱེད་དོ། །ལྷའི་
<pb id="64.73b"/>
འཇིག་རྟེན་ན་ལྷ་རང་གི་ལས་ཐ་མ་དང་འབྲིང་དང་བཟང་པོ་རྣམས་ཀྱིས་རྒྱའི་འབུར་ལྟ་བུར་ལས་ཀྱི་འབྲས་བུ་འབྱུང་བ་ནི། ཇི་ལྟར་རླུང་ཕྲག་དོག་དང་སེར་སྣ་དང་བྲལ་བའི་ཤུགས་འབྱུང་ལ། ཤུགས་ཟད་ནས་ས་ལ་
འབབ་པ་དེ་ལྟར་ཇི་སྲིད་དུ་ལས་ཀྱི་རྣམ་པ་ཐ་མ་དང་། འབྲིང་དང་། བཟང་པོ་ལེགས་པར་བྱས་པའི་རྣམ་པ་དེ་སྲིད་དུ་འབྱུང་བའི་ཤུགས་སྤྱད་ལ། དེ་ནས་ཡང་ལེགས་པར་བྱས་པའི་ལས་ཟད་ནས་ལྷའི་འཇིག་རྟེན་
དེ་ནས་འཆི་བར་འགྱུར་རོ། །སེམས་ཅན་རྣམས་ནི་ལས་ཀྱི་སྐྱེ་ཞིང་ལས་ལ་རྟོག་པ་ཡིན་ལ། ཇི་ལྟར་ལས་བྱས་པ་དེ་ལྟར་འགྲོ་བར་འགྱུར་ཏེ། སེམས་ཅན་རྣམས་ཀྱི་སྐྱེ་བ་ནི་རྒྱུ་མེད་པ་ལས་བྱུང་བ་མ་ཡིན་ནོ། །
དགེ་སློང་དེས་ལས་དེ་དག་མཐོང་ནས་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟར་ཉི་མའི་རྗེས་སུ་དུས་འགྱུར་ཞིང་། །ཇི་ལྟར་དུས་ཀྱི་རྗེས་སུ་ཞིང་རྣམས་སྐྱེ། །དེ་ལྟར་ལས་ཀྱི་རྗེས་སུ་སྐྱེ་བ་འབྱུང་། །རྒྱུ་མེད་
པ་ལས་སྐྱེ་བ་འབྱུང་མི་འགྱུར། །གང་གིས་ལུས་ཅན་བཅིངས་པ་རྣམས། །ཚེ་རབས་གཞན་ནི་སྟོང་དག་ཏུ། །རྣམ་པར་ཆགས་པ་མང་པོའི་ལས། །རྣམ་གསུམ་ལུ་གུ་རྒྱུད་ཀྱིས་བཅིངས། །ཇི་ལྟར་སྦྲང་
རྩི་དུག་དང་ཟས། །འདྲེས་པ་ཡོངས་སུ་སྤོང་བར་བྱེད། །དེ་ལྟར་ལྷ་ཡི་བདེར་གཏོགས་པ། །མཐར་ནི་ལྟུང་བ་རྣམ་པར་སྤོངས། །གང་ཞིག་སྡུག་བསྔལ་འཆི་བ་ན། །བསོད་ནམས་ཟད་དེ་དམན་པ་ནི། །རང་གི་
ཆུང་མ་རྣམས་ཀྱིས་སྤངས། །དེ་འདྲ་བ་ནི་དཔེ་མེད་དོ། །ལེགས་བྱས་ཟད་དེ་དམན་པ་ནི། །སྒྲོན་མ་འབར་བ་ཟད་པ་ལྟར། །ལྷ་ཁྱོད་གང་དུ་འགྲོ་འགྱུར་ཞེས། །སྡུག་བསྔལ་ཆེན་པོ་རབ་ཏུ་སྐྱེད། །སྲེད་པའི་
དུག་གིས་རྣམ་བསྲེགས་ཤིང་། །མྱ་ངན་གྱིས་ནི་སེམས་ཉམས་ཏེ། ལུས་དང་ངག་གི་སྤྱོད་དམན་པ། །ལྷ་ནི་ལྟུང་བ་དག་གིས་འཇིགས། །འདོད་རྣམས་ཤིན་ཏུ་སླུ་བྱེད་དེ། །ཇི་ལྟ་ཇི་ལྟར་བདེ་མྱངས་པ། །
<pb id="64.74a"/>
དེ་ལྟ་དེ་ལྟར་ཡོངས་སུ་གཏོང་། །དེ་དག་སྡུག་བསྔལ་རབ་ཏུ་ཆེ། །ལྷ་ཡི་ཡུལ་ནས་ལྟུང་བ་ན། །སྡུག་བསྔལ་རབ་ཏུ་སྐྱེ་བ་གང་། །དེ་ཡི་ཁྱད་པར་སེམས་ཅན་དམྱལ། །བཅུ་དྲུག་ཆར་ཡང་མི་ཕོད་དོ། །
སྲེད་པས་འཁོར་བ་ཀུན་བྱས་པ། །འབར་བའི་ཕྲེང་བ་རྣམས་ཀྱིས་དཀྲུགས། །སྲིད་པའི་སྒྲོག་གིས་བཅིངས་པ་ཡི། །སེམས་ཅན་རྣམས་ནི་ངན་འགྲོར་འགྲོ། །ལྷ་ཡི་འཇིག་རྟེན་འཆི་བའི་མཐའ། །དེ་བཞིན་
ས་སྟེང་འཆི་བའི་མཐའ། །འཁོར་བ་ལས་ནི་མི་འབྱུང་བས། །སྡུག་བསྔལ་མཐོང་ནས་རྣམ་པར་སྤོངས། །སྐྱེ་བོ་བག་མེད་དགའ་བ་གང་། །དེ་ནི་ཐར་པ་མི་འཐོབ་སྟེ། །བག་མེད་དུག་གིས་རྨོངས་པ་ནི། །དེ་ལ་མྱ་ངན་
འདས་པ་རིང་། །བག་མེད་དགྲ་ཡི་མཆོག་ཡིན་པས། །བག་མེད་རྣམས་ལ་ཆགས་མ་བྱེད། །ཤིན་ཏུ་བག་མེད་ལྷ་རྣམས་ནི། །ཡང་དང་ཡང་དུ་དམྱལ་བར་ལྟུང་། །གནས་གསུམ་འཁྲུལ་འཁོར་འཁོར་བ་ལྟར། །
འཁྲུལ་འཁོར་ལས་ཀྱིས་འཁྱམ་པར་བྱེད། །དེ་བས་སྲེད་པའི་ཆགས་པ་སྤོངས། །འདོད་ཆགས་བྲལ་བ་ཞི་བའི་གནས། །དེ་ལྟར་དགེ་སློང་དེས་ལྷའི་འཇིག་རྟེན་གྱི་མཐའ་ལྟུང་བར་མཐོང་ནས་འདོད་པ་ལ་འདོད་ཆགས་
དང་བྲལ་ལོ། །རླུང་ལ་སྤྱོད་པའི་ལྷ་དེ་རྣམས་ཀྱི་མི་རྟག་པ་དང་། བདེ་བ་དེ་དག་ལ་ལས་ཀྱི་རྒྱུས་བསྐྱེད་ཅིང་མི་རྟག་པ་ཉིད་དང་འབྲེལ་བ་ཡིན་པ་ལྟ་ཞེས་རྣམ་པར་དཔྱོད་པར་བྱེད་དོ། །ལྷ་དེ་རྣམས་ཀྱང་ཇི་སྲིད་དུ་དེའི་ལེགས་
པར་བྱས་པའི་ལས་ཟད་པར་མ་གྱུར་པ་དེ་སྲིད་དུ་དེ་དགའ་བར་བྱེད་དོ། །དེ་ཕྱིས་དེ་ནས་འཆི་བར་འགྱུར་ཏེ། ཇི་ལྟར་དུས་ཇི་སྲིད་དུ་ལེགས་པར་བྱས་པའི་ལས་ཡོད་པ་དང་འོད་གསལ་བ་འབྱུང་བའི་དུས་དེ་སྲིད་དུ་ལྷ་རྣམས་ལྷའི་
འཇིག་རྟེན་ན་སྤྱོད་དོ། །དེ་ཟད་ནས་ལྷུང་བར་འགྱུར་ལ། །ལྷུང་ནས་ཀྱང་ཡང་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་
