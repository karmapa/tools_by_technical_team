<vol n="64" t="ར">ར</vol>
<pb id="64.1a"/>
༼ར༽ ༄༅། ༈ །མདོ་སྡེ་སྣ་ཚོགས་ཀྱི་སྐོར་བཞུགས་སོ། །
(黃)  經藏第二十五部
<pb id="64.1b"/>
<head n="1" t="འཕགས་པ་དམ་པའི་ཆོས་དྲན་པ་ཉེ་བར་གཞག་པ།༼ར༽" st="ཨཱརྱ་སད་དྷརྨ་སྨྲི་ཏྱུ་པ་སྠཱ་ན།"/>འཕགས་པ་དམ་པའི་ཆོས་དྲན་པ་ཉེ་བར་གཞག་པ།<bampo n="228.21" zh="69.3"/>བམ་པོ་ཉེར་གཅིག་པ། དེ་ནས་ཡང་
དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་དུད་འགྲོའི་འཇིག་རྟེན་ལ་རྟོག་པར་བྱེད་དེ། སེམས་ཅན་
དམྱལ་བ་དང་། ཡི་དགས་དང་། དུད་འགྲོ་དང་། ལྷ་དང་མི་དང་། ཆུ་དང་སྐམ་ས་དང་། བར་སྣང་ལ་རྒྱུ་བའི་བྱ་རྣམས་དང་། རི་
དགས་ལ་སོགས་པ་འབྱུང་བར་འགྱུར་ལ། ཅིའི་ཕྱིར་ན་སེམས་ཅན་དམྱལ་བའི་སར་སྡུག་བསྔལ་མྱོང་བར་འགྱུར་སྙམ་
ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་ཅན་དམྱལ་བའི་ས་ན་དུད་འགྲོའི་སེམས་ཅན་དུ་
བགྲང་བ་དང་། སེམས་ཅན་དུ་བགྲང་བ་མ་ཡིན་པ་སྣ་ཚོགས་དག་མཐོང་ངོ་། །དེར་སེམས་ཅན་དམྱལ་བ་པ་དེ་དག་སྐྱེ་བ་ན་མེས་
སྲེག་ཅིང་བྱ་ལུས་ཕྱིན་ཅི་ལོག་ཏུ་འདུག་པ་གཞན་དེ་དག་བདེ་བར་མཐོང་སྟེ། དེ་དག་འདིར་སྐྱེ་བར་འགྱུར་རོ་སྙམ་དུ་བསམས་པ་དང་། 
སེམས་བསྐྱེད་མ་ཐག་ཉིད་དུ་མེད་དེ་དེ་རྣམས་ཀྱི་ནང་དུ་སྐྱེ་བར་འགྱུར་ཏེ། ཇི་ལྟར་སེམས་ཅན་དམྱལ་བ་པ་རྣམས་ཀྱི་འབྲས་བུ་རྣམ་པར་
<pb id="64.2a"/>
སྨིན་པ་སྔར་བསྟན་པ་དེ་བཞིན་དུ་བྱ་དེ་རྣམས་ལ་ཡང་འགྱུར་རོ། །སེམས་ཅན་བགྲང་བ་མ་ཡིན་པ་རྣམས་ནི་ལས་བྱས་ཤིང་བསགས་པ་མི་འདྲ་ལ་སེམས་ཅན་དམྱལ་བར་གང་དང་གང་དག་འབྱུང་བ་དེ་དག་ཐམས་ཅད་
འཇིགས་པ་ཆེན་པོར་མཐོང་སྟེ། སེང་གེ་དང་། སྟག་དང་། འུག་པ་དང་། སྲོག་ཆགས་མར་ཀོ་ཏ་ཀ་དང་། སྦྲུལ་དང་སྦྲུལ་ཆེན་པོ་འཇིགས་འཇིགས་ལྟར་འདུག་པ་ཆེན་པོ་དག་འབྱུང་བར་འགྱུར་རོ། །སེམས་ཅན་དམྱལ་བ་པ་སེམས་
ཅན་དུ་བགྲང་བ་ལ་སེམས་ཅན་དུ་བགྲང་བ་མ་ཡིན་པ་རྣམས་ཀྱིས་གནོད་པར་བྱེད་དེ། དེར་སེམས་ཅན་དུ་བགྲང་བ་ལ་ལས་ཀྱིས་བསྐྱེད་པའི་དུད་འགྲོ་སེམས་ཅན་དུ་བགྲང་བ་མ་ཡིན་པ་གཞན་དག་གིས་གནོད་པར་བྱས་ཀྱང་། དེ་དག་བདག་ཉིད་ནི་
སྡུག་བསྔལ་མྱོང་བར་མི་འགྱུར་རོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། ཡི་དགས་ཀྱི་འཇིག་རྟེན་ལ་རྟོག་པར་བྱེད་དེ། ཡི་དགས་ལུས་བཀྲེས་པ་དང་སྐོམ་པས་གདུངས་པ་དེ་དག་གི་འཇིག་རྟེན་ན་དུད་འགྲོ་དག་
ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་རྣམ་པ་སུམ་བཅུ་རྩ་དྲུག་གང་ཡིན་པ་རྣམས་སུ་སྐྱེ་བར་འགྱུར་རོ། །བྱར་གྱུར་པ་དེ་དག་ནི་མི་ཡུལ་དུ་བྱར་གྱུར་ལ་དེ་དག་གིས་བྱ་གཞན་འདི་ལྟ་སྟེ། བྱན་ལག་
དང་། ནེའུ་ལེ་དང་། བྱ་རོག་དང་། བྱ་རྒོད་ལ་སོགས་པ་དེ་དག་གིས་བསད་ནས་ཟའོ། །དེ་འཆི་བའི་དུས་བྱས་ནས་སྲོག་བཅད་པའི་རྣམ་པར་སྨིན་པས་ཡི་དགས་ཀྱི་འཇིག་རྟེན་དུ་བྱར་སྐྱེ་བར་འགྱུར་ཏེ། ལུས་བཀྲེས་པ་དང་སྐོམ་པས་གདུངས་པའི་བྱར་
འགྱུར་རོ། །དེ་དག་གི་ཁ་ཟས་ནི་ཡི་དགས་རྣམས་ཀྱི་མིག་ཕྱུང་ནས་ཟ་ལ་གླད་པ་ཡང་འཐུང་ངོ་། །གང་གི་ཚེ་དེ་དག་ཟ་བ་ན། དེའི་ཚེ་ཉེས་པར་བྱས་པའི་ལས་ཀྱིས་རྐང་དང་གླད་པ་དག་ཤིན་དུ་ཚ་སྟེ། བ་ཚྭ་དང་ཟངས་བཞུས་པ་ལྟ་བུར་འགྱུར་རོ། །དེ་ལྟར་
དགེ་སློང་དེ་ཡི་དགས་ཀྱི་འཇིག་རྟེན་ན་བྱ་འདུག་པ་དག་ལ་བརྟགས་ནས། འདི་ལྟར་རྗེས་སུ་བསྟན་པ་ཚིགས་སུ་བཅད་དེ་སྨྲས་པ། ལས་ངན་མི་དགེ་ཚ་བས་འདིར། །རྣམ་པར་སྨིན་པ་ཚ་བ་སྟེ། །གནོད་པ་ཆེན་པོ་བྱེད་པ་ཡིན། །དེ་ལྟ་བས་ན་
<pb id="64.2b"/>
སྡིག་པ་སྤོངས། །སེར་སྣས་ཉེ་བར་ཤིན་དུ་ཉམས། །ཉེས་བྱས་ལས་ནི་མི་བྱའོ། །སེར་སྣས་ཉམས་པའི་སྐྱེ་བོ་དག །ཡི་དགས་དུད་འགྲོ་རྣམས་སུ་འགྲོ། །དུད་འགྲོའི་སྐྱེ་གནས་བསྒྲུབས་ནས་སུ། །གཅིག་ལ་གཅིག་ནི་ཁྲོ་བ་དང་། །འཆིང་ཞིང་
གསོད་ལ་ཟ་བར་བྱེད། །དེ་ལྟ་བས་ན་གཏི་མུག་སྤོངས། །གཏི་མུག་གིས་ནི་ཉམས་པའི་སེམས། །ཚུལ་ཁྲིམས་སྦྱིན་པ་རྣམ་སྤོང་བ། །བྱིས་པ་སྲེད་པས་བསླུས་པ་དག །དུད་འགྲོའི་སྐྱེ་གནས་དག་ཏུ་སྐྱེ། །རུང་དང་མི་རུང་མི་ཤེས་ལ། །བཟའ་
དང་མི་བཟའ་དེ་བཞིན་ཏེ། །དོན་དང་དོན་མིན་ཕ་རོལ་གང་། །ཆོས་དང་ཆོས་མིན་འགལ་བར་བྱེད། །དབང་པོ་ལྔ་ནི་བླུན་ཞིང་རྨོངས། །མི་རྣམས་དུད་འགྲོའི་སྐྱེ་གནས་འགྲོ། །དེ་ལྟར་དགེ་སློང་དེ་དུད་འགྲོའི་འཇིག་རྟེན་ལ་ཆུང་ཟད་རྟོག་པར་བྱེད་དེ། 
དེ་ལྟར་ལས་ཀྱི་ལུ་གུ་རྒྱུད་ཀྱིས་ཚེ་འབུམ་ཕྲག་དུ་མར་ཉེ་བར་སྦྲེལ་བ་དག །དེ་ལྟར་སྡུག་བསྔལ་འབུམ་ཕྲག་དུ་མ་དཔག་ཏུ་མེད་པའི་སྡུག་བསྔལ་གྱི་ཀླུང་གིས་སྦྲེལ་ཅིང་དུད་འགྲོར་མངོན་པའི་ལས་དུ་མ་དང་། རྒྱུ་དང་རྐྱེན་དུ་མ་དག་གིས་བསམ་པ་
ཕན་ཚུན་འབྲེལ་པ་དག་ནི་གང་རྒྱ་མཚོ་དཔག་ཚད་བཅུ་ཡོད་པར་འཁོད་དེ། །ཉ་དང་ཆུ་སྲིན་མ་ཀ་ར་དང་། ཉ་མིད་དང་། ཆུ་སྲིན་ན་ཀྲ་དང་། དུང་གནས་པ་དག་གིས་དེ་དག་ཕན་ཚུན་འཇིགས་པར་བྱེད་དོ། །དེ་དག་རྨོངས་པའི་སེམས་ཀྱིས་འདོད་ཆགས་
སྤྱོད་པར་བྱེད་དེ། རྒྱུ་དེས་རུང་བ་དང་མི་རུང་བ་མངོན་པར་མི་ཤེས་པས། དེའི་ཕྱིར་རྒྱ་མཚོའི་གནས་ཟབ་མོར་སྐྱེ་བར་འགྱུར་ལ། བ་ཚྭའི་ཆུ་ཡིས་བསྐོལ་བ། རྟག་ཏུ་སྐོམ་པས་མངོན་པར་གདུངས་པ་དག་ཕན་ཚུན་གསོད་པའི་རྣམ་པས་འཇིགས་པར་
འགྱུར་རོ། །རྒྱ་མཚོ་བར་མ་ན་གནས་པ་གང་ཡིན་པ་དེ་དག་ནི་ཞེ་སྡང་སྤྱོད་པ་དག་ཡིན་ཏེ། དེ་དག་ལྷག་པར་ཞེ་སྡང་གི་རྒྱུས་རྒྱ་མཚོའི་བར་དཔག་ཚད་སྟོང་ཡོད་པ་དེར་ཀླུ་རྣམས་སུ་སྐྱེ་ཞིང་རྟག་ཏུ་གནས་སོ། །ཀླུ་དེ་དག་ཕན་ཚུན་ཁྲོ་བ་དག་སྐྱེད་ཅིང་
སེམས་ཁྲོས་པས་འཁྲུགས་ནས་ཕན་ཚུན་དུག་གཏོང་བར་བྱེད་ལ། རྟག་ཏུ་གནོད་པར་སེམས་པ་ཡིན་ནོ། །དེ་དག་གི་གནས་ནི་ལོངས་སྤྱོད་ལྡན་ཞེས་བྱ་སྟེ། དེ་ལ་དཔག་ཚད་སུམ་སྟོང་ཡོད་ལ། གནས་དེ་ཀླུའི་རྒྱལ་པོ་རྣམས་ཀྱིས་ཤིན་དུ་
<pb id="64.3a"/>
གང་ངོ་། །གནས་དེ་རྣམས་ན་ཀླུའི་རྒྱལ་པོ་རྣམ་པ་གཉིས་གནས་ཏེ། ཆོས་དང་ལྡན་པ་དང་། ཆོས་དང་མི་ལྡན་པའོ། །དེ་དག་མིའི་འཇིག་རྟེན་ཐམས་ཅད་ལ་བདེ་བར་བྱེད་པ་དང་། གནོད་པར་བྱེད་པ་ཡིན་ནོ། །གནས་དེའི་ཀླུའི་རྒྱལ་པོ་
ཆོས་དང་ལྡན་པ་རྣམས་གང་དུ་གནས་པ་དེར་ཀླུའི་རྡུལ་དག་མི་འབབ་བོ། །གང་དུ་ཆོས་དང་མི་ལྡན་པ་དག་གནས་པ་དེར་ཀླུའི་རྡུལ་དག་འབབ་པར་འགྱུར་ཏེ། དེ་ཡང་བྱེ་མ་རབ་ཏུ་འབར་བ་འདྲ་ལ་མགོ་ལ་འབབ་བོ། །དེས་ཀླུའི་རྒྱལ་པོ་དེ་དག་ཀུན་
གྱི་གནས་རབ་ཏུ་སྲེག་པར་བྱེད་ལ། དེས་ཀླུའི་བུ་སྨད་དུ་གཏོགས་པ་ཐམས་ཅད་ཀྱང་སྲེག་པར་བྱེད་དེ། དེ་ནས་ཡང་འབྱུང་བར་བྱེད་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ཀླུ་རྣམས་ཀྱི་ཀླུའི་
རྡུལ་གྱི་རྒྱུར་གྱུར་པ་དང་། ལས་ལ་རྗེས་སུ་སེམས་པར་བྱེད་དེ། ལས་གང་གིས་ཀླུ་དེ་དག་གི་རྡུལ་དུ་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཁྲོ་བས་ཟིལ་གྱིས་ནོན་ཅིང་བུས་པའི་བློ་ཅན་ནམ། རྨོངས་པའི་བློ་
ཅན་གང་གིས་དགེ་འདུན་གྱི་གཙུག་ལག་ཁང་ངམ། གྲོང་ངམ་གྲོང་ཁྱེར་རམ། གྲོང་རྡལ་མེས་བསྲེགས་ན། དེ་ལུས་དང་བྲལ་ནས་སེམས་ཅན་དམྱལ་བའི་ནང་དུ་སྐྱེ་བར་འགྱུར་རོ། །དེ་ནས་ཐར་ནས་དུད་འགྲོ་ཀླུ་རྣམས་ཀྱི་ནང་དུ་སྐྱེ་བར་འགྱུར་ཏེ། དེ་སྔོན་
མེས་བསྲེགས་པའི་ཉེས་པའི་རྒྱུ་དེས། དེ་ལ་འབབ་པའི་ཀླུའི་རྡུལ་འབབ་པར་མཐོང་ངོ་། །དེ་ནས་ཡང་དགེ་སློང་དེ་ཀླུའི་འཇིག་རྟེན་ལ་རྟོག་པར་བྱེད་དེ། ལས་གང་གིས་ཀླུ་རྣམས་ལ་ཀླུའི་བྱེ་མ་འབབ་ཅིང་ལས་གང་གིས་དེར་སྐྱེ་བར་འགྱུར་སྙམ་ནས། 
དེས་ཐོས་པ་ལས་བྱུང་བའི་ཤེས་པས་བརྟགས་ན། གང་མུ་སྟེགས་སུ་གྱུར་ཅིང་འཇིག་རྟེན་པའི་ཀུན་ནས་ཉོན་མོངས་པའི་ཚུལ་ཅན་ཡིན་ལ། དེ་སྦྱིན་པ་ཚེར་མ་དང་བཅས་པ་ཡང་བྱིན་ན། སྔ་མ་བཞིན་ཚེར་མ་བདུན་གྱི་ནང་དུ་སྐྱེས་ལ། ཁྲོས་
པས་ཀྱང་བསྒྲིབས་ནས་འདི་ལྟར་ཀླུ་རྣམས་ཀྱི་ནང་དུ་སྐྱེ་བར་གྱུར་ཅིག་ཅེས་ཀླུ་རྣམས་ཀྱི་ནང་དུ་སྨོན་ལམ་བཏབ་ན། དེ་ལུས་དང་བྲལ་ནས་ངན་འགྲོ་ལོག་པར་ལྟུང་བ་ལོངས་སྤྱོད་ལྡན་གྱི་ཀླུ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཧ་ཅང་ཁྲོ་
<pb id="64.3b"/>
བའི་རང་བཞིན་ཅན་དུ་མི་འགྱུར་ལ། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པར་འགྱུར་ཏེ། དེ་ལ་ཀླུའི་རྡུལ་དེ་མི་འབབ་ཅིང་མགོ་ལ་ཡང་མི་འབབ་བོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ཀླུའི་འཇིག་
རྟེན་ལ་རྟོག་པར་བྱེད་དེ། ལས་གང་གིས་ཀླུ་རྣམས་ཀྱི་གནས་ལོངས་སྤྱོད་ལྡན་ན། ཆོས་དང་ལྡན་པའི་ཀླུ་དེ་དག་རྣམ་པ་དུ་ཡོད། ཆོས་དང་མི་ལྡན་པ་དེ་དག་རྣམ་པ་དུ་ཡོད་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་དུ་
ཆོས་དང་ལྡན་པ་དག་གནས་པ་དེར་ནི་རིན་པོ་ཆེའི་ར་བས་བསྐོར་ཅིང་རིན་པོ་ཆེ་སྣ་བདུན་འབྱུང་ལ། ཀུན་ནས་འོད་འབྱུང་སྟེ། ལྟེང་ཀ་དང་། འབབ་ཆུ་དང་། ཨུད་པ་ལ་ཕུན་སུམ་ཚོགས་པ་ནི་སྐྱེ། བདུད་རྩིའི་ཁ་ཟས་ལ་ནི་ཟ། རྟག་ཏུ་བདེ་
བ་ལ་ནི་གནས། ལུས་མེ་ཏོག་དང་། ཕྱེ་མ་དང་། བྱུག་པས་ནི་བརྒྱན། མགོ་སྦྲུལ་དུ་འདུག་པ་ཁོ་ནར་ཟད་ལ། གཞན་དུ་ན་འདོད་པའི་གཟུགས་ཅན་དུ་འགྱུར་ཏེ། གང་དུ་རབ་ཏུ་འགྲོ་བར་འདོད་པ་དང་། གང་དུ་རྣམ་པར་རྒྱུ་བར་འདོད་པ་
དེར་སོ་སོར་གནས་པར་བྱེད་དོ། །དེ་ལ་ཀླུའི་རྒྱལ་པོ་འདི་རྣམས་ནི་ཆོས་དང་ལྡན་པ་ཡིན་ཏེ། འདི་ལྟ་སྟེ། མགོ་བདུན་པ་དང་། གླང་པོའི་གདོང་དང་། ཀླུའི་རྒྱལ་པོ་ནོར་རྒྱས་ཀྱི་བུ་དང་། དེ་བཞིན་དུ་ཀླུའི་རྒྱལ་པོ་འཇོག་པོ་དང་། ཀླུའི་རྒྱལ་པོ་
བཟང་ལྡན་དང་། ཀླུའི་རྒྱལ་པོ་སྐྱེད་པ་དང་། ཀླུའི་རྒྱལ་པོ་མི་འཇོམས་པ་དང་། ཀླུའི་རྒྱལ་པོ་སྤྲིན་ཕྲེང་ཅན་དང་། ཀླུའི་རྒྱལ་པོ་འཁྱིལ་པ་དང་། ཀླུའི་རྒྱལ་པོ་ཀུན་འགྲོ་དང་། ཀླུའི་རྒྱལ་པོ་རབ་སྤྲོ་སྟེ། ཀླུའི་རྒྱལ་པོ་འདི་རྣམས་ནི་ཆོས་དང་
ལྡན་ཞིང་ཆོས་ཀྱི་རྗེས་སུ་འཇུག་པ་ཡིན་ནོ། །དེ་རྣམས་ནི་ལོ་ལེགས་པར་བྱ་བའི་ཕྱིར་དུས་སུ་འབབ་པའི་ཆར་མི་ཉུང་བར་བདེ་བར་འབེབས་པར་བྱེད་ལ། དུས་མ་ཡིན་པར་འབྱུང་བའི་སེར་བ་དང་། སྤྲིན་དང་། རླུང་དག་གཏོང་བར་མི་བྱེད་དོ། །
སངས་རྒྱས་དང་། ཆོས་དང་། དགེ་འདུན་ལ་དད་ཅིང་དད་པས་རྗེས་སུ་འཇུག་པ་ཡིན། སངས་རྒྱས་ཀྱི་སྐུ་གདུང་སྲུང་ས་ལ། ཀླུའི་རྡུལ་དང་བྲལ་བས་ཤིན་དུ་བདེ་བ་ཡིན་ནོ། །དེ་ཡང་མིའི་གནས་བཞི་ལ་འདི་ལྟ་སྟེ། འཛམ་བུའི་གླིང་དང་། 
<pb id="64.4a"/>
ནུབ་ཀྱི་བ་ལང་སྤྱོད་དང་། ཤར་གྱི་ལུས་འཕགས་དང་། བྱང་གི་སྒྲ་མི་སྙན་རྣམས་སུ་ཆར་འབེབས་པར་བྱེད་དེ། གང་གི་ཚེ་དགེ་སྦྱོང་དང་། བྲམ་ཟེ་དག་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་འབྱུང་བ་དེའི་ཚེ། 
ཆོས་ཀྱི་བྱེ་བྲག་གིས་ཀླུའི་རྒྱལ་པོ་ཆོས་དང་ལྡན་པ་དག་སྟོབས་རབ་ཏུ་ཆེ་བར་འགྱུར་ཏེ། དེའི་ཚེ་ཆར་ལེགས་པར་འབེབས་པར་བྱེད་ཅིང་དེའི་ཚེ་ལོ་ལེགས་པར་འགྱུར་ལ། དྲི་དང་རོ་ཁ་དོག་ཕུན་སུམ་ཚོགས་པར་འགྱུར། འགྲོ་བ་དང་། དུག་དང་། 
རླུང་གཞན་གྱིས་གནོད་པར་བྱེད་པར་མི་འགྱུར་ཞིང་། འབྲས་བུ་བཟང་པོ་འབྱུང་བར་འགྱུར་ལ། ཉི་མ་དང་ཟླ་བའི་འོད་དག་གིས་གནོད་པར་མི་འགྱུར། ཀླུའི་རྒྱལ་པོ་ཆོས་དང་ལྡན་པ་རྣམས་ནི་ཀླུའི་གདུག་པ་དང་རླུང་དག་གཏོང་བར་མི་བྱེད་དོ། །
འཛམ་བུའི་གླིང་གི་སེམས་ཅན་རྣམས་ཀྱི་སྲོག་གི་བར་ཆད་ནི་རྒྱུ་བཞིས་བྱེད་དེ། འདི་ལྟ་སྟེ། ལོ་ཉེས་དང་། མཚོན་གྱིས་འཁྲུགས་པ་དང་། དུག་དང་རླུང་གིས་རེག་པ་དང་། ཆུའི་ཉེས་པའོ། །དེ་ལ་གལ་ཏེ་ཆོས་དང་ལྡན་ཞིང་ཆོས་ཀྱི་རྗེས་
སུ་འཇུག་པའི་སྐྱེ་དགུ་དག་འབྱུང་ན། ཆོས་དང་ལྡན་པའི་ཀླུ་དེ་དག་སྟོབས་དང་ལྡན་པར་འགྱུར་ཏེ། དེ་དག་སྤྲིན་ངན་པ་དག་སྤྲུལ་པར་མི་བྱེད་ཅིང་། དེ་དག་སྤྲིན་ངན་པ་དང་འདུ་བར་མི་བྱེད་ལ། རླུང་ངན་པ་དག་གཏོང་བར་མི་བྱེད་དོ། །དེ་ཆུ་བོ་དག་ལ་གནོད་
པར་མི་བྱེད་ཅིང་ཆུ་བཟང་པོས་འབྲུ་རྣམས་ལེགས་པར་སྐྱེད་དེ། མེ་ཏོག་དང་འབྲས་བུ་དག་རོ་བྲོ་བ་དང་། མདོག་བཟང་བ་དང་། དྲི་དང་རོ་ཕུན་སུམ་ཚོགས་པར་འབྱུང་ངོ་། །དེས་སེམས་ཅན་རྣམས་དགའ་བར་བྱེད་ལ། ནད་དག་དང་བྲལ་ཞིང་ཁམས་རྣམས་
སྟོབས་དང་ལྡན་པར་འགྱུར། དེ་དག་ཡང་ལས་ལེགས་པ་དག་བྱེད་ལ། དེ་དག་སེམས་ཅན་རྣམས་ཀྱི་དབང་གི་འབྲས་བུ་ཡང་འབྲུ་རྣམས་ཕུན་སུམ་ཚོགས་པར་བྱེད་དེ། དེ་ལྟར་རིམ་གྱིས་འཛམ་བུའི་གླིང་གི་མི་རྣམས་ལ། ཀླུ་དག་གཅེས་སྤྲས་བྱེད་
པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་འཛམ་བུའི་གླིང་སོ་སོར་ཤེས་པར་བྱས་ནས། ནུབ་ཀྱི་བ་ལང་སྤྱོད་ཀྱི་གླིང་ལ་རྗེས་སུ་སེམས་པར་བྱེད་དེ། ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་དག་ཇི་ལྟར་
<pb id="64.4b"/>
ཀུན་དུ་སྲུང་བར་བྱེད་ཅིག་གུ་སྙམ་མོ། །གླིང་དེར་མི་ཡིད་ཤིན་དུ་འཇམ་པ་དག་འབྱུང་བར་འགྱུར་ལ། དེ་དག་ལ་བར་ཆད་གཅིག་འབྱུང་བ་ནི་འདི་ལྟ་སྟེ་ཆུ་རྙོག་པ་ཅན་ཡིན་ཏེ། དེས་ནུབ་ཀྱི་བ་ལང་སྤྱོད་ཀྱི་མི་རྣམས་དུས་ཉེ་བར་འདུམས་པར་བྱེད་དོ། །ཀླུའི་རྒྱལ་པོ་
ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་དེ་དག་སྤྲིན་ལྡང་བར་མི་བྱེད་ཅིང་ངམ་གྲོག་དང་། གཡང་ས་དང་རི་བོ་མི་བཟད་པ་རྣམས་ལ། དེ་དག་ཆུ་རྙོག་པ་ཅན་མི་འབེབས་ལ། ཀླུ་རྣམས་ཀྱི་མཐུས་ཆུ་རྙོག་པ་མེད་པར་བྱས་པས། ནུབ་ཀྱི་བ་ལང་སྤྱོད་ཀྱི་མི་རྣམས་
བདེ་བར་གནས་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ཤར་གྱི་ལུས་འཕགས་གླིང་ལ་རྟོག་པར་བྱེད་དེ། ཀྱེ་མ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་ཀླུ་དག་ཤར་གྱི་ལུས་འཕགས་གླིང་བདེ་བར་བྱ་བ་
ལ་ཇི་ལྟར་འབད་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཤར་གྱི་ལུས་འཕགས་ཀྱི་མི་རྣམས་ལ་གློག་གི་འཇིགས་པ་དང་། སྒྲའི་འཇིགས་པས་བར་ཆད་འབྱུང་བར་འགྱུར་ཏེ། དེ་དག་གང་གི་ཚེ་གློག་མཐོང་བ་དང་། སྒྲ་ཐོས་
པ་དེའི་ཚེ་སེམས་ཤིན་དུ་འཇམ་པ་དག་ལ་ནད་འབྱུང་བར་འགྱུར་རོ། །གང་གི་ཚེ་དེར་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་ཀླུའི་བདག་པོ་དག་སྒྲ་ཡང་མི་འབྱིན། གློག་ཀྱང་མི་གཏོང་སྟེ། དེའི་ཚེ་ཀླུའི་བདག་པོ་རྣམས་ཀྱིས་ཤར་གྱི་ལུས་འཕགས་ཀྱི་
མི་རྣམས་ལ་ནད་འབྱུང་བར་མི་བྱེད་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་བྱང་གི་སྒྲ་མི་སྙན་གྱི་མི་རྣམས་ཀྱི་གནོད་པ་ལ་རྗེས་སུ་སེམས་པར་བྱེད་དེ། ཀྱེ་མ་བྱང་གི་སྒྲ་མི་སྙན་གྱི་མི་རྣམས་ལ་གནོད་པ་ཇི་ལྟར་འབྱུང་
བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། བྱང་གི་སྒྲ་མི་སྙན་པ་རྣམས་ལ་རླུང་གྲང་མོས་གནོད་པར་བྱེད་དེ། སྤྲིན་ནག་པོས་གནོད་པ་དང་། རླུང་གྲང་མོས་མེ་ཏོག་དེ་དག་ཞུམ་པར་འགྱུར་ལ། དྲི་མི་ཞིམ་པར་འགྱུར། 
དེ་ནས་དེ་དག་ཡིད་མི་དགའ་བ་སྐྱེ་སྟེ། སྤྲིན་ནག་པོའི་རྐྱེན་གྱིས་བྱ་དག་སྐད་མི་སྙན་པ་འབྱིན་ལ། པི་བང་དང་། རྫ་རྔའི་སྒྲ་ཡང་མི་སྙན་པར་འགྱུར་རོ། །རི་ཀུན་དུ་སྣང་བྱེད་ལ་སོགས་པ་ལ་གནས་པ་རྣམས་ལ། དེ་ལྟར་ཀླུས་བྱས་པ་དག་གིས་
<pb id="64.5a"/>
གནོད་པར་བྱེད་དོ། །གང་གི་ཚེ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་རྒྱལ་པོ་འབྱུང་བ་དེའི་ཚེ་རླུང་གྲང་མོ་དག་འབྱུང་བར་མི་འགྱུར་ལ། སྤྲིན་ནག་པོ་ཡང་འབྱུང་བར་མི་འགྱུར་རོ། །དེ་ལྟར་མིའི་གནས་བཞི་དག་ལ་ཀླུའི་རྒྱལ་པོ་ཆོས་
དང་ལྡན་ཞིང་ཆོས་ཀྱི་རྗེས་སུ་འཇུག་པ་རྣམས་བདེ་བ་སྒྲུབ་པར་བྱེད། ཕན་པ་སྒྲུབ་པར་བྱེད་དོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཀླུའི་འཇིག་རྟེན་ལ་རྟོག་པར་བྱེད་དེ། ལས་གང་གིས་ཆོས་དང་ལྡན་ཞིང་ཆོས་
ཀྱི་རྗེས་སུ་འཇུག་པར་མི་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཇི་ལྟར་ཀླུའི་གནས་ལོངས་སྤྱོད་ལྡན་ན། ཀླུ་རྣམས་ཀྱི་རྒྱལ་པོ་ཆོས་དང་མི་ལྡན་པ་འདི་ལྟ་སྟེ། ཀླུའི་རྒྱལ་པོ་རབ་འཇོམས་དང་། ཀླུའི་རྒྱལ་པོ་བསྒྱིངས་
པ་དང་། ཀླུའི་རྒྱལ་པོ་ནག་པོ་དང་། ཀླུའི་རྒྱལ་པོ་ཧུ་ལུ་ཧུ་ལུ་སྟེ། དེ་དག་རྒྱ་མཚོ་བར་མ་ལོངས་སྤྱོད་ལྡན་ན་གནས་སོ། །ཆོས་དང་མི་ལྡན་ཞིང་ཆོས་ཀྱི་རྗེས་སུ་འཇུག་པར་མི་བྱེད་པ་དེ་དག་གི་མཐུ་ཇི་ལྟ་བུ་ཡིན་སྙམ་ནས། དེས་ཐོས་པ་ལས་བྱུང་
བའི་ཤེས་པས་བརྟགས་ན། གང་གི་ཚེ་དགེ་སྦྱོང་དུ་མི་འཛིན་པ་དང་། བྲམ་ཟེར་མི་འཛིན་པའི་སྐྱེ་དགུ་དག་འབྱུང་བ་དེའི་ཚེ། ཀླུ་དེ་དག་གི་དབང་དུ་འགྱུར་རོ། །དེའི་ཚེ་དེ་དག་འཛམ་བུའི་གླིང་དུ་སེམས་གདུག་ཅིང་ལུས་ལས་དུག་མང་པོ་འབྱུང་བར་བྱེད་དེ། 
དེ་དག་སྤྲིན་ངན་པའི་ནང་ན་རྒྱུ་ཞིང་དུག་གི་ཤིང་ལྗོན་པ་འབྱུང་བར་བྱེད་དེ། དེ་དག་གིས་རླུང་མ་རུང་བར་བྱེད། རླུང་དེས་ཆུ་མ་རུང་བར་བྱེད། ཆུ་མ་རུང་བར་བྱས་པ་དེས། འབྲུའི་ཚོགས་ཤིན་དུ་མ་རུང་བར་བྱེད་དེ། ཁ་ཟས་དེ་ཟོས་པ་ལས་ནད་དག་རབ་ཏུ་
འཁྲུག་པར་བྱེད་དོ། །འབྲུ་མ་རུང་བར་བྱས་པ་དེས་ཚེ་དག་ཐུང་བར་འགྱུར་ཏེ། དེ་ལྟར་རྒྱལ་པོ་ཉེས་པ་ཆེ་ཞིང་སྡང་བས་ཀྱང་ཕན་ཚུན་གསོད་པ་དག་བྱེད་དོ། །དེ་ནས་ཉེས་པ་དེས་འཛམ་བུའི་གླིང་གི་མི་དག་རབ་ཏུ་ཉུང་བར་འགྱུར་ཏེ། རྐྱེན་འདིས་ཀླུ་མ་
རུངས་པ་རྣམས་བར་ཆད་བྱེད་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཀླུའི་རྒྱལ་པོ་ལ་སོ་སོར་རྟོག་པར་བྱེད་དེ། ཆོས་དང་མི་ལྡན་པའི་རྒྱལ་པོ་དག་ནུབ་ཀྱི་བ་ལང་སྤྱོད་ཀྱི་མི་རྣམས་ཀྱི་བར་ཆད་ཇི་ལྟར་
<pb id="64.5b"/>
བྱེད་ཅིག་གུ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གི་ཚེ་མི་རྣམས་ཀྱི་རྒྱལ་པོ་ཆོས་དང་མི་ལྡན་པ་དེ་དག་འབྱུང་བ་དེའི་ཚེ། ཀླུའི་རྒྱལ་པོ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་དག་ནུབ་ཀྱི་བ་ལང་སྤྱོད་ཀྱི་ངམ་
གྲོག་དང་། གཡང་ས་དང་། རི་བོའི་རྩེ་མི་བཟད་པ་རྣམས་ལ་ཆར་དབྱུག་པ་ལྟ་བུ་འབེབས་པར་བྱེད་དེ། ཆར་པའི་ཆུ་དེས་ཆུ་རྙོག་པ་ཅན་དུ་བྱེད་དོ། །ནུབ་ཀྱི་བ་ལང་སྤྱོད་ཀྱི་མི་རྣམས་དེ་ལ་འཐུང་བར་བྱེད་དེ། བར་ཆད་བྱེད་པའི་རྒྱུ་ནི་འདི་ཡིན་ནོ། །དགེ་
སློང་དེ་ནུབ་ཀྱི་བ་ལང་སྤྱོད་ཀྱི་གླིང་ལ་ཡང་དག་པ་ཇི་ལྟ་བ་བཞིན་སོ་སོར་བརྟགས་ནས། ནང་གི་སོ་སོར་རིག་པར་བྱེད་དོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཤར་གྱི་ལུས་འཕགས་གླིང་ལ་རྟོག་པར་བྱེད་དེ། དེས་ཐོས་
པ་ལས་བྱུང་བའི་ཤེས་པས་བརྟགས་ན། གང་གི་ཚེ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པའི་སྐྱེ་དགུ་དག་འབྱུང་བ་དེའི་ཚེ་ཀླུའི་བདག་པོ་མ་རུངས་པ་དག་གི་སྟོབས་རབ་ཏུ་ཆེ་བར་འགྱུར་རོ། །དེ་དག་ཤར་གྱི་ལུས་འཕགས་གླིང་དུ་སྒྲ་
རབ་ཏུ་ཆེན་པོར་འབྱིན་ཏེ། འདི་ལྟ་སྟེ། རི་ཆེན་པོ་སྙིལ་བ་ན་སྒྲ་འབྱུང་བ་དེ་ལྟ་བུ་དེ་དག་ཐོས་ནས། ཤར་གྱི་ལུས་འཕགས་གླིང་གི་མི་རྣམས་ཀྱི་སྙིང་ཤིན་དུ་འཇམ་པར་མི་འགྱུར་ཏེ། དེ་དག་ཁ་ཅིག་ནད་ཀྱིས་འདེབས་སོ། །དེ་བཞིན་དུ་གློག་
ཀྱང་འབྱིན་ཏེ། འདི་ལྟར་ཕྱོགས་བཅུ་ཐམས་ཅད་འབར་བའི་ཕྲེང་བས་འཁྲུགས་པར་འགྱུར་ཞིང་སྤྲིན་གྱི་ནང་དུ་ཞུགས་པའི་ཀླུ་དེ་དག་གཟུགས་འཇིགས་འཇིགས་ལྟར་བསྒྱུར་བ། མིག་ནི་ཤིང་རྟའི་འཁོར་ལོ་ཙམ། གཟུགས་ནི་རི་ནག་
པོ་འདྲ་ལ་མགོ་གསུམ་པོ་ལས་མེ་ཐམས་ཅད་གཏོང་ཞིང་ཁྱིའི་གཟུགས་དང་། སྦྲུལ་གྱི་གཟུགས་ཏེ། གཟུགས་དུ་མ། གཟུགས་མི་བཟད་པ་དག་མཐོང་ངོ་། །དེ་དག་མཐོང་ནས་ཤར་གྱི་ལུས་འཕགས་གླིང་གི་མི་རྣམས་ཀྱི་བར་ཆད་དུ་
འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། མཐོ་རིས་ལས་གཞན་པ་མཐོ་རིས་ཀྱི་འཇིག་རྟེན་གཉིས་པ་ལྟ་བུ། བྱང་གི་སྒྲ་མི་སྙན་གྱི་གླིང་ལ་རྟོག་པར་བྱེད་དེ། ཀླུའི་བདག་པོ་མ་རུངས་པ་
<pb id="64.6a"/>
དག་བྱང་གི་སྒྲ་མི་སྙན་གྱི་མི་རྣམས་ལ་ཇི་ལྟར་གནོད་པ་སྐྱེད་པར་བྱེད་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཇི་ལྟར་བྱང་གི་སྒྲ་མི་སྙན་གྱི་མི་རྣམས་ལ་སྔ་མ་བཞིན་དུ་པད་མ་དང་། རྟག་ཏུ་མེ་ཏོག་
རྒྱས་པ་དང་། རྟག་ཏུ་དྲི་ཞིམ་པ་དང་། མཆོག་ཏུ་ཉམས་དགའ་བ་དག་ཡིན་ཏེ། དེ་དག་མཐོང་ནས་བྱང་གི་སྒྲ་མི་སྙན་གྱི་མི་རྣམས་འདྲངས་པ་དང་། དགའ་བར་འགྱུར་རོ། །གང་གི་ཚེ་དགེ་སྦྱོང་དུ་མི་འཛིན་པ་དང་། བྲམ་ཟེར་མི་འཛིན་
པའི་སྐྱེ་དགུ་དག་འབྱུང་བ་དེའི་ཚེ། ཀླུ་མ་རུངས་པ་དག་གིས་བྱང་གི་སྒྲ་མི་སྙན་དུ་སྤྲིན་སྟུག་པོ་རི་ལྟ་བུ་དག་འབྱིན་པར་བྱེད་དེ། དེ་དག་བྱུང་མ་ཐག་ཏུ་ཉི་མ་སྒྲིབ་པར་བྱེད་དོ། །དེས་བསྒྲིབས་པའི་སྐྱོན་གྱིས་པད་མ་དག་ཞུམ་པར་འགྱུར་ཞིང་དྲི་
མི་ཞིམ་པར་འགྱུར་ལ་ཉི་མ་བཞིན་དུ་གསལ་བར་མི་འགྱུར་རོ། །དེ་དག་ཞུམ་པ་ཙམ་གྱིས་བྱང་གི་སྒྲ་མི་སྙན་གྱི་མི་རྣམས་ཡིད་དམན་པར་འགྱུར་རོ། །སྤྲིན་དང་རླུང་ཡང་གཏོང་བར་བྱེད་ལ་དེས་པི་བང་དང་། རྫ་རྔ་རྣམས་ཀྱི་སྒྲ་མི་སྙན་པར་འགྱུར་ཏེ། 
དེ་ལྟར་མིའི་གནས་བཞི་ལ་ཀླུ་རྣམས་བར་ཆད་བྱེད་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། གླིང་བཞིའི་ནང་ན་བཟང་བ་དང་། བཟང་བ་མ་ཡིན་པ་དག་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་
ཤེས་པས་བརྟགས་ན། གང་བྱང་གི་སྒྲ་མི་སྙན་གྱི་ནི་བདེ་བ་མངོན་དུ་ཆེ་བ་ཡིན་ལ། མིའི་གནས་གསུམ་དག་ནི་མ་ཡིན་ནོ། །འཛམ་བུའི་གླིང་དུ་ཇི་ལྟ་ཇི་ལྟར་ཆོས་དང་ལྡན་པ་དང་། ཆོས་དང་མི་ལྡན་པའི་སྐྱེ་དགུ་འབྱུང་བ་དེ་ལྟ་དེ་ལྟར་འཕེལ་
བ་དང་། འགྲིབ་པ་དང་། བདེ་བ་དང་། སྡུག་བསྔལ་བ་དག་ཡོད་དེ། གླིང་གསུམ་གྱི་ནང་ན་འདི་ནི་ལས་ཀྱིས་ཡིན་ནོ། །འདིར་ནི་དགེ་བ་བཅུའི་ལས་ཀྱི་ལམ་དག་སེམས་པ་ཡིན་ཞིང་། འདིར་ནི་སངས་རྒྱས་འབྱུང་བ་ཡིན་ལ། འདིར་ནི་
མིའི་གནས་བཞི་དག་གི་རག་ལས་པ་ཡིན་ཏེ། འདིར་ནི་དགེ་བ་བཅུའི་ལས་ཀྱི་ལམ་དག་ངེས་པར་སེམས་ཤིང་རྣམ་པར་དཔྱོད་པ་ཡིན། འདིར་ནི་ཚངས་པར་སྤྱོད་པའི་གནས་ཡིན། འདིར་ནི་འཆི་བ་དང་སྐྱེ་བ་སེམས་པ་ཡིན། འདིར་ནི་རྡོ་རྗེ་ལས་
<pb id="64.6b"/>
བྱས་པའི་རྡོ་རྗེའི་གདན་ཡོད་དེ། གང་འཛམ་བུའི་གླིང་དུ་དཔག་ཚད་བརྒྱད་ཁྲི་བཞི་སྟོང་འབིགས་པ་འཁོར་བ་ཐམས་ཅད་མེད་ལ་རྡོ་རྗེའི་གདན་ཟིལ་གྱིས་གནོན་པ་ཡང་མེད་དེ། སངས་རྒྱས་བཅོམ་ལྡན་འདས་གང་ལ་གནས་ནས་བྱང་ཆུབ་ཀྱི་ཐུགས་
བསྐྱེད་པའི་རྒྱུ་འདིས་ན་འཛམ་བུའི་གླིང་འདིར་འཁྲུངས་ཏེ། རྒྱུ་གང་དང་བྱང་ཆུབ་ཐོབ་པར་བྱེད་པ་དགེ་བའི་རྩ་བའི་གྲངས་ཀྱི་རྒྱུན་གང་ཡིན་པ་དེ་ནི་རིའི་རྒྱལ་པོ་རི་རབ་ཀྱིས་ཀྱང་ཡང་དག་པར་གཟུང་མི་ནུས་ན་ས་ཕྱོགས་གཞན་ལྟ་སྨོས་ཀྱང་ཅི་དགོས། 
གང་གིས་འཛམ་བུའི་གླིང་འདིར་སངས་རྒྱས་འབྱུང་བའི་རྒྱུ་ནི་འདི་ཡིན་ཏེ། འདིར་དེ་གཉའ་ཤིང་གི་བུ་གར་རུ་སྦལ་འཇུག་པ་ལྟ་བུར་འཁྲུང་གི། གླིང་གཞན་དུ་ནི་མ་ཡིན་ཏེ། དེའི་རྒྱུ་ནི་དེ་ཡིན་རྐྱེན་ནི་དེ་ཡིན་ནོ། །གང་མིའི་གནས་བཞི་ལ་ཀུན་གྱི་གཙོ་
བོ་ནི་འཛམ་བུའི་གླིང་འདི་ཡིན་ཏེ། གླིང་གཞན་དག་ནི་མ་ཡིན་ནོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཀླུའི་འཇིག་རྟེན་ལ་རྟོག་པར་བྱེད་དེ། ལས་གང་གིས་ཀླུའི་རྒྱལ་པོ་ཆོས་དང་མི་ལྡན་ཞིང་ཆོས་དང་འཐུན་པར་
མི་བྱེད་པ་རྣམས་སྦལ་པ་ཟ་བ་དང་། བྱེ་མ་ཟ་བ་དང་། རླུང་ཟ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སྔོན་མྱིར་གྱུར་པའི་ཚེ་གང་གིས་བུ་དང་ཆུང་མ་རྣམས་བཀོལ་ཏེ། བཙན་སྣོགས་བྱེད་ལ། བུ་སྨད་ནི་འགྲམ་
ཆུ་ལངས་ཏེ། རེ་བཞིན་དུ་ལྟ་བ་དང་། དེ་བདག་གཅིག་པུ་ཟས་མང་པོ་ཟ་ལ། བུ་སྨད་ལ་ནི་ཁ་ཟས་ངན་པ་སྦྱིན་པར་བྱེད་པ་ལས། དེ་ལུས་དང་བྲལ་བའི་འོག་ཏུ་ཀླུའི་སྐྱེ་གནས་སུ་སྐྱེ་ལ་ཟས་སུ་སྦལ་པ་ཟ་བ་དང་། བྱེ་མ་ཟ་བ་དང་། རླུང་ཟ་བ་
མཐོང་སྟེ། ལས་དང་འདྲ་བར་འབྲས་བུ་སྨིན་པའི་ཕྱིར་རོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ཀླུའི་འཇིག་རྟེན་ལ་རྟོག་པར་བྱེད་དེ། ལས་གང་གིས་ཀླུ་དེ་རྣམས་ཆར་འབེབས་པར་བྱེད། ལས་གང་གིས་སེར་བ་
འབེབས་པར་བྱེད་ཅིག་གུ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གལ་ཏེ་ཆོས་དང་མི་ལྡན་པའི་ཀླུའི་རྒྱལ་པོ་རྣམས་འཁྲུགས་ན་གཅིག་ལ་གཅིག་བསྙོགས་ཏེ། ཁྲོས་པས་ཆར་སྤྲིན་བསྒྲུབས་ནས། ཆར་འབེབས་པར་
<pb id="64.7a"/>
བྱེད་ཅིང་གནོད་པའི་སྤྲིན་དང་རླུང་དང་སེར་བ་དང་ལྡན་པའི་ཆར་དྲག་པོ་དག་འབེབས་པར་བྱེད་ལ། དེས་ན་ཞིང་ལ་ནས་དང་འབྲས་དང་འབྲུ་ཐམས་ཅད་མ་རུང་བར་བྱེད་དེ། དེ་ལྟར་གནོད་པའི་ཆར་འབེབས་པར་བྱེད་པ་མཐོང་ངོ་། །
དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་ཀླུའི་འཇིག་རྟེན་ལ་རྟོག་པར་བྱེད་དེ། ཀླུ་རྣམས་འཛམ་བུའི་གླིང་དུ་རྙེད་པ་དང་ལྡན་པར་བྱ་བའི་ཕྱིར་བུ་རམ་ཤིང་གི་ཚལ་དང་། ཞིང་ལ་ནས་དང་གྲོ་དང་། འབྲུ་རྣམས་
འཕེལ་བར་བྱ་བའི་དོན་དུ་བདེ་བར་བྱེད་པའི་ཆར་ཇི་ལྟར་འབེབས་པར་བྱེད་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་ཅན་རྣམས་ཀྱི་དབང་གི་འབྲས་བུས་སྐྱེ་བོ་ཐམས་ཅད་ལ་ཕན་པ་དང་བདེ་བའི་ཕྱིར་ཀླུའི་རྒྱལ་
པོ་ཆོས་དང་ལྡན་ཞིང་ཆོས་དང་འཐུན་པར་བྱེད་པ་རྣམས་འབྱུང་བར་འགྱུར་ཏེ། དེ་དག་གིས་འབྲུ་མོད་པར་བྱ་བའི་ཕྱིར་ཆར་འབེབས་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། ཀླུའི་འཇིག་རྟེན་ལ་
རྟོག་པར་བྱེད་དེ། རྒྱ་མཚོ་དང་རྒྱ་མཚོའི་ལག་དག་ན། ཀླུ་ཇི་སྙེད་ཅིག་གནས་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གལ་ཏེ་འཛམ་བུའི་གླིང་པའི་མི་རྣམས་ཕལ་ཆེར་ཆོས་དང་མི་ལྡན་པར་གྱུར་ན། དེའི་ཚེ་ཆོས་
དང་མི་ལྡན་པ་རྣམས་རྒྱ་མཚོའི་ཆུ་ལག་དག་ཏུ་ཀླུ་གྲངས་མེད་པར་སྐྱེ་བར་འགྱུར་རོ། །གལ་ཏེ་ཕལ་ཆེར་ཆོས་དང་ལྡན་ན་ནི་ཀླུ་བྱེ་བ་ཕྲག་ལྔ་བཅུ་རྩ་བདུན་འབྱུང་བར་འགྱུར་ཏེ། དེ་དག་རྒྱ་མཚོའི་ཆུ་ལག་བཞི་པོ་དག་ཏུ་རྒྱུ་བར་འགྱུར་རོ། །དེ་ནས་
ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཀླུའི་འཇིག་རྟེན་ལ་རྟོག་པར་བྱེད་དེ། དེས་རྒྱ་མཚོའི་ཆུ་ལག་དང་བཅས་པའི་རྒྱ་མཚོའི་ནང་གི་ཀླུའི་གྲོང་ཁྱེར་ལོངས་སྤྱོད་ལྡན་ཞེས་བྱ་བ་ལ་བརྟགས་ནས། རྒྱ་མཚོའི་གཏིང་
གི་ས་གཞི་ལ་རྟོག་པར་བྱེད་དེ། རྒྱ་མཚོའི་གཏིང་གི་ས་གཞི་ལ་སུ་དག་གནས་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལྷ་དང་འགྲན་པའི་ལྷ་མ་ཡིན་ཞེས་བྱ་བ་དག་གནས་སོ། །དེ་དག་མདོར་བསྡུ་ན་རྣམ་པ་གཉིས་ཏེ། 
<pb id="64.7b"/>
ཡི་དགས་ཀྱི་འགྲོ་བར་གཏོགས་པ་རྣམས་དང་། དུད་འགྲོའི་འགྲོ་བར་གཏོགས་པ་རྣམས་སོ། །དེ་ལ་ཡི་དགས་ཀྱི་འགྲོ་བར་གཏོགས་པ་རྣམས་ནི་བདུད་ཀྱི་རིས་ཀྱི་ཡི་དགས་རྣམས་དང་། ཡི་དགས་རྫུ་འཕྲུལ་ཆེན་པོ་རྣམས་སོ། །དུད་འགྲོ
འི་འགྲོ་བར་གཏོགས་པ་གང་ཡིན་པ་དེ་དག་ནི་རྒྱ་མཚོའི་གཏིང་གིས་གཞི་ལ་གནས་ཏེ། རི་རབ་ཀྱི་རྟེན་དཔག་ཚད་བརྒྱད་ཁྲི་བཞི་སྟོང་ཡོད་པའི་སའི་འོག་ན་གནས་སོ། །དེ་དག་ཀྱང་མདོར་བསྡུ་ན། ས་གཞི་བཞི་ཡོད་དོ། །དེ་ལ་ས་གཞི་དང་པོ་ལ་
ནི་དཔག་ཚད་ཉི་ཁྲི་གཅིག་སྟོང་ཡོད་དེ། ས་གཞི་དེ་ན་ནི་ལྷ་མ་ཡིན་རྣམས་ཀྱི་རྒྱལ་པོ་སྒྲ་གཅན་ཞེས་བྱ་བ་གནས་སོ། །དེས་ནི་འདོད་པའི་ཁམས་སུ་ཐམས་ཅད་པས་ལྷག་པའི་གཟུགས་སྤྲུལ་ནུས་ལ་མི་རྣམས་ཀྱི་དགེ་བ་དང་མི་དགེ་བའི་དབང་
གིས་དེ་འདི་སྙམ་དུ་སེམས་ཏེ། བདག་ཅག་ལྷ་མ་ཡིན་རྣམས་ཀྱི་འགྲན་ཟླ་ནི་ལྷ་རྣམས་ཡིན་གྱིས། བདག་གིས་དགྲ་དེ་དག་གི་ཚལ་དང་། ནགས་ཚལ་དང་། ལྷའི་བུ་མོ་གང་དག་ལ་ལྷ་རྣམས་རབ་ཏུ་ཆགས་ཤིང་དགའ་བར་འཛིན་པ་
དེ་དག་བལྟའོ་སྙམ་ནས། དེས་དེ་ལྟར་བསམས་ནས་བདག་ཉིད་ཀྱི་ལུས་བརྒྱན་ཏེ་ནོར་བུའི་རྒྱལ་པོ་མཐོན་ཀ་ཆེན་པོའམ་ནོར་བུའི་རྒྱལ་པོ་པད་མ་རཱ་ག་འམ། གསེར་གྱི་རྒྱལ་པོ་ལམ་མེར་འདུག་པ་འམ། དམར་ལྔའི་རྒྱལ་པོ་གསེར་རམ། 
གོས་ཀྱི་རྒྱལ་པོ་མ་བཏགས་པ་ཁ་དོག་སྣ་ཚོགས་སྔོན་པོ་དང་། དམར་པོ་དང་། སེར་པོ་དང་། ནག་པོ་རྣམས་ཀྱིས་མཛེས་པར་བྱེད་ཅིང་། ནོར་བུའི་རྒྱལ་པོ་གང་རྒྱན་དུ་ཐོགས་པ་དེའི་ཁ་དོག་གིས་སྒྲ་གཅན་དེའི་ལུས་ཀྱི་ཚད་རི་ཙམ་ཡོད་པ་དེ་
ཐམས་ཅད་ནོར་བུའི་འོད་དེ་ཁོ་ན་དང་འདྲ་བར་སྣང་བར་འགྱུར་ཏེ། གལ་ཏེ་མཐོན་ཀ་ཆེན་པོ་རྒྱན་དུ་ཐོགས་ན་ནི་དེའི་ལུས་ཐམས་ཅད་མཆོག་ཏུ་སྔོན་པོར་སྣང་བར་འགྱུར་རོ། །དམར་པོ་ཡང་དེ་དང་འདྲའོ། །སེར་པོ་ཡང་དེ་དང་འདྲའོ། །གལ་ཏེ་སྤུག་
རྒྱན་དུ་ཐོགས་ན་ནི་དེའི་ལུས་ཐམས་ཅད་ནོར་བུ་དེའི་ཁ་དོག་བཞིན་དུ་སྣང་བར་འགྱུར་རོ། །ནོར་བུ་གཞན་དག་རྒྱན་དུ་ཐོགས་ན་ཡང་། དེ་དང་དེ་བཞིན་དུ་དེའི་ཁ་དོག་འདྲ་བར་སྣང་བར་འགྱུར་རོ། །དེ་ལྷ་རྣམས་ཀྱི་འགྲན་ཟླ་ཡིན་ལ། ལྷ་མ་ཡིན་
<pb id="64.8a"/>
གྱི་བུ་མོ་རྣམས་དང་། ལྷའི་བུ་མོ་རྣམས་ནི་རང་བཞིན་གྱིས་ཆགས་སུ་རུང་བ་ཡིན་ཏེ། དེ་དག་ལ་ཆགས་པར་གྱུར་ནས། སྒྲ་གཅན་དེ་ཕན་ཚུན་འགྲོ་བའི་ཆས་སུ་ཞུགས་ནས་ས་གཞི་དེ་ནས་འབྱུང་ངོ་། །སྒྲ་གཅན་གྱི་ས་གཞི་དེ་ན་
དེའི་གྲོང་ཁྱེར་འོད་ཅན་ཞེས་བྱ་བ་དཔག་ཚད་བརྒྱ་སྟོང་ཡོད་པ་རིན་པོ་ཆེ་སྣ་དུ་མའི་ཚལ་དང་། ནགས་ཚལ་དང་། ཤིང་ལྗོན་པ་དང་། ཁང་ཁྱིམ་དང་། ལྟེང་ཀ་དང་། འབབ་ཆུ་དང་། རྫིང་དང་། ཆུ་ཀ་བདེ་བ་རྣམས་ཀྱིས་མཛེས་པར་བྱས་
པ་དེའི་ནང་ནས་ལྷ་མ་ཡིན་གྱི་དབང་པོ་དེ་ལུས་མེ་ཏོག་གི་ཕྲེང་བ་དང་། ཕྱེ་མ་དང་། སྤོས་ཀྱི་བྱུག་པ་རྣམས་ཀྱིས་བརྒྱན་ཏེ་བྱུང་ནས། དེ་ལྷ་རྣམས་ཀྱི་ཚལ་དང་། ནགས་ཚལ་རྣམས་ལ་ལྟ་བར་བྱེད་དོ། །དེ་ལྟ་ཞིང་འདུག་པ་ན་གལ་ཏེ་འཛམ་བུ
འི་གླིང་གི་མི་རྣམས་ཆོས་མ་ཡིན་པ་ལ་ཞུགས་ཏེ། ཕར་མི་འཛིན་པ་དང་། མར་མི་འཛིན་པ་དང་། དགེ་སྦྱོང་དུ་མི་འཛིན་པ་དང་། བྲམ་ཟེར་མི་འཛིན་པ་དང་། རང་གི་ཕ་ཚན་གྱི་ནང་ན་རྒན་རབས་ཀྱི་རིམ་པ་མེད་པ་དང་། ཆོས་ལ་མི་རྟེན་པ་
དང་། དཀོན་མཆོག་གསུམ་ལ་མཆོད་པ་མི་བྱེད་པ་དང་། དགེ་བ་དང་མི་དགེ་བའི་ལས་ལ་མི་ལྟ་བར་གྱུར་ན་ནི། དེའི་ཚེ་ས་ཐ་མ་ལ་གནས་པ་རྒྱལ་ཆེན་བཞིའི་རིས་ཀྱི་ལྷ་རྣམས་མཐུ་ཆུང་བར་འགྱུར་ཏེ། གཅིག་གིས་གཅིག་བསོགས་
ནས་ཀྱེ་ལྷ་རྣམས་སེང་གེ་མོའི་བུ་སྒྲ་གཅན་ནི་བདག་ཅག་བསད་པའི་ཕྱིར་བརྟུལ་ཏེ་བྱུང་ངོ་ཞེས་འཛེར་ཏོ། །གང་གི་ཚེ་འཛམ་བུའི་གླིང་གི་མི་རྣམས་ཆོས་དང་ལྡན་པར་གྱུར་ཏེ། ཕར་འཛིན་པ་དང་། མར་འཛིན་པ་དང་། དགེ་སྦྱོང་དུ་འཛིན་པ་
དང་། བྲམ་ཟེར་འཛིན་པ་དང་། རང་གི་ཕ་ཚན་གྱི་ནང་ན་རྒན་རབས་ཀྱི་རིམ་པ་ཡོད་པ་དང་། ཆོས་ལ་རྟེན་པ་དང་། དཀོན་མཆོག་གསུམ་ལ་མཆོད་པ་བྱེད་པ་དང་། དགེ་བ་དང་། མི་དགེ་བའི་ལས་ལ་ལྟ་བར་གྱུར་ན་ནི། དེའི་ཚེ་ས་ཐ་མ་ལ་
གནས་པ་རྒྱལ་ཆེན་བཞིའི་རིས་ཀྱི་ལྷ་རྣམས་ཀྱིས་རིན་པོ་ཆེ་སྣ་ཚོགས་བླངས་ནས། ལུས་བརྒྱན། ཆ་ལུགས་སྣ་ཚོགས་སུ་ཆ་ཞིང་། ལུས་མེ་ཏོག་གི་ཕྲེང་བ་དང་། ཕྱེ་མ་དང་། སྤོས་ཀྱི་བྱུག་པ་རྣམས་ཀྱིས་བརྒྱན་ཏེ། མཚོན་ཆ་སྣ་
<pb id="64.8b"/>
ཚོགས་ཀྱི་ཆར་འབེབས་ལ། ཧ་ཧ་ཞེས་བྱ་བའི་སྒྲ་སྒྲོགས་ཤིང་རི་རབ་ཀྱི་ཁོང་ན་ཚལ་དང་། ནགས་ཚལ་གང་ན་སེང་གེ་མོའི་བུ་སྒྲ་གཅན་འདུག་པ་དེ་དག་ཏུ་རྒྱུག་གོ། །མི་རྒལ་ན་ནི་རི་རབ་ཀྱི་ངོས་ལ་ཚལ་དང་ནགས་ཚལ་འདུག་པ་དག་ལ་
ཉི་མའི་ཟེར་གྱིས་ཕོག་པའི་འོད་ཟེར་འབུམ་ཕྲག་མང་པོ་དེའི་གདོང་དུ་བབ་སྟེ། མིག་ལ་གནོད་པར་གྱུར་པ་མཐོང་ངོ་། །དེས་ཉི་མའི་ཟེར་དེ་མཐོང་ནས། ཉི་མའི་ཟེར་གྱིས་མིག་འཁྲུགས་ཏེ། ཉི་མའི་ལན་གྱིས་ལྷའི་བུ་མོ་རྣམས་ཀྱང་བལྟ་བར་
མ་ནུས། ལྷའི་ཚལ་དང་། ནགས་ཚལ་རྣམས་དང་། རྫིང་རྣམས་དང་། ལྷའི་འབྱོར་པ་རྣམས་ཀྱང་བལྟ་བར་མ་ནུས་སྙམ་ནས། དེས་བསམས་པ། ཀྱེ་མ་ཉི་མའི་ལན་གྱིས་ལྷའི་བུ་མོ་རྣམས་བདག་གིས་བལྟ་བར་མ་ནུས་སོ་སྙམ་སྟེ། 
ཁྲོས་པས་མིག་རྩ་དམར་པོར་གྱུར་ཅིང་། ལག་པས་ཉི་མའི་དཀྱིལ་འཁོར་སྒྲིབ་པར་བྱེད་དོ། །དེས་ཉི་མའི་དཀྱིལ་འཁོར་ལག་པས་བསྒྲིབས་ནས། དེ་བདག་གིས་ལྷ་མོ་རྣམས་དང་། མཐོ་རིས་བལྟའོ་སྙམ་སྟེ། མདོག་སྡུག་ཅིང་ཡིད་
དུ་འོང་བ་བལྟ་བ་ལ་རྩེ་ཚུགས་སུ་འདུད་དོ། །དེ་ནས་རྒྱ་མཚོས་ནི་དེའི་རྐེད་པར་ཕྱིན་ལ། སྔ་མ་བཞིན་དུ་ནོར་བུའི་རྒྱན་ཇི་ལྟ་བུ་ཐོགས་པ་དེ་ལྟ་བུའི་ཁ་དོག་གིས་རྐེད་པ་ཡན་ཆད་ཁྱབ་པར་འདུག་སྟེ། ནོར་བུའི་འོད་ཀྱིས་ལག་པ་སྔོན་པོ་འམ། 
དམར་པོའམ། སེར་པོའམ། ནག་པོར་གྱུར་ཏེ། ལག་པས་ཉི་མའི་ཟེར་གྱི་གནོད་པ་བསྒྲིབས་པ་དེ་བྲམ་ཟེ་རྟོག་གེ་པ་ལོག་པའི་ཐོས་པས་བསླུས་པ་རྣམས་ཀྱིས་མཐོང་ནས། ཉི་མ་གཟའ་སྡིག་ཅན་གྱིས་ཟིན་ཏོ། །ཉི་མ་གཟའ་དམར་
པོས་ཟིན་ཏོ། །ཉི་མ་གཟའ་སེར་པོས་ཟིན་ཏོ། །ཉི་མ་གཟའ་ནག་པོས་ཟིན་ཏོ་ཞེས་ཟེར་ཞིང་ལས་དང་འབྲས་བུ་རྒྱབ་ཏུ་བོར་ནས་དེ་ལྟ་བུས་འཚོ་བ་ཚོལ་བའི་ཕྱིར། འདི་ལྟར་ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །
རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །བལྟས་བཟང་ངོ་། །ལྟས་ངན་པར་འགྱུར་རོ་ཞེས་རྟོག་གེའི་རིག་པས་སྟོན་པར་བྱེད་དོ། །ཡང་དག་པར་ན་ནི་དེས་ཉི་མ་ལག་པས་བསྒྲིབས་ནས་ལྷའི་འཇིག་རྟེན་ཚལ། 
<pb id="64.9a"/>
ནགས་ཚལ་དང་། ལྟེང་ཀ་དང་། རིན་པོ་ཆེས་མཛེས་པར་བྱས་པ་དང་བཅས་པ་བདེ་བླག་ཏུ་ལྟ་བར་བྱེད་པ་ཡིན་ནོ། །དེ་ནས་ལྷའི་དབང་པོ་བརྒྱ་བྱིན་གྱིས་དེ་མཐོང་ནས་ལྷ་རྣམས་ལ་ངའི་ཤིང་རྟ་སྔོན་དུ་ཐོང་ལ། སྒྲ་གཅན་འདི་ཟློག་ཤིག་
ཅེས་བསྒོའོ། །དེ་ནས་ལྷའི་དབང་པོ་བརྒྱ་བྱིན་གྱིས་བསྒོ་བ་བཞིན་དུ་ལྷ་རྣམས་ལུས་རིན་པོ་ཆེ་སྣ་ཚོགས་ཀྱིས་བརྒྱན་ཏེ། སེང་གེ་མོའི་བུ་སྒྲ་གཅན་ག་ལ་བ་དེར་འཐབ་མོ་བྱ་བའི་ཕྱིར་རྒྱུག་གོ། །དེ་ནས་དེས་ལྷ་དེ་རྣམས་མཐོང་ནས་ཕྱིར་རང་གི་
གནས་སུ་འགྲོ་བར་འགྱུར་རོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ཟླ་བ་ལ་གཟའ་འཇུག་པ་ལ་རྟོག་པར་བྱེད་དེ། ཟླ་བ་ལ་སྒྲ་གཅན་ཇི་ལྟར་འཛིན་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། 
སྒྲ་གཅན་གྱི་གཡོག་འཁོར་གང་ཡིན་པ་དེ་དག་རྟག་ཏུ་རྒྱ་མཚོའི་ཆུའི་སྟེང་དུ་རྒྱུ་བ་དེ་དག་གིས་ཟླ་བ་ཤར་ཕྱོགས་ཀྱི་རིའི་རྩེ་མོ་ནས་འཛམ་བུའི་གླིང་དུ་འོང་བ་ན་བཻ་ཌཱུརྱའི་འོད་ཀྱི་དཀྱིལ་ན་བརྒྱ་འགྱུར་བས་ཀྱང་མཛེས་པར་མཐོང་ནས། སྒྲ་གཅན་གྱི་གཡོག་འཁོར་རྣམས་
ཀྱིས་སྒྲ་གཅན་ལ་བསྙད་དེ། རྒྱལ་པོ་ཆེན་པོ་ཟླ་བ་ཉ་བ་དེ་ལྷའི་བུ་མོའི་བཞིན་ཁོ་ན་ལྟར་འདུག་པ་འོང་ངོ་ཞེས་ཟེར་རོ། །དེ་ནས་དེ་དག་ལས་ཐོས་ནས་སྒྲ་གཅན་ལྷའི་བུ་མོ་ལ་ཆགས་པས་ཟླ་བ་ལ་ལྟ་འདོད་པར་གྱུར་ནས། སྒྲ་གཅན་རང་གིས་གཞི་
ནས་བྱུང་སྟེ། ལྷའི་བུ་མོའི་བཞིན་ལ་རེག་པར་འདོད་པའི་ཕྱིར། ཐག་རིང་པོ་ནས་ཟླ་བའི་དཀྱིལ་འཁོར་ལ་སྒྲིབ་པར་བྱེད་པའི་ཚེ། རིན་པོ་ཆེ་དུ་མས་སྔ་མ་བཞིན་དུ་ལུས་བརྒྱན་པ་དེ། འཛམ་བུའི་གླིང་པའི་རྟོག་གེ་པ་རྣམས་ཀྱིས་མཐོང་ནས་ཡུལ་
གྱི་མི་རྣམས་ལ་བསྙད་དེ། གཟའ་ནག་པོ་ཞིག་གོ །གཟའ་དམར་པོ་ཞིག་གོ། །གཟའ་སེར་པོ་ཞིག་གོ །ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །མཚོན་
གྱིས་འགྱེད་པར་འགྱུར་རོ། །བདེ་བར་འགྱུར་རོ་ཞེས་ཟེར་རོ། །ནུབ་ཀྱི་བ་ལང་སྤྱོད་དང་། ཤར་གྱི་ལུས་འཕགས་དང་། བྱང་གི་སྒྲ་མི་སྙན་ལོགས་ན་གཟའ་འདུག་སྟེ། ཉི་མ་དང་ཟླ་བ་ལ་སྒྲིབ་ན་ནི་གླིང་དེ་དག་ན་རྟོག་གེ་པ་དག་ཀྱང་མེད། ལོག་
<pb id="64.9b"/>
པར་སྨྲ་བ་དག་ཀྱང་མེད་དེ། དེ་ལྟར་ན་རྒྱུ་དེ་ལྟ་བུས་གཟས་ཟླ་བ་དང་ཉི་མའི་དཀྱིལ་འཁོར་ལ་སྒྲིབ་པར་བྱེད་དོ། །རྟོག་གེ་པ་རྣམས་ནི་གནམ་གྲུམ་པ་ཡང་སྟོན་པར་བྱེད་དེ། སྒྲ་གཅན་སའི་འོག་ན་འདུག་པ་ལ་ལྷ་མ་ཡིན་རྣམས་ཀྱིས་སྨྲས་པ། ཀྱེ་མ་
ཇི་ལྟར་ལྷའི་དབང་པོ་ཀཽ་ཤི་ཀ་རི་རབ་ཀྱི་སྟེང་ན། གྲོང་ཁྱེར་བལྟ་ན་སྡུག་དང་། ལྷའི་འདུན་ས་ཆོས་བཟང་ན་ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་འདུག་ལ་བདེ་བ་རྣམས་ཉམས་སུ་མྱོང་སྟེ། དེ་ལྟར་ལྷ་རྣམས་ཀྱི་རྒྱལ་པོ་ནི་ཀཽ་ཤི་ཀ་
ལགས། བདག་ཅག་གི་རྒྱལ་པོ་ནི་ཁྱོད་ལགས་ཏེ། དེ་བས་ཆེས་མཐུ་ཆེ་ཞིང་ཆེས་རྫུ་འཕྲུལ་ཆེ་བ་ལགས་ཀྱིས་བདག་ཅག་དོང་ལ། དབང་པོ་དང་བཅས་པའི་ལྷ་རྣམས་དང་གཡུལ་འགྱེད་པར་བགྱིའོ། །དེའི་གྲོང་ཁྱེར་ཡང་གཞོམ་པར་བགྱིའོ། །
ཞེས་ཟེར་རོ། །དེ་ལྟར་ལྷ་མ་ཡིན་གྱི་དབང་པོ་སྒྲ་གཅན། ལྷ་མ་ཡིན་རྣམས་ཀྱིས་སྦད་ནས་ཁྲོས་ཏེ་སྐད་འབྱིན་ཅིང་གྲོང་ཁྱེར་འོད་ཅན་དེ་ནས་རིངས་པར་བྱུང་སྟེ། གང་གི་ཚེ་དེས་སྐད་ཕྱུང་བ་དེའི་ཚེ། རྟོག་གེ་པ་རྣམས་ན་རེ། གནམ་གྲུམ་
པ་འདི་ནི་ལྷའི་ལྟས་ཡིན་ཏེ། ལོ་ལེགས་པར་འགྱུར་རོ། །ལོ་ཉེས་པར་འགྱུར་རོ། །རྒྱལ་པོ་ལ་རུང་བར་འགྱུར་རོ། །རྒྱལ་པོ་ལ་མི་རུང་བར་འགྱུར་རོ། །མཚོན་གྱིས་འགྱེད་པར་འགྱུར་རོ། །མཚོན་གྱིས་འགྱེད་པར་མི་འགྱུར་རོ་ཞེས་ཟེར་ཏེ། 
དེ་དག་སྦྱིན་བསྲེག་བྱེད་ཅིང་ཞི་བ་དང་། བདེ་ལེགས་སུ་བྱ་བ་དག་བྱེད་དོ། །དེ་ནས་ལྷ་མ་ཡིན་གྱི་དབང་པོ་སྒྲ་གཅན་འདི་སྙམ་དུ་སེམས་ཏེ། ཇི་ཙམ་དུ་གྲོང་ཁྱེར་འོད་ཅན་ན། ནོར་བུ་རྣམས་འོད་གསལ་བར་འདུག་པ་ཙམ་དུ་བདག་གི་ཕོ་བྲང་འོད་
ཅན་འོད་གསལ་བར་འགྱུར་ལ། འོད་མི་གསལ་ན་ནི་དེ་འོད་ཀྱང་ཞན་པར་འགྱུར་བ་དེ་བཞིན་དུ། ལྷ་རྣམས་ཀྱི་འོད་བྱེད་པ་ཡང་ནོར་བུ་དང་འདྲ་བར་ཟླ་བ་ཉ་བ་དང་ཉི་མ་ཡིན་གྱིས། བདག་གིས་དཀྱིལ་འཁོར་དེ་གཉིས་རེ་རེ་ནས་བསྒྲིབ་པར་བྱའོ། །
དེ་ལྟར་བྱས་པ་དང་ལྷ་རྣམས་ཀྱི་འོད་མེད་པར་འགྱུར་རོ་སྙམ་སྟེ། དེ་བློ་དེ་ལྟ་བུས་གལ་ཏེ་ཉིན་པར་བྱུང་ན་ནི་དེས་སྔ་མ་བཞིན་དུ་ལག་པ་ཡ་གཅིག་གིས་ནི་ཉི་མའི་དཀྱིལ་འཁོར་སྒྲིབ་པར་བྱེད་དོ། །ལག་པ་ཡ་གཅིག་གིས་ནི་རི་རབ་ཀྱི་ཟོམ་ལ་ནོམ་
<pb id="64.10a"/>
པར་བྱེད་དོ། །དེ་ནས་ལྷ་རྣམས་ཀྱིས་དེའི་ལག་པ་མཐོང་ནས། འཐབ་པའི་ཕྱིར་ཆ་བར་བྱེད་དོ། །དེ་ནས་དེ་དུད་འགྲོར་གཏོགས་པ་ཡིན་པས་སྙིང་སྟོབས་ཆུང་ལ་ལྷ་རྣམས་ཀྱི་ལུས་རིན་པོ་ཆེ་སྣ་ཚོགས་ཀྱིས་བརྒྱན་པ་གཟི་
བརྗིད་ཀྱི་ལུས་ཅན་དག་མཐོང་ནས་དེ་བག་ཚ་བ་སྐྱེས་ཏེ། ཕྱིར་སའི་འོག་ཏུ་གྲོང་ཁྱེར་འོད་ཅན་དུ་འགྲོ་བར་འགྱུར་བ་འདི་ན་ཉི་མ་དང་། ཟླ་བ་ལ་གཟའ་འཇུག་པ་དང་། གནམ་གྲུམ་པའི་རྒྱུ་གཉིས་པ་ཡིན་ནོ། །དེ་ནས་ཡང་དགེ་སློང་ལས་ཀྱི་
འབྲས་བུ་རྣམ་པར་སྨིན་པ་ཤེས་པ་དེ། ལྷ་མ་ཡིན་ཆེན་པོ་སྒྲ་གཅན་གྱི་བདེ་བ་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་དེའི་གྲོང་ཁྱེར་ནི་དཔག་ཚད་བརྒྱ་སྟོང་ཡོད་ལ། རི་རབ་ལ་རྟེན་ཏེ། རིན་
པོ་ཆེ་སྣ་ཚོགས་ཀྱིས་མཛེས་པར་བྱས་པ། ཆུ་ཀླུང་དང་། ལྟེང་ཀ་དང་། བསྐྱེད་མོས་ཚལ་དང་ལྡན་པ། ས་གཞི་གསེར་བཙོ་མས་བརྒྱན་པ། གསེར་གྱི་ཁང་ཁྱིམ་བྱི་རུའི་ཤིང་ལྗོན་པས་མཛེས་པར་བྱས་པ་དང་ལྡན་པ། དྲིལ་
བུ་གཡེར་ཀ་ཅན་གྱི་ཤིང་ལྗོན་པས་སྒྲ་སྒྲགས་པ། སིལ་སྙན་དང་རོལ་མོའི་སྒྲ་དང་། གླུ་དབྱངས་ཀྱིས་རབ་ཏུ་དགའ་བར་བྱས་པ། མཚེའུ་གསེར་གྱི་པད་མ་དག་གིས་མཛེས་པར་བྱས་པ་དང་ལྡན་པ། གསེར་གྱི་ངང་མོ་དང་། ཟལ་མོ་
དང་། ངུར་པ་རྣམས་ཀྱིས་མཛེས་པར་བྱས་པ་དེ་ནི་འདི་ལྟ་སྟེ། ལྷ་ཡུལ་གྱི་བྱ་ལྟ་བུ་རྨ་བྱ་བལྟ་ན་སྡུག་པ་དག་དང་། ནོར་བུའི་མཆུ་ཅན་ལྟ་བུ་དག་དང་། དུས་ཐམས་ཅད་དུ་རབ་ཏུ་དགའ་བཞིན་དུ་འདུག་པ་དག་དང་། འགྲོས་སྡུག་པ་
དག་དང་། རིན་པོ་ཆེ་སྣ་བདུན་གྱི་ལུས་ཅན་དག་དང་། བཻ་ཌཱུརྱ་སྔོན་པོའི་མདོག་ཅན་དག་དང་། མཐོན་ཀ་ཆེན་པོའི་མདོག་ཅན་དག་དང་། རབ་ཏུ་དགའ་ཞིང་ཁང་བཟངས་ཀྱི་རྩེ་མོ་མཛེས་པར་བྱེད་པ་དག་དང་། མིག་མི་འཛུམས་ཤིང་
ཆར་སྤྲིན་གྱི་འབྲུག་སྒྲ་ལྟ་བུའི་སྒྲ་སྐད་འབྱིན་པ་དག་དང་། ལྟད་མོ་ཆེ་བ་དག་དང་། བྱའོ་ཅོག་དང་འདྲ་བར་སྟོན་པ་དག་དང་། མཐོང་ན་ཡིད་དང་འཐད་པ་དག་དང་། མིག་འགྲམ་རིང་བ་ཤ་སྟག་དང་། བྱ་ཨག་ནི་ཙུ་ཌ་ཞེས་བྱ་བ། མིག་ཟུར་
<pb id="64.10b"/>
མེད་པ་མགོ་གཉིས་པ་ལ་ཆུང་མ་གཉིས་དང་ལྷན་ཅིག་འགྲོགས་པ་དག་དང་། མེ་ཏོག་གི་ཁུ་བས་མྱོས་ཤིང་། བ་ཀུ་ལེའི་མེ་ཏོག་བཞིན་དུ་ལྷན་ཅིག་གཏམས་པ་དག་དང་། སྐད་ཀྱི་གདངས་བྲག་ཅ་ཅན་གསེར་གྱི་རྭ་ཅན་དག་དང་། 
བཻ་ཌཱུརྱའི་རྭ་ཅན་ཆུ་ལ་རྩེ་བ་དག་དང་། དུས་ཚིགས་སུ་རྒྱགས་པ་དང་། རྒྱགས་ཤིང་རབ་ཏུ་དགའ་བ་དག་དང་། མིག་གི་མདོག་སྣུམ་པ་ཤ་སྟག་དང་། བྱ་ཀ་ར་ད་ཞེས་བྱ་བ་མེའི་མདོག་ཅན་རྔ་སྒྲ་ལྟ་བུ་གདངས་དང་ལྡན་པ་ཤ་སྟག་དང་། བྱ་
སྤུ་སྤད་མ་ཞེས་བྱ་བ་མདོག་འཇམ་ཞིང་གློག་གི་ཁ་དོག་ཅན་དག་དང་། སྤུ་སྡུག་སྤེལ་མ་ཅན་ནགས་ཁྲོད་དུ་རྒྱུ་བ་དག་དང་། སལ་སུལ་དང་། གཤང་གཤོང་དག་ན་རྒྱུ་བ་དག་དང་། རྟག་ཏུ་རྒྱགས་པ་ཤ་སྟག་དང་། བྱ་བྷྲིང་ག་ར་ཛ་
དང་། ཧུ་ལུ་ཀུན་ད་དང་། མུ་ལུ་ཀུན་ད་དང་། སྤྲིག་ཀ་གན་དྷ་ཞེས་བྱ་བ་ཁང་ཁྱིམ་ལ་གནས་པ། མདོག་འཇའ་ཚོན་ལྟར་འདུག་པ་དག་དང་། མེ་ཏོག་གི་ཆུན་པོ་མཆོག་ལྟ་བུ་དག་དང་། མགྲིན་པ་མཛེས་པ་དག་དང་། མགྲིན་པ་དམར་བ་དག་དང་། 
པད་མ་ལྟ་བུ་དག་དང་། འདབ་མ་འཇམ་པ་དག་དང་། འདབ་མ་དྲག་ཏུ་བསྐྱོད་པ་དང་། འདབ་མ་ཁ་དོག་དང་དབྱིབས་དུ་མ་དང་ལྡན་པ་དག་དང་། མཆུ་རིང་ཞིང་ནོར་བུ་དང་། གསེར་ལས་གྲུབ་པ་ཤ་སྟག་དང་། ཁུ་བྱུག་དང་། བྱ་བང་ལུས་མཁྲེགས་
ཤིང་མགྲིན་པ་མཐོ་ལ་དྲི་མ་མེད་ཅིང་འདབ་མའི་མདོག་སྡུག་ལ་གཉིས་ཤིང་ཁ་ལ་ལྡིང་བ་དང་། གཉིས་ཤིང་ཆུ་འཐུང་བ་དང་། གཉིས་ཤིང་ཐང་ལ་འགྲོགས་པ་དང་། གར་བྱེད་བཞིན་དུ་སྐད་འབྱིན་པ་དང་། རྒྱགས་ཤིང་སྐད་འབྱིན་པ་ཤ་
སྟག་དང་། ཤིང་ལྗོན་པ་བ་ཀུ་ལ་ལ་གནས་པའི་བྱའི་རིགས་རྣམས་སྐྱེད་མོས་ཚལ་དང་། ནགས་ཚལ་དུ་བཅས་པའི་གྲོང་ཁྱེར་དེ་ཁོ་ར་ཁོར་ཡུག་ན་གནས་ཤིང་སྐད་འབྱིན་པ་དང་། གྲོང་ཁྱེར་དེ་ན་མཚོ་ཡོད་པ་རྣམས་པད་མའི་
ཚལ་རྣམ་པ་སྣ་ཚོགས་ཀྱིས་གང་ལ། ནགས་ཀྱིས་འཁོར་ཅིང་མཛེས་པར་བྱས་སོ། །གྲོང་ཁྱེར་དེ་ན་གསེར་གྱི་ཤིང་ལྗོན་པའི་ནགས་ཚལ་བཞི་ཡོད་དེ། གྲོང་ཁྱེར་དེའི་ནགས་ཚལ་དེ་དག་ཐམས་ཅད་ཀྱི་ཚད་ནི་དཔག་ཚད་བརྒྱ་
<pb id="64.11a"/>
ཡོད་དོ། །དེ་ན་ནགས་ཚལ་གཅིག་གི་མིང་ནི་རྩེད་མོ་ཅན་ཞེས་བྱའོ། །གཅིག་གི་མིང་ནི་རྒྱགས་པའི་ཀུན་དགའ་ར་བ་ཞེས་བྱའོ། །གཅིག་གི་མིང་ནི་ངང་པའི་གནས་ཞེས་བྱའོ། །གཅིག་གི་མིང་ནི་ཁུ་བྱུག་གི་ཀུན་དགའ་ར་བ་ཞེས་བྱ་སྟེ། 
ནགས་ཚལ་བཞི་པོ་དེ་རྣམས་ཀྱིས་གྲོང་ཁྱེར་དེའི་ཁོ་ར་ཁོར་ཡུག་ནས་སྦ་བར་བྱས་སོ། །ནགས་ཚལ་དེ་ན་ཤིང་ལྗོན་པའི་རིགས་སུམ་སྟོང་ཡོད་དེ། ཤིང་ལྗོན་པ་དེ་དག་གི་ནང་ན་གཙོ་བོ་ནི་འདི་ལྟ་སྟེ། སྤྲིན་ལྟར་སྒྲིབ་པ་དང་། ཡལ་ག་མཐོ་ལ་
འཇམ་པ་དང་། བྱ་གནས་དང་། རྟག་ཏུ་མེ་ཏོག་རྒྱས་དང་། དཔག་ཚད་གཅིག་ཏུ་ངད་ལྡང་བ་དང་། བུང་བས་གང་བ་དང་། སྦྲང་རྩི་འཛག་དང་། གསེར་མདོག་ཅན་དང་། ཆང་འཛག་དང་། ཙན་དན་ས་མཆོག་དང་། སྤྲིན་ནག་པོའི་མདོག་ཅན་དང་། 
ལོ་མ་བདུན་པ་དང་། ཀེ་ཏ་ཀ་དང་། ཤིང་སྤྲིག་ཀ་དང་། སེར་བུ་ངད་ལྡང་དང་། ཨ་ཀ་རུ་ནག་པོའི་མདོག་ཅན་དང་། ཀུན་ཏུ་མིག་ལྡན་དང་། སྒྲོན་ཤིང་དང་། ནོར་བུའི་ལྗོན་ཤིང་དང་། མེ་མདོག་དང་། མྱ་ངན་འཚང་སྔོན་པོ་དང་། མྱ་ངན་འཚང་དམར་པོ་དང་། 
བ་ཀུ་ལ་དང་། ཨརྫུན་དང་། ནི་ཙུ་ལ་དང་། སིན་དུ་བ་ར་ཏི་དང་། ཏི་ལ་ཀ་དང་། ནི་པ་ཞེས་བྱ་བ་རྣམས་ཏེ། ཁོ་ར་ཁོར་ཡུག་ནས་པད་མའི་ཚལ་གྱིས་འཁོར་བ། མེ་ཏོག་རྒྱས་དང་། མ་དུ་ཀ་དང་། ན་ལི་ཀེ་ར་དང་། པ་ན་ས་དང་། ཆུ་ཤིང་དང་། སྐུ་
བ་འཕྱང་དང་། བེེདཱུརྱ་དང་། ས་འགེབས་དང་། གནམ་འགྲིབ་དང་། སྤྲིན་མདོག་ཅན་དང་། མཐོང་དགའ་དང་། སྤྲིན་འཁོར་དང་། བྱ་མངས་དང་། བུང་མངས་དང་། སྤོས་ཕྲེང་ལྡན་དང་། མེ་ཏོག་དྲི་ཞིམ་དང་། ཁ་དོག་སྣ་ཚོགས་ཅན་དང་། མེ་ཏོག་
ཅན་དང་། དུས་ཚིགས་ཀུན་དགའ་དང་། དུས་ཚིགས་སོ་སོར་དགའ་དང་། བུད་མེད་མཐོང་དགའ་དང་། བུད་མེད་སྦྱིན་དང་། རྒུན་ཤིང་དང་། ཀ་པིད་ཐ་དང་། པ་རུ་ཤ་ཀ་དང་། ཁ་དོག་དང་རྒྱན་གྱིས་ཀླུབས་པ་དང་། འོད་ཅན་དང་ཆུ་འགྲམ་སྐྱེས་དང་། རི་
མཐོངས་དགའ་བྱེད་དང་། རྒྱང་རིང་སྣང་དང་། དེ་ལྟ་བུ་ལ་སོགས་པ་ཁ་ཅིག་ནི་འཛམ་བུའི་གླིང་ན་སྐྱེ་བ། ཁ་ཅིག་ནི་བྱང་གི་སྒྲ་མི་སྙན་ན་སྐྱེ་བ། ཤིང་ལྗོན་པ་ཁ་ཅིག་ནི་ལྷ་མ་ཡིན་གྱི་གྲོང་ཁྱེར་ན་སྐྱེ་བ་དག་ཡོད་དོ། །ལྷ་མ་ཡིན་གྱི་གྲོང་ཁྱེར་སྣང་
<pb id="64.11b"/>
ལྡན་དེ་ན་ཤིང་ཁ་ཅིག་ནི་མེ་ཏོག་འབའ་ཤིག་གི་ཤིང་དང་། ཁ་ཅིག་མེ་ཏོག་དང་ལྡན་པའི་ཤིང་དང་། ཁ་ཅིག་ནི་འབྲས་བུའི་ཤིང་དང་། ཁ་ཅིག་ནི་ཆང་འབྱུང་བའི་ཤིང་དག་ཡོད་དོ། །ལྷ་མ་ཡིན་གྱི་དབང་པོ་ཆེན་པོ་སྒྲ་གཅན་དེའི་ཁོ་ར་ཁོར་ཡུག་
ནས་ལྷ་མ་ཡིན་གྱི་བུ་མོ་དག་གིས་བསྐོར་ཏེ། ཤིན་ཏུ་གར་བྱེད་ཅིང་དགོད་ལ་ཅི་མཛེས་སུ་འཆོས་ཏེ། རབ་ཏུ་རྩེ་ཞིང་རབ་ཏུ་དགའ་བར་བྱེད་དེ། ཀུན་ནས་ཉོན་མོངས་པ་ཅན་རིང་པོར་མི་ཐོགས་པ། མི་རྟག་ཅིང་མི་བརྟན་པ། མི་བདེ་བར་འགྱུར་
བའི་བདེ་བ་ཉམས་སུ་མྱོང་ངོ་། །ལྷ་མ་ཡིན་གྱི་དབང་པོ་དེ་ལ་བཙུན་མོ་བཞི་ཡོད་དེ། གཅིག་གི་མིང་ནི་ཡིད་བཞིན་མཛེས་འགྱུར་ཞེས་བྱ། གཅིག་གི་མིང་ནི་སྤོས་ཀུན་ལྡན་ཞེས་བྱ། གཅིག་གི་མིང་ནི་ནགས་ཚལ་མཛེས་ཤེས་བྱ། གཅིག་
གི་མིང་ནི་བཀྲ་ཤིས་མ་ཞེས་བྱའོ། །དེ་དག་གི་གཡོག་མོ་ཡང་ལྷ་མ་ཡིན་གྱི་བུ་མོ་ཁྲག་ཁྲིག་ཕྲག་བཅུ་གཉིས་ཡོད་དེ། དེའི་ནང་ན་དེའི་ཁོ་ར་ཁོར་ཡུག་ནས་བསྐོར་ཏེ། འདོད་པ་ལ་སེམས་ཞེན་ཅིང་འདུག་གོ། །དེའི་ཚེ་ངོ་མཚར་རུང་བའི་བདེ་བ་དང་། 
ཡུལ་གྱི་ལོངས་སྤྱོད་གང་ཡིན་པ་དེ་དག་གི་མིང་ཡང་ཤེས་པར་སླ་བ་མ་ཡིན་ནོ། །དེ་དེ་ན་ལྷ་མ་ཡིན་བྱེ་བ་ཕྲག་དུ་མས་ཞབས་འབྲིང་བྱས་ཏེ། ཁང་བཟངས་ཀ་བ་སྟོང་གིས་མཛེས་པར་བྱས་པ། དངུལ་ལས་བྱས་པའི་ཁང་བཞག་གིས་དཀྲིགས་
པ་དེ་ན། རྩེ་ཞིང་དགའ་ལ་དགའ་དགུར་སྤྱོད་དེ། རང་གི་ལས་ཀྱི་འབྲས་བུ་ལ་སྤྱོད་དོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། སྒྲ་གཅན་གྱི་ལས་དང་ཆོས་ལ་བརྟགས་ཏེ། ལས་གང་གིས་ན་ལྷ་མ་ཡིན་
གྱི་དབང་པོ་སྒྲ་གཅན་འགྲོ་བ་དེ་ལྟ་བུར་སོང་ཤིག་གུ། འདི་ལས་ཅི་ཞིག་བྱས་ན་ལས་དེའི་རྣམ་པར་སྨིན་པས་འབྲས་བུ་འདི་ལྟ་བུ་མྱོང་བར་འགྱུར་སྙམ་མོ། །འདི་ལ་ཚིགས་སུ་བཅད་པ་དག་ཡོད་དེ། རྒྱུ་མེད་པར་ནི་བདེ་བ་དག །ཇི་ལྟར་
བྱས་ཀྱང་མྱོང་མི་འགྱུར། །འབྲས་བུ་ལས་དང་འབྲེལ་པ་སྟེ། །འབྲས་བུ་ས་བོན་རག་ལས་བཞིན། །ལེགས་བྱས་འབྲས་བུ་དགེ་བ་སྟེ། །ལྷ་དང་མིར་ནི་ངེས་པར་འགྱུར། །ཉེས་བྱས་ངན་སོང་གསུམ་དུ་ངེས། །ལྷ་མིན་འཇིག་རྟེན་ཇི་ལྟ་
<pb id="64.12a"/>
བུར། །ཤེས་རབ་ཞན་ཞིང་ཤེས་རབ་འཆལ། །དུད་འགྲོའི་སྐྱེ་གནས་སྐྱེས་དེ་དག །ཇི་ལྟར་བདེ་བ་མྱོང་བ་མཐོང་། །འདི་ལ་རྒྱུ་ཞིག་ཡོད་པར་འགྱུར། །དེ་ལྟར་དགེ་སློང་མཆོག་ཏུ་ཡིད་གཞུངས་པ་དང་ལྡན་པ་དེས། 
ཐོས་པ་ལས་བྱུང་བའི་ཤེས་རབ་ཀྱིས་བརྟགས་ན། དེ་སྔོན་བྲམ་ཟེ་རིག་བྱེད་དང་། རིག་བྱེད་ཀྱི་ཡན་ལག་དང་། གཏམ་རྒྱུད་ལྷུར་བྱེད་པ། སྦྱིན་པ་ལ་མཆོག་ཏུ་དགའ་བ་ཞིག་ཏུ་གྱུར་ནས། དེས་ནགས་ཁུང་གི་ལམ་དུ་ཞུགས་པ་རྣམས་ལ་
ཡང་བཏུང་བ་དང་། ཁ་ཟས་དང་། འབྲས་བུ་དང་། རྩ་བ་དང་། ཆུ་དང་། ཁྱིམ་དང་། མལ་ཆ་དང་། སྟན་གྱི་སྦྱིན་པ་དག་བྱིན་ལ། སྒོ་བཞིན་འཁོད་པའི་དམན་པ་དང་། ལོང་བ་དང་། བཀྲེན་པ་དང་། སྡུག་ཕོངས་པ་རྣམས་ལ་ཡང་ཟས་དང་། སྐོམ་དང་། 
མལ་ཆ་དང་། སྟན་མང་པོ་དག་བྱིན་ཏེ། དེའི་ཚེ་ནི་ཡང་དག་པའི་ལྟ་བ་དང་ལྡན་པར་གྱུར་ཏོ། །དེ་ལན་ཅིག་གཅིག་ན་དགེ་འདུན་གྱི་གཙུག་ལག་ཁང་མི་ཐི་ལའི་ཚལ་ཞེས་བྱ་བ་རྒྱར་དཔག་ཚད་ཉི་ཤུ་ཡོད་ལ། མཆོད་རྟེན་འབུམ་ཕྲག་དུ་མས་
བརྒྱན་པ། གསེར་འབར་བས་འཁོར་བ་ཞིག །རྒྱལ་པོ་ནི་མི་ཞེས་བྱ་བ་ལ་སོགས་པ་རྒྱལ་པོ་ལྔ་བརྒྱས་བྱས་པ་ཡོད་དེ། དེའི་ནང་ན་ཡང་མཆོད་རྟེན་འོག་གི་གདན་གསེར་ལས་བྱས་པ། ཁོ་ར་ཁོར་ཡུག་ནས་གསེར་འབར་བས་འཁོར་བ། 
རིན་པོ་ཆེ་སྣ་བདུན་གྱིས་མཛེས་པར་བྱས་པ། འབུར་རྣམ་པ་སྣ་ཚོགས་ཀྱིས་མཛེས་པར་བྱས་པ། སངས་རྒྱས་ཀྱི་ཐེག་པའི་ཚིག་སྣ་ཚོགས་ཀྱིས་མཛེས་པར་བྱས་པ་ཞིག་ཡོད་ལ། མཆོད་རྟེན་དེ་ལ་ཡང་ཚལ་དང་། ནགས་ཚལ་བྲིས་པ་
དག་ཡོད་དེ། སྔ་མ་བཞིན་ནོ། །དེའི་ཚེ་ན་ཤིང་ལྗོན་པ་གང་དག་སྒྲ་གཅན་གྱི་གནས་སུ་བྲིས་པ་དེ་དག་ཐམས་ཅད་འཛམ་བུའི་གླིང་ན་ཡོད་དེ། རི་མོ་མཁན་རྣམས་ཀྱིས་ཇི་ལྟར་མཐོང་བ་བཞིན་དུ་མཆོད་རྟེན་དེ་ལ་བྲིས་སོ། །རྫིང་བུ་མང་པོ་བྱས་
གང་བ་དག་ཀྱང་ཡོད་དེ་སྔ་མ་བཞིན་ནོ། །དེ་ལན་ཅིག་གཅིག་ཤིང་རྟ་བཞི་སྟོང་དང་ནགས་ཁུང་དེར་སོང་སྟེ། འགྲོན་པོ་ནགས་ཁུང་དུ་དོང་བ་རྣམས་ཀྱི་ཕྱིར། ཟས་དང་། ཐུག་པ་དང་། ཆུ་དག་ཁྱེར་རོ། །དེ་ནས་རེ་ཤིག་ན་མཆོད་རྟེན་
<pb id="64.12b"/>
འཕང་དུ་དཔག་ཚད་གཉིས་ཡོད་ལ། ཆུ་ཞེང་དུ་རྒྱང་གྲགས་ལྔ་ཡོད་པ་དེར་མི་སྡིག་ཅན་ཞིག་གིས་གསར་དུ་མེ་བཏང་ནས་མེ་དེས་མཆོད་རྟེན་དེ་ཚིག་ལ་ཐུག་སྟེ། བྲམ་ཟེ་དེས་མེ་ཤོར་བ་དེ་མཐོང་ནས། དེ་འདི་སྙམ་དུ་སེམས་ཏེ། བདག་ལ་འདིའི་
བསོད་ནམས་ཀྱང་མི་དགོས། འདི་ཐམས་ཅད་མཁྱེན་པའི་གནས་ཀྱང་མ་ཡིན་མོད་ཀྱི། འོན་ཀྱང་འདི་མཛེས་པ་ཁོ་ན་ཞིག་པས་མེས་ཚིག་ན་མི་རུང་ལ། རྒྱལ་པོས་ཀྱང་བདག་ལ་བཀའ་གྱོད་སྨྲར་མེད་པར་བྱའོ་སྙམ་སྟེ། དེས་དད་ཅིང་གུས་
པ་མེད་པར་ཤིང་རྟ་དེ་དག་གིས་ཆུ་བསྐྱས་ནས་མཆོད་རྟེན་དེ་ལས་མེ་བསད་དེ། འདི་ལྟར་དེས་ཆེད་ཆེར་མི་འཛིན་པར་རྒོད་བཞིན་དུ། གལ་ཏེ་འདི་ལས་བསོད་ནམས་ཀྱི་རྣམ་པར་སྨིན་པ་ཞིག་ཡོད་ན་ནི། དེ་རགས་པ་ཞིག་ཡིན་གྲང་གིས། 
དེའི་རྣམ་པར་སྨིན་པས། ཅི་ནས་ཀྱང་འདོད་པའི་ཁམས་ན་བདག་ལས་ལུས་ཆེ་བ་གཞན་མེད་པ་ཙམ་དུ་གྱུར་ཅིག་ཅེས་བྱས་ཏེ། དད་པ་མེད་པ་དང་། སེམས་པ་མེད་པ་དང་། རྟག་ཏུ་འཐབ་པར་སེམས་པའི་ཕྱིར། ལས་དེའི་མཐུས་སེམས་པ་
མེད་པའི་ལས་དེའི་འབྲས་བུ་ཞིང་དམ་པའི་བསོད་ནམས་ལས་ལྷ་མ་ཡིན་གྱི་དབང་པོར་སྐྱེས་པར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་སྒྲ་གཅན་གྱི་ཡུལ་ས་གཞན་ཡང་ཇི་ཙམ་ཞིག་ཡོད་ཅེས་དེས་
ཐོས་པ་ལས་བྱུང་བའི་ཤེས་པ་འམ། ལྷའི་མིག་གིས་བརྟགས་ན། ས་གཞི་དཔག་ཚད་ཁྲི་སུམ་སྟོང་ཡོད་དེ། གསེར་གྱི་ས་གཞི་ལ་ཚལ་དང་། ནགས་ཚལ་དང་། ལྟེང་ཀ་དང་། རྫིང་དང་། བྱ་དང་། ཤིང་ལྗོན་པ་དང་། ཁྱིམ་དང་། གྲོང་
ཁྱེར་དང་། གླིང་དང་། ལྷ་མ་ཡིན་གྱི་བུ་མོས་གང་བ་དང་། ནོར་བུ་མང་པོ་དང་ལྡན་པའི་ཐང་བུད་མེད་གདུ་བུས་བརྒྱན་པ་བཞིན་དུ་མཛེས་པ་དེ་ན་ལྷ་མ་ཡིན་གྱི་དབང་པོ་སྒྲ་གཅན་དབང་བྱེད་ཅིང་དགྲ་ཟླ་མེད་ལ། རང་དགར་བྱེད་ཅིང་གར་དགའ་
བར་འགྲོ་བ་དང་། ལྷ་མ་ཡིན་གྱི་དབང་པོའི་ཡུལ་ས་དེ་ན་ལྷ་མ་ཡིན་རྣམས་ཀྱི་ཡུལ་བཅུ་གསུམ་ཡོད་དེ། དེ་ན་ལྷ་མ་ཡིན་རྣམས་གནས་སོ། །དེ་རྣམས་ཀྱི་མིང་ལ་འདི་ལྟ་སྟེ། ཟ་བ་པོ་རྣམས་དང་། རབ་ཏུ་རྒྱུག་པ་རྣམས་དང་ནད་
<pb id="64.13a"/>
གཏོང་བ་ལ་དགའ་བ་རྣམས་དང་། ནོར་བུའི་དོ་ཐོགས་པ་རྣམས་དང་། བུང་བ་ལྟར་འཁྱིལ་པ་རྣམས་དང་། མིག་དམར་བ་རྣམས་དང་། ཀུན་དུ་རྒྱུག་པ་རྣམས་དང་། ཆུ་ན་གནས་པ་རྣམས་དང་། ནམ་མཁའ་ལ་
གནས་པ་རྣམས་དང་། ལྷུན་པོའི་ཁོང་ན་གནས་པ་རྣམས་དང་། ལྟེང་ཀ་སྡུག་གུ་རྣམས་དང་། ཉ་གདོང་པོ་རྣམས་དང་། ལམ་ཆེན་ལྡན་རྣམས་སོ། །དེ་དག་གི་འཕེལ་འགྲིབ་ནི་གང་གི་ཚེ་སྐྱེ་དགུ་རྣམས་དགེ་སྦྱོང་དུ་མི་འཛིན་བྲམ་ཟེར་མི་
འཛིན་པ་དེའི་ཚེ་ནི་ལྷའི་ཕྱོགས་ནི་འགྲིབ་པར་འགྱུར་ལ། ལྷ་མ་ཡིན་གྱི་ཕྱོགས་ནི་འཕེལ་བར་འགྱུར་ཏེ། དེའི་ཚེ་ཆོས་དང་མི་ལྡན་པ་རྣམས་ནི་ཆེས་མཐུ་ཆེ་ལ། ལྷ་རྣམས་ནི་ཞན་པར་འགྱུར་རོ། །གང་གི་ཚེ་སྐྱེ་དགུ་རྣམས་དགེ་སྦྱོང་དུ་འཛིན་
ཅིང་བྲམ་ཟེར་འཛིན་པ་དེའི་ཚེ་ནི། ལྷ་མ་ཡིན་གྱི་ཕྱོགས་ནི་འགྲིབ་པར་འགྱུར་ལ། ལྷའི་ཕྱོགས་ནི་འཕེལ་བར་འགྱུར་ཏེ། ལྷ་དང་ལྷ་མ་ཡིན་གཉིས་ཀྱི་འཕེལ་འགྲིབ་ནི་དེ་ལྟར་ཆོས་དང་ཆོས་མ་ཡིན་པ་ལ་རག་ལས་སོ། །དེ་ནས་ཡང་དགེ་
སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སྒྲ་གཅན་གྱི་ཡུལ་ན་གནས་པའི་ལྷ་མ་ཡིན་རྣམས་ཀྱི་ལས་དང་ཆོས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་རབ་ཀྱིས་བརྟགས་ན། གང་དག་གིས་དུད་འགྲོ་རྣམས་ལ་སྲོག་གི་
སྦྱིན་པ་བྱས་ཏེ། ཉ་རྣམས་གསོན་པར་བྱ་བའི་ཕྱིར། ཉ་བའི་རྒྱ་རྣམས་དྲལ་བ་དང་། གང་དག་གིས་རྙེད་པ་འདོད་པའི་ཕྱིར་རམ། གྲགས་པ་འདོད་པའི་ཕྱིར་རམ། རྒྱལ་པོས་བཀའ་སྩལ་པའི་ཕྱིར་རམ། རིགས་ཀྱི་ཆོས་ལུགས་
སུ་ཡོད་པའི་ཕྱིར་སྲོག་ཆགས་ལེགས་པར་བསྲུངས་ལ། ལྷག་མ་གཞན་ནི་ཆོས་མ་ཡིན་པ་ཐམས་ཅད་བྱེད་པ་དེ་དག་ལུས་དང་བྲལ་བའི་འོག་ཏུ་ངན་སོང་ལོག་པར་ལྟུང་བ་སྒྲ་གཅན་གྱི་ཡུལ་དུ་ལྷ་མ་ཡིན་དུ་སྐྱེ་བར་འགྱུར་ཏེ། དེ་དག་གི་ཚེའི་
ཚད་ཀྱི་ཁྱད་པར་ནི་མི་རྣམས་ཀྱི་ལོ་ལྔ་བརྒྱ་གང་ཡིན་པ་དེ་དེ་དག་གི་ཉིན་ཞག་གཅིག་ཏུ་རྩི་བ་དེ་ལྟ་བུའི་ལོ་ལྔ་སྟོང་ཐུབ་སྟེ། བར་མ་དོར་འཆི་བ་ནི་ཡོད་དོ། །རབ་འབྲིང་དུ་འགྱུར་བ་ནི་སེམས་ལ་རག་ལས་སོ། །བོང་ཚོད་དང་ཁ་དོག་དང་མཐའ་ཡང་
