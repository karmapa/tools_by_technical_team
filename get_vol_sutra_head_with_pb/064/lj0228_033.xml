<pb id="64.157b"/>
འཕགས་པ་དམ་པའི་ཆོས་དྲན་པ་ཉེ་བར་གཞག་པ། <bampo n="228.33" zh="69.345"/> བམ་པོ་སུམ་བཅུ་གསུམ་པ། དེ་དག་རླུང་གིས་གཏོར་བ་དང་འཕྲལ་ལ་འབབ་ཅིང་དེ་ཉིད་རི་དགས་སྐོམ་པ་ལྟ་བུར་མཐོང་ལ། ངོ་བོ་གཞན་དུ་འགྱུར་ཏེ་ངོ་བོ་དག་ནི་མི་གསལ་བའི་ངོ་བོར་སྣང་ངོ་། །དེ་ནས་
ཡང་གླང་པོ་ཆེའི་རྒྱལ་པོའི་མཆོག་དེའི་སྤྱི་བོ་ལ་རི་ཡོད་པ་གང་ཡིན་པ་དེའི་སྤྱི་བོ་ཐམས་ཅད་ལ་རྒྱལ་མཚན་གྱི་མཆོག་བཻ་དཱུརྱའི་གདུབ་འཁོར་དང་། གསེར་གྱི་གདུགས་སྤྲུལ་ཏེ། ཇི་ལྟར་ཉི་མ་གཉིས་པ་ལྟ་བུར་དེ་དེ་ལྟར་རྣམ་པར་མཛེས་སོ། །གླང་པོ་ཆེའི་
མཆོག་དེའི་སྟེང་ན་བ་དན་ཡང་སྤྲུལ་ཏེ་རིང་ཁྱད་དཔག་ཚད་ཙམ་མོ། །བ་དན་དེ་ཀུན་ནས་འོད་དཀར་པོ་འབྱུང་སྟེ། གང་མཐོང་ནས་ལྷ་མ་ཡིན་རྒྱ་མཚོ་ན་གནས་པ་རྣམས་ཕན་ཚུན་དུ་འདི་ལྟར་འདི་ནི་ལྷ་རྣམས་འོངས་པ་ཡིན་ཏེ། ལྷའི་རྒྱལ་པོ་བརྒྱ་བྱིན་གྱི་བ་
དན་རྒྱལ་བྱེད་ཅེས་བྱ་བ་སྣང་ངོ་ཞེས་ཟེར་རོ། །དེ་ནས་གླང་པོ་ཆེའི་རྒྱལ་པོའི་མཆོག་དེ་དགའ་བའི་ཚལ་ག་ལ་བ་དེར་འགྲོ་བར་བྱེད་དོ། །ཚལ་དེ་རྒྱང་རིང་པོ་ཉིད་ནས་མཐོང་ནས་ལྷ་རྣམས་ལ་སྨྲས་པ། ཁྱེད་ཅག་ཐམས་ཅད་དུ་ཉམས་དགའ་བ་ཆེན་པོ་དེ་
ཉིད་ལ་ལྟོས། ཚལ་ཆེན་པོ་ཀུན་ནས་མཐོང་ན་དགའ་བ་གང་དུ་ལྷ་འདི་དག་ལྷ་མ་ཡིན་ལས་རྒྱལ་བ་ཐོབ་པ། སུམ་བཅུ་རྩ་གསུམ་པའི་ལྷ་རྣམས་དང་ལྷན་ཅིག་ཏུ་ཟླ་བ་བཞིར་དགའ་བར་གྱིས་ཤིག །དེ་ནས་ལྷ་དག་གིས་ཚིག་དེ་ཐོས་ནས་ལྷ་དེ་
དག་གིས་སྨྲས་པ། ཇི་ལྟར་བདག་ཅག་ལ་བརྒྱ་བྱིན་གྱིས་བཀའ་སྩལ་པ་དེ་ལྟར་བདག་ཅག་རྣམས་ཀྱིས་བསྒྲུབ་པར་བགྱིའོ། །དེ་སྐད་ཅེས་སྨྲས་ནས་བརྒྱ་བྱིན་གྱི་གླང་པོ་ཆེ་ས་སྲུང་གི་བུ་དགའ་བའི་ཚལ་དུ་ཉེ་བར་ཕྱིན་ནོ། །དེ་ནས་གང་ལྷ་གཞན་དགའ་
བའི་ཚལ་དེ་ན་རྩེད་མོ་བྱེད་པ་དེ་དག་དགའ་བར་བྱེད་ཅིང་ཡོངས་སུ་སྤྱོད་པར་བྱེད་ལ། ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་དེ་དག་ཐམས་ཅད་རྒྱལ་མཚན་གྱི་མཆོག་དང་གླང་པོ་ཆེའི་རྒྱལ་པོ་ས་སྲུང་གི་བུ་ཉེ་བར་མཐོང་ནས། དགའ་བའི་ཚལ་
གྱི་རི་ལ་རྩེ་ཞིང་གནས་པའི་ལྷ་རྣམས་ཡིད་རབ་ཏུ་དགའ་ཞིང་། ལྷའི་རྒྱལ་པོ་བརྒྱ་བྱིན་ག་ལ་བ་དེར་དོང་སྟེ་ཕྱིན་ནས་ལྷའི་རྒྱལ་པོ་ལ་མགོར་ཐལ་མོ་སྦྱར་ཏེ་མཆོད་ནས། བརྒྱ་བྱིན་གྱི་མདུན་དུ་སིལ་སྙན་དང་སྒྲ་དབྱངས་དང་རོལ་མོ་སྣ་ཚོགས་ཀྱི་དགའ་བ་དང་
<pb id="64.158a"/>
བརྒྱ་བྱིན་གྱི་མདུན་ན་བྲོ་གར་དག་བྱེད་བཞིན་དུ་དགའ་བའི་ཚལ་ཆེན་པོ་དེ་ག་ལ་བ་དེར་འདོང་བར་བྱེད་དོ། །ལྷའི་རྒྱལ་པོ་བརྒྱ་བྱིན་ཡང་གླང་པོ་ཆེ་ས་སྲུང་གི་བུ་ལས་བབས་ནས། ལྷའི་ཚོགས་དང་ལྷན་ཅིག་ཏུ་དགའ་བའི་ཚལ་ག་ལ་བ་དེར་འཇུག་གོ། །
སྟེང་དུ་ཞོན་པའི་ལྷ་ཀུན་དང་དེ་བཞིན་དུ་མགོ་ལ་ཞོན་པ་དང་དེ་བཞིན་དུ་སོ་ལ་ཞོན་པ་དང་དེ་བཞིན་དུ་རྩིབ་ལོགས་ལ་ཞོན་པ་དེ་དག་ཐམས་ཅད་གླང་པོ་ཆེ་ས་སྲུང་གི་བུ་ལས་བབས་ནས། དགའ་བའི་ཚལ་ག་ལ་བ་དེར་རྩེ་བ་དང་དགའ་བ་དང་བདེ་བར་གནས་པར་བྱ་
བའི་ཕྱིར་དོང་ངོ་། །དེ་ནས་གང་དགའ་བའི་ཚལ་ཆེན་པོ་ན་སྔ་ན་འཁོད་པའི་ལྷ་དེ་དག་དང་གང་བརྒྱ་བྱིན་དང་ལྷན་ཅིག་ལྷ་མ་ཡིན་གྱི་གཡུལ་ལས་རྣམ་པར་རྒྱལ་བ་ཐོབ་པ་དེ་དག་ཐམས་ཅད་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས། དབྱར་ཟླ་
བ་བཞིར་བདེ་བ་དཔེ་མེད་པ་དེ་རྗེས་སུ་མྱོང་ངོ་། །ལྷའི་རྒྱལ་པོ་བརྒྱ་བྱིན་ཡང་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར། དེ་དག་ཀྱང་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ནས། དགའ་བར་བྱེད་དགའ་མགུར་སྤྱོད་པར་བྱེད་དོ། །བདེ་བ་དཔེ་
མེད་པ་དེ་རྗེས་སུ་མྱོང་བ་ན། སྐབས་དེར་ཇི་སྲིད་དུ་ལས་བྱས་ཤིང་བསགས་པ་དེ་ཟད་པར་མ་གྱུར་པ་དེ་སྲིད་དུ་དེ་ན་དགའ་བར་བྱེད་དོ། །ལས་དང་ཚེ་ཟད་པའི་ལྷ་གང་ཡིན་པ་དེ་དག་ཕྱིས་ལྷའི་འཇིག་རྟེན་དགའ་བའི་ཚལ་དེ་ནས་འཆི་བར་འགྱུར་ཏེ། 
ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་རྟག་ཏུ་བདེ་བར་འགྱུར་ཞིང་། 
སྒྱུ་རྩལ་གྱི་བློ་དྲི་མ་མེད་པ་དང་གཟུགས་མཆོག་ཏུ་མཛེས་པ་དང་སྐྱེ་བོ་ཐམས་ཅད་ཀྱི་ཡིད་དུ་ཤིན་དུ་འཐད་པ་དང་ཚལ་དང་འབབ་ཆུ་དང་རི་དང་ལྟེང་ག་དང་ཉེ་བའི་ཚལ་ཡོད་པ་དགའ་བ་རྣམས་ཀྱི་ནང་དུ་སྐྱེ་བར་འགྱུར་ལ། དེར་ཡང་སྐྱེ་བོ་མང་པོ་དགའ་བ་དང་
དབང་ཆེ་བ་དང་ཤིན་དུ་འབྱོར་བ་དང་བདེ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། གླང་པོ་ཆེའི་རྒྱལ་པོ་ཆེན་པོ་ས་སྲུང་གི་བུའི་ལས་དང་འབྲས་བུ་རྣམ་པར་སྨིན་པ་ལ་རྟོག་པར་བྱེད་དེ། འདི་
<pb id="64.158b"/>
ལྟར་དེ་ལས་ཀྱི་རྣམ་པ་གང་གིས་རྫུ་འཕྲུལ་ཆེ་བ་དང་མཐུ་ཆེ་བར་གྱུར་ནས། ལྷ་ཆེན་པོ་ལྷ་མ་ཡིན་གྱི་གཡུལ་ལས་རྣམ་པར་རྒྱལ་བ་ཐོབ་ཅིང་ལས་གང་དང་རྣམ་པ་ཇི་ལྟ་བུ་ཞིག་གིས་དུད་འགྲོར་སྐྱེས་སྙམ་ནས། དེས་ཐོས་པ་ལས་བྱུང་བའི་ཤེས་
པས་བརྟགས་ན། འདི་ལྟར་འདི་ནི་སྔོན་སེམས་ཅན་ཚེ་ལོ་བདུན་ཁྲི་ཐུབ་པ་ན་བྲམ་ཟེ་ཆེན་པོ་རིག་བྱེད་དང་རིག་བྱེད་ཀྱི་ཡན་ལག་དང་སྔོན་བྱུང་བ་དང་སྔོན་གྱི་རབས་ཤེས་པ་ཞིག་བྱུང་སྟེ། དེས་སྦྱིན་པ་བྱིན་བསོད་ནམས་བྱས་དམན་པ་དང་མགོན་མེད་
པ་དང་ལོང་བ་དང་སྡུག་བསྔལ་བ་རྣམས་ལ་རྟག་རེས་འཁོར་ཡང་བྱས། སེམས་ཤིན་དུ་དགེ་ཞིང་འཇིག་རྟེན་ཀུན་ལ་ཕན་པར་བྱེད་པ་ཡིན་ནོ། །དེའི་ཚེ་རྒྱལ་པོ་ལེགས་མཐོང་ཞེས་བྱ་བ་དེའི་དགའ་སྤྱོད་ཆེན་པོ་ཤིན་དུ་ཉམས་དགའ་བ་ཇི་ལྟར་ལྷ་
རྣམས་དང་ཇི་ལྟར་དེ་བཞིན་གཤེགས་པའི་ལྟ་བུ་བྱེད་དེ། གླང་པོ་ཆེ་བརྒྱད་ཁྲི་བཞི་སྟོང་གསེར་གྱི་དྲ་བས་གཡོགས་ཤིང་དྲིལ་བུ་གཡེར་ཁའི་དྲ་བས་བརྒྱན་པ་དང་རྟ་བརྒྱད་ཁྲི་བཞི་སྟོང་ཀུན་ནས་གསེར་གྱི་དྲིལ་བུ་གཡེར་ཁའི་སྒྲ་འབྱུང་བས་བརྒྱན་
པ་དང་དེ་བཞིན་དུ་བུད་མེད་བརྒྱད་ཁྲི་བཞི་སྟོང་གིས་ཡོངས་སུ་བསྐོར་ཅིང་རྗེས་སུ་འབྲང་བ་དང་དེ་བཞིན་དུ་སིལ་སྙན་བརྒྱད་ཁྲི་བཞི་སྟོང་དག་གིས་ཡོངས་སུ་བསྐོར་ཏེ། ཉེ་བའི་ཚལ་གྱི་ཕྲེང་བ་ཞེས་བྱ་བ་གཞལ་མེད་ཁང་ག་ལ་བ་དེར་དོང་བར་བྱེད་དོ། །རྒྱལ་
པོ་ལེགས་མཐོང་གི་མཆོག་ཏུ་བདེ་བ་ཤིན་དུ་རྒྱ་ཆེ་བའི་འབྱོར་པ་དེ་དག་ལ་བྲམ་ཟེ་དེས་ཀུན་ནས་མངོན་པར་བརྟགས་ནས། བྲམ་ཟེའི་འབྱོར་པ་ཤིན་དུ་ཕུན་སུམ་ཚོགས་པས་ཀྱང་རྒྱལ་པོ་ཆེན་པོ་དེའི་དགའ་སྤྱོད་བྱེད་པ་ག་ལ་བ་དེར་སོང་ངོ་། །བྲམ་ཟེ་དེའི་
མིང་ནི་སྐྱེ་བོ་ཀུན་སྙོམས་ཞེས་བྱའོ། །དེ་ནས་བྲམ་ཟེ་སྐྱེ་བོ་ཀུན་སྙོམས་རྒྱལ་པོ་དེ་དང་དེའི་འབྱོར་པ་དང་ལྡན་པ་དང་། རྒྱལ་པོ་དེའི་རྟག་ཏུ་བཞོན་པ་གླང་པོ་ཆེ་སྤྲིན་བརྩེགས་ཞེས་བྱ་བ་ཡོད་དེ། དེའི་ལུས་དེ་ཀུན་ནས་དྲིལ་བུ་གཡེར་ཀའི་དྲ་བས་བརྒྱན་པ་
མུ་ཏིག་གི་ཕྲེང་བ་རྣམས་བཏགས་པ། ཀུན་ནས་བཟོ་མཁས་པས་རྒྱན་བྱས་པ། རྣམ་པ་སྣ་ཚོགས་ཀྱིས་ཉེ་བར་མཛེས་པར་བྱས་པ། སིལ་སྙན་གྱི་སྒྲ་རྣམ་པ་སྣ་ཚོགས་ཉེ་བར་འབྱིན་པ་ན། བསྐྱེད་མོས་ཚལ་དུ་འགྲོ་བའི་གླང་པོ་ཆེ་ཤིན་ཏུ་རྒྱ་ཆེ་
<pb id="64.159a"/>
བ་མཆོག་ཏུ་བལྟ་ན་སྡུག་པ། རབ་ཏུ་བདེ་བ་མཐོང་བ་དང་བྲམ་ཟེ་སྐྱེ་བོ་ཀུན་སྙོམས་དེ། ཀྱེ་ཨེ་མ་གླང་པོ་ཆེ་འདི་ནི་མཆོག་ཏུ་བདེ་བ་དང་ལྡན་པ་ཡིན་ཏེ། ལྷ་དེ་བཞིན་དུ་བདག་ཀྱང་ད་ནི་ལྷའི་རྒྱལ་པོ་བརྒྱ་བྱིན་གྱི་རྟག་ཏུ་བཞོན་པའི་གླང་པོ་ཆེའི་རྒྱལ་
པོར་གྱུར་ཅིག་སྙམ་དུ་སེམས་སྐྱེས་སོ། །དེ་སྦྱིན་པ་དེའི་མཐུ་དང་དེའི་ལས་ཀྱི་མཐུས་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་བཅུ་རྩ་གསུམ་པའི་རིས་སུ་ལྷའི་རྒྱལ་པོ་བརྒྱ་བྱིན་གྱི་རྟག་ཏུ་བཞོན་པ་གླང་པོ་ཆེའི་རྒྱལ་པོར་སྐྱེས་སོ། །
དེ་ནས་དེའི་ཚེ་དགེ་སློང་དེས་འདི་ལྟར་ཚིགས་སུ་བཅད་དེ་སྨྲས་པ། ལས་འདི་རི་མོ་མཁན་ལྟ་བུ། །གང་དང་གང་དུ་འདྲི་བྱེད་པ། །སེམས་ཀྱི་དབང་ཕྱུག་ཆེན་པོ་ཡིས། །དེ་དང་དེར་ནི་འདི་འདྲི་བྱེད། །ཡོངས་སུ་འགྱུར་བའི་བྱེ་བྲག་གིས། གང་དང་
གང་དུ་སྦྱོར་བྱེད་པ། །ཁམས་གསུམ་འགྲོ་བར་རྒྱུ་བ་རྣམས། །དེ་དང་དེར་ནི་སེམས་ཀྱིས་གཏོང་། །ལུས་ཅན་རྣམས་ཀྱི་ལས་ཀུན་ནི། །སེམས་ལ་རག་ལས་འཇུག་པར་འགྱུར། །དེ་ལྟར་རྟག་ཏུ་སེམས་དུལ་བ། །འཆི་མེད་གནས་སུ་ཁྲིད་པར་
འགྱུར། །བསྙེན་པར་དཀའ་ཞིང་ཡང་བ་དང་། །གང་ཡང་རུང་བར་ལྟུང་བ་ཡི། །སེམས་ནི་དུལ་ན་ལེགས་པ་ཡིན། །སེམས་དུལ་བདེ་བ་ཐོབ་པར་འགྱུར། །གང་གིས་རྟག་ཏུ་སེམས་དུལ་བ། །དེ་ཡིས་རྟག་ཏུ་ཉེས་པ་བཅོམ། །ཉེས་པ་
བཅོམ་པའི་བརྟན་པོ་ལ། །སྡུག་བསྔལ་ཉིད་ཀྱིས་གནོད་མི་འགྱུར། །གང་ཞིག་འདིར་ནི་སྡུག་བསྔལ་ཞིང་། །གང་ཞིག་གཞན་དུ་སྡུག་བསྔལ་བ། །དེ་དག་ཐམས་ཅད་མི་བཟད་པའི། །སེམས་འདི་ཡང་ཞིང་གསོས་པ་ཡིས། །ལྷ་དང་ལྷ་
མིན་ཤ་ཟ་ཀླུ། །ལྟོ་འཕྱེ་སྲིན་པོར་བཅས་པ་ཡི། །གཙོ་བོ་མཆོག་གཅིག་སེམས་ཡིན་ཏེ། །དེ་ནི་སྲིད་གསུམ་རྒྱལ་པོ་བཞིན། །སེམས་ནི་ལྷ་ཡི་ཡུལ་རྣམས་དང་། །སེམས་ནི་མི་ཡུལ་རྣམས་སུ་ཁྲིད། །སེམས་ནི་ངན་འགྲོ་རྣམས་སུ་ཁྲིད། །
སེམས་ཀྱིས་སྐྱེ་དགུ་འཁྱམ་པར་བྱེད། །ཕན་པ་མེད་པའི་ཡུལ་རྣམས་ཀྱིས། །འཁྲུལ་ཞིང་ཉམས་པར་གྱུར་པའི་སེམས། །སྲེད་པ་ཡིས་ནི་འདས་པ་ན། །སྡུག་བསྔལ་མཐའ་མེད་པ་ལ་གནས། །སྤྱོད་པ་གཅིག་ལ་རྟག་ཏུ་སྦས། །བསྙེན་
<pb id="64.159b"/>
པར་དགའ་ལ་སྟོབས་པོ་ཆེ། །ཉམས་པར་བྱེད་ལ་མི་མངོན་པ། །དེ་ནི་མི་བརྟན་མྱུར་དུ་འགྲོ། །དེ་འདྲའི་སེམས་ནི་གང་ཡིན་པ། །མཁས་པ་རྣམས་ནི་འདུལ་བར་བྱེད། །དེ་དག་བདུད་ཀྱིས་བཅིངས་ལས་འདས། །ཕ་རོལ་བདེ་བ་འབྱུང་བ་ཐོབ། །རྣམ་
རྟོག་མི་བཟད་གཡོན་ཅན་ཏེ། །དེ་ནི་གཏིང་དཔག་དཀའ་ཞིང་གཡོ། །དེ་ལྟ་བུ་ལ་རྟེན་པའི་སེམས། །དམྱལ་བའི་གཡང་སར་ཉེ་བར་ལྟུང་། །ཉེས་པ་དེ་དག་ལས་གྲོལ་ཞིང་། །དབང་པོ་དོན་གྱི་དབང་མི་འགྲོ། །སྡིག་པའི་ཆོས་ཀྱིས་མ་གོས་པ། །འཆི་
མེད་གནས་སུ་ཁྲིད་པར་འགྱུར། །སེམས་ནི་རྒྱུ་དང་རྐྱེན་ལས་སྐྱེས། །དེ་ནི་རྣལ་འབྱོར་མཆོག་ལ་འཇུག །མྱུར་དུ་གྱུར་པའི་དབང་གིས་སུ། །དེ་བཞིན་དེ་ནི་ཤིན་དུ་འཇུག །དེ་ལྟར་ལས་ནི་བྱེད་པ་ཡིས། །འབྲས་བུ་དེ་ནི་སྣ་ཚོགས་འབྱུང་། །གཅིག་ཏུ་
ཕྲ་མོ་གཅིག་སྤྱད་པ། །སྐད་ཅིག་གཉིས་པར་མི་འདུག་སྟེ། །དེ་ཡི་ལུས་དང་འགྲོ་བ་ནི། །འཇིག་རྟེན་མཐའ་ནི་གང་དུ་ཁྲིད། །ལམ་ནི་གང་ནས་འགྲོ་འགྱུར་བ། །ཐམས་ཅད་དུ་ནི་ཤེས་པར་དཀའ། །གང་དུ་ལུས་ནི་འགྲོ་བ་དང་། །འདུག་པ་དང་ནི་
ལས་བྱེད་པ། །དེ་ཡི་ལས་ནི་མཐོང་འགྱུར་ན། །རྣལ་འབྱོར་དེ་ནི་མི་མཐོང་ངོ་། །དེ་ནི་གདུལ་བར་དཀའ་བ་སྟེ། །དེ་ཡི་ལུས་ཀྱང་མི་རིག་གོ། །སེམས་ཅན་ཀུན་གྱི་རྟོག་མི་བཟད། །ཡང་བར་སྤྱོད་ལ་མིག་ཀྱང་མེད། །སྡིག་དང་སྡིག་མི་བྱེད་པ་
མཐོང་། །དེ་ནི་སྒྱུ་མ་ལྟ་བུ་ཡིན། །དེ་ཡི་རྟོག་པ་མི་རིག་ཅིང་། །འགྲོ་བ་མེད་པ་མི་མཐོང་ངོ་། །ཚེ་རབས་དག་ནི་བརྒྱ་སྙེད་དུ། །སྐྱེ་བོ་ཐམས་ཅད་ཁྲིད་བྱེད་པ། །འདི་ནི་མཚོན་གྱིས་མི་ཆོད་ཅིང་། །མེ་ཡིས་སྲེག་པར་མི་བྱེད་དོ། །སྐྱེ་བོ་མིག་མེད་
ཐམས་ཅད་ནི། །གཅོད་པར་བྱེད་ཅིང་སྲེག་པར་བྱེད། །ལས་ཀྱི་ཐག་པ་དམ་པོ་ཡིས། །སྐྱེ་བོ་བཅིངས་པ་སྡུག་བསྔལ་ཆེ། །ཚེ་རབས་དག་ནི་སྟོང་སྙེད་དུ། །ཁྲིད་པར་བྱེད་ཀྱང་མི་མཐོང་ངོ་། །སྐད་ཅིག་ཏུ་ནི་དགེ་བྱེད་ཅིང་། །སྐད་ཅིག་ཏུ་ནི་མི་
དགེ་བྱེད། །དགེ་དང་མི་དགེ་བྱེད་པ་ཡི། །སེམས་དུལ་བ་ནི་བདེ་བར་འགྱུར། །སྒོ་དྲུག་ནས་ནི་བྱུང་བ་ཡིས། །ཡུལ་རྣམས་ལ་ནི་རབ་ཏུ་བརྐམ། །འཇིག་རྟེན་མཐར་ནི་སེམས་ཁྲིད་པ། །ཉོན་མོངས་ཡང་དག་མི་རིག་གོ། །དེ་ལྟར་དགེ་
<pb id="64.160a"/>
སློང་དེས་ལེགས་པར་བྱས་པ་ཆེན་པོ་དེ་ཆུང་ངུར་བསྒྱུར་བ་མཐོང་ནས། ཡིད་ལ་ལེགས་པར་བྱས་ཞེས་བྱ་བའི་ལས་གང་གིས་ཕལ་ལམ་ལྷ་གཞན་དུ་འགྱུར་བ་ཞིག་ན། འདི་ལྟར་དེ་སེམས་གཙོ་བོའི་དབང་དང་། སེམས་ཡོངས་སུ་
འགྱུར་བའི་དབང་གིས་དུད་འགྲོར་གྲུབ་པ་ལྟ་ཞེས་རྗོད་དོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་བཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་
ས་རྣམ་མཛེས་ན་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་བདག་ཉིད་ཚུལ་ཁྲིམས་བསྲུངས་ཤིང་། གཞན་ཡང་བསྲུང་
བཅུག །བདག་ཉིད་སྡིག་པ་མི་བྱེད་ཅིང་། གཞན་ཡང་ཟློག་པར་བྱེད། སྐྱོན་དུ་བགྲང་བར་བྱེད་ལ། ཚུལ་ཁྲིམས་ལ་ཡང་རབ་ཏུ་བཀོད། དེ་བདག་ཉིད་ཀྱང་ཚུལ་ཁྲིམས་དྲི་མ་མེད་པ་བརྟན་པ་དང་ཉེར་བསྡོགས་ཡོངས་སུ་དག་པ་སྲུང་
བར་བྱེད་པ་དང་སྲོག་གཅོད་པ་དང་མ་བྱིན་པར་ལེན་པ་སྤངས་པ་ཡིན་ཏེ། སྲོག་གཅོད་པ་རྣམ་པ་དུ་སྤངས་ཞེ་ན། འདིར་སྡོམ་པས་བསྡམས་པས་སེམས་ཅན་མང་པོ་དང་གྲོག་སྦུར་མང་པོ་དང་སྡིག་པ་མང་པོ་དང་སྦལ་པ་མང་པོ་དང་སྲོག་ཆགས་གནས་
ན་གནས་པ་མང་པོ་དང་ནེའུ་ལེ་མང་པོ་གནས་པའི་ས་བརྐོས་པ་གང་གིས། སེམས་ཅན་གནོད་པར་འགྱུར་བ་རྐོ་བར་མི་བྱེད་ལ། གཞན་སྡོམ་པ་བླངས་པ་འམ། སྡོམ་པ་མ་བླངས་པ་ཡང་ཕྱིར་ཟློག་པར་བྱེད་སྐྱོན་དུ་འགྲང་བར་བྱེད་འགོག་པར་བྱེད། 
འཆགས་སུ་འཇུག་པར་བྱེད་པའོ། །མ་བྱིན་པར་ལེན་པ་སྤངས་པའི་ཚུལ་ཁྲིམས་ཇི་ལྟར་འཛིན་ཅེ་ན། འདི་ལ་རྫ་མཁན་ནམ་གཞན་གྱིས་ཡོངས་སུ་བཟུང་བ་ལ་རྐུ་སེམས་ཀྱིས་ཅུང་ཟད་ཙམ་ཡང་མི་ལེན་ལ། གཞན་ལེན་ན་ཡང་ཕྱིར་ཟློག་པར་
བྱེད་ཅིང་། ཚུལ་ཁྲིམས་ལ་རབ་ཏུ་འཇོག་པར་བྱེད་ལ་རྗེས་སུ་ཡི་རང་བར་མི་བྱེད་པ་ཡིན་ཏེ། དེ་ལྟར་སྲོག་གཅོད་པ་དང་མ་བྱིན་པར་ལེན་པའི་རྣམ་པར་སྤངས་པའི་སྐྱེས་བུ་དམ་པ་ཚུལ་ཁྲིམས་སྤྱོད་པ་དེ། ལུས་དང་བྲལ་ནས་བདེ་འགྲོ་མཐོ་རིས་ཀྱི་
<pb id="64.160b"/>
འཇིག་རྟེན་རྣམ་པར་མཛེས་ན་གནས་པའི་གནས་སུ་སྐྱེ་བར་འགྱུར་རོ། །རྟག་ཏུ་དགའ་ཞིང་གླུ་དབྱངས་དང་བགད་པ་དང་རྩེས་པ་དང་རབ་ཏུ་རྩེས་པ་དང་དགའ་དགུར་སྤྱོད་པ་སྐྱེ་བོ་རང་གི་འོད་དང་ལྡན་པས་རྟག་ཏུ་གང་བའི་ཚལ་དང་ཉེ་བའི་ཚལ་དང་
བསྐྱེད་མོས་ཚལ་གྱི་གནས་རྣམས་སུ་སྐྱེ་བར་འགྱུར་ཏེ། ཚུལ་ཁྲིམས་བཟང་པོ་བསྲུང་བ་མཐོ་རིས་ཀྱི་གནས་སུ་སྐྱེ་བར་འགྱུར་རོ། །ལས་བྱ་བ་ལེགས་པར་བྱས་པ་དེའི་ཡུལ་ཤིན་དུ་ཉམས་དགའ་ཞིང་ལོངས་སྤྱོད་དང་ལྡན་པའི་འབྱོར་པའི་འདི་
ཡིན་ཏེ་འདི་ལྟ་སྟེ། ཚལ་དེ་ཀུན་ནས་གསེར་གྱི་དྲ་བའི་སྐུད་པས་ཉེ་བར་སྦྲེལ་ཞིང་དྲིལ་བུ་གཡེར་ཁའི་སྒྲ་སི་ལི་ལི་འབྱུང་ངོ་། །དེ་ལ་དྲིལ་བུ་གཡེར་ཁའི་རྣམ་པ་ནི་འདི་དག་ཡིན་ཏེ་འདི་ལྟ་སྟེ། གང་ལས་ཀྱིས་བྱས་པའི་བཻ་དཱུརྱའི་དྲིལ་བུ་གཡེར་ཁ་
རྒྱང་རིང་པོ་ཉིད་ནས་མཐོང་ནས། འདི་ལྟར་ལས་བྱ་བ་ལེགས་པར་བྱས་པ་ཞི་བ་ཁྱོད་བྱོན་པ་ལྟ་ཞེས་སྨྲ་ཞིང་། འདི་ལྟར་ཚིགས་སུ་བཅད་དེ་སྨྲས་པ། ཡིད་ནི་ཤིན་དུ་དང་བ་ཡིས། །ཚུལ་ཁྲིམས་དག་ནི་གང་བསྲུངས་པ། །དེ་ནི་ཚུལ་ཁྲིམས་
བསྲུངས་པ་ཡི། །བདེ་བ་འདིར་ནི་ཉེ་བར་གནས། །ཚུལ་ཁྲིམས་ལེགས་པར་བསྲུངས་པ་དང་། །གོམས་པ་དུ་མ་བྱས་པ་ཡི། །ཡོངས་སུ་འགྱུར་བ་བདེ་བ་དང་། །མྱ་ངན་འདས་པ་འང་རྟོགས་པར་འགྱུར། །ཚུལ་ཁྲིམས་ངན་འགྲོ་རྣམས་
ལས་སྐྱོབ། །ཚུལ་ཁྲིམས་བཟང་འགྲོར་ཁྲིད་པར་བྱེད། །དེ་ལྟར་ཚུལ་ཁྲིམས་རྟག་ཏུ་བསྲུངས། །ཡོངས་སུ་འགྱུར་བའི་བསིལ་བ་ཡིན། །འཆི་དུས་ཡང་དག་འབྱུང་བའི་ཚེ། །ཚུལ་ལྡན་ག་ལས་འཇིགས་པ་མེད། །ངན་འགྲོ་ལས་
སྐྱོབ་བདག་ལས་མེད། །ཚུལ་ཁྲིམས་སྐྱོབ་པ་མཆོག་ཡིན་ནོ། །དེ་ནི་ཁྱོད་དེ་ཚུལ་ཆེན་གྱིས། །ཐམས་ཅད་དུ་ནི་བསྲུངས་པ་ཡིན། །ལྷ་ཡི་གནས་སུ་འོངས་པ་དག །ཤིན་དུ་བག་མེད་མ་བྱེད་ཅིག །དེ་ལྟར་ལྷ་དེ་ལེགས་པར་བྱས་
པའི་ལས་ཀྱིས་དྲིལ་བུ་གཡེར་ཁའི་སྒྲ་དེས་བག་མེད་པའི་ཉེས་པ་རྣམས་ཁོང་དུ་ཆུད་པར་བྱེད་དོ། །དེ་ནས་གང་ལྷ་ཡུན་རིང་བར་ཚུལ་ཁྲིམས་བསྲུངས་པ་དེ། ལེགས་པར་ཁོང་དུ་ཆུད་ནས། སྐད་ཅིག་ཙམ་དུ་ཡང་ཤིན་དུ་བག་མེད་པ་མི་བྱེད་དོ། །
<pb id="64.161a"/>
གང་གིས་ཚེ་རབས་མང་པོ་ཤིན་དུ་གོམས་པ་མེད་པ་དེ་ནི་དེའི་ཚེ། སྒྲ་རྣམ་པར་འབྱིན་པ་ཡི་ཁོང་དུ་མི་ཆུད་པར་འགྱུར་ལ། དེ་ལྟར་དེ་ཕྱིར་ཞིང་ཤིན་དུ་བག་མེད་པར་འགྱུར་བ་ཞིག་ན། དེ་ལྟར་དེ་ཡང་དག་པར་ཁོང་དུ་ཆུད་ནས། དེ་ནས་ཡང་གཞན་དུ་
འགྲོ་བར་བྱེད་དེ། ཚལ་དང་ཉེ་བའི་ཚལ་རིན་པོ་ཆེ་སྣ་བདུན་གྱིས་ཉེ་བར་མཛེས་པར་བྱས་པའི་གནས་རྣམས་ག་ལ་བ་དེར་འགྲོ་བར་བྱེད་དོ། །རྣམ་མཛེས་ཀྱི་ཚལ་དེ་ཡང་ཀུན་ནས་དཔག་ཚད་སུམ་སྟོང་ཡོད་ལ་ས་བཞི་པོ་འདི་དག་སྟེ་ཚལ་ཆེན་པོའི་ས་
གཞི་དང་གྲོང་ཁྱེར་ཆེན་པོ་བལྟ་ན་སྡུག་པ་ཞེས་བྱ་བ་ཐམས་ཅད་ཆེ་བ་ཡིན་ལ། ས་ལྷག་མ་གཞན་དག་ནི་ཆུང་བ་ཡིན་ནོ། །ཚལ་དེ་ཡང་ཀུན་ནས་གྲུ་བཞི་པ་ཡིན་ཏེ། ཚལ་དེའི་ངོས་བཞི་ལ་བཻ་དཱུརྱ་ཤིན་དུ་དྲི་མ་མེད་པའི་དཔག་བསམ་གྱི་ཤིང་ཆེན་པོ་བཞི་
ཡོད་དེ་ཤིང་དེ་དག་གི་འོད་རྒྱར་ཀུན་ནས་དཔག་ཚད་ཙམ་ལ། རིང་དུ་ཡང་དཔག་ཚད་ལྔ་སྟོང་དུ་འབྱུང་སྟེ། ཤིང་དེ་དག་གི་འོད་ཉི་མ་བཞིན་དུ་སྣང་ངོ་། །ཤིང་དེ་དག་གི་ཡལ་ག་དང་ལོ་མ་རྣམས་ལ་ལྷ་དང་ལྷ་མོའི་ཚོགས་ལྷན་ཅིག་རྩེ་བར་བྱེད་ཅིང་ཡིད་ལ་གང་དང་
གང་འདོད་པ་དེ་དེ་དག་ལས་འཐོབ་བོ། །ཤིང་དེ་དག་གི་དབུས་ན། རྣམ་མཛེས་ཀྱི་ཚལ་དེ་ཀུན་ནས་གསེར་དང་དངུལ་དང་བཻ་དཱུརྱའི་པད་མའི་རྫིང་རྣམས་ཀྱིས་ཉེ་བར་མཛེས་པར་བྱས། གསེར་བཙོ་མ་དྲི་མ་མེད་པའི་ཤིང་ལྗོན་པ་རྣམས་ཀྱིས་ཉེ་བར་མཛེས་
པར་བྱས། ཀུན་ནས་ཞིང་མ་རྨོས་པ་ཆེན་པོ་ཤིན་དུ་དྲི་མ་མེད་ཅིང་ཤིན་དུ་གཙང་བ་དང་ཤིན་དུ་རོ་ཞིམ་པ་དང་བརྩོན་འགྲུས་ཆེན་པོས་ཉེ་བར་མཛེས་པར་བྱས། བྱ་དཀར་པོ་དྲི་མ་མེད་པ་ལྟ་བུ་མཐོང་ན་ཡིད་དུ་འཐད་པ་ཐོས་ན་ཉམས་དགའ་བ་སྒྲ་འབྱིན་
པ་རྣམས་ཀྱིས་ཉེ་བར་མཛེས་པར་བྱས་སོ། །ཚལ་དེ་ན་གང་བྱ་དངུལ་གྱི་སྒྲོ་ཡོད་པ་དེ་དག་གི་མགོ་གསེར་ལ། ལྟོ་བ་བཻ་དཱུརྱ། མཆུ་ཀེ་ཀེ་རུ། མིག་པད་མ་རཱ་གའི་མདོག་ལྟ་བུ་ཡིན་ཏེ། དེ་ལྟར་བྱ་ཐམས་ཅད་ཀྱི་ཁ་དོག་རྣམ་པར་དབྱེའོ། །
གང་ཤིང་རྣམས་ཀྱི་ཁ་དོག་དངུལ་ལྟ་བུ་དེ་དག་གི་སྟེང་ན་གསེར་གྱི་བྱ་རྣམས་གནས། གང་གསེར་གྱི་ཤིང་ལྗོན་པ་དེ་དག་ལ་དངུལ་གྱི་བྱ་རྣམས་གནས། གང་བཻ་དཱུརྱའི་ཤིང་ལྗོན་པ་དེ་དག་གི་ཡལ་གའི་གསབ་གསེབ་ན་བྱ་པད་མ་རཱ་གའི་མདོག་ལྟ་བུ་གནས། གང་
<pb id="64.161b"/>
ཤིང་ལྗོན་པ་པད་མ་རཱ་གའི་མདོག་ལྟ་བུ་དེ་དག་ལ་བྱ་མཐོན་ཀའི་ཁ་དོག་ལྟ་བུ་རྒྱུ་སྟེ། འབྲས་བུ་ཐམས་ཅད་ལ་ཟ་ཞིང་སྦྲང་རྩི་དག་ལ་ཡང་འཐུང་ངོ་། །གང་ཀུན་ནས་རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་ལ་རིན་པོ་ཆེ་སྣ་བདུན་གྱི་སྒྲོ་བཀྲ་བ་བྱ་དེ་དག་
ཀྱང་རྩེ་བར་བྱེད། སྐད་འབྱིན་པར་བྱེད་དོ། །དེ་ལྟར་བུང་བའི་ཚོགས་ཀྱང་པད་མ་མང་པོ་རྣམས་ཀྱི་ནང་ན། ལས་སྣ་ཚོགས་བྱས་པ། ལུས་བཀྲ་བ། དུས་ཀྱི་བསམ་པ་སྣ་ཚོགས་ཡོད་པ། པད་མའི་གསེབ་ཏུ་ཞུགས་ཤིང་ཟེ་བའི་གསབ་གསེབ་
ན་གནས་པ་རྣམས་དགའ་བར་བྱེད་ཕན་ཚུན་རྩེ་བར་བྱེད། ཡོངས་སུ་སྤྱོད་པར་བྱེད་དོ། །དེ་ལྟར་ཤིང་ལྗོན་པའི་རྣམ་པ་དེ་ལྟ་བུའི་གྲིབ་མ་ཡོན་ཏན་ཀུན་འབྱོར་པའི་སྟེང་ན། ལྷ་རྣམས་ལྷ་མོའི་ཚོགས་དང་ལྷན་ཅིག་ཏུ་དགའ་བར་བྱེད། ཡོངས་སུ་སྤྱོད་
པར་བྱེད་དོ། །ཚལ་དེ་ཡང་ལྷ་ཐམས་ཅད་ཀྱི་ཡོན་ཏན་ཀུན་ཤིན་དུ་ཕུན་སུམ་ཚོགས་པ་ཡིན་ཏེ། གང་གི་ཚེ་ལྷ་རྣམས་ལྷ་མ་ཡིན་རྣམས་དང་གཡུལ་འགྱེད་པར་འགྱུར་བ་དེའི་ཚེ། ལྷའི་རྒྱལ་པོ་བརྒྱ་བྱིན་ལྷ་རྣམས་ལ་འདི་ལྟར་ལྷ་རྣམས་སྟ་གོན་
གྱིས་ཤིག །རི་བོ་ཟླ་བ་ལ་གནས་པའི་ལྷ་མ་ཡིན་འདི་དག་ལྷ་རྣམས་ལ་མངོན་པར་གནོད་པ་བྱེད་ཀྱིས་ཆོས་ཤིག་ཅེས་བསྒོའོ། །དེ་ཐོས་ནས་སུམ་བཅུ་རྩ་གསུམ་པའི་ལྷ་རྣམས་རྣམ་མཛེས་ཀྱི་ཚལ་ག་ལ་བ་དེར་དོང་སྟེ་ཕྱིན་ནས། ལྷའི་ཚོགས་
ཐམས་ཅད་དང་བརྒྱ་བྱིན་གྱི་མདུན་དུ་འགྲོ་བ་དག་རྣམ་མཛེས་ཀྱི་ཚུལ་དུ་འཇུག་གོ་དེ་རྣམས་ཞུགས་ནས་ཀྱང་ཕྱོགས་བཞི་དག་གི་ཕྱོགས་བཞི་ག་ལ་བ་དེ་རྣམས་ན། ལྷའི་བཻ་དཱུརྱའི་ཤིང་ལྗོན་པ་ཆེན་པོ་ཤིན་དུ་དྲི་མ་མེད་པ་བཞི་ཡོད་པ་དེ་དག་གི་སྡོང་པོ་གང་ཡིན་པ་དེ་དག་ལ་མེ་ལོང་
བཞིན་དུ་ལྷ་རྣམས་ཀྱི་ལུས་མངོན་ནོ། །དེ་དག་རྣམ་པར་རྒྱལ་བའི་མཚན་མ་མཐོང་བ་དང་ཡང་ལྷ་གང་དག་ལྷ་དང་ལྷ་མ་ཡིན་གྱི་གཡུལ་འགྱེད་པ་ན་ཡན་ལག་དང་འབྲལ་བ་འམ་ཆད་པར་འགྱུར་བ་རང་གིས་གཅོད་པ། གཟུགས་བརྙན་གང་འབྱུང་བ་ཤིང་དེ་རྣམ་
ཀྱི་ནང་ན་སྣང་སྟེ། གང་ལྷ་ཡན་ལག་ཆད་པར་འགྱུར་བ་དེ་དག་དེ་ཉིད་དུ་ཡང་ཕྱིར་སྐྱེ་བར་འགྱུར་ལ་གང་དེའི་མགོ་གཅོད་པ་འམ་རྐེད་པ་གཅོད་པ་ནི་མ་གཏོགས་ཏེ། དེ་ལྟར་ལྷ་དེ་དག་ཕྱིར་སྐྱེ་བར་མི་འགྱུར་རོ། །ཇི་ལྟར་ལྷ་མགོ་གཅོད་པ་འམ་རྐེད་པ་གཅོད་པར་
<pb id="64.162a"/>
འགྱུར་བ་དེ་བཞིན་བདག་ཉིད་ཀྱིས་མཐོང་བར་འགྱུར་ཏེ། དེ་ལ་བདག་ཉིད་དེ་མཐོང་ནས་ལྷ་དེ་དག་ལ་བསྙད་དོ། །ལྷ་དེ་རྣམས་དེ་འཆི་བའི་དུས་ཡོངས་སུ་སྤང་བའི་དོན་དུ་བརྒྱ་བྱིན་ལ་འདི་ལྟར་ལྷ་འདི་དག་ནི་ལྷ་མ་ཡིན་རྣམས་དང་། གཡུལ་འགྱེད་པའི་
ཚེ་འགུམ་པར་འགྱུར་རོ་ཞེས་བསྙད་དོ། །དེ་ཐོས་ནས་བརྒྱ་བྱིན་གྱིས། གྲོགས་པོ་ཁྱོད་གཡུལ་འགྱེད་པར་མ་འགྲོ་ཤིག །ཁྱོད་ཀྱི་ཚེའི་བར་ཆད་དུ་མ་གྱུར་ཅིག་ཅེས་ཟློག་པར་བྱེད་དོ། །འབྲས་བུ་དེ་གང་གི་ཡིན་ཞིག་གུ་སྙམ་དུ་དགེ་སློང་དེ་སེམས་
པར་བྱེད་དོ། །དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་དང་ཡིད་སྙིང་རྗེ་དང་ལྡན་པར་འགྱུར་བ་གང་གིས་ཤེན་པས་གསད་པར་བཤམས་པ་ལས་ཐར་བར་བྱས་པའི་ལས་ཀྱི་རྣམ་པར་སྨིན་པ་དེས་རྣམ་མཛེས་སུ་ཤིང་ལྗོན་པའི་
རྣམ་པ་དེ་ལྟ་བུ་སྐྱེ་སྟེ། མེ་ལོང་ལྟ་བུར་གྱུར་པ་དེ་ལ་གཟུགས་བརྙན་སྣང་ངོ་། །དེ་ནས་ཡང་ལྷ་རྣམས་རྣམ་མཛེས་ཀྱི་ཚལ་ག་ལ་བ་དེར་འདོང་ངོ་། །དོང་ནས་ཀྱང་འདྲེས་པའི་ཚལ་ག་ལ་བ་དེར་འདོང་ངོ་། །དོང་ནས་ཀྱང་རྣམ་མཛེས་ཀྱི་ཚལ་དེའི་དབུས་ན་
ཚལ་ཡོད་དེ། དེ་ཡང་འདོད་པ་ཐམས་ཅད་ཀྱི་ཤིང་ལྗོན་པ་རྣམས་ཀྱིས་ཉེ་བར་མཛེས་པར་བྱས་པ་ཡིན་ལ་དེར་ཞུགས་ནས་ལྷ་རྣམས་གྲོས་བྱེད་དོ། །འདི་ལྟར་ལྷ་དང་ལྷ་མ་ཡིན་རྣམས་ཀྱི་དཔུང་ཆེ་ཆུང་ལ་སེམས་པར་བྱེད་དེ། ལྷ་མ་ཡིན་རྣམས་དཔུང་གང་དང་
ལྡན་ཞིང་། ལྷ་རྣམས་དཔུང་གང་དང་ལྡན་ཞིག་ཅེས་ལྷ་དེ་རྣམས་ཕན་ཚུན་དཔྱོད་པར་བྱེད་དོ། །དེ་ནས་ལྷའི་རྒྱལ་པོ་བརྒྱ་བྱིན་གྱིས་ལྷ་རྣམས་ལ་སྨྲས་པ། ཆོས་ལ་རྟེན་པ་དག་ནི་ཆོས་ཀྱིས་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། གང་གི་ཚེ་འཛམ་བུའི་གླིང་ན་གནས་
པའི་མི་རྣམས་རྩོད་པའི་དུས་སུ་དགེ་བ་བཅུའི་ལས་ཀྱི་ལམ་གཙོར་འཛིན་ཅིང་། དགེ་བ་བཅུའི་ལས་ཀྱི་ལམ་ཡང་དག་པར་བླངས་ཏེ་སྤྱོད་པ་དང་ཕ་རོལ་ཡང་སྤྱོད་དུ་འཇུག་པ་དང་ལུས་དང་ངག་གི་ཚུལ་ཁྲིམས་རྣམ་པ་བདུན་ཡང་མ་རལ་བ་དང་མ་ཞིག་པ་དང་མ་
ཉམས་པ་དང་བརྟན་ཞིང་ཚུལ་འཆོས་པ་མེད་པར་བསྲུངས་པ་དེའི་ཚེ། འཛམ་བུའི་གླིང་གི་མི་རྣམས་འཆི་བའི་དུས་བྱས་ནས་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། ཇི་ལྟར་སྒྲོ་བ་བྱེ་མས་བཀང་བ་ཁ་ཐུར་དུ་བསྟན་པའི་བྱེ་མའི་ཤུགས་འབབ་པ་བཞིན་དུ་
<pb id="64.162b"/>
དེ་ལྟར་མི་དག་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་ལྟར་ལྷའི་དཔུང་མངོན་པར་འཕེལ་ལ། ལྷ་མ་ཡིན་གྱི་དཔུང་ཡོངས་སུ་འགྲིབ་སྟེ། ལྷ་མ་ཡིན་གྱི་བརྩོན་འགྲུས་ཞན་པར་འགྱུར་བ་དེའི་ཚེ། རི་བོ་ཟླ་བ་ལ་གནས་པའི་ལྷ་མ་ཡིན་གྱི་དཔུང་། ལྷ་རྣམས་
ཀྱིས་ཟློག་པ་ཉིད་དུ་བྱེད་དོ། །དེ་ནས་དུས་གཞན་དུ་ལས་ཀྱི་ལམ་དྲི་མ་ཅན་སྤྱོད་པའི་མི་རྣམས་དགེ་བའི་ལས་ཀྱི་ལམ་རལ་བ་དང་ཞིག་པ་དང་ཉམས་པ་དང་བརྟན་པོར་མི་སྤྱོད་པ་དེའི་ཚེ། འཛམ་བུའི་གླིང་གི་མི་རྣམས་འཆི་བའི་དུས་བྱས་ནས། ལྷ་རྣམས་ཀྱི་ནང་
དུ་སྐྱེ་བར་འགྱུར་ཏེ་འདི་ལྟ་སྟེ། ཤིང་ལྗོན་པ་ཨ་མྲ་རབ་ཏུ་སྨིན་པ་དག་ལ་སྐྱེས་བུ་སྟོབས་དང་ལྡན་པས་ཤིན་དུ་སྒུལ་བར་བྱེད་དོ། །དེ་ཤིན་དུ་བསྒུལ་བ་ན་ཇི་ལྟར་ཨ་མྲ་ལྷུང་བ་དེ་ལྟར་མི་དག་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་ནས་ཡང་དུས་འདས་པ་ན། 
དགེ་བ་ཤིན་དུ་དྲི་མ་ཅན་སྤྱོད་པའི་མི་འབྱུང་བ་རྣམས་ལུས་དང་ངག་གི་ཚུལ་ཁྲིམས་མི་སྲུང་ཞིང་ཤིན་དུ་བརྟན་པོར་མི་སྤྱོད། །ཤིན་དུ་དཀར་བ་མ་ཡིན། རྟག་པར་མ་ཡིན་པ་དེ་དག་འཆི་བའི་དུས་བྱས་ནས། ལྷ་ཤིན་དུ་དམན་པ་རྣམས་ཀྱི་ནང་དུ་སྐྱེ་བར་
འགྱུར་ཏེ་འདི་ལྟ་སྟེ། ཤིང་ལྗོན་པ་བིལ་བ་སྦོམ་པོ་བརྟན་པ་འབྲས་བུ་མ་སྨིན་པར་གྱུར་པ་ལ་མི་སྟོབས་ཆུང་ངུའི་འདོམ་གྱིས་འཁྱུད་ནས་ཤིན་དུ་སྒུལ་བར་བྱེད་པ་དེ་ཚེགས་ཆེན་པོས་ཤིན་དུ་སྒུལ་བར་བྱེད་དོ། །གང་སྒུལ་བར་བྱེད་པ་དེ་དག་ཀྱང་ཞན་པ་
ཡིན་ཏེ། དེ་སྒུལ་བ་ན་བིལ་བའི་འབྲས་བུ་གང་ཞིག་འབབ་པ་ན་སྨིན་པ་ཉུང་ཟད་ཅིག་འབབ་པར་འགྱུར་བ་དེ་བཞིན་དུ། ད་ལྟར་གྱི་མི་ཚུལ་ཁྲིམས་དྲི་མ་ཅན་དེ་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ལྷ་ཁྱེད་ཅག་ཀྱང་ཤིན་དུ་བག་མེད་པ་ལ་གནས་ལ། 
ཤིན་དུ་བག་མེད་པ་ལ་གནས་པ་དེ་ནི་བག་མེད་པས་ཆོག་སྟེ་ལྷ་མ་ཡིན་གྱི་དཔུང་ནི་འཕེལ་ལོ། །ལྷའི་དཔུང་ནི་འགྲིབ་བོ། །ད་ལྟར་ཆོས་མ་ཡིན་པ་སྤྱོད་པའི་མི་རྣམས་ཆོས་མ་ཡིན་པའི་ཚུལ་དང་། ལུས་དང་ངག་གི་ཚུལ་ཁྲིམས་རྣམ་པ་བདུན་མི་སྤྱོད་
ཅིང་མ་རུངས་པ། ཕ་རོལ་གདུང་བར་བྱེད་པ། མར་མི་འཛིན་པ། ཕར་མི་འཛིན་པ། ཆོས་མ་ཡིན་པ་དང་ལྡན་པ། ཆོས་མ་ཡིན་པའི་རྗེས་སུ་འཇུག་པ་དེ་དག་འཆི་བའི་དུས་བྱས་ནས་སེམས་ཅན་དམྱལ་བ་དང་ཡི་དགས་དང་ལྷ་མ་ཡིན་རྣམས་ཀྱི་ནང་
<pb id="64.163a"/>
དུ་སྐྱེ་བར་འགྱུར་ཏེ་འདི་ལྟ་སྟེ། སྒྲོ་བ་བྱེ་མས་བཀང་བའི་ཁ་ཐུར་དུ་བསྟན་ནས། སྐྱེས་བུ་སྟོབས་དང་ལྡན་པས་ཇི་ལྟར་ཁ་ནས་བླུག་སྟེ་གཏོང་བ་དེ་བཞིན་དུ་ད་ལྟར་གྱི་མི་རྣམས་སེམས་ཅན་དམྱལ་བ་དང་དུད་འགྲོ་དང་ལྷ་མ་ཡིན་རྣམས་ཀྱི་
ནང་དུ་སྐྱེ་བར་འགྱུར་རོ། །གལ་ཏེ་དགེ་བ་དང་མི་དགེ་བ་སྤྱོད་པའི་མི་འབྱུང་བ་དེ་དག་དེ་ལྟར་ཚུལ་ཁྲིམས་ཕྱོགས་གཅིག་པ་ཅུང་ཟད་དང་ལུས་ཀྱི་ཅུང་ཟད་དང་ངག་གི་ཅུང་ཟད་སྲུང་བ་དེའི་ཚེ། འཆི་བའི་དུས་བྱས་ནས། ཁ་ཅིག་ནི་སེམས་ཅན་དམྱལ་བ་དང་ཡི་
དགས་དང་ལྷ་མ་ཡིན་རྣམས་ཀྱི་ནང་དུ་སྐྱེ་ལ། ཁ་ཅིག་ནི་ལྷ་རྣམས་ཀྱི་ནང་དུ་སྐྱེ་སྟེ་འདི་ལྟ་སྟེ་ཤིང་ལྗོན་པ་ཨ་མྲ་སྨིན་པ་དག་ལ་སྐྱེས་བུ་སྟོབས་དང་ལྡན་པའི་མདོམ་གྱིས་འཁྱུད་པ་དག་གང་ཨ་མྲ་རབ་ཏུ་སྨིན་པའི་འབྲས་བུ་དེ་དང་དེ་དག་ཏུ་ལྟུང་བར་འགྱུར་ལ། གང་མ་
སྨིན་པ་དེ་དག་ལྟུང་བར་མི་འགྱུར་རོ། །དེ་བཞིན་དུ་དགེ་བ་འདྲེས་པར་སྤྱོད་པའི་མི་རྣམས་ཁ་ཅིག་ནི་ལྷ་རྣམས་ཀྱི་ནང་དུ་སྐྱེ་ལ། ཁ་ཅིག་ནི་སེམས་ཅན་དམྱལ་བ་དང་ཡི་དགས་དང་ལྷ་མ་ཡིན་རྣམས་ཀྱི་ནང་དུ་སྐྱེ་བར་འགྱུར་རོ། །གང་གི་ཚེ་ཐམས་ཅད་དུ་ཆོས་མ་
ཡིན་པའི་སྐྱེ་དགུ་ཕལ་ཆེར་འབྱུང་བ། མར་མི་འཛིན་ཕར་མི་འཛིན་དགེ་སྦྱོང་དུ་མི་འཛིན་བྲམ་ཟེར་མི་འཛིན་རིགས་ཀྱི་རྒན་རབས་ཀྱི་རྗེས་སུ་མི་འཇུག་པ། ལུས་དང་ངག་གི་ཚུལ་ཁྲིམས་ཅུང་ཟད་ཀྱང་མི་སྲུང་བ་དེའི་ཚེ། འཛམ་བུའི་གླིང་གི་མི་དེ་རྣམས་འཆི་བའི་
དུས་བྱས་ནས་སེམས་ཅན་དམྱལ་བ་དང་ཡི་དགས་དང་ལྷ་མ་ཡིན་རྣམས་ཀྱི་ནང་དུ་སྐྱེ་བར་འགྱུར་ཏེ། དེའི་ཚེ་ལྷ་མ་ཡིན་གྱི་སྟོབས་ནི་འཕེལ་ལོ། །ལྷའི་སྟོབས་ནི་ཡོངས་སུ་འགྲིབ་བོ། །དེ་ལ་ང་ཡང་ལྷ་དང་ལྷ་མ་ཡིན་གྱི་གཡུལ་འགྱེད་པར་འགྲོ་སྟེ། ང་ཉིད་ཀྱིས་
རྒྱལ་བར་ནུས་ཀྱི། ལྷ་གཞན་དག་གིས་ནི་མ་ཡིན་ནོ། །དེ་ལྟར་འདི་ཡིད་ལ་བྱོས་ལ་ལྷ་རྣམས་ཆོས་ལ་འབད་པར་གྱིས་ཤིག །ཆོས་ལ་ཡང་དག་པར་དགའ་བས་ནི་འཇིག་རྟེན་འདི་དང་ཕ་རོལ་ཀུན་ཏུ་བསྲུངས་པར་འགྱུར་རོ། །མཐུ་རྣམས་ཀྱི་ནང་ན་ནི་ཆོས་
མཐུ་ཆེ་སྟེ་གཞན་མཐུར་མི་སྣང་ངོ་། །དེ་ལྟར་ཡིད་ལ་བྱ་བ་འདི་ཡིད་ལ་བྱོས་ཏེ། ལྷ་མ་ཡིན་ཕམ་པར་བྱ་བ་ལ་རབ་ཏུ་འབོད་ཅིག །དེ་སྐད་ཅེས་བསྒོ་བ་དང་བརྒྱ་བྱིན་ལ་འདི་སྐད་ཅེས་སྨྲས་སོ། །ཇི་ལྟར་ཁྱོད་ཀྱིས་བཀའ་སྩལ་པ་དེ་བཞིན་སྒྲུབ་ཅིང་
<pb id="64.163b"/>
མཆིས་ཏེ། ཇི་ལྟར་བརྒྱ་བྱིན་གྱིས་བདག་ཅག་ལ་བཀའ་སྩལ་པ་དེ་བཞིན་ནོ་ཞེས་སྨྲས་ནས། གོ་ཆའི་ཚལ་ག་ལ་བ་དེར་གོ་ཆ་བགོ་བའི་དོན་དུ་འདོང་བར་བྱེད་དོ། །དེ་ནས་ཤིང་དེ་དག་ལས་ལྷ་རྣམས་ཀྱི་གོ་ཆ་མི་ཕྱེད་པ་དག་རབ་ཏུ་འབྱུང་སྟེ། གང་གྱོན་ནས་ལུས་
མི་ཕྱེད་པ་རྣམས་དེ་ལྟར་ཐམས་ཅད་རྣམ་པར་སྤང་ངོ་། །ཇི་ལྟར་རི་བོའི་རྩེ་ལ་གནས་པའི་ཉི་མ་འོད་དམར་པོ་འཆར་བ་དེ་ལྟར་བརྗིད་པ་ན། རི་བོ་ཟླ་བ་ཞེས་བྱ་བ་ག་ལ་བ་དེར་གཡུལ་འགྱེད་པའི་དོན་དུ་འདོང་བར་བྱེད་དེ། དེ་ནས་ཡང་ལྷ་དང་ལྷ་མ་ཡིན་གཡུལ་
འགྱེད་པ་སྔ་མ་བཞིན་དུ་དེ་རྣམས་གཡུལ་འགྱེད་དོ། །དེ་ནས་གང་ལྷ་དེ་རྣམས་རྣམ་མཛེས་སུ་སོ་སོར་གནས་ཏེ། འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དེ་དག་ཕན་ཚུན་གྲོགས་སུ་གྱུར་པ། ཡིད་འདོད་ཆགས་ཀྱིས་རབ་ཏུ་མྱོས་པ་
ཀུན་འདི་ལྟ་སྟེ། བཻ་དཱུརྱའི་ཚལ་དང་གསེར་གྱི་ཤིང་ལྗོན་པའི་ཚལ་དང་ལྷའི་རིན་པོ་ཆེ་ཀེ་ཀེ་རུའི་ཚལ་དང་ལྷའི་མེ་ཏོག་དང་འབྲས་བུ་འབྱོར་པ་དང་བྱ་སྒྲ་སྣ་ཚོགས་འབྱིན་པ། དགའ་བ་རྣམས་ཀྱི་ནང་ན་དགའ་བར་བྱེད་པ་མཐོང་ངོ་། །དེ་ནས་ཡང་དགེ་སློང་
ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་བཅུ་རྩ་གསུམ་པའི་ལྷའི་བྱ་རྣམས་ཀྱི་རྣམ་པར་སྨིན་པ་ལ་རྗེས་སུ་སེམས་པར་བྱེད་དེ། བྱ་འདི་དག་ལས་གང་གིས་ཁ་དོག་དང་ཆ་བྱད་སྣ་ཚོགས་སུ་འདུག་པ་དང་སྒྲ་སྣ་ཚོགས་འབྱིན་པ་དང་རིན་
པོ་ཆེ་སྣ་ཚོགས་ཀྱི་ནང་ན་བདེ་བར་འཁོད་ཅིང་། ཚལ་དང་ཉེ་བའི་ཚལ་རྣམས་ཀྱི་ནང་ན་དགའ་བར་བྱེད་རྩེ་བར་བྱེད་ཡོངས་སུ་སྤྱོད་པར་བྱེད་སྙམ་མོ། །ལས་ཀྱི་དེ་ཁོ་ན་ཞིབ་མོར་ཤེས་པ་དེ་ལས་ཀྱི་འབྲས་བུ་ལ་རྟོག་པར་བྱེད་དེ། དེས་ཐོས་པ་
ལས་བྱུང་བའི་ཤེས་པས་བརྟགས་ན། རི་མོ་མཁན་གླ་ཟ་བ་སེམས་ལ་གཡོ་མེད་པ་གང་གིས་གཟུགས་སམ་ཀུན་དགའ་ར་བ་འམ། བསྐྱེད་མོས་ཚལ་ཚོན་རྩི་ཁ་དོག་བཟང་པོ་སྣ་ཚོགས་ཀྱིས་རྣམ་པར་འདྲི་བ་འདི་ལྟ་སྟེ། ཁ་དོག་སྔོན་པོ་དང་སེར་
པོ་དང་དམར་པོ་དང་འདྲེས་པ་རྣམས་ཀྱིས་བརྩིག་ངོས་སམ་གཙུག་ལག་ཁང་ངམ་མཆོད་རྟེན་ཀྱི་ཁང་པའི་ནང་དུ་སངས་རྒྱས་ཀྱི་བྱིན་གྱིས་རླབས་ཀྱིས་གླ་ཟ་བས་ཤིང་ལྗོན་པ་དང་བྱ་དང་མི་དང་སྟག་དང་རྟ་དང་གྲོང་ཁྱེར་དང་ཚལ་དང་ཉེ་བའི་ཚལ་དང་ལྟེང་ཀ་དང་བསྐྱེད་
<pb id="64.164a"/>
མོས་ཚལ་དང་པད་མའི་ཚལ་དང་མཚོ་དང་དགེ་སྦྱོང་དང་བྲམ་ཟེ་དང་གྲོང་དང་ཚོང་རྡལ་དང་གཞལ་མེད་ཁང་ལ་སོགས་པ་བྲིས་པ་དང་སངས་རྒྱས་དང་ཆོས་ཀྱི་བྱིན་བརླབས་ཀྱིས་ཡོན་བདག་རྣམས་ཀྱི་ལུང་བཞིན་དུ་བཟོ་བོ་གླ་བ་ལས་བྱེད་པ་རྣམས་
ཀྱིས་གཞི་བསྙམས་པ་དང་བྱུགས་པ་དང་གསེར་དང་དངུལ་ལས་བྱས་པ་འམ་ཟངས་ལས་བྱས་པ་འམ་དེ་དག་ལ་སོགས་པ་གཟུགས་གཞན་དག་ཚོན་རྩི་བཟང་པོ་དག་གིས་སྣ་ཚོགས་སུ་བྲིས་ན། དེ་དག་ལུས་དང་བྲལ་ནས་བདེ་འགྲོ་ལྷ་རྣམས་ཀྱི་
ནང་དུ་འདྲི་འདྲི་བ་དེ་བཞིན་དུ་བྱར་སྐྱེའོ། །ཚུལ་ཁྲིམས་སྤངས་པ་ལས་སྣ་ཚོགས་བྱས་པ་བུང་བར་གྱུར་ནས་དགའ་བར་བྱེད་དོ། །དེ་ལྟར་ལྷ་རྣམས་ཀྱི་ལས་དང་འབྲས་བུ་དང་འཐུན་པར་འགྱུར་ཏེ། ཇི་ལྟར་བླུན་པོ་དེ་རྣམས་ཀྱིས་ལས་དེ་དག་སེམས་
པ་བཞིན་བྱས་པ་དེ་བཞིན་དུ་དེ་དག་བླུན་པོར་གྱུར་ནས། ལྷ་རྣམས་ཀྱི་ཚལ་དང་ཉེ་བའི་ཚལ་བདེ་བ་དང་ཤིང་ལྗོན་པ་དང་རིའི་རྩེ་མོ་རྣམས་སུ་བདེ་བ་དེ་དག་མྱོང་བར་འགྱུར་རོ། །གང་གིས་ཇི་ལྟར་གཞི་སྦྱངས་པ་དང་བྱུགས་པ་དང་བ་གླང་གི་སོ་འམ་དངུལ་
ལམ་གསེར་ལ་སོགས་པ་ལ་གཟུགས་ཇི་ལྟ་བ་བཞིན་བྱས་པ་ནི། ལས་རྣམ་པ་སྣ་ཚོགས་དུ་མའི་གཟུགས་རྒྱའི་འབུར་ལྟ་བུར་སྐྱེ་བར་འགྱུར་རོ། །ལྷ་དེ་དག་ཀྱང་རྣམ་མཛེས་ཀྱི་ཚལ་དེ་ན་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་
པ། སོ་སོར་ཡང་དག་པར་མྱོང་བར་འགྱུར་བའི་ལས་ཟད་པར་མ་གྱུར་པ་དེ་སྲིད་དུ། ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ། དགའ་བར་བྱེད་དགའ་མགུར་སྤྱོད་པར་བྱེད། རྩེ་བར་བྱེད་དེ་ལྷའི་བདེ་བ་སྣ་ཚོགས་མྱོང་བར་འགྱུར་རོ། །
དེ་ཟད་ནས་དེ་ནས་ཡང་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བ་ལེགས་པར་བྱས་
པའི་ལས་མི་དང་སོ་སོ་ཡང་དག་པར་མྱོང་བར་འགྱུར་བས། མི་རྣམས་ཀྱི་ནང་དུ་སྐྱེས་ན། ལེགས་པར་བྱས་པའི་ལས་དེ་དང་རྒྱུ་འཐུན་པར་དེ་རྟག་ཏུ་སོ་སོ་ཡང་དག་པར་མྱོང་བར་འགྱུར་བ། བདེ་བར་གནས་པའི་བདེ་བས་རྒྱལ་པོ་འམ་རྒྱལ་ཚབ་དུ་
<pb id="64.164b"/>
ཡང་དག་པར་འགྲུབ་ལ། སྐྱེ་བོ་དུ་མས་མཆོད་པར་འགྱུར་བ་དང་རྟག་ཏུ་བསྐྱེད་མོས་ཚལ་ལ་དགའ་བ་དང་རྟག་ཏུ་དགའ་སྟོན་ལ་དགའ་བ་དང་རྟག་ཏུ་ཡིད་རབ་ཏུ་དགའ་ཞིང་གཟུགས་དང་རྒྱན་དང་ཆ་བྱད་བཟང་བ་དང་རྟག་ཏུ་བཟའ་བ་དང་བཏུང་བ་དང་ཁ་ཟས་
གཞན་བཅའ་བ་བདེ་བ་དང་ཡང་དག་པར་ལྡན་པ་དང་རྟག་ཏུ་མལ་ཆ་དང་བསྐྱེད་མོས་ཚལ་དུ་གནས་པ། བདེ་བ་དང་ལྡན་པ་དང་བྲན་དང་བྲན་མོ་དང་ལས་བྱེད་པ་དང་ཞོ་ཤས་འཚོ་བ་དང་འཁོལ་བ་དག་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་
ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་བཅུ་རྩ་གསུམ་པའི་ལྷ་རྣམས་ཀྱི་ས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་ས་ཡོངས་འདུ་ན་གནས་པ་ཞེས་བྱ་བ་ཇི་ལྟར་འདུས་པ་མཐོང་ངོ་། །དེར་སེམས་
ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་སྐྱེས་བུ་དམ་པ་ཤེས་པ་དང་ལྡན་པར་འགྱུར་བ་གང་གིས་ཕ་མ་ལ་གོས་དང་ཟས་དང་མལ་ཆ་དང་ན་བའི་གསོས་སྨན་གྱི་རྐྱེན་གྱི་ཡོ་བྱད་ཡོངས་སུ་
བྱིན་ལ། གཞན་དག་ཀྱང་དགེ་བའི་ལས་དེ་ཉིད་ལ་འཇོག་པར་བྱེད་ཅིང་། ཡང་དག་པར་འཇོག་པར་བྱེད་ལ་སོ་སོར་འཇོག་པར་བྱེད་དེ། རྣམ་པ་དེ་ལྟ་བུའི་སྦྱིན་པ་སྦྱིན་པར་བྱེད་པ་དང་སྲོག་གཅོད་ཕྲ་མོ་ཡང་སྲུང་བ་ཡིན་ཏེ། འབྲས་བུ་སྨིན་པ་རུལ་
བར་གྱུར་པའི་ནང་ན་སྲིན་བུ་ཡོད་པར་བག་ཚ་ནས་ཟ་བར་མི་བྱེད་ལ། གཞན་དག་ཟ་ན་ཡང་ཟློག་པར་བྱེད་ཅིང་སྨོད་པར་བྱེད་ལ། དེ་བདག་ཉིད་ཀྱང་ཚུལ་ཁྲིམས་སྲུང་གཞན་དག་ཀྱང་ཚུལ་ཁྲིམས་ལ་རབ་ཏུ་འཇོག་པར་བྱེད་དོ། །ཇི་ལྟར་ན་མ་བྱིན་
པར་ལེན་པ་སྤངས་ཤེ་ན། འདི་ལ་མ་བྱིན་པ་ལེན་པ་འདི་ལྟ་སྟེ། མཚམས་སུ་བྱས་པར་བྱ་བ་དང་འབྲས་བུ་སར་པ་ཤུགས་ཀྱིས་ཁྱེར་ཏེ་བོར་བ་འམ་ཀུན་དགའ་ར་བར་ལྷུང་སྟེ་བོར་བ་ཡང་སྤོང་བར་བྱེད་ལ། གཞན་ཡང་ཟློག་ཅིང་ལེན་པ་ལ་སྨོད་
པར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད་པ། བདག་དང་གཞན་ལ་ཕན་པར་ཞུགས་པའི་སྐྱེས་བུ་དམ་པ་དེ་ལུས་དང་བྲལ་ནས་ཤི་བའི་འོག་ཏུ་སུམ་བཅུ་རྩ་གསུམ་པའི་ལྷ་རྣམས་ཀྱི་སར་སྐྱེ་བར་འགྱུར་ཏེ། ཡོངས་འདུ་ན་གནས་པའི་
<pb id="64.165a"/>
ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ཤིང་ལྗོན་པ་གཅིག་པུ་དེ་ལྷག་པར་མཛེས་པ་ཡིན་ཏེ། གང་གི་ཚེ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་འབྱུང་བ་ན། འདི་ལྟར་ཡང་ལྷའི་རྒྱལ་པོ་ལྷ་ཐམས་ཅད་ཀྱི་བྱ་བ་
ལེགས་པར་བྱས་པ་དང་ཉེས་པར་བྱས་པ་དང་འཛམ་བུ་གླིང་གི་མི་རྣམས་ཀྱི་སྤྱད་པ་ལེགས་པར་བྱས་པ་དང་ཉེས་པར་བྱས་པའི་ནང་ན་དེའི་དྲི་དང་མདོག་དང་མེ་ཏོག་དང་ལོ་མ་དང་འབྲས་བུ་ཕུན་སུམ་ཚོགས་པ་ཡིན་ནོ་ཞེས་དེ་རྗོད་པར་བྱེད་དོ། །གང་གི་ཚེ་འཛམ་
བུའི་གླིང་དུ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་འབྱུང་བ་དེའི་ཚེ། ཤིང་ཡོངས་འདུ་ས་བརྟོལ་མེ་ཏོག་རྒྱས་པར་འགྱུར་ཞིང་། དཔག་ཚད་བརྒྱར་དྲི་འབྱུང་ལ། འོད་ཀྱིས་རྣམ་པར་མཛེས་ཏེ། གཟི་བརྗིད་ཀྱིས་ཀྱང་འབར་བ་དེའི་སུམ་བཅུ་རྩ་
གསུམ་པའི་ལྷ་རྣམས་ཡིད་དགའ་ནས། ཤིང་ཡོངས་འདུ་ས་བརྟོལ་ཡོངས་སུ་བསྐོར་ཏེ་འཁོད་ལ། ཨེ་མ་འདི་ལྟར་ཡོངས་འདུ་ས་བརྟོལ་རྣམ་པ་ཐམས་ཅད་དུ་མེ་ཏོག་རྒྱས་པ་འདི། གོར་མ་ཆག་པར་འཛམ་བུའི་གླིང་གི་མི་རྣམས་དགེ་སྦྱོང་དུ་འཛིན། 
བྲམ་ཟེར་འཛིན་རིགས་ཀྱི་རྒན་རབས་ལ་མཆོད་པ་བྱེད། རིགས་ཀྱི་རྒན་རབས་ཀྱི་རྗེས་སུ་ཞུགས་པ་ལྟ་ཞིག་སྟེ། འདི་ལྟར་བདག་ཅག་གི་ཤིང་ལྗོན་པ་འདི་རྣམ་པ་ཐམས་ཅད་དུ་མེ་ཏོག་རབ་ཏུ་རྒྱས་སོ་སྙམ་སེམས་སོ། །ལྷ་དེ་དག་དེ་དང་ཉེ་བར་དབྱར་
ཟླ་བ་བཞིར་ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་གནས་པར་བྱེད་དོ། །གང་གི་ཚེ་ཤིང་ཡོངས་འདུ་ས་བརྟོལ་གྱི་མེ་ཏོག་གི་རྣམ་པ་ཕྱེད་རྒྱས་པ་དེའི་ཚེ། སུམ་བཅུ་རྩ་གསུམ་པའི་ལྷ་རྣམས་ཤིན་དུ་དགའ་བར་འགྱུར་ཏེ། 
ཨེ་མ་འཛམ་བུ་གླིང་གི་མི་རྣམས་གོར་མ་ཆག་པར་ཚུལ་ཁྲིམས་འདྲེས་པར་སྤྱོད་པ་ལ་ཞུགས་པ་དེའི་ཚེ། ཤིང་ཡོངས་འདུ་ས་བརྟོལ་གྱི་མེ་ཏོག་གི་རྣམ་པ་འདྲེས་པར་འབྱུང་བར་འགྱུར་རོ། །གང་གི་ཚེ་ཐམས་ཅད་དུ་ཆོས་མ་ཡིན་པའི་སྐྱེ་དགུ་ཕལ་
ཆེར་འབྱུང་བ་དེའི་ཚེ། ཤིང་ཡོངས་འདུ་ས་བརྟོལ་ཐམས་ཅད་ཏུ་ལོ་མ་དང་འདབ་མ་རྙིས་པར་འགྱུར་ཞིང་། དེ་བཞིན་དུ་མདོག་ཀྱང་མི་སྡུག །དེ་བཞིན་དུ་དྲི་ཡང་མི་ཞིམ། དེ་བཞིན་དུ་འོད་ཀྱང་མི་གསལ་ཏེ། དཔེར་ན་རྒུན་ཁུག་རྣ་དང་སྤྲིན་གྱིས་
<pb id="64.165b"/>
འཁྲིགས་ན། ཉི་མའི་འོད་རབ་ཏུ་དྲོ་བ་དང་ལྡན་པ་མེད་ལ། འོད་ཀྱི་མཐུ་ཉམས་པ་སེམས་ཅན་རྣམས་ཀྱིས་མཐོང་བར་འགྱུར་བ་དེ་བཞིན་དུ། ཤིང་ཡོངས་འདུ་ས་བརྟོལ་གྱི་འོད་ཆུང་ལ་དྲིའི་རྣམ་པ་དེ་ལྟ་བུ་དང་ལྡན་པར་མི་འགྱུར་ཞིང་། འོད་ཀྱིས་གནས་པར་མི་
འགྱུར་བ་དེའི་ཚེ། ཤིང་ཡོངས་འདུ་ས་བརྟོལ་ན་གནས་པའི་ལྷ་རྣམས་བརྒྱ་བྱིན་ལ། ལྷ་ཀྱེ་མ་ཤིང་ཡོངས་འདུ་ས་བརྟོལ་འོད་ཆུང་ཞིང་དྲི་མི་བདའ་ལ། ཇི་ལྟར་སྔོན་མཛེས་པ་དང་ལྡན་པ་དེ་ད་ལྟར་མཛེས་པ་མ་ལགས་ཏེ། གོར་མ་བཀུམ་པར་
འཛམ་བུའི་གླིང་ན་སྐྱེ་དགུ་ཆོས་མ་ལགས་པ་བགྱིད་པ། དགེ་སྦྱོང་དུ་མི་འཛིན་པ། བྲམ་ཟེར་མི་འཛིན་པ། རིགས་ཀྱི་རྒན་རབས་ཀྱི་རྗེས་སུ་མི་འཇུག་པ་དག་མཆིས་སོ་ཞེས་བསྙད་དོ། །ལྷའི་རྒྱལ་པོ་བརྒྱ་བྱིན་གྱིས་དེ་ཐོས་ནས། སངས་རྒྱས་ཀྱི་སྐུ་
གཟུགས་བླངས་ཏེ། ཤིང་ཡོངས་འདུ་ས་བརྟོལ་ག་ལ་བ་དེར་ལྷའི་ཚོགས་དང་ལྷན་ཅིག་ཡོངས་སུ་བསྐོར་ནས་འདོང་བར་བྱེད་དེ། སངས་རྒྱས་ལ་ཤིན་དུ་གུས་པ་སྐྱེས་ཤིང་། སངས་རྒྱས་ཀྱི་ཡོན་ཏན་མངོན་པར་དྲན་ན། ལྷ་རྣམས་ལ་འདི་ལྟར་ཤིང་ཡོངས་
འདུ་ས་བརྟོལ་འདི་ཐམས་ཅད་དུ་ལོ་མ་རྙིས་པར་གྱུར་པའི་ཤིང་ཡོངས་འདུ་ས་བརྟོལ་ག་ལ་བ་དེར་ཁོ་བོ་འགྲོ་ཡིས་ལྷ་གཞན་དེ་དག་ཆོས་ཤིག །འདི་ལྟར་བདག་ནི་ཤིན་དུ་གསལ་བར་གནས་པའི་མཆོད་རྟེན་ཁྱེར། བཅོམ་ལྡན་འདས་ཀྱི་སྐུ་གཟུགས་
ཐོགས་ཏེ་ཤིང་གི་རྒྱལ་པོ་དེ་དག་ག་ལ་བ་དེར་སོང་ལ་ཤིང་དེའི་དྲུང་དུ་བདག་བཅོམ་ལྡན་འདས་ལ་ལྷའི་དྲི་དང་ཕྲེང་བ་དང་བྱུག་པས་མཆོད་པ་བྱའོ་དེ་སྐད་ཅེས་སྨྲས་སོ། །དེ་ནས་བརྒྱ་བྱིན་གྱི་ཚིག་ལྷ་རྣམས་ཀྱིས་ཐོས་ནས་ལྷ་བརྒྱ་ཕྲག་སྟོང་དུ་མ་དག་ལྷའི་
རྒྱལ་པོ་བརྒྱ་བྱིན་ག་ལ་བ་དེར་འདོང་ངོ་། །བརྒྱ་བྱིན་ཡང་སངས་རྒྱས་ཀྱི་སྐུ་གཟུགས་སྤྱི་བོ་ལ་ཁྱེར་ནས། ཤིང་ཡོངས་འདུ་ས་བརྟོལ་ག་ལ་བ་དེར་དོང་བ་དང་ཤིང་ཡོངས་འདུ་ས་བརྟོལ་གྱི་དྲུང་ན་གནས་པའི་ལྷ་གཞན་དག་གིས་རྒྱང་རིང་པོ་ཉིད་ནས་མཐོང་སྟེ། 
ཤིང་ཡོངས་འདུ་ས་བརྟོལ་གྱི་ལོ་མ་རྙིས་པར་འགྱུར་ཅིང་འོད་མི་གསལ་ལ་དཔལ་དང་ལྡན་པ་མེད་ནས་ཡིད་ཤིན་དུ་ལྷག་པར་མི་དགའོ། །དེ་ནས་བརྒྱ་བྱིན་གྱིས་བཅོམ་ལྡན་འདས་དེ་ཤིང་གི་དྲུང་དུ་གསེར་བཙོ་མ་ལྟ་བུའི་ས་གཞི་ལ་བཻ་དཱུརྱའི་གདན་གྱི་སྟེང་
<pb id="64.166a"/>
དུ་བཞག་ནས། ལྷའི་ཚོགས་དང་བཅས་པ་དད་པ་སྐྱེས་པ་དང་བཅས་པའི་རིམ་གྲོ་ཐམས་ཅད་ཀྱིས་བཅོམ་ལྡན་འདས་ལ་དྲི་དང་ཚལ་གྱི་མེ་ཏོག་མ་ལི་ཀ་དང་མཱན་དཱ་ར་བ་དང་པད་མ་དག་སྟེ། རྣམ་པ་དེ་ལྟ་བུའི་སྤོས་དང་མེ་ཏོག་རྣམས་ཀྱིས་བཀྲུས་
ཤིང་མཆོད་པ་བྱས་ནས། བརྒྱ་བྱིན་གྱིས་ལྷ་རྣམས་ལ་ཇི་ལྟར་ལྷ་དག་དད་པ་ཡང་དག་པར་སྐྱེས་པ་ནི་སེར་སྣ་དང་བྲལ་ཞིང་བག་མེད་པ་དང་བྲལ་བ་ལ་གནས་པར་དགའ་བ་ཡིན་ཏེ། དེ་ལྟར་སངས་རྒྱས་དང་ཆོས་དང་འཕགས་པའི་ཚོགས་ནི་ཁམས་
གསུམ་པའི་བླ་མ་ཡིན་ལ། བདག་ཅག་གི་བླ་མ་ཡང་ཡིན་ནོ་ཞེས་སྨྲས་སོ། །དེ་ནས་ལྷ་དད་པ་སྐྱེས་པ་ཐམས་ཅད་སངས་རྒྱས་ལ་ཕྱག་འཚལ་བར་བྱེད་དོ། །དེ་ནས་དེའི་ཚེ་བརྒྱ་བྱིན་གྱིས་འདི་ལྟར་ཚིགས་སུ་བཅད་དེ་སྨྲས་པ། སེམས་ཅན་
ཀུན་གྱི་གཉེན་གཅིག་པ། །སྲེད་པའི་དུག་ལས་རྣམ་གྲོལ་ཞིང་། །སྲིད་པའི་ཕ་རོལ་ཡང་དག་རྒལ། །ཐམས་ཅད་མཁྱེན་ལ་ཕྱག་འཚལ་ལོ། །དེ་ནས་བརྒྱ་བྱིན་ཐལ་མོ་སྦྱར་ནས། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་ལྷའི་ཚོགས་
དང་ལྷན་ཅིག་ཡོངས་སུ་བསྐོར་ཅིང་པུས་མོ་གཙུགས་ནས་འདི་ལྟར་ཚིགས་སུ་བཅད་དེ་སྨྲས་པ། སེམས་ཅན་ཀུན་གྱི་གཙོ་གཅིག་པ། །འདོད་ཆགས་ཞེ་སྡང་གཏི་མུག་བཅོམ། །རིམས་ནད་མེད་ཅིང་མཚུངས་མེད་པ། །ཐམས་ཅད་མཁྱེན་
ལ་ཕྱག་འཚལ་ལོ། །དེ་ནས་ལྷའི་ཚོགས་དེ་དག་ཐམས་ཅད་ཀྱང་། ཤིང་གི་རྒྱལ་པོ་དེ་ཡོངས་སུ་བསྐོར་ནས་འཁོད་དེ། ཐམས་ཅད་དད་པ་ཡང་དག་པར་སྐྱེས་པ། ཐམས་ཅད་དབང་པོ་གཞོལ་བའི་ལྷ་ཀུན་ཇི་ལྟ་ཇི་ལྟར་སེམས་དང་ལ་ཡིད་དགེ་
ཞིང་། སངས་རྒྱས་དང་ཆོས་ལ་ཕལ་ཆེར་མཆོད་པ་བྱེད་པ་དེ་ལྟ་དེ་ལྟར་ཤིང་དེ་འདབ་མ་བྱེ་ནས། ཁ་འབྱེ་བར་འགྱུར་རོ། །དེ་ནས་དེ་མཐོང་ནས་དེ་ལྟར་ཕྱིར་ཞིང་ཤིང་ཡོངས་འདུ་ས་བརྟོལ་རིམ་གྱིས་སྔོན་བཞིན་དུ་མེ་ཏོག་རྣམ་པ་ཐམས་ཅད་དུ་
རྒྱས་པར་འགྱུར་ལ། ཤིང་ཡོངས་འདུ་ས་བརྟོལ་གྱི་འོད་ཀྱིས་དཔག་ཚད་བརྒྱ་དག་ཏུ་མཛེས་ཏེ། དྲིས་ནི་ཁྱབ་འདབ་མ་ནི་སྤྲིན་གྱི་མདོག་ལྟར་དཀར་བུང་བས་ནི་ཉེ་བར་མཛེས་པར་བྱས། གྲིབ་མ་ནི་བདེ། ཀུན་ནས་ལྷའི་ཚོགས་ཀྱིས་ནི་གང་། 
<pb id="64.166b"/>
ཉི་མ་གཉིས་པ་ལྟར་ནི་མཛེས་ཏེ་དེའི་སྔོན་གྱི་དཔལ་དེ་དག་མཐོང་ནས་ལྷ་རྣམས་དགའ་བར་འགྱུར་རོ། །དཔག་ཚད་བརྒྱ་དག་ཏུ་དྲི་འབྱུང་བ་ལྡང་ལ་རླུང་ཡང་དཔག་ཚད་བརྒྱ་དག་ཏུ་རབ་ཏུ་ལྡང་སྟེ། དྲི་ཡིད་དུ་འོང་བར་འགྱུར་ཞིང་ཤིང་གི་རྒྱལ་པོ་འོད་ཀྱིས་
མཛེས་པ་ཡིན་ནོ། །དཔེར་ན་རི་བོ་སྟོང་ཕྲག་དྲུག་བཅུ་ཐམས་ཅད་ཀྱི་ནང་ན་རིའི་རྒྱལ་པོ་རི་རབ་མཛེས་པ་དེ་བཞིན་དུ། ཤིང་ལྗོན་པ་རྣམས་པ་སྣ་ཚོགས་ཀྱི་ནང་ན་ཤིང་ཡོངས་འདུ་ས་བརྟོལ་དེ་བཞིན་དུ་རྣམ་པར་མཛེས་ཤིང་ཀུན་དུ་སྣང་ལ་ལྷན་ནེ་བ་ཡིན་
ནོ། །དེ་ནས་ཡང་དཔལ་རྫོགས་ཤིང་དཔལ་ཤིན་དུ་རྒྱས་ལ། དཔལ་འབར་ཏེ་ཀུན་ནས་ཀྱང་འོད་འབར་བ་ན། སུམ་བཅུ་རྩ་གསུམ་པའི་ལྷ་རྣམས་ཡིད་རབ་ཏུ་དགའ་བར་གྱུར་ཏེ་ཕན་ཚུན་དུ་འདི་ལྟར་ལྷ་རྣམས་སངས་རྒྱས་ཀྱི་སྤྱན་
མཚུངས་པ་མེད་པའི་མཐུ་ལ་ལྟོས། གང་དུ་སངས་རྒྱས་ཀྱི་མཐུས་ཤིང་ཡོངས་འདུ་ས་བརྟོལ་འདི་སྔོན་གྱི་མདོག་དང་དྲི་དང་ཕྲེང་བ་དང་ལོ་མ་དང་འོད་རྣམས་ཡོད་དེ། ཇི་ལྟར་ཡིད་འཕེལ་བ་དེ་ལྟར་སུམ་བཅུ་རྩ་གསུམ་པའི་ལྷ་རྣམས་ཀྱང་གོར་མ་
ཆག་པར་སྟོབས་དང་མཐུ་དང་རྫུ་འཕྲུལ་བྱས་པ་ཡང་ཆེ་བར་འགྱུར། འཛམ་བུའི་གླིང་གི་ཆོས་ཀྱི་རྗེས་སུ་འཇུག་པ་རྣམས་ཀྱང་ཆོས་ལ་བློ་གྲོས་འཇུག་སྟེ། ཆོས་དང་ལྡན་པའི་བསམ་པ་དེ་དག་ད་ལྟར་ཉེ་བར་འཇུག་པ་ནི། བདུད་ཀྱི་སྒྲུབ་པའི་
སྟོབས་རབ་ཏུ་མེད་པར་འགྱུར་ཞིང་བདུད་ཀྱི་རིས་ཀྱི་ལྷ་མ་ཡིན་དང་ཀླུ་འཇིག་རྟེན་སྐྱོང་བ་ཆོས་མ་ཡིན་པ་དང་ལྡན་པ་དག་ཆོས་ལ་བགེགས་བྱེད་པར་མི་འགྱུར། ཆོས་ལ་སྨོད་པ་བྱེད་པར་མི་འགྱུར་ལ། ལྷ་མོ་རྣམས་ཀྱི་ནང་དུ་ལྷ་བདག་ཅག་ཟིལ་
གྱིས་གནོན་པར་མི་འགྱུར་ཏེ། ཤིང་གི་རྒྱལ་པོ་འདི་མཐོང་བས་བདུད་ཀྱི་སྟོབས་ནི་ཉམས་ཤིང་། ལྷའི་སྟོབས་ནི་རབ་ཏུ་འཕེལ་བར་ཁྱེད་ཅག་གིས་ཤེས་པར་གྱིས་ཤིག་ཅེས་སྨྲས་སོ། །དེ་ནས་བརྒྱ་བྱིན་གྱི་སྔོན་དུ་འགྲོ་བའི་ལྷ་རྣམས་
དེ་ལྟར་ཕན་ཚུན་གཏམ་ཡང་དག་པར་རྗོད་པ་ན། དེ་ནས་ཡང་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་འཇིག་རྟེན་སྐྱོང་བ་བཞི་དག་འཛམ་བུའི་གླིང་ནས་སུམ་བཅུ་རྩ་གསུམ་པའི་ལྷ་རྣམས་ཀྱི་འདུན་ས་ག་ལ་བ་དེར་འདོང་བར་བྱེད་དོ། །
<pb id="64.167a"/>
དེ་ནས་ཤིང་ཡོངས་འདུ་ས་བརྟོལ་གྱི་དྲུང་ན་ལྷའི་གཙོ་བོ་བརྒྱ་བྱིན་ལ་སོགས་པ་སངས་རྒྱས་བཅོམ་ལྡན་འདས་ལ་སེམས་རབ་ཏུ་དང་བ་དང་ཡིད་རབ་ཏུ་དང་བ་དང་རང་གི་འོད་ཟེར་འབར་བ་གསལ་བས་མཆོད་པ་བྱེད་པ་ན་འཇིག་རྟེན་སྐྱོང་
བ་བཞི་དག་གིས་རྒྱང་རིང་པོ་ཉིད་ནས་མཐོང་ངོ་། །དེ་ནས་དེ་དག་གི་དྲུང་དུ་ཕྱིན་ནས་འཇིག་རྟེན་སྐྱོང་བ་བཞི་དག་གིས་ལྷའི་རྒྱལ་པོ་བརྒྱ་བྱིན་ལ་སྤྱི་བོས་ཕྱག་འཚལ་ཏེ་སྨྲས་པ། འདི་ལྟར་ལྷའི་གཙོ་བོ་བརྒྱ་བྱིན་ལ་སོགས་པ་དགྱེས་པར་མཛོད་ཅིག ། 
ད་ལྟར་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་རྣམས་ཆོས་ནི་སྤྱོད། ཆོས་མ་ཡིན་མི་སྤྱོད་དེ། མར་འཛིན་པ་ཕར་འཛིན་པ་དགེ་སྦྱོང་དུ་འཛིན་པ་བྲམ་ཟེར་འཛིན་པ་རིགས་ཀྱི་རྒན་རབས་ཀྱི་རྗེས་སུ་འཇུག་པ་རྣམས་ཆོས་སྤྱོད་ཀྱིས་དགྱེས་
པར་མཛོད་ཅིག །དེ་ནས་དེ་དག་ལས་ཐོས་ནས་ལྷའི་གཙོ་བོ་བརྒྱ་བྱིན་ལ་སོགས་པ་ཡིད་རབ་ཏུ་དགའ་བ་མཆོག་ཏུ་དགའ་སྟེ། དེ་ནས་ཡང་འཇིག་རྟེན་སྐྱོང་བ་དག་ལ་མཆོད་ནས། འདི་ལྟར་མིའི་འཇིག་རྟེན་ན་མི་ཆོས་པ་དང་ལྡན་པ་རྣམས་འཇིག་
རྟེན་སྐྱོང་བ་དག་གི་ཀུན་དགའ་བའི་སྐལ་བར་གྱུར་ཅིག །དེ་ནས་ལྷ་དེ་དག་ཐམས་ཅད་ཀུན་དགའ་བ་སྐྱེས་པར་རིག་ནས། ཤིང་ཡོངས་འདུ་ས་བརྟོལ་གྱི་དྲུང་དུ་སངས་རྒྱས་བཅོམ་ལྡན་འདས་བླངས་པ་དེ་ནས་ཡང་མཆོད་ནས། ལྷའི་མདུན་ས་ཆོས་
བཟང་ག་ལ་བ་དེར་སངས་རྒྱས་བཅོམ་ལྡན་འདས་ཁྱེར་རོ། །ལྷ་གཞན་ལྷག་མ་གང་ཡིན་པ་དེ་དག་ནི་ཤིང་ཡོངས་འདུ་ས་བརྟོལ་ག་ལ་བ་དེར་དོང་སྟེ་ཕྱིན་ནས་བརྒྱ་བྱིན་གྱི་མདུན་དུ་འགྲོ་བ་ཡིད་རབ་ཏུ་དགའ་བ་རྣམས་ཤིང་ཡོངས་འདུ་ས་བརྟོལ་ག་ལ་བ་དེར་དོང་
སྟེ་ཕྱིན་ནས། ཤིང་གི་རྒྱལ་པོ་དེའི་དྲུང་དུ་དབྱར་ཟླ་བ་བཞིའི་བར་དུ་ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད། ཡོངས་སུ་སྤྱོད་པར་བྱེད་དོ། །ལྷ་ཡིད་རབ་ཏུ་དགའ་བ་ལྷ་མོའི་ཚོགས་རྣམས་ཀྱིས་ཡོངས་སུ་
བསྐོར་བ་དག་དགའ་བར་བྱེད། ཡོངས་སུ་སྤྱོད་པར་བྱེད་ཅིང་། བདེ་བ་དཔེ་མེད་པ་ཉེ་བར་མྱོང་བར་བྱེད་དོ། །དེ་ལྟར་དེ་ཉིད་ན་གནས་པ་དབྱར་ཟླ་བ་བཞི་འདས་པ་དང་དེ་དག་གི་ནང་ནས་ལས་དང་ཚེ་ཟད་པའི་ལྷ་གང་ཡིན་པ་དེ་དག་ལྷའི་
<pb id="64.167b"/>
འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་མི་དང་
སོ་སོ་ཡང་དག་པར་མྱོང་བར་འགྱུར་བས། མི་དག་དང་སྐལ་བ་མཉམ་པར་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་གཟུགས་བཟང་ཞིང་ཤིན་དུ་བལྟ་ན་སྡུག་པ་དང་ཡིད་རབ་ཏུ་དགའ་བར་འགྱུར། རྟག་ཏུ་བདེ་ཞིང་བྱད་བཞིན་
ཀུན་གྱིས་བལྟ་བར་མངོན་པར་དགའ་བ་དང་རྩེ་བ་ལ་དགའ་བར་འགྱུར། རྟག་ཏུ་དགོད་པ་དང་དགའ་བ་དང་རྩེ་བ་ལ་དགའ་ཞིང་བུད་མེད་ཐམས་ཅད་ཀྱིས་བལྟ་བར་མངོན་པར་དགའ་བ་དང་ཤིན་དུ་བདེ་བ་དང་ལྡན་ཏེ། རྒྱལ་པོ་འམ་རྒྱལ་ཚབ་དུ་འགྱུར་
བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། སུམ་བཅུ་རྩ་གསུམ་པའི་ལྷ་རྣམས་ཀྱི་ས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། སུམ་བཅུ་རྩ་གསུམ་པའི་ལྷ་འདྲེས་པའི་
འགྲམ་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་ཚུལ་ཁྲིམས་དང་ལྡན་པར་གྱུར་ཅིང་། སེམས་ཅན་
གཞན་ལ་ཕན་པར་འདོད་པའི་སེམས་ཡོངས་སུ་བསྒོམས་པའི་སྙིང་རྗེ་དང་ལྡན་པ་གང་གིས། ཡོན་ཏན་མཆོག་དང་ལྡན་པ་འམ་ཚུལ་ཁྲིམས་དང་ལྡན་པ་འམ་ཤེས་རབ་དང་ལྡན་པ་འམ་ནད་པ་ལ་ཟན་གཅིག་ཙམ་བྱིན་པ་འམ་བདག་ཉིད་ཀྱང་
སྲོག་གཅོད་པ་མི་བྱེད་ལ། ཤིང་ལྗོན་པའི་གསེབ་ན་གྲོག་སྦུར་རམ་སྲོག་ཆགས་མར་ཀོ་ཏ་ཀ་འམ། སེམས་ཅན་གྱི་རྣམ་པ་དེ་ལྟ་བུ་གཞན་དག་ལ་བ་ལང་རྫི་འམ་ཕྱུགས་རྫི་འམ་རྔ་མོའི་རྫི་འམ་གླང་པོ་ཆེའི་རྫི་འམ་དེ་བཞིན་དུ་གཞན་བོང་བུའི་རྫི་འམ་རྟ་རྫི་དགུན་
གྱི་དུས་སམ་དགུན་སྨད་ཀྱི་དུས་སུ་གྲང་བས་ཉེན་ཏེ་འབྲོག་དགོན་པ་དག་ཏུ་ཕྱིན་ནས་མེ་བུས་ན། སྐྱེས་བུ་དམ་པ་སེམས་ཅན་ལ་ཕན་པར་ཞུགས་པ་དེས་མེ་དེ་ཆུ་འམ་ཐལ་བས་ཞི་བར་བྱས་ནས། སྲིན་བུ་དེ་དག་ཐར་བར་བྱེད་པ་དང་གཞན་སྲོག་
<pb id="64.168a"/>
གཅོད་པ་བྱེད་པ་ཡང་ཕྱིར་ཟློག་པར་བྱེད། བདག་ཉིད་ཀྱང་མི་བྱེད་ལ་གལ་ཏེ་བྱས་པ་ཞིག་ཡོད་ན་ཡང་དེ་སྨོད་པར་བྱེད། སོ་སོར་འཆགས་པར་བྱེད། གཞན་ལ་ཡང་རྗེས་སུ་ཡི་རང་བར་མི་བྱེད། སྐྱོན་དུ་འགྲང་བར་མི་བྱེད་
འཇོག་པར་མི་བྱེད། ལམ་བདེ་བ་ལ་རབ་ཏུ་འཇོག་པར་བྱེད་དེ། དེ་ལྟར་རྣམ་པ་དེ་དག་དང་ཚུལ་དེ་དག་གིས་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་སྙམ་ན། འདི་ལ་མ་བྱིན་པར་ལེན་པ་
མི་བྱེད་པ་ཡིན་ནོ། །མ་བྱིན་པར་ལེན་པ་མི་བྱེད་པའི་རྣམ་པ་དུ་ཡོད་སྙམ་ན་འདི་ལྟ་སྟེ། དགུན་དང་དགུན་སྨད་གྲང་བའི་དུས་སུ་ཤིང་སྐམ་པོ་མེད། ཤིང་ལྗོན་པ་མེད་པའི་དགོན་པར་ལམ་དུ་ཞུགས་པ་དེ་ན། བ་ལང་རྫི་འམ་གླང་པོ་ཆེའི་
རྫི་འམ་རྔ་མོའི་རྫི་གྲང་བས་ཉེན་པ་དག་གིས་མེ་བུད་པའི་ཕྱིར་རམ་མཚན་མོ་བསྲོ་བར་བྱ་བའི་ཕྱིར། བ་ལང་གི་ལྕི་བ་འམ་གླང་པོ་ཆེའི་ལྕི་བ་འམ་ལོ་མ་འམ་འདབ་མ་འམ་ཤིང་བུར་དག་སྤུངས་ཏེ། བཞག་པ་དེ་དག་ལ་ལམ་དུ་
ཞུགས་པ་དེ་གྲང་བས་ཤིན་དུ་ཉེན་པར་གྱུར་ཀྱང་ཕ་རོལ་གྱི་ཡིན་ནོ་སྙམ་དུ་བསམས་ནས། རྐུ་བའི་སེམས་ཀྱིས་ལེན་པར་མི་བྱེད། ཕ་རོལ་ལེན་པ་ཡང་ཟློག་པར་བྱེད། གལ་ཏེ་བདག་གིས་བླངས་ན། དེ་འཆགས་པར་བྱེད་
ལ་ཕྱིར་ཞིང་མི་བྱེད། གཞན་དག་ཀྱང་ལམ་དགེ་བ་ལ་རབ་ཏུ་འཇོག་པར་བྱེད། གཞན་གྱིས་བླངས་པ་ལ་ཡང་རྗེས་སུ་ཡི་རང་བར་མི་བྱེད་དེ། ལས་ཀྱི་ཉེར་བསྡོགས་དང་ལས་ཀྱི་མཇུག་མ་བྱིན་པར་ལེན་པ་ལས་བྱུང་བ་ཟློག་
པར་བྱེད་ཅིང་། བདག་ཉིད་ཀྱང་མི་བྱེད་པ་ཡིན་ཏེ། སྡིག་པའི་ལས་རྡུལ་ཕྲན་ཙམ་གྱིས་ཀྱང་འཇིགས་པར་ལྟ་བའི་སྐྱེས་བུ་དགེ་བ་དེ། ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་བཅུ་རྩ་གསུམ་གྱི་ལྷ་འདྲེས་པའི་
འགྲམ་ན་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །འདྲེས་པའི་འགྲམ་ན་གནས་པའི་ས་དེ་ཡང་འདི་ལྟ་སྟེ། དངུལ་གྱི་ས་གཞི་ལ་གསེར་རྣམས་ཀྱིས་བཀྲ་བར་བརྒྱན་པ། གསེར་རྣམས་ཀྱིས་འགྲམ་དེ་ཡང་བཀྲ་བར་བརྒྱན་
<pb id="64.168b"/>
དངུལ་གྱིས་བཀྲ་བར་བརྒྱན་པ་ཡང་དེ་བཞིན་བཀྲ་བར་བརྒྱན། དེ་བཞིན་དུ་ཀེ་ཀེ་རུས་བཀྲ་བར་བརྒྱན་པ་དང་། དེ་བཞིན་དུ་རྡོ་རྗེ་མང་པོས་བཀྲ་བར་བརྒྱན་པ་ཡིན་ཏེ། དེ་ལྟར་ས་དེ་ལས་ཀྱི་འབྲས་བུ་དང་འཐུན་པར་རྣམ་པར་མཛེས་པ་
རིན་པོ་ཆེ་སྣ་ཚོགས་ཀྱིས་སྤྲས་པ། ཤིང་ལྗོན་པ་རྒྱན་རྣམ་པ་སྣ་ཚོགས་ཀྱིས་བརྒྱན་པ་རྣམས་ཀྱིས་ཉེ་བར་མཛེས་པར་བྱས་ཤིང་སྡུག་པར་བྱས་པ། ཀུན་ནས་རི་དགས་དང་བྱ་སྡུག་པ་རྣམ་པ་སྣ་ཚོགས་ཀྱིས་བརྒྱན་པ། རི་དགས་དང་བྱའི་
ཁ་དོག་རྣམ་པ་སྣ་ཚོགས་ཀྱིས་འགྲམ་ཁེབས་པ། ཚལ་དང་ཉེ་བའི་ཚལ་ཡང་རིན་པོ་ཆེ་སྣ་བདུན་རྣམ་པ་དུ་མ་དག་གིས་ཉེ་བར་མཛེས་པར་བྱས་པ་ཡིན་ནོ། །དེ་ནས་ཚལ་དེ་ན་འདྲེས་པའི་འགྲམ་ན་གནས་པའི་ལྷ་ཤིང་གསེབ་ན་འཁོད་པ་
རྣམས་ལུས་ཀུན་གསེར་བཙོ་མས་བརྒྱན་ཅིང་། ལྷ་མོ་བརྒྱ་ཕྲག་སྟོང་གིས་ཡོངས་སུ་བསྐོར་བ། ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད་དེ། དེ་དག་རྣམ་པ་ཇི་སྲིད་དུ་འགྲམ་གང་གང་དུ་
གནས་ཤིང་རིན་པོ་ཆེའི་འོད་གང་གིས་བརྒྱན་པའི་རྣམ་པ་དེ་སྲིད་དུ། ལུས་ཐམས་ཅད་ཀྱི་ཁ་དོག་ཏུ་འགྱུར་ཏེ། རིན་པོ་ཆེའི་ཤིང་ལྗོན་པ་དེ་རྣམས་ཀྱི་འོད་ཀྱིས་ལུས་ཐམས་ཅད་བརྒྱན་པ་ཉིད་ཡིན་ནོ། །ཤིང་ལྗོན་པ་དེ་དག་གི་དྲུང་དུ་སོང་ནས་བདེ་བ་
སྣ་ཚོགས་དང་ལྡན་པ་རྣམས་དགའ་བར་བྱེད་ཡོངས་སུ་སྤྱོད་པར་བྱེད་དོ། །དེ་ལྟར་དེ་དག་གིས་དགའ་བར་བྱས་ནས་ལྷ་མོ་དེ་རྣམས་དང་ལྷན་ཅིག་ཏུ་འབབ་ཆུའི་ཚལ་ག་ལ་བ་དེར་འདོང་བར་བྱེད་དོ། །འབབ་ཆུའི་ཚལ་དེ་ཡང་ཀུན་ནས་གསེར་གྱི་
ཤིང་ལྗོན་པ་འགྲམ་ནས་སྐྱེས་པ་རྣམས་ཀྱིས་ཁེབས་པ་ཡིན་ཏེ། ཤིང་ལྗོན་པ་དེ་རྣམས་ཀྱི་ལོ་མ་སེར་པོས་ཁེབས་པའི་འོད་ཀྱིས་འབབ་ཆུ་ཀུན་ནས་ཆུ་སེར་པོར་གྱུར་ཏེ། དེ་དག་དྲག་ཏུ་འབབ་ཀྱང་དེ་དཀར་པོ་ཉིད་དུ་མི་མངོན་ནོ། །
ཤིང་ལྗོན་པ་རྣམས་ཀྱི་གསབ་གསེབ་ན་ལྷ་གང་དག་ལྷ་མོ་དང་ལྷན་ཅིག་དགའ་བར་བྱེད། ཡོངས་སུ་སྤྱོད་པར་བྱེད་པ་དེ་དག་འདི་སྙམ་དུ་སེམས་ཏེ། འདི་ལྟར་ཤིང་ལྗོན་པ་རྣམས་ཀྱི་ཡལ་ག་དག་རྡོལ་ནས་བདག་ཅག་རྣམས་ཀྱི་ཆང་
