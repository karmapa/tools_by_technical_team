<pb id="41.291a"/>
<note type="blankpage"/>
<pb id="41.291b"/>
<sutra id="J43"/>༄༅༅།   །རྒྱ་གར་སྐད་དུ། <stitle n="43" zh="46.698">ཨཱརྱ་སརྦ་ཏ་ཐཱ་ག་ཏ་ཨ་དྷིཥྛཱ་ཎ་ས་ཏྭཱ་བ་ལོ་ཀེ་ན་བུད་དྷ་ཀྵེ་ཏྲ་ནིར་དེ་ཤ་ན་བྱཱུ་ཧ་ནཱ་མ་མ་ཧཱ་ཡཱ་ན་སཱུ་ཏྲ།</stitle>བོད་སྐད་དུ།<ttitle n="43" zh="46.698"><head n="1" t="འཕགས་པ་དེ་བཞིན་གཤེགས་པ་ཐམས་ཅད་ཀྱི་བྱིན་གྱི་བརླབས་སེམས་ཅན་ལ་གཟིགས་ཤིང་སངས་རྒྱས་ཀྱི་ཞིང་གི་བཀོད་པ་ཀུན་ཏུ་སྟོན་པ་ཞེས་བྱ་བ་ཐེག་པ་ཆེན་པོའི་མདོ།" st="ཨཱརྱ་སརྦ་ཏ་ཐཱ་ག་ཏ་ཨ་དྷིཥྛཱ་ཎ་ས་ཏྭཱ་བ་ལོ་ཀེ་ན་བུད་དྷ་ཀྵེ་ཏྲ་ནིར་དེ་ཤ་ན་བྱཱུ་ཧ་ནཱ་མ་མ་ཧཱ་ཡཱ་ན་སཱུ་ཏྲ།"/>འཕགས་པ་དེ་བཞིན་གཤེགས་པ་ཐམས་ཅད་ཀྱི་བྱིན་གྱི་བརླབས་སེམས་ཅན་ལ་གཟིགས་ཤིང་སངས་རྒྱས་ཀྱི་ཞིང་གི་བཀོད་པ་ཀུན་ཏུ་སྟོན་པ་ཞེས་བྱ་བ་ཐེག་པ་ཆེན་པོའི་མདོ། </ttitle><bampo n="43.1" zh="46.698"/>སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་
གིས་ཐོས་པ་དུས་གཅིག་ན། བཅོམ་ལྡན་འདས་རི་གྲུ་འཛིན་ན་འཕགས་པ་སྤྱན་རས་གཟིགས་དབང་ཕྱུག་གི་གནས་ལྷའི་ནོར་བུ་རིན་པོ་ཆེ་དཔལ་གྱི་སྙིང་པོ་དང་། མེ་ཏོག་རྒྱས་པ་དང་། ལྷའི་སེང་གེའི་ཁྲི་
བཀོད་པ་ན། དགེ་སློང་ལྔ་བརྒྱ་ཙམ་གྱི་དགེ་སློང་གི་དགེ་འདུན་ཆེན་པོ་ཐམས་ཅད་ཀྱང་དགྲ་བཅོམ་པ། ཟག་པ་ཟད་པ། སེམས་ཅན་ཐམས་ཅད་ཀྱི་དབང་གི་དམ་པའི་ཕ་རོལ་ཏུ་སོན་པ་ཤ་སྟག་དང་། བྱང་ཆུབ་
སེམས་དཔའ་ཐམས་ཅད་ཀྱང་སྙིང་རྗེ་ཆེན་པོའི་ཤེས་པ་ལ་གནས་པ་ཐམས་ཅད་ཀྱང་སྐྱེ་བ་གཅིག་གིས་ཐོགས་པ་དང་། སྐྱེ་བ་གཉིས་དང་། སྐྱེ་བ་གསུམ་དང་། སྐྱེ་བ་བཅུ་དང་། སྐྱེ་བ་ཉི་ཤུ་དང་། སྐྱེ་བ་སུམ་
བཅུ་དང་། སྐྱེ་བ་བརྒྱའི་བར་དག་གིས་ཐོགས་པ། ཐམས་ཅད་ཀྱང་ས་བརྒྱད་པ་དང་། ས་བཅུ་པ་ལ་གནས་པ་ཤ་སྟག་སྟེ། འཕགས་པ་སྤྱན་རས་གཟིགས་དབང་ཕྱུག་དང་། འཇམ་དཔལ་དང་། དྲི་མེད་ཏོག་དང་། 
ནོར་དཔལ་དང་། གློག་གི་ཏོག་དང་། དྲི་མེད་འོད་དང་། ཙན་དན་དང་། བདུད་རྩིའི་ཏོག་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་བདུན་བརྒྱ་དང་། དགེ་བསྙེན་དང་། དགེ་བསྙེན་མ་ཐམས་ཅད་ཀྱང་ལུང་
བསྟན་པ་དང་ལྡན་པ། ཏིང་ངེ་འཛིན་ཐོབ་པ། འཇིག་རྟེན་གྱི་ཁམས་ཐ་དད་པ་ནས་འདུས་པ་ལྔ་སྟོང་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་ཐམས་ཅད་ཀྱང་སྔོན་གྱི་སངས་རྒྱས་ལ་བསྙེན་བཀུར་བྱས་པ། 
<pb id="41.292a"/>
དེ་བཞིན་གཤེགས་པའི་ཆོ་འཕྲུལ་མཐོང་བ་བརྒྱ་སྟོང་དང་། གནོད་སྦྱིན་མོ་ཆེན་མོ་ཐམས་ཅད་ཀྱང་བྱང་ཆུབ་སེམས་དཔའི་ཡེ་ཤེས་ཐོབ་པ། ལུང་བསྟན་པ་ཐོབ་པ། ཕྱིར་མི་ལྡོག་པ་དཔེ་མེད་པ་དང་། 
དྲི་མེད་འོད་དང་། འོད་ཅན་མ་དང་། འཇིགས་བྱེད་མ་དང་། དཔལ་ལྡན་མ་དང་། འཕྲོག་མ་དང་། དུང་ཅན་མ་ལ་སོགས་པ་གནོད་སྦྱིན་མོ་ཆེན་མོ་བརྒྱད་ཅུ་དང་། བརྒྱ་བྱིན་དང་། ཚངས་པ་དང་། རྣམ་ཐོས་
ཀྱི་བུ་དང་། ཡུལ་འཁོར་སྲུང་དང་། འཕགས་སྐྱེས་པོ་དང་། མིག་མི་བཟང་དང་། ནོར་བུ་བཟང་པོའི་བུ་དང་། གང་བ་བཟང་པོ་ལ་སོགས་པ་འཇིག་རྟེན་སྐྱོང་བ་ཐམས་ཅད་ཀྱི་བར་དག་དང་ཐབས་ཅིག་ཏུ་
བཞུགས་སོ། །དེ་ནས་དེ་དག་ཐམས་ཅད་ཀྱིས་དེ་བཞིན་གཤེགས་པ་སེང་གེའི་ཁྲི་ལ་བཞུགས་པར་རིག་ནས་རང་རང་གི་དགེ་བའི་རྩ་བ་དག་གིས་དེ་བཞིན་གཤེགས་པ་ལ་ལྷའི་རྒྱན་དང་། ན་བཟའ་དང་། མེ་ཏོག་
དང་། མེ་ཏོག་ཕྲེང་དང་། སྤོས་དང་། བྱུག་པ་དང་། རོལ་མོའི་སྒྲ་རྣམས་ཀྱིས་མཆོད་པར་བྱས། རི་མོར་བྱས་སོ། །ཁ་ཅིག་གིས་ནི་ལན་འབུམ་ཕྲག་དུ་མར་བསྐོར་བ་བྱས་ཏེ་བསྟོད་དོ། །དེ་ནས་དེའི་ཚེ་བཅོམ་
ལྡན་འདས་སེམས་ཅན་ཐམས་ཅད་ལ་དམིགས་པ་སྙིང་རྗེ་ཆེན་པོའི་ཤེས་པ་ལ་གནས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །ཏིང་ངེ་འཛིན་དེའི་མཐུས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་
ཁམས་འདི་འོད་ཀྱིས་སྣང་བར་གྱུར་ཅིང་། གཟུགས་ཐམས་ཅད་སྣང་བས་ཁྱབ་པར་གྱུར་ནས། སེམས་ཅན་དམུས་ལོང་གང་ཡིན་པ་དེ་དག་གིས་ནི་མིག་གིས་གཟུགས་རྣམས་མཐོང་བར་གྱུར་ཏོ། །འོན་པ་རྣམས་ཀྱིས་
ནི་རྣ་བས་སྒྲ་དག་ཐོས་པར་གྱུར་ཏོ། །ནད་ཀྱིས་བཏབ་པ་རྣམས་ནི་ནད་དག་དང་བྲལ་བར་གྱུར་ཏོ། །གོས་མེད་པ་རྣམས་ནི་གོས་དག་ཐོབ་པར་གྱུར་ཏོ། །སྨྱོན་པ་རྣམས་ནི་དྲན་པ་ཐོབ་པར་གྱུར་ཏོ། །ལུས་ཉམས་པ་དང་དབང་པོ་
<pb id="41.292b"/>
མ་ཚང་བ་རྣམས་ནི་ལུས་དང་དབང་པོ་ཡོངས་སུ་རྫོགས་པར་གྱུར་ཏོ། །དབུལ་པོ་རྣམས་ཀྱིས་ནི་ནོར་དག་ཐོབ་པར་གྱུར་ཏོ། །སེམས་ཅན་གང་དག་ནོར་དང་། ཡོ་བྱད་དང་། ལོངས་སྤྱོད་མེད་པ་དེ་དག་ནི་ནོར་དང་། ཡོ་བྱད་དང་། ལོངས་སྤྱོད་
དག་དང་ལྡན་པར་གྱུར་ཏོ། །སེམས་ཅན་ཐམས་ཅད་ཀྱང་བདེ་བ་ཐམས་ཅད་དང་ལྡན་ཞིང་བསམ་པ་ཐམས་་་ཅད་ཡོངས་སུ་རྫོགས་པར་གྱུར་ཏོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་གང་ཡིན་པ་དེ་དག་
ཐམས་ཅད་ལ་ཡང་བསྐུལ་ནས་ཐམས་ཅད་ཆོས་མཉན་པའི་ཕྱིར། བཅོམ་ལྡན་འདས་ག་ལ་བ་དེར་ལྷགས་ཏེ། སེམས་ཅན་གང་དག་ལྷ་རྣམས་ཀྱི་ནང་དུ་སྐྱེས་པ་དེ་དག་ཐམས་ཅད་ཀྱིས་ནི་ལྷའི་བདེ་བ་ཡོངས་སུ་སྤངས་ནས་སངས་
རྒྱས་རྗེས་སུ་དྲན་པར་བྱས་ཏེ་ཆོས་མཉན་པའི་ཕྱིར། བཅོམ་ལྡན་འདས་ག་ལ་བ་དེར་ལྷགས་སོ། །སེམས་ཅན་གང་དག་མི་རྣམས་ཀྱི་ནང་དུ་སྐྱེས་པ་དེ་དག་གིས་ཀྱང་མིའི་བདེ་བ་ཡོངས་སུ་སྤངས་ནས་ཆོས་མཉན་པའི་
ཕྱིར། བཅོམ་ལྡན་འདས་ག་ལ་བ་དེར་ལྷགས་སོ། །སེམས་ཅན་གང་དག་ཀླུ་དང་། གནོད་སྦྱིན་དང་། སྲིན་པོ་དང་། ཡི་དགས་དང་། ཤ་ཟ་རྣམས་ཀྱི་ནང་ན་སྐྱེས་པ་དེ་དག་གིས་ཀྱང་སངས་རྒྱས་རྗེས་སུ་དྲན་པ་སོ་
སོར་ཐོབ་ནས་་་སེམས་ཅན་ཐམས་ཅད་ལ་བྱམས་པར་གནས་པ་དང་། ལུས་དང་སེམས་བདེ་བར་གྱུར་ནས་ཆོས་མཉན་པའི་ཕྱིར། བཅོམ་ལྡན་འདས་ག་ལ་བ་དེར་ལྷགས་སོ། །སེམས་ཅན་གང་དག་གཤིན་རྗེའི་འཇིག་
རྟེན་རྣམས་སུ་མུན་པ་མུན་ནག་གི་ནང་དུ་སྐྱེས་པ་དེ་དག་ཀྱང་སངས་རྒྱས་ཀྱི་མཐུས་ཡུད་ཙམ་ཞིག་དྲན་པ་སོ་སོར་ཐོབ་ནས་གཅིག་གིས་གཅིག་ཀུན་ཏུ་ཤེས་པར་གྱུར་ཏེ། དེ་དག་མུན་པ་ཆེན་པོ་དེ་ནས་ཡོངས་སུ་ཐར་བར་གྱུར་ཏོ། །
སེམས་ཅན་ཐམས་ཅད་གཅིག་ལ་གཅིག་བྱམས་པར་གནས་ཤིང་ཉེ་བའི་ཉོན་མོངས་པ་རྣམས་དང་བྲལ་བར་གྱུར་ཏོ། །དེ་ནས་དེའི་ཚེ་ས་ཆེན་པོ་འདི་རྣམ་པ་དྲུག་ཏུ་རབ་ཏུ་གཡོས་ཏེ་མཐོ་བ་དང་དམའ་བར་གྱུར་ཏོ། །དེ་ནས་འཁོར་
<pb id="41.293a"/>
འདུས་པ་དེར་འཇམ་དཔལ་གཞོན་ནུར་གྱུར་པ་འདུས་ཏེ་འདུག་་་པར་གྱུར་ནས། དེས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་འདི་སྐད་ཅེས་སྨྲས་སོ། །
རིགས་ཀྱི་བུ་བྱང་ཆུབ་སེམས་དཔའི་འདུས་པ་ཆེན་པོ་ཀུན་ཏུ་སྣང་ཞིང་འདུས་པ་ཆེན་པོའི་སྔ་ལྟས་ཀྱང་ཀུན་ཏུ་སྣང་ལ། རིགས་ཀྱི་བུ་བྱང་ཆུབ་སེམས་དཔའ་བྱེ་བ་ཁྲག་ཁྲིག་འབུམ་ཕྲག་མང་པོ་དག་ལུང་སྟོན་པ་ཡང་
ཀུན་ཏུ་སྣང་ཞིང་ཆོས་ཀྱི་འབེལ་བའི་གཏམ་ཆེན་་་པོའི་སྔ་ལྟས་ཀྱང་ཀུན་ཏུ་སྣང་བ་ལས་ན་རིགས་ཀྱི་བུ་བྱང་ཆུབ་སེམས་དཔའ་བྱེ་བ་ཁྲག་ཁྲིག་འབུམ་ཕྲག་དུ་མ་དག་གི་རེ་བ་ཐམས་ཅད་ཡོངས་སུ་རྫོགས་པར་འགྱུར་་་ཞིང་ཡེ་
ཤེས་ཆེན་པོ་ཡང་འཐོབ་པར་འགྱུར་གྱིས། རིགས་ཀྱི་བུ་དེའི་ཕྱིར་ཁྱེད་ཀྱིས་སེམས་ཅན་ཐམས་ཅད་ལ་སྙིང་རྗེ་སྐྱེད་ལ། ཕན་པ་དང་། བདེ་བ་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་དགོད་པར་བྱ་བའི་
བར་གྱི་་་ཕྱིར། དེ་བཞིན་གཤེགས་པ་ལ་ཡོངས་སུ་ཞུས་ཤིག །རིགས་ཀྱི་བུ་ཕྱི་མའི་དུས་ཕྱི་མའི་ཚེ་ན་སེམས་ཅན་སྡིག་པ་བྱེད་པ། དབུལ་བ། ཉམ་ཆུང་བ། ལུས་མདོག་ངན་པ། རྒ་བ་དང་ན་བས་ཡོངས་སུ་གཟིར་བ། ལོངས་
སྤྱོད་ཆུང་བ་ལུས་ཡོངས་སུ་མ་བསྒོམས་པ། ཚེ་ཐུང་བ། བློ་ཆུང་བ། འདོད་ཆགས་དང་། ཞེ་སྡང་དང་། གཏི་མུག་གིས་ཡོངས་སུ་གཟིར་བ་དག་འབྱུང་བ་ཡོད་དེ། རིགས་ཀྱི་བུ་དེ་དག་གི་དོན་དུ་ཆོས་བསྟན་པར་བྱ་བའི་ཕྱིར། 
དེ་བཞིན་གཤེགས་པ་ལ་གསོལ་བ་ཐོབ་ཤིག་དང་། རིགས་ཀྱི་བུ་དེའི་ཕྱིར་ཁྱོད་ཀྱིས་ཡུན་རིང་པོར་སེམས་ཅན་རྣམས་ཀྱི་དོན་དང་། ཕན་པ་དང་། བདེ་བ་དང་། ནད་ཐམས་ཅད་རབ་ཏུ་ཞི་བར་བྱ་བ་དང་། སྡིག་པ་ཐམས་ཅད་
བཟློག་པར་བྱ་བ་དང་། སྡིག་པ་ཐམས་ཅད་རབ་ཏུ་ཞི་བར་བྱ་བ་དང་། རེ་བ་ཐམས་ཅད་ཡོངས་སུ་རྫོགས་པར་བྱ་བ་དང་། བླ་ན་མེད་པའི་ཡོངས་སུ་མྱ་ངན་ལས་འདའ་བའི་བར་དག་བྱས་པར་འགྱུར་རོ། །དེ་ནས་བྱང་ཆུབ་སེམས་དཔའ་
<pb id="41.293b"/>
སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གིས་ཕྱོགས་བཅུར་རྣམ་པར་བལྟས་ཏེ། དེ་བཞིན་གཤེགས་པ་བྱེ་བ་ཕྲག་གང་གཱའི་ཀླུང་གི་བྱེ་མ་སྙེད་དག་ཡིད་ལ་བྱས་ནས། བཅོམ་ལྡན་འདས་ག་ལ་བ་དེ་
ལོགས་སུ་ཐལ་མོ་སྦྱར་བ་བཏུད་དེ། ལན་གསུམ་བསྐོར་བ་བྱས་ནས་ཡན་ལག་ལྔས་ཕྱག་འཚལ་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་སླད་མའི་དུས་སླད་མའི་ཚེ་ན་སེམས་ཅན་རྒ་བ་དང་། 
ན་བ་དང་། འཆི་བ་དང་། མྱ་ངན་གྱིས་ནོན་པར་གྱུར་པ། དུས་མ་ལགས་པར་འགུམ་པས་ཡོངས་སུ་གཟིར་བ། ཉམ་ཆུང་བ། མདོག་ངན་པ། ཚེ་ཐུང་བ། ལོངས་སྤྱོད་ཆུང་བ། ལུས་ཡོངས་སུ་མ་བསྒོམས་པ་དག་འབྱུང་བ་
མཆིས་ཏེ། དེ་དག་ནི་སེར་སྣ་དང་། འཆལ་པའི་ཚུལ་ཁྲིམས་ཀྱི་སེམས་ཀྱིས་གཅིག་ལ་གཅིག་འགུམ་པར་འགྱུར་ལ། གཅིག་གིས་གཅིག་གི་ནོར་དང་། ལོངས་སྤྱོད་དང་། དབང་ཕྱུག་དག་འཕྲོག་པར་འགྱུར་ཞིང་། གད་མོ་དང་། 
འཇོ་སྒེག་དང་། བྲོ་གར་དང་། རྩེད་མོ་དག་གིས་མངོན་པར་རྩེ་བ་དང་། མི་རྟག་པ་ལ་རྟག་པར་འདུ་ཤེས་པ་དང་། མི་སྡུག་པ་ལ་སྡུག་པར་འདུ་ཤེས་པར་བགྱིད་ལགས་སོ། །དེ་ཅིའི་སླད་དུ་ཞེ་ན། དེ་དག་རྒྱུ་དེ་དང་གཞི་དེས་སེམས་
ཅན་རྣམས་ལ་མི་དགེ་བ་རྣམ་པ་སྣ་ཚོགས་དག་གིས་གཙེས་ནས་སེམས་་་ཅན་དམྱལ་བ་དང་། དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་དག་ཏུ་ཡང་སྐྱེ་བར་འགྱུར་ལགས་པས། བཅོམ་ལྡན་འདས་དེའི་སླད་དུ་བདག་
དེ་དག་གི་དོན་དང་། སྨན་པ་དང་། བདེ་བ་དང་། རེ་བ་ཐམས་ཅད་ཡོངས་སུ་རྫོགས་པར་བགྱི་བ་དང་། དེ་བཞིན་གཤེགས་པའི་ཡེ་ཤེས་ཐོབ་པར་བགྱི་བའི་བར་དང་། སངས་རྒྱས་ཀྱི་ཞིང་དུ་སྐྱེ་བར་བགྱི་བ་དང་། སྡིག་པ་ཐམས་ཅད་བཟློག་
པར་བགྱི་བའི་སླད་དུ། དེ་བཞིན་གཤེགས་པ་ལ་གསོལ་བ་འདེབས་པར་འཚལ་གྱིས། བཅོམ་ལྡན་འདས་དེ་བཞིན་གཤེགས་པ་ལ་ནི་མི་མཁྱེན་པ་དང་། མ་རྟོགས་པ་དང་། མ་གཟིགས་པ་དང་། མ་གསན་པ་དང་། རྣམ་པར་མི་་མཁྱེན་པ་ཅི་
<pb id="41.294a"/>
ཡང་མི་མངའ་བས་ཆོས་ཀྱི་འབེལ་བའི་གཏམ་ཉན་པར་འཚལ་བ་དང་། སྔོན་གྱི་སངས་རྒྱས་ལ་བསྙེན་བཀུར་བགྱིས་པ་དང་། ཤེས་རབ་དང་ལྡན་པའི་རང་བཞིན་ཅན་གྱི་བྱང་ཆུབ་སེམས་དཔའ་དང་། དགེ་སློང་དང་། དགེ་
སློང་མ་དང་། དགེ་བསྙེན་དང་། དགེ་བསྙེན་མ་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་མང་པོ་ལྷགས་པ་འདི་དག་རེ་བ་མ་མཆིས་པར་གྱུར་ཅིང་། 
སླར་མཆི་བར་མི་འགྱུར་བར་བཅོམ་ལྡན་འདས་བཤད་དུ་གསོལ། བདེ་བར་གཤེགས་པ་བཤད་དུ་གསོལ། དེ་ནས་ཐམས་ཅད་དང་ལྡན་པའི་འཁོར་ཇི་ལྟར་ལྷགས་པ་དེ་དག་གིས་ཀྱང་ཡན་ལག་ལྔས་ཕྱག་བྱས་ཏེ་ཚིག་་་འཐུན་
པར་འདི་སྐད་ཅེས་གསོལ་ཏོ། །བཅོམ་ལྡན་འདས་ལེགས་པར་བཤད་དུ་གསོལ། བདེ་བར་གཤེགས་པ་ལེགས་པར་བཤད་དུ་གསོལ། དེ་ནས་བཅོམ་ལྡན་འདས་ཀྱིས་ལན་གཉིས་ལན་གསུམ་དུ་གསོལ་བ་བཏབ་པར་ཐུགས་སུ་ཆུད་
ནས་་་ཕྱོགས་བཅུར་རྣམ་པར་གཟིགས་ཏེ། སྙན་ཅིང་འཇེབས་ལ་ཡིད་དུ་འོང་བའི་གསུང་དབྱངས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་འདི་སྐད་ཅེས་བཀའ་སྩལ་ཏོ། །
རིགས་ཀྱི་བུ་དེ་་་བཞིན་གཤེགས་པ་ཐམས་ཅད་ཀྱིས་བྱིན་གྱི་རླབས་སེམས་ཅན་ལ་གཟིགས་ཤིང་སངས་རྒྱས་ཀྱི་ཞིང་གི་བཀོད་པ་ཀུན་ཏུ་སྟོན་པ་ཞེས་བྱ་བའི་ཏིང་ངེ་འཛིན་ཡོད་དེ། ངས་སྔོན་དང་པོ་སེམས་བསྐྱེད་པ་ནས་བཟུང་
སྟེ། དེ་བཞིན་གཤེགས་པ་མེ་ཏོག་སྣང་བ་ཀུན་ཏུ་སྟོན་པ་ཞེས་བྱ་བའི་སྤྱན་སྔར་དེ་ཐོས་སོ། །རིགས་ཀྱི་བུ་ཏིང་ངེ་འཛིན་དེའི་མིང་ཐོས་མ་ཐག་ཏུ་སེམས་ཅན་བྱེ་བ་ཕྲག་དགུ་བཅུས་དེ་བཞིན་་་གཤེགས་པའི་ཡེ་ཤེས་ཐོབ་པར་གྱུར་ནས། 
ཐམས་ཅད་ཀྱང་དེ་བཞིན་གཤེགས་པས་སངས་རྒྱས་ཀྱི་ཞིང་ཐ་དད་པ་དག་ཏུ་ལུང་བསྟན་ཏེ། ངས་ཀྱང་ལུང་བསྟན་པ་ཐོབ་པོ། །རིགས་ཀྱི་བུ་ངས་དེ་བཞིན་གཤེགས་པའི་ལྷའི་མཁྱེན་པས་སྔོན་དེ་བཞིན་གཤེགས་པ་སུམ་ཁྲིས་སེམས་ཅན་
<pb id="41.294b"/>
ཐམས་ཅད་ཀྱི་དོན་དུ་ཆོས་ཀྱི་རྣམ་གྲངས་འདི་བཤད་དེ། ཐམས་ཅད་དུ་ཡང་དེ་བཞིན་གཤེགས་པ་ལ་གསོལ་བ་འདེབས་པ་ནི་འཕགས་པ་སྤྱན་རས་གཟིགས་དབང་ཕྱུག་ཁྱོད་ཉིད་དང་། འཇམ་དཔལ་གཞོན་ནུར་གྱུར་པ་ཡིན་ལ། བྱང་ཆུབ་སེམས་
དཔའ་སེམས་དཔའ་ཆེན་པོའི་འཁོར་རྣམས་དང་། དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མའི་འཁོར་ཇི་ལྟར་ལྷགས་པ་འདི་དག་གིས་ཀྱང་ཐོས་ནས་རི་མོ་དང་མཆོད་པ་དག་བྱས་ཏེ། དེའི་འོག་ཏུ་སེམས་ཅན་བྱེ་བ་ཁྲག་ཁྲིག་
འབུམ་ཕྲག་དུ་མ་དག་གིས་ལུང་བསྟན་པ་ཐོབ་ཅིང་བྱང་ཆུབ་སེམས་དཔའི་ཏིང་ངེ་འཛིན་དག་ཀྱང་ཐོབ་པར་གྱུར་ནས། འདོད་པ་ཐམས་ཅད་དུ་འགྲོ་བ་དང་། རེ་བ་ཐམས་ཅད་གྲུབ་པ་དང་། ནད་རྣམས་དང་བྲལ་བར་ཡང་གྱུར་ལ། དགེ་བའི་རྩ་བ་རྣམས་
ཡོངས་སུ་སྨིན་པ་དང་། སྒྲིབ་པ་ཐམས་ཅད་སྤངས་པ་དང་། གཟུགས་བཟང་ཞིང་མཛེས་པ་བལྟ་ན་སྡུག་པ་དང་། ནོར་དང་། འབྲུ་དང་། མཛོད་དང་། བང་བ་རྣམས་འབྱོར་པ་དང་། རྒྱལ་པོ་དང་། རྒྱལ་བུ་དང་། བློན་པོ་རྣམས་ཀྱིས་མངོན་
པར་བསྟོད་པར་འོས་པ་དང་། སེམས་ཅན་ཐམས་ཅད་ཀྱིས་ཕྱག་བྱ་བར་འོས་པ་དང་། དྲན་པ་དང་ལྡན་པ་དང་། ཤེས་རབ་དང་ལྡན་པ་དང་། སངས་རྒྱས་དང་། ཆོས་དང་། དགེ་འདུན་ལ་དད་པ་མི་ཕྱེད་པ་དང་ལྡན་པ་དང་། རྫུ་
འཕྲུལ་དང་ལྡན་པ་དང་། ཚེ་དང་ཁ་དོག་དང་། གཟི་བརྗིད་དང་། མཐུ་སྟོབས་དང་ལྡན་ཞིང་རྣམ་པ་ཐམས་ཅད་ཀྱི་མཆོག་དང་ལྡན་པར་གྱུར་ཏེ། ནམ་ཡང་སྡུག་པ་དང་བྲལ་བར་མ་གྱུར་ཅིང་། སྡུག་པའི་སྡུག་བསྔལ་མེད་པར་
གྱུར་པ་དེ་དྲན་ཏེ། རིགས་ཀྱི་བུ་དེ་ལྟར་ན་རིགས་ཀྱི་བུའམ། རིགས་ཀྱི་བུ་མོ་གང་དག་ཆོས་སྨྲ་བ་དེ་ལ་མཆོག་ཏུ་གུས་པའི་སེམས་བསྐྱེད་དེ། ཆོས་ཀྱི་རྣམ་གྲངས་འདི་ལ་ཡན་ལག་ལྔས་ཕྱག་བྱས་ཤིང་། མེ་ཏོག་དང་། བདུག་
སྤོས་དང་། མེ་ཏོག་ཕྲེང་དང་། བྱུག་པ་དང་། གདུགས་དང་། རྒྱལ་མཚན་དང་། བ་དན་དག་གིས་ལེགས་པར་བརྒྱན་ནས་སངས་རྒྱས་ལ་ཕྱག་འཚལ་ལོ་ཞེས་བརྗོད་ཅིང་ཕྱག་འཚལ་བར་བྱེད་པ་དང་། ལེགས་སོ་ཞེས་བྱ་བར་
<pb id="41.295a"/>
སྦྱིན་པར་བྱེད་པ་དང་། འཛིན་པ་དང་། འཆང་བ་དང་། ཀློག་པ་དང་། ཡི་གེར་འདྲི་བ་དང་། ཡི་གེར་འདྲིར་འཇུག་པ་དེ་དག་ནི་ཡོན་ཏན་མང་པོ་དང་ལྡན་པར་འགྱུར་རོ། །དེ་དག་ནི་ཚེ་འདི་ཉིད་ལ་ཡང་ཡོན་ཏན་མང་པོ་དང་ལྡན་པར་འགྱུར་ཏེ། གཟུགས་
བཟང་ཞིང་མཛེས་ལ་བལྟ་ན་སྡུག་པ་དང་། ནད་རྣམས་དང་བྲལ་བ་དང་། ཚེ་རིང་བ་དང་། བློ་བརྟན་པ་དང་། དྲན་པ་དང་ལྡན་པ་དང་། བརྟན་པ་དང་ལྡན་པ་དང་། རྒྱལ་པོ་ཐམས་ཅད་དང་། རྒྱལ་པོའི་བཙུན་མོ་ཐམས་ཅད་དང་། 
རྒྱལ་བུ་ཐམས་ཅད་དང་། བློན་པོ་ཐམས་ཅད་དང་། དགྲ་ཐམས་ཅད་དང་། སེམས་ཅན་ཐམས་ཅད་ཀྱིས་མངོན་པར་བསྟོད་པར་འོས་པ་དང་། ཕྱག་བྱ་བར་འོས་པ་དང་། བསྙེན་བཀུར་བྱ་བར་འོས་པར་འགྱུར་རོ། །ནོར་དང་ཡོ་བྱད་མང་པོར་
ཡང་འགྱུར་རོ། །དེ་དག་གི་ཁ་ནས་ཙན་དན་གྱི་དྲིའི་ངད་འབྱུང་བར་ཡང་འགྱུར་རོ། །མིག་ཨུད་པ་ལ་སྔོན་པོའི་འདབ་མ་འདྲ་བར་ཡང་འགྱུར་རོ། །དེ་དག་གིས་ཉིན་མཚན་དུ་སངས་རྒྱས་དང་བྱང་ཆུབ་སེམས་དཔའ་དག་མཐོང་
བར་ཡང་འགྱུར་རོ། །མཚམས་མེད་པ་ལྔ་ལ་སོགས་པའི་སྒྲིབ་པ་ཐམས་ཅད་ཟད་པར་ཡང་འགྱུར་རོ། །དེ་དག་ལ་ལྷ་རྣམས་སྲུང་བར་ཡང་འགྱུར་རོ། །དེ་དག་འཆི་བའི་དུས་ན་སངས་རྒྱས་དང་བྱང་ཆུབ་སེམས་དཔའ་དག་མཐོང་
བར་ཡང་འགྱུར་རོ། །ཕྲག་དོག་མེད་པ་དང་། སེམས་རྣམ་པར་གཡེངས་པ་མེད་པར་འཆི་བའི་དུས་བྱེད་པར་ཡང་འགྱུར་རོ། །ཤི་འཕོས་ནས་ཀྱང་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བའི་བར་དུ་འགྱུར་རོ། །རིགས་ཀྱི་བུ་
གང་དག་ཆོས་ཀྱི་རྣམ་གྲངས་འདི་འཛིན་པ་དང་། བསྙེན་བཀུར་བྱས་ཏེ་ཡི་གེར་འདྲི་བ་དང་། ཡི་གེར་འདྲིར་འཇུག་པ་དང་། ཀློག་པ་དང་། མཆོད་པར་བྱེད་པ་དང་། འཆང་བ་དང་། མིང་ཙམ་ཐོས་པར་འགྱུར་བ་དེ་དག་ནི་ངས་
མངོན་སུམ་དུ་ལུང་བསྟན་པས་ལུང་བསྟན་པ་ཡིན་ཏེ། དེ་དག་གིས་ང་མཐོང་ཞིང་བསྙེན་བཀུར་བྱས། རི་མོར་བྱས། མཆོད་པ་བྱས་པ་ཡང་ཡིན་པས། དེ་དག་གིས་ནི་སངས་རྒྱས་ཀྱི་བྱང་ཆུབ་ལ་ཐེ་ཙོམ་བསྐྱེད་པར་མི་
<pb id="41.295b"/>
བྱའོ། །གང་དག་རྣ་ལམ་དུ་གྲག་པར་གྱུར་པ་དེ་དག་ཀྱང་བྱང་ཆུབ་སེམས་དཔའ་ཡིན་པར་ཡིད་ལ་བྱས་ལ་བསྙེན་བཀུར་བྱའོ། །དེའི་སྔོན་གྱི་ལས་ཀྱི་རྣམ་པར་སྨིན་པས་གཟུགས་མི་མཛེས་པ་དང་། ལོངས་སྤྱོད་མེད་པ་དང་། བློ་
མེད་པ་དང་། སྲེད་པ་ཆེ་བ་དང་། སྡུག་པ་དང་བྲལ་བ་དང་། རྒྱལ་སྲིད་འཁྲུགས་པར་གྱུར་པ་གང་ཡིན་པ་དེ་དག་དང་། གླད་པ་ན་བ་གང་ཡིན་པ་དང་། ཟན་ཆད་པ་གང་ཡིན་པ་དང་། གོས་ངན་པར་གྱུར་པ་གང་ཡིན་པ་དང་། ལུས་དང་
སེམས་ལ་གནོད་པ་གང་ཡིན་པ་དང་། རེག་ན་མི་བདེ་བའི་མལ་བཅས་པ་གང་ཡིན་པ་དང་། སྤྱོ་བ་གང་ཡིན་པའི་ལས་ཀྱི་སྒྲིབ་པ་དེ་དག་ཐམས་ཅད་ཀྱང་ཏིང་ངེ་འཛིན་འདི་ཐོས་པའི་མཐུས་ཡོངས་སུ་ཟད་པར་འགྱུར་རོ། །
དེས་ཀྱང་འདི་ལྟར་སེམས་བསྐྱེད་པར་བྱ་སྟེ། བདག་གིས་སྔོན་འཁོར་བ་ན་འཁོར་བའི་ཚེ་སེམས་ཅན་རྣམས་ལ་སྡིག་པ་མི་དགེ་བ་རྣམ་པ་སྣ་ཚོགས་བསགས་པ་དེ་དག་སོ་སོར་བཤགས་པར་བྱའོ། །བསལ་བར་བྱའོ། །
མི་བཅབ་པར་བྱའོ། །སངས་རྒྱས་དང་། ཆོས་དང་། དགེ་འདུན་ལ་དད་པ་མི་ཕྱེད་པ་དང་ལྡན་པའི་སེམས་བསྐྱེད་པར་བྱ་སྟེ། རིགས་ཀྱི་བུའམ་རིགས་ཀྱི་བུ་མོ་དེའི་ལོངས་སྤྱོད་ཀྱི་འབྲས་བུ་མེད་པར་འགྱུར་བའི་ལས་ཀྱི་སྒྲིབ་
པ་དང་། སངས་རྒྱས་དང་། ཆོས་དང་། དགེ་འདུན་དང་། ཉན་ཐོས་དང་། རང་སངས་རྒྱས་དག་དང་། ཕ་མ་དག་ལ་སྡིག་པའི་ལས་བྱས་ཤིང་བསགས་པར་གྱུར་པ་གང་ཡིན་པ་དེ་དག་ཐམས་ཅད་ཀྱང་ཡོངས་སུ་ཟད་པར་འགྱུར་ཞིང་
དབང་ཕྱུག་ཆེན་པོ་དག་ཀྱང་ཡང་དག་པར་འགྲུབ་པར་འགྱུར་རོ། །རིགས་ཀྱི་བུའམ་རིགས་ཀྱི་བུ་མོ་དེའི་སེམས་ཅན་དམྱལ་བའི་སྡུག་བསྔལ་མྱོང་བར་འགྱུར་བའི་ལས་ཀྱི་སྒྲིབ་པ་དང་། སྡུག་པ་དང་བྲལ་བར་འགྱུར་བ་དང་། 
དམུས་ལོང་དུ་འགྱུར་བ་དང་། བུད་མེད་ཀྱི་དངོས་པོར་འགྱུར་བ་དང་། མཚན་གཉིས་པར་འགྱུར་བ་དང་། ཕྲག་དོག་དང་། ང་རྒྱལ་དང་། ཁྲོ་བའི་དབང་གིས་གཤིན་རྗེའི་འཇིག་རྟེན་དང་། ་ཡི་དགས་དང་། དུད་འགྲོའི་སྐྱེ་གནས་སུ་འགྱུར་བ་གང་ཡིན་པ་
<pb id="41.296a"/>
དེ་དག་ཐམས་ཅད་ཀྱང་ཡོངས་སུ་ཟད་པར་འགྱུར་ཏེ། རིགས་ཀྱི་བུ་དེ་ལྟར་ན་ཏིང་ངེ་འཛིན་འདི་ནི་ཡོན་ཏན་ཐམས་ཅད་ཀྱི་འབྱུང་གནས་ཡིན་ནོ། །རིགས་ཀྱི་བུ་ཆོས་ཀྱི་རྣམ་གྲངས་འདི་ནི་ཡུན་རིང་དུ་གནས་པར་བྱེད་པ་དང་། རིགས་ཀྱི་
བུ་དང་། རིགས་ཀྱི་བུ་མོ་དེ་དག་ལ་སྲུང་བ་དང་། སྐྱོབ་པ་དང་། སྦེད་པར་བྱེད་པ་དང་། དེ་དག་ཐམས་ཅད་ཀྱི་ཡོན་ཏན་དང་། རེ་བ་ཐམས་ཅད་ཡོངས་སུ་རྫོགས་པར་བྱེད་པ་དང་། ལོངས་སྤྱོད་པ་དང་། དབང་ཕྱུག་དང་། བདེ་བ་ཆེན་པོར་བྱེད་པ་དང་། བསམ་པ་དང་འདོད་པ་
ཐམས་ཅད་ཡང་དག་པར་འགྲུབ་པར་བྱེད་པ་དང་། ལས་ཐམས་ཅད་ཟད་པར་བྱེད་པ་དང་། དུས་མ་ཡིན་པར་འཆི་བ་དང་། རྨི་ལམ་ངན་པ་ཐམས་ཅད་དང་། ནད་ཐམས་ཅད་རབ་ཏུ་ཞི་བར་བྱེད་པ་དང་། གཡུལ་ཐམས་ཅད་ལས་རྒྱལ་བར་བྱེད་པ་དང་། ཚེ་དང་། མདོག་དང་། 
སྟོབས་དང་། བརྩོན་འགྲུས་དང་། མཐུ་ཆེ་བར་བྱེད་པ་དང་། གནོད་སྦྱིན་དང་། འབྱུང་པོ་དང་། མི་དང་མི་མ་ཡིན་པ་ཐམས་ཅད་དབང་དུ་བྱེད་པ་དང་། རིམས་དང་། དུག་དང་། མེ་དང་། ཆུ་ཐམས་ཅད་རབ་ཏུ་ཞི་བར་བྱེད་པ་དང་། ལུང་བསྟན་པའི་བར་
དག་ཐོབ་པར་བྱེད་པའི་གཟུངས་ཀྱི་གསང་སྔགས་གཞི་དག་ཡོད་དེ་དེ་དག་མཉན་ཅིང་བཟུང་སྟེ་བསྙེན་བཀུར་བྱེད་པ་དང་། ཀློག་པ་དང་། ཡི་གེར་འདྲི་བ་དང་། ཡི་གེར་འདྲིར་འཇུག་པའི་རིགས་ཀྱི་བུ་དང་། རིགས་ཀྱི་བུ་མོ་
དག་ནི་ཡོན་ཏན་དེ་དག་ཐམས་ཅད་ཐོབ་པར་འགྱུར་རོ། །དེ་ནས་དེའི་ཚེ་ས་ཆེན་པོ་འདི་རྣམ་པ་དྲུག་ཏུ་རབ་ཏུ་གཡོས་པ་དང་། ཇི་ལྟར་ལྷགས་པའི་འཁོར་དེ་དག་གིས་ཀྱང་དེ་བཞིན་གཤེགས་པའི་སྐུ་ལ་མེ་ཏོག་དང་། བདུག་སྤོས་དང་། 
སྤོས་དང་། མེ་ཏོག་ཕྲེང་དང་། ཕྱེ་མ་དང་། བྱུག་པ་དང་། རས་བཅོས་བུ་ཟུང་དག་གསོལ་ཏེ། ལེགས་སོ་ཞེས་བྱ་བ་གསོལ་ནས། བཅོམ་ལྡན་འདས་ལེགས་སོ་ལེགས་སོ། །གཟུངས་ཀྱི་གསང་སྔགས་གཞི་དེ་དག་གང་ལགས། 
བཅོམ་ལྡན་འདས་ཀྱིས་བཀའ་སྩལ་པ། ན་མཿསརྦ་ཏ་ཐཱ་ག་ཏཱ་ནཱན། ཏད་ཡ་ཐཱ། བུད་དྷེ། སུ་བུད་དྷེ། བུད་དྷ་མ་ཏེ། ལོ་ཀེ་བི་ལོ་ཀེ་ལོ་ཀ །ཨ་ཏི་ཀྲཱན་ཏེ། ས་ཏྭ་ཨ་བ་ལོ་ཀི་ནི། སརྦ་ཏ་ཐཱ་ག་ཏ་ཨ་དྷིཥྛཱ་ན་ཨ་དྷི་ཏེ། སརྦ་ཨཱ་ཤ་པ་རི་པཱུ་ར་ཎེ། བྱུཏི་ན་དྷ་རེ། ན་ར་དེ་བ་པཱུ་
<pb id="41.296b"/>
ཛི་ཏེ། ཏ་ཐཱ་ག་ཏ་ཛྙཱ་ན་ད་དེ། ཏ་ཐཱ་ག་ཏ་ཨམ་དྷིཥྛཱ་ནེ་ན། སརྦ་ལོ་ཀམ་སུ་ཁཱི་བྷ་བ་ཏུ། པཱུ་རྦ་ཀརྨ་ཀྵཱ་པ་ཡ་ཏུ། རཀྵ་བྷ་བ་ཏུ། སརྦ་ཡེ་བྷྱ་སྟ་ཐཱ་ག་ཏ་ཨ་དྷིཥྛཱ་ནེ་ན་སྭཱ་ཧཱ། ཀྱེ་རིགས་ཀྱི་བུ་དག་གཟུངས་ཀྱི་གསང་སྔགས་གཞི་འདི་དག་ནི་དེ་བཞིན་གཤེགས་
པ་སུམ་ཁྲིས་གསུངས་ཤིང་བྱིན་གྱིས་བརླབས་པ་ཡིན་ནོ། །ངས་ཀྱང་ད་ལྟར་སེམས་ཅན་ཐམས་ཅད་ཀྱི་དོན་དང་། ཕན་པ་དང་། བདེ་བ་དང་། བསྲུང་བ་དང་། བསྐྱབ་པ་དང་། སྦ་བ་དང་། ནད་ཐམས་ཅད་རབ་ཏུ་ཞི་བར་བྱ་བ་དང་། སངས་རྒྱས་ཀྱི་ཞིང་དུ་
སྐྱེ་བར་བྱ་བའི་ཕྱིར་བཤད་དེ།གྲོགས་པོ་དག་གང་ལ་ལ་ཞིག་འདི་སྙམ་དུ་བདག་གིས་ཇི་ལྟར་ན་དེ་བཞིན་གཤེགས་པས་གསུངས་པའི་ཡོན་ཏན་དེ་དག་ཐམས་ཅད་འཐོབ་པར་འགྱུར་སྙམ་དུ་སེམས་པ་དེས་ནང་པར་སྔར་ལངས་ཏེ། སེམས་ཅན་
ཐམས་ཅད་ལ་སྙིང་བརྩེ་བའི་སེམས་དང་། སྙིང་རྗེའི་སེམས་དང་། བྱམས་པའི་སེམས་དང་། ཕྲག་དོག་དང་། ང་རྒྱལ་དང་། འཆབ་པ་དང་། ཁྲོ་བ་ཡོངས་སུ་སྤངས་པའི་སེམས་དང་། རྩེ་གཅིག་པའི་སེམས་ཀྱིས་སངས་རྒྱས་དང་བྱང་ཆུབ་
སེམས་དཔའ་རྣམས་ལ་མཆོད་པ་ཤིན་ཏུ་རྒྱ་ཆེར་བྱས་ལ་ཕྱོགས་བཅུའི་དེ་བཞིན་གཤེགས་པ་ཐམས་ཅད་ལ་ཕྱག་བྱས་ཏེ། གང་འདོད་པ་ཡིད་ལ་བྱས་ནས་མེ་ཏོག་ལ་བཟླས་བརྗོད་ལན་བརྒྱ་རྩ་བརྒྱད་བྱ་ཞིང་དེ་བཞིན་གཤེགས་
པ་ལ་རེ་རེ་ནས་དབུལ་བར་བྱའོ། །དེས་ན་དེའི་རེ་བ་ཐམས་ཅད་ཡང་དག་པར་འགྲུབ་པར་འགྱུར་རོ། །རྨི་ལམ་ན་དེ་བཞིན་གཤེགས་པ་མཐོང་བར་ཡང་འགྱུར་རོ། །དམ་པ་གང་འདོད་པ་དེ་ཐོབ་པར་ཡང་འགྱུར་རོ། །འཆི་བའི་ཚེ་ན་དེ་
བཞིན་གཤེགས་པ་མཐོང་བར་ཡང་འགྱུར་རོ། །ཤི་འཕོས་ནས་ཀྱང་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་རོ། །ཚེ་དང་སྟོབས་དང་། མདོག་དང་། བརྩོན་འགྲུས་དང་ལྡན་པར་ཡང་འགྱུར་རོ། །དགྲ་ཐམས་ཅད་ཀྱང་
དེའི་དབང་དུ་འགྱུར་རོ། །གཟུངས་འདི་བཤད་པ་ན་སྲོག་ཆགས་དྲུག་ཁྲི་མི་སྐྱེ་བའི་ཆོས་ལ་བཟོད་པ་ཐོབ་་་པར་གྱུར་ནས་དེ་དག་ཐམས་ཅད་ལས་ཀྱི་སྒྲིབ་པ་ཐམས་ཅད་ལས་རྣམ་པར་གྲོལ་ཞིང་བསམ་པ་ཐམས་ཅད་ཡོངས་སུ་
<pb id="41.297a"/>
རྫོགས་པར་གྱུར་ཏོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ལག་ན་རྡོ་རྗེས་ཕྱོགས་བཅུར་རྣམ་པར་བལྟས་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བྱང་ཆུབ་
སེམས་དཔའ་རྣམས་ཀྱི་དམ་འཆའ་བ་མི་འཇིགས་པའི་གཟི་བརྗིད་ཅེས་བགྱི་བའི་གཟུངས་མཆིས་ཏེ། བདག་གིས་དེ་བཞིན་གཤེགས་པ་འཇིགས་མེད་བཀོད་པ་གཟི་བརྗིད་རྒྱལ་པོའི་སྤྱན་སྔར་དེ་བཟུང་ལགས་སོ། །
བཟུང་ནས་ཀྱང་སེམས་ཅན་ཐམས་ཅད་ལ་བཤད་ལགས་སོ། །བཅོམ་ལྡན་འདས་དེང་སླན་ཆད་བདག་གིས་མངོན་པར་འཚལ་ཏེ། གང་གི་རྣ་ལམ་དུ་གཟུངས་དེ་གྲག་པར་གྱུར་ཏམ། གློ་བར་ཆུད་པར་གྱུར་པ་དེའི་ལུས་ལ་ཉམ་ང་
བ་འམ། ཉོན་མོངས་པ་སྣ་ཚོགས་སམ། བྲོ་ནད་དམ། རིམས་སམ། ལུས་བྲོ་འཚལ་བའམ། སེམས་གདུང་བའམ། དུས་མ་ལགས་པར་འགུམ་པའམ། ཆབ་ཀྱིས་འཇིགས་པའམ། མཚོན་གྱིས་འཇིགས་པའམ། 
དུག་གིས་འཇིགས་པའམ། དུག་སྦྱར་མས་འཇིགས་པའམ། མཁའ་འགྲོ་མ་དང་། འབྱུང་པོས་འཇིགས་པའམ། གནོད་སྦྱིན་ནམ། དགྲ་རྣམས་སམ། མི་དང་མི་མ་ལགས་པ་དག་གིས་མཐོ་འཚམ་པའམ། རྣམ་པར་གཙེ་བའམ། 
གནོད་པ་བགྱིད་པར་འགྱུར་བ་དེ་ནི་གནས་མ་མཆིས་ལགས་སོ། །དེའི་སླད་དུ་བཅོམ་ལྡན་འདས་ཀྱིས་བདག་ལ་རྗེས་སུ་གནང་བ་སྩོལ་ཅིག་དང་། བདག་གིས་ཆོས་སྨྲ་བ་དང་། ཆོས་ཉན་པ་དེ་དག་གི་དོན་དུ་ཉན་པ་རྣམས་དང་། རི་མོར་བགྱིད་པ་
རྣམས་དང་། མཆོད་པར་བགྱིད་པ་རྣམས་དང་། འཛིན་པར་བགྱིད་པ་རྣམས་ཀྱི་རེ་བ་ཐམས་ཅད་ཡོངས་སུ་རྫོགས་པར་བགྱིད་པ། བྱང་ཆུབ་སེམས་དཔའ་རྣམས་ཀྱི་དམ་བཅའ་བའི་ཕྱག་རྒྱ་དག་སྩལ་བར་བགྱིའོ། །ན་མཿསརྦ་ཏ་ཐཱ་ག་ཏཱ་ནཱན། 
སརྦ་བོ་དྷི་སཏྭཱ་ནཱན། ཨ་ར་ཧཱ་ཏཱ་ན། ཏདྱ་ཐཱ། ༀ་བཛྲ་དྷ་ར། བཛྲ་ཀཱ་ཡ། བཛྲ་བ་ལ། བཛྲ་ཏེ་ཛ། ་ཧཱུཾ་ཧཱུཾ། བཛྲ་པཱ་ཎི། ཏ་ཐཱ་ག་ཏ་ཨཱ་ཛྙཱ་མ་བ་ལཱ་ཡ། སྨ་ར་པྲ་ཏི་ཛྙཱ་མ། སརྦ་བྱཱ་དྷཱིན་སརྦ་པཱ་པཱན་ནཱ་ཤ་ཡ། དེ་ཧི་མེ། ་ཡ་ཐཻ་བ་སི་ཏམ་བ་རམ། ཡན་ཡ་མེ་བ་ཨ་བྷི་
<pb id="41.297b"/>
པྲཱ་ཡན་ཡཱ་ཙ་མི་ཏན་ཏ་མེ་བ་ས་མྲཱི་དྷྱ་ཏུ། ཧེ་ཧེ། ཏུ་རུ་ཏུ་རུ། ཨཱ་གཙྪ་ཨཱ་གཙྪ་མཱ་པི་ལམ་བ། ་དར་ཥ་ཡ། བཛྲ་ཀཱ་ཡམ། ་དར་ཥ་ཡ་བཛྲ་ཀཱ་ཡམ། བུད་དྷ་ཨ་དྷིཥྛཱ་ནེ་ན་སྭཱ་ཧཱ། གཟུངས་འདི་བརྗོད་པ་ན་ས་ཆེན་པོ་འདི་མཐོ་བ་དང་དམའ་བར་གྱུར་ཏོ། །གནོད་
སྦྱིན་དང་སྲིན་པོ་ཐམས་ཅད་ཀྱང་རབ་ཏུ་དངངས་སོ། །ལྷ་ཐམས་ཅད་དང་། མི་དང་མི་མ་ཡིན་པའི་བར་དག་ཀྱང་ངོ་མཚར་དུ་གྱུར་ནས་སེམས་ཅན་ཆེན་པོ་རབ་ཏུ་གྲུབ་པར་བྱེད་པའི་གཟུངས་ཀྱི་གསང་སྔགས་གཞི་འདི་དག་བཤད་པ་ནི་ལེགས་
སོ་ལེགས་སོ་ཞེས་བྱ་བ་བྱིན་ནོ། །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ལག་ན་རྡོ་རྗེས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་གང་ལ་ལ་ཞིག་བྱང་ཆུབ་སེམས་
དཔའི་སའམ། ནོར་དང་། འབྲུ་དང་། ལོངས་སྤྱོད་ཀྱི་དབང་ཕྱུག་གམ། རྒྱལ་སྲིད་ཀྱི་དབང་ཕྱུག་གམ། རིག་སྔགས་འཆང་བ་ཉིད་དམ། ཚེ་དང་། སྟོབས་དང་། མདོག་དང་། བརྩོན་འགྲུས་དང་། ཚེ་རིང་པོ་ཉིད་འཚལ་བ་དེས་སྔ་ནས་
བསྙེན་པར་བགྱིས་ལ་དགུང་ཟླ་ཡར་གྱི་ངོ་ཚེས་བརྒྱད་ལ་ཙན་དན་དཀར་པོ་ལས་རྡོ་རྗེ་འཛིན་པ་རྟ་གང་དུ་དགོད་ཅིང་རྒྱན་ཐམས་ཅད་ཀྱིས་བརྒྱན་པ། སྙིང་གར་སྐུ་གདུང་སྩལ་བ། སྐུ་གདུང་དང་བཅས་པའི་རྡོ་རྗེ་འཛིན་པ་རིག་སྔགས་
འཆང་ཡང་དག་པར་དབུགས་འབྱིན་པར་བགྱིད་པ་བགྱིས་ལ། གཙང་མས་བདུག་སྤོས་ཀྱིས་བདུག་ཅིང་གདུགས་མཚན་གཅིག་ཏུ་སྨྱུང་བ་བགྱིས་ལ། དེ་ནས་ཚེས་བརྒྱད་ནས་ཚེས་བཅོ་ལྔའི་བར་དུ་དེ་བཞིན་གཤེགས་པའི་
སྐུ་གཟུགས་བཞུགས་པའི་གནས་གཙང་མར་ཙན་དན་དཀར་པོའི་དཀྱིལ་འཁོར་བགྱིས་ལ། བུམ་པ་གང་བ་བཞི་ཡང་གཞག་པར་བགྱི། ཕྱོགས་བཞིར་ཡང་རོ་དང་ལྡན་པ་དང་། དྲི་དང་ལྡན་པ་དང་། སྐྱེམས་དང་། 
འོ་ཐུག་གི་གཏོར་མ་དག་སྩལ་ལ་རད་པ་དཀར་པོ་བགོས་ཏེ། སེམས་རྩེ་གཅིག་ཏུ་བགྱིས་ནས། དུས་གསུམ་དུ་བདུག་སྤོས་དང་། མེ་ཏོག་དང་། སྤོས་དང་། མར་མེ་དག་གིས་མཆོད་པ་ཆེན་པོ་བགྱི་ཞིང་། 
<pb id="41.298a"/>
དེ་ཞིན་གཤེགས་པ་ཡང་མཆོད་པ་བགྱིས་ཏེ། དེ་བཞིན་གཤེགས་པ་ལ་ཕྱག་བགྱིས་ནས་སྣ་མའི་མེ་ཏོག་བརྒྱ་རྩ་བརྒྱད་ལ་བཟླས་བརྗོད་བརྒྱ་རྩ་བརྒྱད་བཟླས་ཤིང་། རེ་རེ་ནས་ལག་ན་རྡོ་རྗེ་ལ་བསྣུན་པར་བགྱིའོ། །
དེས་ན་སྒྲ་སྐད་ཆེན་པོ་འབྱུང་བར་འགྱུར་ཞིང་། དོག་ས་གཡོ་བ་དང་། འོད་ཟེར་དག་ཀྱང་འབྱུང་བར་འགྱུར་ཏེ། དེ་ནས་དམ་པ་ཅི་འཚལ་བ་ཡང་སྩལ་བར་བགྱིའོ། །བཟླས་བརྗོད་བགྱིས་པ་ཙམ་གྱིས་ལས་ཐམས་ཅད་དང་དགོས་པ་
ཐམས་ཅད་ཀྱང་ཡང་དག་པར་འགྲུབ་པར་འགྱུར་ལགས་སོ། །བྲོ་ནད་མ་མཆིས་པ་དང་། ཚེ་རིང་བ་དང་། སྡིག་པ་ཐམས་ཅད་དང་བྲལ་བར་འགྱུར་ཞིང་ཡོན་ཏན་སྟོང་ཡང་འཐོབ་པར་འགྱུར་ལགས་སོ། །འགུམ་པའི་ཚེ་ན་ཡང་སངས་
རྒྱས་བཅོམ་ལྡན་འདས་སྟོང་མཐོང་བར་འགྱུར་ལགས་སོ། །བདག་མཐོང་བར་ཡང་སྩལ་པར་བགྱི་ལགས་སོ། །དེ་ནས་བཅོམ་ལྡན་འདས་ཀྱིས་ལག་ན་རྡོ་རྗེ་ལ་ལེགས་སོ་ཞེས་བྱ་བ་བྱིན་ཏེ། ལག་ན་རྡོ་རྗེ་ལེགས་སོ་ལེགས་སོ། །
ཕྱག་རྒྱ་འདི་ནི་ལྷ་དང་བཅས་པའི་འཇིག་རྟེན་གྱིས་འདའ་བར་བྱ་བ་མ་ཡིན་ཏེ། འདི་ལ་སོམ་ཉི་མེད་པ་དང་། ཡིད་གཉིས་མེད་པ་དང་། ཐེ་ཙོམ་མེད་པར་བྱའོ། །དེ་ནས་བཅོམ་ལྡན་འདས་ལ་འཇམ་དཔལ་གཞོན་ནུར་གྱུར་པས་འདི་
སྐད་ཅེས་གསོལ་ཏོ། །བཅོམ་ལྡན་འདས་ཅིའི་སླད་དུ་ཏིང་ངེ་འཛིན་འདི་དེ་བཞིན་གཤེགས་པ་ཐམས་་་་ཅད་ཀྱིས་བྱིན་གྱིས་བརླབས་སེམས་ཅན་ལ་གཟིགས་ཤིང་སངས་རྒྱས་ཀྱི་ཞིང་གི་བཀོད་པ་ཀུན་དུ་སྟོན་པ་ཞེས་བགྱི། བཅོམ་ལྡན་
འདས་ཀྱིས་བཀའ་སྩལ་པ། དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབས་དང་། བྱང་ཆུབ་སེམས་དཔའ་ཐམས་ཅད་ཀྱི་བྱིན་གྱིས་བརླབས་དེ་ལས་ཏིང་ངེ་འཛིན་ཐམས་ཅད་དང་། གཟུངས་ཀྱི་སྒོ་ཐམས་ཅད་འཐོབ་པར་འགྱུར་བ་དང་། ལྷ་
རྣམས་དང་། ཀླུ་རྣམས་དང་། མི་རྣམས་དང་། གནོད་སྦྱིན་རྣམས་དང་། དྲི་ཟ་རྣམས་དང་། ཡི་དགས་རྣམས་དང་། དུད་འགྲོའི་སྐྱེ་གནས་སུ་སྐྱེས་པ་རྣམས་དང་། གཤིན་རྗེའི་འཇིག་རྟེན་པའི་སེམས་ཅན་ཐམས་ཅད་ཀྱི་སེམས་དང་སེམས་ལས་
<pb id="41.298b"/>
བྱུང་བ་་་ལྷག་པར་གཡོ་བ་དང་བྲལ་བར་གཡོ་བ་དག་རབ་ཏུ་ཤེས་ཤིང་། སེམས་ཅན་འདི་དག་ནི་བསོད་ནམས་སུ་ཉེ་བར་འགྲོ་བ་སྟེ་ལེགས་པར་སྤྱོད་པའི་ལས་བྱེད་པ། སངས་རྒྱས་དང་། ཆོས་དང་། དགེ་འདུན་དག་ལ་དད་པ་འཐོབ་པར་འགྱུར་བའོ། །
འདི་དག་ནི་སེམས་ཅན་དམྱལ་བར་འགྲོ་བ་སྟེ། ཉེས་པར་སྤྱོད་པའི་ལས་བྱེད་པ། སྡིག་པ་སྤྱོད་པར་བྱེད་པར་ཤེས་ནས་སྡིག་པའི་ལྟ་བར་གྱུར་པའི་སེམས་ཅན་དེ་དག་ལ་ཆོས་སྟོན་པར་བྱེད་ཅིང་། སྡིག་པ་ཐམས་ཅད་ལས་ཟློག་པར་བྱེད་པ་དང་། 
སངས་རྒྱས་ཀྱི་བྱང་ཆུབ་ལ་འགོད་པར་བྱེད་པ་དང་། བསམ་པ་ཐམས་ཅད་ཡོངས་སུ་རྫོགས་པར་བྱེད་པ་དང་། ཕྲག་དོག་དང་། ང་རྒྱལ་དང་། ཁྲོ་བ་དང་། སེར་སྣ་དག་སེལ་བར་བྱེད་པ་དང་། སེམས་ཅན་དེ་དག་ཀྱང་སངས་རྒྱས་དང་། ཆོས་དང་། 
དགེ་འདུན་དག་ལ་དད་པ་རབ་ཏུ་ཐོབ་ནས་སངས་རྒྱས་ཀྱི་ཞིང་རྣམས་སུ་སྐྱེ་ཞིང་ནམ་དུ་ཡང་སྡུག་བསྔལ་ཉམས་སུ་མྱོང་བར་མི་འགྱུར་ལ། ཡིད་མི་བདེ་བར་མི་འགྱུར་བས་ན་རིགས་ཀྱི་བུ་དེའི་ཕྱིར་ཏིང་ངེ་འཛིན་འདི་ནི་དེ་བཞིན་གཤེགས་
པ་ཐམས་ཅད་ཀྱིས་བྱིན་གྱི་རླབས་སེམས་ཅན་ལ་གཟིགས་ཤིང་སངས་རྒྱས་ཀྱི་ཞིང་གི་བཀོད་པ་ཀུན་ཏུ་སྟོན་པ་ཞེས་བྱ་སྟེ། འདི་ཐོས་པའི་སེམས་ཅན་རྣམས་ནི་ཕྱིར་མི་ལྡོག་པར་ངེས་པའི་ས་ཐོབ་པར་འགྱུར་རོ། །གསོལ་
པ་བཅོམ་ལྡན་འདས་ཅིའི་སླད་དུ། རིགས་ཀྱི་བུ་དང་རིགས་ཀྱི་བུ་མོ་དེ་དག་ལུང་བསྟན་པར་འགྱུར་ལགས། བཅོམ་ལྡན་འདས་དགྲ་བཅོམ་པ་ཉིད་ཀྱང་དཀའ་བ་ལགས་ཏེ། བླ་ན་མེད་པ་ཡང་དག་པར་རྫོགས་པའི་བྱང་
ཆུབ་ལྟ་ཅི་སྨོས་ཀྱང་མི་འཚལ་ལགས་ན་དེ་དག་གི་བསོད་ནམས་ཀྱི་ཕུང་པོ་དང་། དཀའ་བ་སྤྱོད་པ་ཇི་ཙམ་ཞིག་ཏུ་འགྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ངས་དང་པོ་སེམས་བསྐྱེད་པ་ནས་ཉེ་
བར་བཟུང་སྟེ། སྦྱིན་པའི་ཕ་རོལ་ཏུ་ཕྱིན་པ་དང་། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་། བཟོད་པའི་ཕ་རོལ་ཏུ་ཕྱིན་པ་དང་། བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་། བསམ་གཏན་གྱི་ཕ་རོལ་ཏུ་ཕྱིན་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་
<pb id="41.299a"/>
སུ་རྫོགས་པར་བྱས་པ་གང་ཡིན་པ་དང་། མགོ་དང་། ལག་པ་དང་། རྐང་པ་དང་། མིག་དང་། ལུས་དང་། སྡུག་པའི་བུ་དང་། བུ་མོ་དང་། ཆུང་མ་དང་། བྲན་དང་། བྲན་མོ་དག་ཡོངས་སུ་བཏང་བར་གྱུར་པ་གང་ཡིན་པ་བསོད་
ནམས་མངོན་པར་འདུ་བྱ་བ་དང་། དགེ་བའི་རྩ་བ་མངོན་པར་འདུ་བྱ་བ་སྔ་མ་འདི་ནི། ཆོས་ཀྱི་རྣམ་གྲངས་འདི་ལ་མཆོད་པ་བྱེད་པ་དང་། བསྙེན་བཀུར་བྱེད་པ་དང་། ཡི་གེར་འདྲི་བ་དང་། ཡི་གེར་འདྲིར་འཇུག་པ་དང་། ཀློག་པ་དང་། 
འཛིན་པའི་བསོད་ནམས་མངོན་པར་འདུ་བྱ་བ་དང་། གཞན་དག་ལ་ཡང་ཡང་དག་པར་སྟོན་པར་བྱེད་པའི་བསོད་ནམས་མངོན་པར་་་འདུ་བྱ་བ་གང་ཡིན་པ་དང་། ཆོས་སྨྲ་བ་དེ་དག་ལ་ཡང་མཆོད་པ་བྱེད་པ་དང་། བསྙེན་བཀུར་བྱེད་པ་
བསོད་ནམས་མངོན་པར་འདུ་བྱ་བ་གང་ཡིན་པ་དེའི་བརྒྱའི་ཆར་ཡང་ཉེ་བར་མི་འགྲོའོ། །རིགས་ཀྱི་བུ་ངས་ཀུན་ཆུབ་པར་བྱས་ཤིང་། བཤད་པའི་ཆོས་དེ་དག་ཐམས་ཅད་ལ་བསྙེན་བཀུར་བྱེད་པ་དང་། བླ་མར་བྱེད་པ་དང་། རི་མོར་
བྱེད་པ་དང་། མཆོད་པ་བྱེད་པ་དང་། བསྙེན་བཀུར་བྱས་ཏེ་ཡི་གེར་འདྲི་བ་དང་། ཡི་གེར་འདྲིར་འཇུག་པ་གང་ཡིན་པ་དེ་བས་ནི་གང་ཞིག་ཆོས་ཀྱི་རྣམ་གྲངས་འདི་ཡི་གེར་འདྲི་བ་དང་། ཡི་གེར་འདྲིར་འཇུག་པ་དང་། ཀློག་པ་དང་། མཆོད་པ་བྱེད་པ་དང་། 
ཡང་དག་པར་སྟོན་པར་བྱེད་པ་དང་། ཉན་པར་བྱེད་ན་དེ་ལས་བསོད་ནམས་མངོན་པར་འདུ་བྱ་བ་ཆེས་མང་དུ་ཡོངས་སུ་སྡུད་པར་འགྱུར་ཏེ། དེས་ན་དེ་བཞིན་གཤེགས་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་
སྟོན་ཏོ། །དེ་ཅིའི་ཕྱིར་ཞེ་ན། ཆོས་ཀྱི་རྣམ་གྲངས་འདི་ཉན་པ་དང་། འཛིན་པ་དང་། འཆང་བ་དང་། ཀློག་པ་དང་། མཆོད་པ་དང་། ཡི་གེར་འདྲི་བ་དང་། ཡི་གེར་འདྲིར་འཇུག་པའི་བསོད་ནམས་ནི་དེ་ལྟར་དཀའ་བ་ཡིན་པའི་ཕྱིར་རོ། །རིགས་
ཀྱི་བུ་སེམས་ཅན་གང་དག་སྡིག་པ་ཀུན་ཏུ་སྤྱོད་པ་དང་། བཟའ་བ་དང་། བཏུང་བ་དང་། བྲོ་གར་ལ་མངོན་པར་དགའ་བ་དང་། མི་སྡུག་པ་ལ་སྡུག་པར་འདུ་ཤེས་པ་དང་། འདོད་པ་དང་། ཁྲོ་བ་དང་། གནོད་སེམས་མང་བ་དང་། མི་བདེ་བ་ལ་བདེ་
<pb id="41.299b"/>
བར་འདུ་ཤེས་པ་དང་། མཚོན་ཆ་དང་། སྤྱོ་བ་དང་། བསྡིགས་པ་དང་། རྡེག་པ་ལ་མངོན་པར་དགའ་བ་དང་། ཤེས་པར་མི་འགྱུར་བ་དང་། ཡིད་ལ་བྱེད་པར་མི་འགྱུར་བ་དེ་དག་ནི་སྡིག་པའི་ལས་ཀྱི་གཞི་དེ་དང་། མི་ཤེས་པ་དེས་མི་དགེ་བའི་བཤེས་
གཉེན་གྱིས་ཡོངས་སུ་ཟིན་ཅིང་རྒ་བ་དང་། ན་བ་དང་། མྱ་ངན་དང་། འཆི་བས་ཡོངས་སུ་ཟིན་པས་འཆི་བའི་ཚེ་ན་ཡོངས་སུ་གདུང་བར་འགྱུར་ཏེ། དམིགས་པ་ན་སོ་སོ་ནས་དུར་ཁྲོད་དང་འདྲ་བ་ཁོ་ནར་མཐོང་ཞིང་། དགེ་བའི་སེམས་བསྐྱེད་པར་ཡང་
མི་འགྱུར་ལ། དད་པ་མི་ཕྱེད་པ་ཐོབ་པར་ཡང་མི་འགྱུར་ཏེ། དེ་དག་དེ་ནས་ཤི་འཕོས་ནས་ཀྱང་། སྡུག་བསྔལ་དག་ཉམས་སུ་མྱོང་བར་འགྱུར་བས་ན་ལུང་བསྟན་པའི་དགེ་བའི་རྩ་བ་མེད་པ་དང་། དེ་བཞིན་གཤེགས་པ་མ་མཐོང་བ་དང་། 
ལུང་བསྟན་པ་མ་ཐོབ་པ་དག་གིས་ནི་ཆོས་ཀྱི་རྣམ་གྲངས་འདི་མཉན་པ་དང་། རི་མོར་བྱ་བ་དང་། མཆོད་པར་བྱ་བ་དང་། གཟུང་བ་དང་། ཡི་གེར་འདྲི་བ་དང་། ཡི་གེར་འདྲིར་གཞུག་པ་དང་། དད་པར་ཡང་མི་ནུས་ལ། ཆོས་སྨྲ་བ་དེ་ལ་ཡང་
བསྙེན་བཀུར་བྱ་བ་དང་། བླ་མར་བྱ་བ་དང་། རི་མོར་བྱ་བ་དང་། མཆོད་པར་བྱ་བར་ཡང་མི་ནུས་སོ། །རིགས་ཀྱི་བུ་གང་དུ་ཆོས་ཀྱི་རྣམ་གྲངས་འདི་རབ་ཏུ་སྤྱོད་པར་འགྱུར་བའི་ཡུལ་དེར་ནི་དེ་བཞིན་གཤེགས་པའི་མཛད་པ་འབྱུང་བར་
འགྱུར་རོ། །དེ་ནས་ཇི་ལྟར་ལྷགས་པའི་འཁོར་དེ་དག་གིས་བཅོམ་ལྡན་འདས་ལ་ལེགས་སོ་ཞེས་བྱ་བ་གསོལ་ཏོ། །བཅོམ་ལྡན་འདས་ལེགས་སོ་ལེགས་སོ། །བཅོམ་ལྡན་འདས་བདག་ཅག་གིས་ཀྱང་ཆོས་སྨྲ་བ་དེ་
དང་། ཆོས་ཉན་པ་དེ་དག་ལ་དེ་བཞིན་གཤེགས་པའི་མཛད་པས་བསྙེན་བཀུར་བགྱི། བླ་མར་བགྱི། རི་མོར་བགྱི། མཆོད་པར་བགྱི་ཞིང་བདེ་བའི་ཡོ་བྱད་ཐམས་ཅད་ཀྱང་ཉེ་བར་བསྒྲུབ་པར་བགྱི་ལགས་སོ། །ཆོས་
ཀྱི་རྣམ་གྲངས་འདི་ཡང་རྒྱས་པར་བགྱི། བསྲུང་བར་བགྱི་སྟེ། དེས་ན་ཆོས་ཀྱི་རྣམ་གྲངས་འདི་ཡུན་རིང་དུ་གནས་པར་ཡང་འགྱུར་ལགས་སོ། །དེ་ནས་དེའི་ཚེ་བཅོམ་ལྡན་འདས་ཀྱིས་ཇི་ལྟར་ལྷགས་པའི་འཁོར་རྣམས་
<pb id="41.300a"/>
ལ་རྣམ་པར་གཟིགས་ཏེ། བཀའ་སྩལ་པ། ཀྱེ་རིགས་ཀྱི་བུ་དག་ལེགས་སོ་ལེགས་སོ། །ཁྱེད་ཅག་གིས་དེ་བཞིན་དུ་གྱིས་ཤིག །གནོད་པ་བྱེད་པ་དང་། བརྙས་པ་དང་། གཤེ་བ་དང་། བསྡིགས་པ་དང་། མཚོན་འབྱིན་པ་དང་། 
རྒྱ་འགལ་བར་བྱེད་ན་ཡང་ལུས་དང་། སྲོག་ལ་མི་ལྟ་བར་བྱས་ལ་ཆོས་ཀྱི་རྣམ་གྲངས་འདི་མཉན་པར་བྱ། ཡི་གེར་བྲི་བར་བྱ། ཡི་གེར་འདྲིར་གཞུག་པར་བྱ། བཀླག་པར་བྱའོ། །ཆོས་སྨྲ་བ་དེ་ལ་ཡང་བདེ་བའི་ཡོ་བྱད་ཐམས་ཅད་ཀྱིས་
རིམ་གྲོར་བྱའོ། །ཡུལ་ཕྱོགས་དེ་དང་། གླིང་དེ་དང་། གྲོང་ཁྱེར་དེ་དག་ཀྱང་འཇིགས་པ་དང་། གནོད་པ་དང་། འགོ་བའི་ནད་དང་། འཁྲུག་པ་དག་ལ་བསྲུང་བར་བྱའོ། །རིགས་ཀྱི་བུ་དང་། རིགས་ཀྱི་བུ་མོ་དེ་དག་ལ་ཡང་རྟག་པར་
རྒྱུན་དུ་བསམ་པར་བྱའོ། །དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །བསྐལ་པ་གྲངས་མེད་སྟོང་ཕྲག་བྱེ་སྙེད་དུ། །སངས་རྒྱས་འབྱུང་བ་ལན་འགའ་རྙེད་པ་ལ། །ཕྱི་མའི་དུས་ན་འགྱོད་
པར་མི་འགྱུར་བར། །རིགས་ཀྱི་བུ་རྣམས་བག་ཡོད་ཆོས་ཉོན་ཅིག །ཡོན་ཏན་ཉན་ཅིང་མངོན་པར་དད་བྱེད་པ། །དེ་དག་གིས་ནི་ཏིང་འཛིན་རྙེད་མི་དཀའ། །གང་གིས་རྐང་གཉིས་གཙོ་བོ་རྣམས་ལ་ནི། །བསྐལ་པ་བྱེ་བ་གང་
གཱའི་བྱེ་སྙེད་དུ། །ནོར་དང་འབྲུ་དང་དེ་བཞིན་གོས་དང་རྒྱན། །སྤོས་དང་ཕྲེང་བ་བྱུག་པ་ཕུལ་བ་བས། །གང་གིས་མདོ་སྡེ་འདི་ལ་དད་བྱས་ཏེ། །ཉན་ཅིང་ཀློག་ལ་ཡི་གེར་འདྲི་བྱེད་པ། །དེ་ལ་བསོད་ནམས་ཚད་ནི་ཡོད་མིན་ཏེ། །
བདེ་བར་གཤེགས་པས་དེ་སྙེད་ཚད་མ་གསུངས། །རྟག་ཏུ་བག་ཡོད་དགོན་པར་སྟེན་བྱེད་ཅིང་། །སེམས་གཞན་མེད་པར་བསམ་གཏན་དག་སྒོམ་དང་། །སྡུག་པའི་བུ་དང་བུ་མོ་སྦྱིན་བྱེད་ཅིང་། །ལག་པ་རྐང་པ་ཡོངས་སུ་གཏོང་བ་
བས། །གང་སུ་མདོ་སྡེ་འདི་ནི་འཛིན་བྱེད་པ། །དེ་ནི་དེ་བས་བསོད་ནམས་མང་པོ་འཐོབ། །མདོ་མཆོག་འདི་ནི་ནོར་སྦྱིན་བྱེད་པ་སྟེ། །དེ་ཡི་ངན་སོང་ཀུན་ཀྱང་རྟག་ཏུ་སྤངས། །འདི་ནི་ནོར་དང་འབྲུ་སྦྱིན་བྱེད་པ་སྟེ། །གང་ཞིག་མདོ་སྡེ་རྣམ་
<pb id="41.300b"/>
དག་འདི་འཛིན་པ། །དེ་ལ་ཡོན་ཏན་ཀུན་ཀྱང་མི་དཀོན་ཞིང་། །དེ་ལ་ཚེ་སྟོབས་བརྩོན་འགྲུས་མོད་པ་ཡིན། །འདྲེན་པ་སངས་རྒྱས་འོད་དཔག་མེད་མཐོང་ཞིང་། །ངས་དེ་སངས་རྒྱས་བྱང་ཆུབ་ལུང་ཡང་བསྟན། །དེ་ལ་ནམ་ཡང་སྡིག་
པ་ཡོད་མིན་ཞིང་། །བདེ་བ་ཅན་གྱི་འཇིག་རྟེན་ཁམས་ཀྱང་མཐོང་། །དེ་ལ་རྟག་ཏུ་ལས་གང་འབྱུང་འགྱུར་བ། །སེམས་གདུང་ལུས་ལ་ན་བའམ་དེ་བཞིན་དུ། །ཀླད་པ་ན་བས་ཐམས་ཅད་ཟད་འགྱུར་ཞིང་། །དེ་ནི་ནམས་ཀྱང་
རྣམ་པར་ལྟུང་མི་འགྱུར། །དེས་ནི་མཐོང་བའི་ཆོས་ལའང་ཡོན་ཏན་ཀུན། །ཇི་ལྟར་བསམས་ཤིང་འདོད་པས་འཐོབ་པར་འགྱུར། །དེ་ལྟར་རྟག་ཏུ་དགེ་སློང་ཕོ་མོ་དང་། །དགེ་བསྙེན་རྣམས་དང་རྒྱལ་པོས་རྟག་ཏུ་ནི། །མི་ཡི་དབང་
པོ་དེ་བཞིན་གཤེགས་པ་ལྟར། །ཆོས་སྨྲ་བ་ལ་རྗེས་སུ་གུས་བྱས་ཏེ། །མདོ་སྡེ་འདི་ནི་རྟག་ཏུ་གཟུང་བྱ་ཞིང་། །འཛིན་པ་ལ་ཡང་རྟག་ཏུ་བསྙེན་བཀུར་བྱ། །སྤོས་དང་ཕྲེང་བ་བྱུག་པ་རྣམས་ཀྱིས་ནི། །བསྙེན་བཀུར་བྱས་ཏེ་
ཡི་གེར་འདྲིར་ཡང་གཞུག །ཕྱི་མའི་དུས་ལ་རྒ་ནས་གདུངས་གྱུར་ལ། །འཁྲུག་པ་སྟོང་ཕྲག་དུ་མས་གཡེན་སྤྱོ་ཞིང་། །སེམས་དམྱལ་ཡི་དགས་རྣམས་སུ་ཡོངས་འཁྱམ་དང་། །ཟ་མ་མ་ནིང་དམད་པར་བྱ་བ་དང་། །དམུས་
ལོང་ཉིད་དང་རོ་དང་ཁྱི་ཡི་དྲི། །རིགས་དམའ་བུད་མེད་རྣམས་སུ་སྐྱེ་བར་བྱེད། །ཕྲག་དོག་ཆེ་ཞིང་རྟག་ཏུ་སྡིག་བྱེད་ལ། །ཁྲོ་བས་ཟིལ་ནོན་རྟག་ཏུ་སེར་སྣ་ཅན། །སངས་རྒྱས་ཆོས་ལ་གུས་པར་མ་བྱས་པས། །དེ་ནི་དེ་འདྲའི་རིགས་
སུ་སྐྱེ་འགྱུར་ལ། །དེར་ཡང་སྡུག་བསྔལ་ཚོར་བ་མྱོང་འགྱུར་ཞིང་། །དེ་ནི་ཕྱི་མའི་དུས་ལའང་གདུང་བར་འགྱུར། །དེ་ཕྱིར་གང་དག་འཛིན་ཅིང་སྟོན་བྱེད་པ། །དེ་དག་གིས་ནི་རྟག་ཏུ་མཆོད་པར་བྱ། །གང་གིས་དེ་ལ་ཡོངས་སུ་སྤྱོ་བ་དང་། །སྨད་ཅིང་
བརྡེགས་ལ་བཅིང་བ་བྱས་གྱུར་པ། །དེ་ནི་ང་ཡང་ཡོངས་སུ་སྤྱོས་པ་ཡིན། །འཛིན་ལ་ཕུ་དུད་བྱས་ན་ང་ལའང་བྱས། །དེ་ཕྱིར་དེ་དག་གིས་ནི་ཆོས་སྨྲ་དང་། །གང་ཞིག་འདི་འཛིན་འདྲི་ཞིང་ཀློག་བྱེད་པ། །དེ་དག་ལ་ནི་རྟག་ཏུ་བསྙེན་བཀུར་ཞིང་། 
<pb id="41.301a"/>
།ཚིག་འཇམ་སྙན་པའང་རྒྱུན་དུ་བརྗོད་པར་བྱ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གིས་བཅོམ་ལྡན་འདས་ཀྱི་ཞབས་གཉིས་ལ་གཏུགས་ཏེ། བཅོམ་ལྡན་
འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གིས་རྣམ་པར་ལྟ་བའི་ཆོ་འཕྲུལ་ཞེས་བགྱི་བའི་གཟུངས་མཆིས་པར་རྗེས་སུ་དྲན་ཏེ། བདག་གིས་སྔོན་དེ་བཞིན་གཤེགས་པ་འོད་མཛད་ཡེ་ཤེས་ཏོག་ཅེས་བགྱི་བའི་
སྤྱན་སྔར་དེ་ཐོས་ཤིང་བཟུང་ལགས་སོ། །དེ་མཉན་ཅིང་བཟུང་ལ་བཅངས་ཤིང་བཀླགས་ཏེ། གཞན་དག་ལ་ཡང་བསྒྲགས་ཤིང་བསྙེན་བཀུར་བགྱིས་ནས་ཡི་གེར་བྲིས་སམ། ཡི་གེར་འདྲིར་སྩལ་ན། ཕྱིར་མི་ལྡོག་པའི་ས་འཐོབ་པར་
འགྱུར་ཞིང་། དེ་བཞིན་གཤེགས་པས་གསུངས་པའི་ཡོན་ཏན་དེ་དག་ཐམས་ཅད་ཀྱང་འཐོབ་པར་འགྱུར། དེས་ཇི་ལྟར་བསམས་པ་ཐམས་ཅད་ཀྱང་ཡང་དག་པར་འགྲུབ་པར་འགྱུར། དེའི་ལས་ཀྱི་སྒྲིབ་པ་ཐམས་ཅད་ཀྱང་བྱང་བར་འགྱུར། 
ཏིང་ངེ་འཛིན་ཀྱང་འཐོབ་པར་འགྱུར། བྲོ་ནད་རྣམས་དང་བྲལ་བར་ཡང་འགྱུར། སངས་རྒྱས་མཐོང་བ་དང་། བྱང་ཆུབ་སེམས་དཔའ་ཡང་མཐོང་བར་འགྱུར་ལགས་སོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་
དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་ལེགས་སོ་ཞེས་བྱ་་་བ་བྱིན་ཏེ། རིགས་ཀྱི་བུ་ལེགས་སོ་ལེགས་སོ། །རིགས་ཀྱི་བུ་ཁྱོད་ལ་དེ་བཞིན་གཤེགས་པས་བྱིན་གྱིས་བརླབས་ཟིན་གྱིས་ཤོད་ཅིག །དེ་ནས་བྱང་ཆུབ་
སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ལ་ཕྱག་བྱས་ཏེ་གསང་སྔགས་ཀྱི་གཞི་འདི་དག་སྨྲས་སོ།།ན་མཿསརྦ་ཏ་ཐཱ་ག་ཏཱ་ནཱན།སརྦ་ཨཱ་
ཤཱ་པ་རི་པཱུ་ར་ཀཱ་ནཱན། ན་མ་ཨཱ་བ་ལོ་ཀི་ཏེ། ཤྭ་རཱ་ཡ། ་བོ་དྷི་ས་ཏྭཱ་ཡ། མ་ཧཱ་ས་ཏྭཱ་ཡ། མ་ཧཱ་ཀཱ་རུ་ཎི་ཀཱ་ཡ། ཏད་ཡ་ཐཱ། ཧ་ཧ་ཧ། མ་མ་མ། དྷི་རི་དྷི་རི་དྷི་རི། ཤཱན་ཏེ། བྲ་ཤཱན་ཏེ། སརྦ་པཱ་པ་ཀྵ་ཡང་ཀ་རི། ཨ་བ་ལོ་ཀཱ་ཡ། ཀཱ་རུ་ཎི་ཀ། བོ་དྷི་ཙིཏ་ཏ་མ་མ་ན་སི་ཀུ་རུ། 
<pb id="41.301b"/>
བྱ་བ་ལོ་ཀཱ་ཡ། མཱ་མ། སྨ་ར་སྨ་ར། ་ཡན་ཏྭ་ཡཱ་པཱུརྦེ། སཏྱ་ཨ་དྷིཥྛཱ་ནཾ་ཀྲཱི་ཏེ་ན། ཏེ་ནས་ཏྱེ་ན། བ་ཙ་ནེ་ན། སརྦ་ཨཱ་ཤཱ་མེ་པ་རི་པཱུ་ར་ཡ། བུད་དྷ་ཀྵེ་ཏྲམ་པ་རི་ཤོ་དྷ་ཡ། མ་མེ་ཀ་་ད་བི་ཧེ་ཐཾ་ཀ་རོ་ཏུ། བུད་དྷ་ཨ་དྷིཥྛཱ་ནེ་ན་སྭཱ་ཧཱ། ཏད་ཡ་ཐཱ། ཏེ་ཛེ་ཏེ་ཛེ། 
མ་ཧཱ་ཏེ་ཛེ། ཡན་མ་མ་ཀཱ་ཡ་དུ་ཤྩ་རི་ཏམ་བཱ། ་ཝཱག་དུཤྩ་རི་ཏ་མ་བཱ། མ་ནོ་དུཤྩ་རི་ཏམ་བཱ། ་དཱ་རི་དྲྱམ་བཱ། ཏད་ས་ཀྵཱ་པ་ཡ། ཨ་ལོ་ཀ་ཡ། བི་ལོ་ཀ་ཡ། ཏ་ཐཱ་ག་ཏ་དར་ཥ་ཎན་ཙ། ཨ་ཧ་མ་དྷི་ཀཱཾ། ཀྵཱ་མི། བོ་དྷི་སཏྱ་དར་ཥ་ཎམ། དྷུ་དྷུ་མ། ད་དས་
སྭ་མེ་ད་ར་ཥ་ཎམ། སརྦ་མེ་ཀུ་ཤ་ལ། ཨ་བྷི་བར་དྷ་ན་ཏུ། ན་མཿསརྦ་ཏ་ཐཱ་ག་ཏཱ་ནཱན། ན་མ་ཨཱ་་བ་ལོ་ཀི་ཏེ་ཤྭ་རཱ་ཡ། བོ་དྷི་ས་ཏྭཱ་ཡ། སྨ་ར་པྲ་ཏི་ཛྙཱ་མ་མ་སཏྭ། སི་དྷྱན་ཏུ་མན་ཏྲ་པ་དཱ་སྭཱ་ཧཱ། གཟུངས་འདི་བརྗོད་པ་ན་ས་ཆེན་པོ་འདི་རབ་
ཏུ་གཡོས་ཤིང་ག་ཞའི་སྒྲ་ཆེན་པོ་དང་། ལྷའི་མེ་ཏོག་གི་ཆར་དག་ཀྱང་མངོན་པར་རབ་ཏུ་བབ་པར་གྱུར་ཏོ། །ཐམས་ཅད་དང་ལྡན་པའི་འཁོར་དེས་ལེགས་སོ་ཞེས་བྱ་བ་བྱིན་ཏེ། རིགས་ཀྱི་བུ་ལེགས་སོ་ལེགས་སོ། །སེམས་ཅན་ཆེན་པོ་
ཁྱོད་ཀྱིས་སེམས་ཅན་ཐམས་ཅད་བསྐྱབ་པའི་ཕྱིར་རེ་བ་ཐམས་ཅད་ཡོངས་སུ་རྫོགས་པར་བྱེད་པ། འཇིགས་པ་ཐམས་ཅད་ལས་སྲུང་བར་བྱེད་པ། ལས་ཐམས་ཅད་བྱང་བར་བྱེད་པ་དང་། སྡང་བ་དང་རྨི་ལམ་ངན་པའི་གནོད་པ་ཐམས་
ཅད་རབ་ཏུ་ཞི་བར་བྱེད་པའི་གཟུངས་འདི་ལེགས་པར་སྨྲས་སོ། །བདག་ཅག་་ཐམས་ཅད་ཀྱིས་ཀྱང་གཟུང་བར་བྱ། བསྙེན་བཀུར་བྱའོ། །སྤྱན་རས་གཟིགས་དབང་ཕྱུག་གིས་སྨྲས་པ། རིགས་ཀྱི་བུ་དག་གང་ལ་ལ་ཇི་ལྟར་
དེ་བཞིན་གཤེགས་པས་ཡོངས་སུ་བསྒྲགས་པའི་ཡོན་ཏན་དེ་དག་མངོན་པར་འདོད་ཅིང་ལུང་བསྟན་པ་དང་། ཁོ་བོ་ཡང་མངོན་སུམ་དུ་མཐོང་བ་དང་། ཏིང་ངེ་འཛིན་འཐོབ་པ་དང་། སངས་རྒྱས་དང་བྱང་ཆུབ་སེམས་དཔའ་མཐོང་
བ་དང་། ལོངས་སྤྱོད་དང་དབང་ཕྱུག་འཐོབ་པ་དང་། སངས་རྒྱས་ཀྱི་ཞིང་དུ་སྐྱེ་བར་འདོད་པ་དེས་ཟླ་བ་ཡར་གྱི་ངོ་ལ་ལུས་ལེགས་པར་ཁྲུས་བྱས་ཤིང་གཙང་ལ། བསྙེན་ཏེ་གནས། འཕགས་པ་
<pb id="41.302a"/>
ཡན་ལག་བརྒྱད་པ་ལ་གནས་པར་བྱས་ལ་ཚེས་བརྒྱད་ནས་བརྩམས་ཏེ། དེ་བཞིན་གཤེགས་པས་བྱིན་གྱིས་བརླབས་པའི་ས་ཕྱོགས་སུ་སྤོས་དང་། མེ་ཏོག་དང་། རྒྱལ་མཚན་དང་། བ་དན་དག་དང་། བུམ་པ་
གང་བ་དག་གིས་ས་ཕྱོགས་དེ་དང་། ཆོས་སྨྲ་བ་དེ་ཡང་མཆོད་པ་བྱས་ནས་ལུས་ལེགས་པར་ཁྲུས་བྱས་པ་གཙང་མས་གོས་དཀར་པོ་བགོས་ཏེ། མེ་ཏོག་དང་། བདུག་སྤོས་དང་། སྤོས་དང་། མེ་ཏོག་ཕྲེང་དང་། བྱུག་པ་སྣ་ཚོགས་དག་
གིས་མཆོད་ནས་ཡི་གེར་བྲི་བར་བྱའོ། །འདྲི་བའི་ཚེ་ན། ཉིན་གཅིག་བཞིན་དུ་དགེ་བའི་རྩ་བ་རྣམས་སེམས་ཅན་ཐམས་ཅད་དང་ཐུན་མོང་དུ་བྱས་ལ། དེ་བཞིན་གཤེགས་པ་ལ་བླ་མ་དང་། གུས་པའི་སེམས་ཉེ་བར་བཞག་ནས། 
སེམས་ཅན་ཐམས་ཅད་ལ་བྱམས་པའི་སེམས་དང་སྙིང་བརྩེ་བའི་སེམས་དང་། སྙིང་རྗེའི་སེམས་ཀྱིས་ཉི་མ་ཕྱེད་ཚུན་ཆད་ཀྱི་བར་དེ་ཙམ་དུ་བྲི་བར་བྱའོ། །ཚེས་བརྒྱད་ནས་བརྩམས་ཏེ་ཚེས་བཅོ་ལྔའི་བར་དུ་ཉིན་གཅིག་
བཞིན་དུ་མཆོད་པ་ཡང་དེ་བཞིན་བྱའོ། །ཆོ་ག་འདི་ཁོ་ན་བཞིན་དུ་བྱས་ཏེ་བྲིས་ན་དེ་མ་ཐག་ཏུ་མཚམས་མེད་པ་ལྔ་ལ་སོགས་པ་ལས་ཀྱི་སྒྲིབ་པ་ཐམས་ཅད་དང་། སྡིག་པ་ཐམས་ཅད་བྱང་བར་འགྱུར་ཞིང་དགེ་བའི་རྩ་བ་རྣམས་ཀྱང་
འཕེལ་བར་འགྱུར། བརྩོན་འགྲུས་འབར་བར་འགྱུར་རོ། །ཚེ་དེ་ཉིད་ལ་ཡང་ལུས་བདེ་བ་འཐོབ་པར་འགྱུར། འདོད་ཆགས་དང་། ཞེ་སྡང་དང་། གཏི་མུག་དང་། ང་རྒྱལ་དང་། ཁྲོ་བ་དང་། ཕྲག་དོག་དང་། སེར་སྣ་དག་སྲབ་མོར་འགྱུར་རོ། །
དེས་ཡི་གེར་འདྲིར་བཅུག་ནས་ཀྱང་སྐུ་གདུང་དང་བཅས་པའི་མཆོད་རྟེན་གྱི་གནས་སུ་དེ་བཞིན་གཤེགས་པའི་སྐུ་གཟུགས་སྐུ་གདུང་དང་བཅས་པ་དང་སྤྱན་རས་གཟིགས་དབང་ཕྱུག་གི་གཟུགས་སྐུ་གདུང་དང་བཅས་པ་ཞལ་ཤར་ཕྱོགས་
སུ་བསྟན་ཏེ་བཞག་ལ། མེ་ཏོག་དང་། བདུག་སྤོས་དང་། སྤོས་དང་། མར་མེ་དག་གིས་མཆོད་པ་ཤིན་ཏུ་རྒྱ་ཆེར་བྱས་ལ། ཚེས་བརྒྱད་ནས་བརྩམས་ཏེ་ཚེས་བཅོ་ལྔའི་བར་དུ་སེམས་ཅན་ཐམས་ཅད་ལ་སྙིང་རྗེ་ཆེན་པོའི་སེམས་བསྐྱེད་
<pb id="41.302b"/>
པར་བྱ་ཞིང་། གཙང་མ་ཁ་ཟས་དཀར་པོ་ཟ་བ། བསྙེན་ཏེ་གནས་པ། འཕགས་པ་ཡན་ལག་བརྒྱད་པ་ལ་གནས་པ། གྲོགས་པོ་ཡིད་གཅུགས་པ་དང་ལྡན་པ། ང་རྒྱལ་དང་། ཁྲོ་བ་དང་། ཕྲག་དོག་དང་། སེར་སྣ་ཡོངས་སུ་སྤངས་པས་ཉིན་
གཅིག་བཞིན་དུ་མཆོད་པ་རྒྱ་ཆེན་པོ་བྱས་ཏེ། དུས་གསུམ་དུ་བཟླས་བརྗོད་ལན་བརྒྱ་རྩ་བརྒྱད་རྩ་བརྒྱད་བྱའོ། །མེ་ཏོག་དང་། བདུག་སྤོས་དང་། སྤོས་དང་། མར་མེ་དག་ཀྱང་ཕུལ་ལ། དུས་གསུམ་དུ་སྣ་མའི་མེ་ཏོག་བརྒྱ་རྩ་བརྒྱད་རྩ་བརྒྱད་འཕགས་
པ་སྤྱན་རས་གཟིགས་དབང་ཕྱུག་གི་གཟུགས་ལ་གཏོར་བར་བྱའོ། །ལག་ན་རྡོ་རྗེ་ལ་ཡང་བདུག་སྤོས་ཀྱིས་བདུག་པར་བྱའོ། །ཕྱོགས་བཅུར་ཕྱག་བྱས་ལ། ནུབ་ཕྱོགས་ཀྱི་ལྷ་མོ་འཇིགས་བྱེད་མ་དང་། ཤར་ཕྱོགས་ཀྱི་དཔེ་མེད་མ་དང་། །
སྟེང་གི་ཕྱོགས་ཀྱི་དུང་ཅན་མ་ལ་སོགས་པ་ལ་ཕྱོགས་བཞིར་གཏོར་མ་རོ་སྣ་ཚོགས་དང་ལྡན་པ་དང་། འོ་ཐུག་དང་། ཞོ་དང་། འབྲས་ཆན་དག་ཀྱང་གཏོར་བར་བྱའོ། །དེས་ན་དེ་ལ་རྣམ་པར་གཡེང་བ་དང་འཇིགས་པ་འགའ་ཡང་འབྱུང་
བར་མི་འགྱུར་ཞིང་སེམས་འཁྲུལ་པར་མི་འགྱུར་རོ། །སྣ་མའི་མེ་ཏོག་བརྒྱ་རྩ་བརྒྱད་པོ་ཐམས་ཅད་ལ་བཟླས་བརྗོད་བརྒྱ་རྩ་བརྒྱད་བྱས་ལ་བསྐུལ་བར་བྱའོ། །ཆོ་ག་འདི་ཁོ་ན་བཞིན་དུ་སྔར་བསྙེན་པ་བྱས་ལ། དེ་ནས་ཚེས་
བཅྭ་ལྔའི་ནང་པར་ས་ཕྱོགས་དེར་བུམ་པ་གང་བ་བཞི་བཞག་ལ། བདུག་སྤོས་དང་། ཙན་དན་དང་། པོག་དཀར་པོ་དང་། ག་བུར་དག་ཀྱང་གཞག །མར་མེ་ཁ་བཞི། མེ་ཏོག་དང་། བདུག་སྤོས་དང་། གདུགས་དང་། རྒྱལ་མཚན་
དང་། དར་དང་། བ་དན་སྣ་ཚོགས་དག་དང་། གསེར་དངུལ་གྱི་སྣོད་དག་གིས་ལེགས་པར་བརྒྱན་ལ། སྦྲང་རྩི་དང་སྦྱར་བའི་འོ་ཐུག་དང་། ཞོ་དང་། འབྲས་ཆན་དང་། གཞན་ཡང་ཅི་འབྱོར་པའི་ལྷ་བཤོས་དང་། གཏོར་མ་
དག་ཀྱང་ཕྱོགས་བཞིར་གཞག་གོ། །སྣ་མའི་མེ་ཏོག་བརྒྱ་རྩ་བརྒྱད་ལ་སྔ་མ་བཞིན་དུ་བཟླས་བརྗོད་ལན་རེ་བྱས་ལ་ཕྱོགས་བཞིར་དོར་རོ། །དེ་ནས་སྣ་མའི་མེ་ཏོག་བརྒྱ་རྩ་བརྒྱད་ཕྲག་གསུམ་ལ་བཟླས་བརྗོད་ལན་རེ་བྱས་ལ། རེ་རེ་ནས་འཕགས་
<pb id="41.303a"/>
པ་སྤྱན་རས་གཟིགས་དབང་ཕྱུག་གི་གཟུགས་ལ་བསྣུན་པར་བྱའོ། །དེ་ནས་གཟུགས་དེ་འགུལ་བར་འགྱུར་ཞིང་སྒྲ་སྐད་ཆེན་པོ་ཡང་འབྱུང་བར་འགྱུར། །འོད་ཟེར་དག་ཀྱང་འབྱུང་བར་འགྱུར། ས་ཡང་གཡོ་བར་འགྱུར་རོ། །
དེ་ནས་ལས་ཐམས་ཅད་དང་། དགོས་པ་ཐམས་ཅད་ཀྱང་འགྲུབ་པར་འགྱུར་ཞིང་། དེ་བཞིན་གཤེགས་པ་མཐོང་བ་དང་། བྱང་ཆུབ་སེམས་དཔའི་ས་ཐོབ་པར་ཡང་འགྱུར། སེམས་ཅན་ཐམས་ཅད་ཀྱིས་ཕྱག་བྱ་བའི་འོས་སུ་ཡང་འགྱུར། 
ནོར་དང་། འབྲུ་དང་། མཛོད་དང་། བང་བ་རྣམས་འབྱོར་བར་ཡང་འགྱུར། ནད་ཐམས་ཅད་ཡོངས་སུ་སྤངས་པ་དང་། ཚེ་རིང་བར་ཡང་འགྱུར། དགྲ་ཐམས་ཅད་དང་། རྒྱལ་པོ་དང་། རྒྱལ་བུ་དང་། བློན་པོ་རྣམས་ཀྱང་དེ་ལ་ལྟ་འདོད་
ཅིང་གཅེས་སྤྲས་བྱེད་པར་ཡང་འགྱུར། ཉོན་མོངས་པ་ཐམས་ཅད་དང་། འདོད་ཆགས་དང་། ཞེ་སྡང་དང་། གཏི་མུག་སྤངས་པར་ཡང་འགྱུར། ནམ་དུའང་སྡུག་པ་དང་མི་འབྲལ་བར་འགྱུར་རོ། །བརྟན་པ་དང་། སྟོབས་དང་། བརྩོན་
འགྲུས་ཆེན་པོ་དང་ལྡན་པ་དང་། གཟི་བརྗིད་དང་ལྡན་པ་དང་། དབང་པོ་རྣོ་བ་དང་། བློ་དང་ལྡན་པ་དང་། སེམས་ཅན་ཐམས་ཅད་ལ་སྙིང་བརྩེ་བའི་སེམས་དང་ལྡན་པ་དང་། ཆོག་ཤེས་པ་དང་། འཆི་བའི་ཚེ་ན་སངས་རྒྱས་བཅོམ་
ལྡན་འདས་རྣམས་མཐོང་བ་དང་། འཕགས་པ་སྤྱན་རས་་་གཟིགས་དབང་ཕྱུག་ཀྱང་མཐོང་བ་དང་། བྱམས་པ་ལ་གནས་ཤིང་ཆོས་སྟོན་བཞིན་དུ་འཆི་བའི་དུས་བྱེད་པའི་བར་དུ་ཡང་འགྱུར་རོ། །སངས་རྒྱས་ཀྱི་ཞིང་ཇི་ལྟ་བུ་འདོད་
པ་དག་གམ། འཁོར་ལོས་སྒྱུར་བའི་རིགས་ཆེན་པོའམ། གང་དུ་རྗེས་སུ་དྲན་པར་བྱེད་པ་དེར་སྐྱེ་བ་དང་། གཞན་ཡང་ཡོན་ཏན་སྟོང་ཕྲག་དུ་མ་དག་ཀྱང་འཐོབ་པར་འགྱུར་རོ། །གསོལ་པ། བཅོམ་ལྡན་འདས་དེ་ལྟར་ན། ཆོས་
ཀྱི་རྣམ་གྲངས་འདི་དང་གཟུངས་ཀྱི་གསང་སྔགས་གཞི་འདི་དག་ནི་ཡོན་ཏན་མང་པོའི་འབྱུང་གནས་ལགས་ཏེ། ཆོས་ཀྱི་རྣམ་གྲངས་འདི་ནི་དེ་བཞིན་གཤེགས་པའི་བྱིན་གྱི་རླབས་མ་མཆིས་པར་མཉན་པར་ཡང་རྔོ་མི་
<pb id="41.303b"/>
ཐོགས་ལ་གཟུང་བར་ཡང་རྔོ་མི་ཐོགས། ཀློག་པར་ཡང་རྔོ་མི་ཐོགས། མཆོད་པར་ཡང་རྔོ་མི་ཐོགས། ཡི་གེ་བྲི་བར་ཡང་རྔོ་མི་ཐོགས། ཡི་གེར་འདྲིར་སྩལ་བར་ཡང་རྔོ་མི་ཐོགས། དད་པར་ཡང་རྔོ་མི་ཐོགས་ལགས་སོ། །གལ་ཏེ་མཐོང་བར་གྱུར་ན་ཡང་
ཉན་པར་མི་འགྱུར་ལ། གལ་ཏེ་ཉན་པར་གྱུར་ན་ཡང་དེ་སེམས་རྣམ་པར་གཡེངས་པས་ཉན་པར་འགྱུར་ཞིང་དད་པར་མི་འགྱུར། བསྙེན་བཀུར་བགྱིད་པར་མི་འགྱུར་ལགས་སོ། །གལ་ཏེ་བསྙེན་བཀུར་བགྱིད་པར་འགྱུར་ན་ཡང་ཉོན་
མོངས་པ་དང་། གནོད་སེམས་དང་བཅས་པའི་སེམས་ཀྱིས་བསྙེན་བཀུར་བགྱིད་པར་འགྱུར་ལགས་སོ། །གལ་ཏེ་ཡི་གེར་འདྲི་འམ། ཡི་གེར་འདྲིར་སྩལ་བར་གྱུར་ན་ཡང་དེ་གཞན་དག་ཡིད་ལ་བགྱིད་པར་འགྱུར་ལགས་སོ། །དེ་
ཅིའི་སླད་དུ་ཞེ་ན། འདི་ལྟར་དེའི་སྔོན་གྱི་ལས་ཀྱི་འབྲས་བུ་ལགས་པའི་སླད་དུ་སྟེ། དེ་ནི་ལས་དེ་ཉམས་སུ་མྱོང་བར་བགྱིད་ཅིང་ཐེ་ཙོམ་སྐྱེ་བར་འགྱུར་ལགས་སོ། །མཚམས་མ་མཆིས་པ་ལྔ་བགྱིད་པས་ཀྱང་ལན་གསུམ་
བསྒྲུབས་ན་རེ་བ་ཐམས་ཅད་ཡང་དག་པར་འགྲུབ་པར་འགྱུར་ལགས་ཏེ། དེ་ལ་ནེམ་ནུར་མ་མཆིས་པ་དང་། ཡིད་གཉིས་མ་མཆིས་པ་དང་། ཐེ་ཙོམ་མི་བསྐྱེད་པར་བགྱི་ལགས་སོ། །དེ་ནས་བཅོམ་ལྡན་འདས་ཀྱིས་བྱང་ཆུབ་
སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་ལེགས་སོ་ཞེས་བྱ་བ་བྱིན་ཏེ། རིགས་ཀྱི་བུ་ལེགས་སོ་ལེགས་སོ། །ཆོས་ཀྱི་རྣམ་གྲངས་འདི་ནི་སེམས་ཅན་ཐམས་ཅད་ལ་དེ་བཞིན་
གཤེགས་པའི་མཛད་པ་བྱེད་པར་འགྱུར་རོ། །དེ་ནས་གནོད་སྦྱིན་མོ་ཆེན་མོ་དཔེ་མེད་མ་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ལ་མེ་ཏོག་དང་། སྤོས་དང་། བདུག་སྤོས་སྣ་ཚོགས་དང་། རས་བཅོས་བུ་
ཟུང་དག་གིས་མཆོད་པར་བྱས་ཏེ། བཅོམ་ལྡན་འདས་ཀྱི་ཞབས་གཉིས་ལ་གཏུགས་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གིས་འདི་ལྟར་བཅོམ་ལྡན་འདས་ཡུལ་ཀོའུ་ཤཱམ་བཱི་ན་
<pb id="41.304a"/>
དབྱངས་ཅན་གྱི་ཀུན་དགའ་ར་བ་ན་བཞུགས་པའི་སྤྱན་སྔར་སེམས་ཅན་ཐམས་ཅད་ཀྱི་དོན་དང་། སྨན་པ་དང་། བདེ་བའི་སླད་དུ་དམ་བཅས་པ་བརྗོད་པར་རྗེས་སུ་དྲན་ལགས་ཏེ། བཅོམ་ལྡན་འདས་བདག་ཅག་གིས་ཀྱང་རིག་སྔགས་
འཆང་བ་ཐམས་ཅད་ཀྱི་སྙིང་པོ་དག་འཚལ་ལགས་སོ། །དེའི་སླད་དུ་བཅོམ་ལྡན་འདས་ཀྱིས་སྐྱེ་བོ་མང་པོ་ལ་སྨན་པ་དང་། སྐྱེ་བོ་མང་པོ་ལ་བདེ་བ་དང་། རེ་བ་ཐམས་ཅད་ཡོངས་སུ་རྫོགས་པར་འགྱུར་བ་དང་། དགེ་སློང་དང་། དགེ་སློང་མ་དང་། དགེ་
བསྙེན་དང་། དགེ་བསྙེན་མ་རྣམས་ཀྱི་དོན་དུ་བདག་རྗེས་སུ་གཟུང་དུ་གསོལ། ན་མཿསརྦ་ཏ་ཐཱ་ག་ཏཱ་ནཱན། སྱཱད་ཡ་ཐེ་དན། ཧ་ཧ། ཧི་ཧི། ཧུ་ཧུ། ས་ར་ས་ར། ལ་ཧཱུཾ་ལ་ཧཱུཾ། ཤཱི་གྷྲཾ། མ་ཧཱ་བི་དྱཱ། སརྦ་བི་དྱཱ་དྷ་ར་ན་མ་སྐྲཱི་ཏེ། ཧ་ས་ཧ་ས་ཀིན་ཏིཥྛ་
སི། ཀིཾ་ཀིཾ་ཏིཥྛ་སི། ཀ་ན་ཀ་བི་ཙི་ཏྲ། ཨཱ་བ་ར་ཎ་བི་བྷཱུ་ཥི་ཏཱཾ་གེ། པ་ཊ་པ་ཊ། བྷ་ར་བྷ་ར། བྷི་རི་བྷི་རི། བྷུ་རུ་བྷུ་རུ། སརྦ་ཨརཐ་ན་མེ་སཱ་དྷ་ཡ། ཏུ་རུ་ཏུ་རུ། ཨརཐ་ན་སཱ་དྷ་ཡ། ཨརཐ་ན་དེ་ཧི་མེ། སརྦ་ས་ཏྭཱ་ནཱན་སིད་དྷི་ན། ཧཱ་ཧཱ། པད་མེ། པད་
མེ། མ་ཧཱ་པད་མེ། བི་་ཥ་དེ། བི་ཥ་དེ། མ་ཧཱ་བི་ཥ་དེ། བྷ་བ་བྷ་བ། བྷ་བོད་བྷ་བཱ་ཡ། ཏ་མ་ཧཾ་གྷོ་རེ། ཏན་མེ་བི་དྱཱ་མ་པྲ་ཡོ་ཛ་ནཱ་ཡ། སིད་ཥྔ་ཀུ་རུ། སརྦ་ཨཱ་ཤཱ་མེ་པ་རི་པཱུ་ར་ཡ། བུད་དྷ་ཨ་དྷིཥྛཱ་ནེ་ན་སྭཱ་ཧཱ། བཅོམ་ལྡན་འདས་གང་ལ་ལ་
ཡོན་ཏན་འཚལ་བ་དང་། ནོར་དང་འབྲུ་འཚལ་བ་དང་། སེམས་ཅན་ཐམས་ཅད་དབང་དུ་བགྱིད་པར་འཚལ་བ་དང་། ནོར་གྱི་དབང་ཕྱུག་ཆེན་པོ་དང་། རྒྱལ་སྲིད་དང་། རིག་སྔགས་འཆང་ཆེན་པོ་ཉིད་དང་། བདག་ཀྱང་མངོན་སུམ་དུ་
མཐོང་བར་འཚལ་བ་དེས་ཚེས་བརྒྱད་ཀྱི་གདུགས་ལ་རས་དཀར་པོ་སར་པ་ཁ་ཚར་མ་བཀུམ་པ་སྐྲ་བསལ་བ་ལ་རི་མོ་མཁན་གཙང་མ་བསྙེན་ཏེ་གནས་པ། འཕགས་པ་ཡན་ལག་བརྒྱད་པ་ལ་གནས་པས། ཚོན་རྩི་སྦྱིན་དང་མ་འབགས་
པ་སྣོད་སར་པའི་ནང་དུ་སྩལ་བས་དབུས་སུ་དེ་བཞིན་གཤེགས་པའི་སྐུ་གཟུགས་ཆོས་སྟོན་པའི་ཚུལ་དུ་བཞུགས་པ་བྲི་བར་བགྱིའོ། །གཡས་ཕྱོགས་སུ་འཕགས་པ་རྡོ་རྗེ་ཁྲོ་བོ་རད་པ་དཀར་པོ་འཚལ་བ། རྒྱན་ཐམས་ཅད་དང་། མེ་ཏོག་ཕྲེང་བ་
<pb id="41.304b"/>
དང་། ཟླ་གམ་དང་། སེ་མོ་དོས་བརྒྱན་པ། རྡོ་རྗེ་གསོར་ཞིང་མཆིས་པ་བྲི་བར་བགྱིའོ། །གཡོན་ཕྱོགས་སུ་ནི་གནོད་སྦྱིན་མོ་ཆེན་མོ་དཔེ་མེད་མ་འདམ་བུ་མདའ་རྒྱུའི་མདོག་ལྟར་དཀར་ཤམ་དུ་མཆིས་ལ། རད་པ་དཀར་པོ་འཚལ་བ། རྒྱན་ཐམས་
ཅད་ཀྱིས་བརྒྱན་པ། སུག་པ་ན་པད་མ་ཐོགས་ཤིང་ཡང་དག་པར་དབུགས་འབྱིན་པའི་ཚུལ་དུ་མཆིས་པ་བྲི་བར་བགྱིའོ། །དེ་ནས་རིག་སྔགས་འཆང་གཙང་མ་བསྙེན་ཏེ་གནས་པ། འཕགས་པའི་ཡན་ལག་བརྒྱད་པ་ལ་གནས་པ། རད་པ་དཀར་
པོ་འཚལ་བ། གྲོགས་དང་ལྡན་པ། ནས་ཆན་འོ་མ་དང་སྦྱར་བ་འཚལ་བས་སྔར་བསྙེན་པ་བགྱི་ལ། ཚེས་བརྒྱད་ཀྱི་་་གདུགས་ལ་དེ་བཞིན་གཤེགས་པའི་སྐུ་གདུང་དང་བཅས་པའི་གནས་གཙང་མར་དང་པོར་ཁོ་ནར་དེ་བཞིན་གཤེགས་པ་དང་། 
ལག་ན་རྡོ་རྗེ་ལ་མེ་ཏོག་དང་། བདུག་སྤོས་དང་། སྤོས་དག་གསོལ་བར་བགྱི་ཞིང་། ཕྱོགས་བཞིར་ཡང་འོ་ཐུག་དང་། ཞོ་དང་། འབྲས་ཆན་དང་། རོ་སྣ་ཚོགས་དང་ལྡན་པ་དང་། ཚོན་སྣ་ཚོགས་ཀྱི་གཏོར་མ་དག་གཏོར་ལ། མེ་ཏོག་དང་། བདུག་སྤོས་དང་། 
སྤོས་དང་། མར་མེ་སྣ་ཚོགས་དག་གིས་མཆོད་པ་བགྱིས་ནས་དུས་གསུམ་དུ་སྣ་མའི་མེ་ཏོག་བརྒྱ་རྩ་བརྒྱད་ཕྲག་གསུམ་ལ་བཟླས་བརྗོད་བརྒྱ་རྩ་བརྒྱད་ཕྲག་གསུམ་བགྱི་ཞིང་། རེ་རེ་ནས་གནོད་སྦྱིན་མོ་ཆེན་མོ་དཔེ་མེད་མའི་གཟུགས་
དེ་ལ་བསྣུན་པར་བགྱིའོ། །དེ་ནས་ཟླ་བ་ཉའི་ཚེས་བཅོ་ལྔའི་གདུགས་ལ་ཡང་ཆོ་ག་འདི་ཉིད་དང་། གཞན་ཡང་ཅི་འབྱོར་པ་དག་དང་། བདུག་སྤོས་དང་། ག་པུར་དང་། པོག་དཀར་པོ་དང་། ཙན་དན་དང་། ཤིང་མུས་དག་ཀྱང་དབུལ། འབྲུ་མར་དྲི་
བདའ་བའི་ཞུགས་མར་ཁ་གཉིས་ཀྱང་དབུལ་བར་བགྱིའོ། །དེ་ནས་བདག་དེར་རང་གི་གཟུགས་ཀྱིས་གནས་པར་བགྱི་ཞིང་དམ་པ་ཅི་འཚལ་བ་ཡང་སྩལ་བར་བགྱི་སྟེ། ཏིང་ངེ་འཛིན་ཐོབ་པ་དང་། ནམ་མཁའ་ལ་མཆི་བ་དང་། ལུས་མི་
སྣང་བར་བགྱི་བ་དང་། རྒྱལ་སྲིད་དང་། སྟོབས་ཀྱི་འཁོར་ལོས་སྒྱུར་བ་ཉིད་དང་། རིག་སྔགས་འཆང་ཉིད་དང་། གཏེར་ལྟ་འཚལ་བ་དང་། ནོར་སྒྱུར་འཚལ་བ་དང་། ཕ་རོལ་གྱི་སེམས་འཚལ་བ་དང་། ཚེ་རིང་བ་དང་། དམ་པ་ཅི་འཚལ་བ་ཡང་
<pb id="41.305a"/>
སྩལ་བར་བགྱི་ལགས་སོ། །དེས་ཀྱང་སེམས་ཅན་ཐམས་ཅད་ལ་བྱམས་པའི་སེམས་དང་། ང་རྒྱལ་དང་། ཁྲོ་བ་དང་། ཕྲག་དོག་དང་། སེར་སྣ་ཡོངས་སུ་སྤངས་པའི་སེམས་སུ་བགྱིའོ། །མཆོད་རྟེན་དང་། ཆོས་དང་། དགེ་འདུན་གྱི་
ནོར་འཕྲོག་པ་ཡོངས་སུ་སྤང་བ་དང་། དེ་བཞིན་གཤེགས་པ་རྣམས་ལ་དད་པ་མི་ཕྱེད་པར་བགྱིའོ། །བཅོམ་ལྡན་འདས་གལ་ཏེ་མཚམས་མ་མཆིས་པ་བགྱིད་པ་ཞིག་གིས་ཀྱང་ལན་གསུམ་བསྒྲུབས་ཏེ་བདག་གིས་མ་སྩལ་བར་གྱུར་ན་བཅོམ་ལྡན་
འདས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་མ་གྱུར་ཅིག །གལ་ཏེ་སངས་རྒྱས་ལ་མ་དད་པར་གྱུར་པ་དང་། ཡིད་གཉིས་སུ་གྱུར་པ་གང་ལགས་པ་དང་། སྡིག་པ་མི་དགེ་བའི་ཆོས་བགྱིས་ནས་
འགྱོད་པར་མི་བགྱིད་པ་དང་། ཉོན་མོངས་པ་དང་། ཉེ་བའི་ཉོན་མོངས་པའི་སེམས་དང་ལྡན་པ་གང་ལགས་པ་དེ་དག་ལ་ཡང་བདག་མཐོང་བ་སྩལ་བར་བགྱི་ཞིང་ཐོབ་པར་ཡང་བགྱི་ལགས་སོ། །དེ་ནས་བཅོམ་ལྡན་འདས་ཀྱིས་
གནོད་སྦྱིན་མོ་ཆེན་མོ་དཔེ་མེད་མ་ལ་ལེགས་སོ་ཞེས་བྱ་བ་བྱིན་ཏེ། སྲིང་མོ་ལེགས་སོ་ལེགས་སོ། །སྲིང་མོ་ཁྱོད་ཀྱིས་སེམས་ཅན་ཐམས་ཅད་ཀྱི་དོན་དུ་སྡིག་པ་ཀུན་ཏུ་སྤྱོད་པའི་སེམས་ཅན་རྣམས་ལ་གསང་སྔགས་ཀྱི་གཞི་འདི་ལྟ་བུ་འདི་
དག་སྨྲས་ཤིང་དམ་བཅའ་བ་ཡང་བྱས་པ་ནི་ཡང་ཁྱོད་ལེགས་སོ། །ཁྱོད་སྙིང་རྗེ་ཆེན་པོ་འདི་ལྟ་བུ་འདིས་སེམས་ཅན་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་རབ་ཏུ་དགོད་ནུས་པར་འགྱུར་གྱིས་ཁྱོད་ཀྱིས་དེ་བཞིན་དུ་གྱིས་
ཤིག །དེ་ནས་ལྷ་མོ་ཆེན་མོ་དུང་ཅན་མས་བཅོམ་ལྡན་འདས་ལ་མེ་ཏོག་སྣ་ཚོགས་དང་། སྤོས་སྣ་ཚོགས་དག་གིས་མཆོད་པ་བྱས་ཏེ་བསྐོར་བ་བྱས་ནས། བཅོམ་ལྡན་འདས་ཀྱི་ཞབས་གཉིས་ལ་གཏུགས་ཏེ། བཅོམ་ལྡན་འདས་ལ་
འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གིས་ཀྱང་དེ་བཞིན་གཤེགས་པའི་བྱིན་གྱིས་བརླབས་ཀྱིས་དེ་བཞིན་གཤེགས་པའི་བསྟན་པ་ཡུན་རིང་དུ་གནས་པར་བགྱི་བ་དང་། ཆོས་སྨྲ་བ་དེ་དག་ཀྱང་བསྲུང་བའི་སླད་དུ་དམ་བཅའ་
<pb id="41.305b"/>
བར་བགྱི་ཞིང་རེ་བ་ཐམས་ཅད་ཡོངས་སུ་རྫོགས་པར་བགྱིད་པའི་གསང་སྔགས་གཞི་རྣམས་སྩལ་བར་བགྱི་ལགས་ཀྱིས། དེའི་སླད་དུ་བཅོམ་ལྡན་འདས་ཀྱིས་བདག་ལ་རྗེས་སུ་གནང་བར་མཛད་དུ་གསོལ། ན་མཿསརྦ་ཏ་ཐཱ་ག་ཏཱ་ནཱི། ཏདྱ་ཐཱ། 
ༀ་ཤང་ཁི་ནི་དེ་བ། ཨཱ་གཙྪ་ཨཱ་གཙྪ་ཏིཥྛ་དྷི་ནེ། དྷ་ན་ཛ་ཡེ། བྲི་བྲི། བྲི་ཏ་ཀ་རི། དྷྲི་དྷྲི། དྷྲི་ཏ་ཀ་རི། ན་བ་བི་བི་དྷ། བ་ཤ་བསྟ་དྷ་དྷ་རི་ནི་ཡུ་ཡུ། ཨ་ཡུཥྤ་ལ་ནི། ཏ་ཐཱ་ག་ཏཱ་ནཱིཾ། སྨྲ་ར་བོ་དྷི་་ཙིཏ་ཏཾ། མཱ་བི་ལམ་བ། དེ་ཧི་མེ་བ་རན། ཤཾ་ཁི་ནི་སྭཱ་ཧཱ། བཅོམ་
ལྡན་འདས་གསང་སྔགས་གཞི་འདི་དག་ལུས་ལ་གནས་པར་བགྱིས་ན། དེའི་སྙན་པ་འཕེལ་བར་འགྱུར་ཞིང་། གཟི་བརྗིད་འཕེལ་བ་དང་། ལོངས་སྤྱོད་འཕེལ་བ་དང་། དབང་ཕྱུག་འཕེལ་བ་དང་། ཚེ་རིང་བ་དང་། དགྲ་རྣམས་དབང་དུ་བགྱི་བ་ཡང་འཕེལ་
བར་འགྱུར་ལགས་སོ། །ས་ཕྱོགས་གཙང་མའམ་ལྷའི་གནས་སུ་ཅི་འབྱོར་པའི་གཏོར་མ་ཕྱོགས་བཞིར་སྩལ་ལ། དེ་བཞིན་གཤེགས་པ་ལ་བདུག་སྤོས་དང་། པོག་དཀར་པོ་དག་གིས་མཆོད་པ་རྒྱ་ཆེར་བགྱི་ཞིང་ཞུགས་མར་དག་ཀྱང་ཕུལ་ལ། 
དགུང་ཉི་ཤུ་རྩ་གཅིག་ཏུ་བྱམས་པ་ལ་གནས་པ་དང་། ངེས་པར་གནས་ཤིང་བཟླས་བརྗོད་ལན་བརྒྱ་རྩ་བརྒྱད་བགྱིས་ན། དམ་པའི་ཆོས་སྤོང་བ་མ་གཏོགས་པ་རྣམས་ཀྱི་བསམས་པ་ཐམས་ཅད་ཡོངས་སུ་རྫོགས་པར་བགྱི་ལགས་སོ། །དེ་ནས་
བཅོམ་ལྡན་འདས་དང་ཇི་ལྟར་ལྷགས་པའི་འཁོར་དེ་དག་གིས་ལྷ་མོ་ཆེན་མོ་དུང་ཅན་མ་ལ་ལེགས་སོ་ཞེས་བྱ་བ་བྱིན་ཏེ། སྲིང་མོ་ལེགས་སོ་ལེགས་སོ། །ཡོན་ཏན་མང་པོ་དང་ལྡན་པའི་དམ་བཅའ་བ་འདི་ནི་ལེགས་པར་སྨྲས་སོ། །སྲིང་
མོ་ཁྱོད་ཀྱིས་མ་འོངས་པའི་དུས་ན་དེ་བཞིན་དུ་གྱིས་ཤིག །དེ་ནས་ལྷ་མོ་ཆེན་མོ་འཇིགས་བྱེད་མས་བཅོམ་ལྡན་འདས་ལ་གསེར་གྱི་མེ་ཏོག་དག་གིས་མཆོད་པ་བྱས་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་གཏུགས་ཏེ། བཅོམ་ལྡན་
འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གིས་ཀྱང་ཆོས་སྨྲ་བ་དེ་དག་དང་། ཆོས་ཉན་པ་དེ་དག་དང་། ཡི་གེར་འདྲི་བ་དེ་དག་དང་། འཛིན་པ་དང་། ཀློག་པ་དང་། མཆོད་པ་བགྱིད་པ་དེ་དག་གི་དོན་དུ་རེ་བ་ཐམས་ཅད་ཡོངསུ་
<pb id="41.306a"/>
རྫོགས་པར་བགྱིད་པ། དབྱིག་དང་། ནོར་བུ་དང་། མུ་ཏིག་དང་། ལོངས་སྤྱོད་དང་། དབང་ཕྱུག་དང་། རྒྱལ་སྲིད་དང་། ཚེ་རིང་བར་བགྱིད་པ། དགྲ་ཐམས་ཅད་དབང་དུ་བགྱིད་པའི་གསང་སྔགས་གཞི་རྣམས་སྩལ་བར་བགྱི་སྟེ། 
རྒྱལ་པོའམ། རྒྱལ་པོའི་བཙུན་མོའམ། དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་གང་ལ་ལ་ཞིག་འཛིན་ཏམ། ཀློག་གམ། བསྙེན་བཀུར་བགྱིད་དམ། ཡི་གེར་འདྲི་འམ། ཡི་གེར་འདྲིར་སྩོལ་ཏམ། མཆོག་ཏུ་གུས་པས་ཇི་
སྐད་གསུངས་པའི་སྒྲུབ་པ་ལ་སྒྲུབ་པར་བགྱིད་ན། བཅོམ་ལྡན་འདས་བདག་གིས་དེ་བསྲུང་བར་བྱ། ཡོངས་སུ་བསྐྱང་བར་བགྱི་ཞིང་དམ་པ་ཅི་འཚལ་བ་ཡང་སྩལ་བར་བགྱི་སྟེ། ལོངས་སྤྱོད་དང་། དབང་ཕྱུག་དག་གིས་མི་འབྲེལ་བར་བགྱི། ཐབ་
མོ་དང་། འགྱེད་པ་དང་། ཁྲག་ཁྲུག་དང་། འཁྲུག་གློང་དག་ལས་རྒྱལ་བར་བགྱི། ཚེ་ཕུན་སུམ་ཚོགས་པ་ཉེ་བར་བསྒྲུབ་པར་བགྱི། དེའི་ཡུལ་དང་གྲོང་ཁྱེར་དག་ཀྱང་ཡོངས་སུ་བསྐྱང་བར་བགྱི་ལགས་ཀྱིས། དེའི་སླད་དུ་བཅོམ་ལྡན་འདས་
ཀྱིས་བདག་ལ་རྗེས་སུ་གནང་བར་མཛད་དུ་གསོལ། ན་མཿསརྦ་ཏ་ཐཱ་ག་ཏཱ་ནཱན། ཏདྱ་ཐཱ་ༀ། ཤང་ཁིནི་དེ་བི། ཨཱ་གཙྪ་ཨཱ་གཙྪ། ཏི་ཥྛ་དྷིནེ། དེ་ན་ཛ་ཡེ། བྲི་བྲི། བྲིང་དྷ་ཀ་རི། ནཱ་ནཱ་བ་བི་བི་དྷ། བ་ཥ་བསྟ་དྷ་དྷ་རི་ནི། ཡུ་ཡུ་ཨཱམ་
ཨཱ་གཙྪ་ལ་ལེ། ཏ་ཐཱ་ག་ཧ་ན། སྨ་ར་བོདྷི་ཙིང་ཏ་ན། མ་བི་ལམ་བ། དེ་ཧི་མེབ་ར་ན། ཤང་ཀི་ནི་སྭཱ་ཧཱ། བཅོམ་ལྡན་འདས་བདག་གིས་སེམས་ཅན་ཐམས་ཅད་ཀྱི་དོན་དུ་དེ་བཞིན་གཤེགས་པས་བྱིན་གྱིས་བརླབས་ཤིང་དེ་བཞིན་གཤེགས་
པས་རྗེས་སུ་གནང་བའི་གསང་སྔགས་གཞི་འདི་དག་སྨྲས་ལགས་ཏེ། དེ་བཞིན་གཤེགས་པའི་སྤྱན་སྔར་མེ་ཏོག་དང་། བདུག་སྤོས་དང་། སྤོས་དང་། མར་མེ་དག་གིས་མཆོད་པ་བགྱིས་ལ། ཕྱོགས་བཞིར་ཡང་འོ་ཐུག་དང་། རོ་སྣ་ཚོགས་དང་
ལྡན་པའི་གཏོར་མ་དག་སྩལ་ཏེ། ཅི་དང་ཅི་འཚལ་བ་ཡིད་ལ་བགྱིས་ཤིང་བཟླས་བརྗོད་ལན་བརྒྱ་རྩ་བརྒྱད་ཀྱིས་མཆོད་པ་བགྱིས་ན། རེ་བ་དེ་དང་དེ་དག་ཐམས་ཅད་ཡོངས་སུ་རྫོགས་པར་བགྱིས་ལགས་སོ། །གང་ལ་ལ་བདག་རང་གིས་
<pb id="41.306b"/>
གཟུགས་མཐོང་བར་འཚལ་བ་དེས་ཚེས་བརྒྱད་ཀྱི་གདུགས་ལ་རས་དཀར་པོ་སར་པ་ཁ་ཚར་མ་བཀུམ་པ་སྐྲ་མ་མཆིས་པ་ལ་རི་མོ་མཁན་གཙང་མ་འཕགས་པའི་ཡན་ལག་བརྒྱད་ཡོངས་སུ་བཟུང་བའི་ཚོན་རྩི་སྤྱིན་དང་མ་འབགས་པ་སྣོད་
སར་པའི་ནང་དུ་སྩལ་བས། དབུས་སུ་དེ་བཞིན་གཤེགས་པའི་སྐུ་གཟུགས་ཆོས་སྟོན་པའི་ཚུལ་དུ་བཞུགས་པ་བྲི་བར་བགྱིའོ། །གཡས་ཕྱོགས་སུ་འཕགས་པ་སྤྱན་རས་གཟིགས་དབང་ཕྱུག་ཆོས་ཀྱི་འབེལ་བའི་གཏམ་སྟོན་པ་བྲི་བར་བགྱིའོ། །གཡོན་
ཕྱོགས་སུ་ནི་ལྷ་མོ་ཆེན་མོ་འཇིགས་བྱེད་མ་འདམ་བུ་མདའ་རྒྱུའི་མདོག་ལྟར་དཀར་ཤམ་དུ་མཆིས་ལ། རད་པ་དཀར་པོ་འཚལ་བ། རྒྱན་ཐམས་ཅད་ཀྱིས་བརྒྱན་པ། རིལ་བ་དང་། བགྲང་ཕྲེང་ཐོགས་ཤིང་ཡང་དག་པར་དབུགས་འབྱིན་པའི་ཚུལ་དུ་མཆིས་
པ་བྲི་བར་བགྱིའོ། །དེ་ནས་རིག་སྔགས་འཆང་གཙང་མས་སྔར་བསྙེན་པ་བགྱི་ལ་ཚེས་བརྒྱད་ནས་་ཚེས་བཅོ་ལྔའི་བར་དུ་མཆོད་རྟེན་སྐུ་གདུང་དང་བཅས་པའི་གནས་སུ་མེ་ཏོག་དང་། བདུག་སྤོས་དང་། སྤོས་དང་། མེ་ཏོག་ཕྲེང་དག་གིས་མཆོད་པ་བགྱི་ཞིང་། ཕྱོགས་
བཞིར་ཡང་འོ་ཐུག་དང་། ཞོ་དང་། འབྲས་ཆན་གྱི་གཏོར་མ་དག་གཏོར་ལ། མེ་ཏོག་དང་། བདུག་སྤོས་དང་། མར་མེ་སྣ་ཚོགས་དག་གིས་མཆོད་པ་རྒྱ་ཆེར་བགྱི་ཞིང་ལྷ་བཤོས་དཀར་པོ་དག་ཀྱང་ཕུལ་ལ། གཏོར་མ་རོ་སྣ་ཚོགས་དང་ལྡན་པ་དང་། གཞན་ཡང་
ཅི་འབྱོར་པ་དག་སྩལ་ནས་སེམས་ཅན་ཐམས་ཅད་ལ་བྱམས་པའི་སེམས་དང་། སྙིང་རྗེའི་སེམས་ཀྱིས་སྣ་མའི་མེ་ཏོག་བརྒྱ་རྩ་བརྒྱད་ལ་བཟླས་བརྗོད་ལན་བརྒྱ་རྩ་བརྒྱད་བགྱི་ཞིང་རེ་རེ་ནས་ལྷ་མོ་ཆེན་མོ་འཇིགས་བྱེད་མའི་གཟུགས་དེ་ལ་འཕང་བར་བགྱིའོ། །
དེ་ནས་བདག་དེར་རང་གི་གཟུགས་ཀྱིས་གནས་པར་བགྱི། དམ་པ་ཅི་འཚལ་བ་ཡང་སྩལ་བར་བགྱི་སྟེ། རྒྱལ་སྲིད་ཀྱི་དབང་ཕྱུག་དང་། ནམ་མཁའ་ལ་མཆི་བ་དང་། གཏེར་ལྟ་འཚལ་བ་དང་། ནོར་སྒྱུར་འཚལ་བ་དང་། རིག་སྔགས་འཆང་ཉིད་དང་། 
དུས་མ་ལགས་པར་འགུམ་པ་བཟློག་པ་དང་། བྲོ་ནད་ཐམས་ཅད་རབ་ཏུ་ཞི་བར་བགྱི་བ་དང་། ཕ་རོལ་གྱི་དམག་ཚོགས་རབ་ཏུ་གཞོམ་པ་དང་། སེམས་ཅན་ཐམས་ཅད་ལ་བྱམས་པ་སྐྱེ་བ་དང་། གཞན་ཡང་ཅི་འཚལ་བའི་ལས་དག་ཀྱང་བགྱི་ལགས་སོ། 
<pb id="41.307a"/>
།བཅོམ་ལྡན་འདས་གལ་ཏེ་དམ་པའི་ཆོས་སྤོང་བ་དང་། སངས་རྒྱས་དང་།ཆོས་དང་། དགེ་འདུན་དག་ལ་ཐེ་ཙོམ་དུ་གྱུར་པ་གང་ལགས་པ་མ་གཏོགས་པར་མཚམས་མ་མཆིས་པ་ལྔ་བགྱིད་པ་ཞིག་ལགས་ན་ཡང་བདག་གིས་རེ་བ་ཐམས་
ཅད་ཡོངས་སུ་རྫོགས་པར་མ་བགྱིས་པར་གྱུར་ན། བཅོམ་ལྡན་འདས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་་་པར་འཚང་རྒྱ་བར་མ་གྱུར་ཅིག །བཅོམ་ལྡན་འདས་ཀྱིས་བཀའ་སྩལ་པ། སྲིང་མོ་ལེགས་སོ་ལེགས་སོ། །
སྲིང་མོ་ཁྱོད་སེམས་ཅན་ཐམས་ཅད་ཀྱི་དོན་དང་། ཕན་པ་དང་བདེ་བའི་ཕྱིར་ཞུགས་ཤིང་། ཆོས་ཀྱི་རྣམ་གྲངས་འདི་ཡང་ཡུན་རིང་དུ་གནས་པར་བྱ་བའི་ཕྱིར་ཞུགས་པ་ནི་ཡང་ཁྱོད་ལེགས་སོ། །སྲིང་མོ་དེའི་ཕྱིར་ཁྱོད་ཀྱིས་རྟག་ཏུ་དམ་བཅས་པ་འདི་
དྲན་པར་གྱིས་ཤིག །དེ་ནས་དེའི་ཚེ་ས་ཆེན་པོ་འདི་རབ་ཏུ་གཡོས་ཤིང་ལྷའི་མེ་ཏོག་གི་ཆར་དག་ཀྱང་མངོན་པར་རབ་ཏུ་བབ་པ་དང་། ཐམས་ཅད་དང་ལྡན་པའི་འཁོར་དེ་དག་གིས་ཀྱང་ལེགས་སོ་ཞེས་བྱ་བ་བྱིན་ཏེ། སྲིང་མོ་ལེགས་སོ་ལེགས་སོ། །
ཁྱོད་ཀྱིས་སེམས་ཅན་ཐམས་ཅད་ཀྱི་རེ་བ་ཐམས་ཅད་ཡོངས་སུ་རྫོགས་པར་འགྱུར་བའི་དམ་བཅའ་བ་འདི་ནི་ལེགས་པར་སྨྲས་སོ། །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་
ཕྱུག་གིས་འདི་སྐད་ཅེས་གསོལ་ཏོ། །བཅོམ་ལྡན་འདས་ཅི་རིགས་ཀྱི་བུའམ། རིགས་ཀྱི་བུ་མོ་དེ་ཆོས་ཀྱི་རྣམ་གྲངས་འདི་ཡི་གེར་འདྲི་བ་དང་། ཡི་གེར་འདྲིར་སྩོལ་བ་དང་། ཀློག་པ་དང་། མཆོད་པ་དང་། ཡང་དག་པར་སྟོན་པ་དང་། འདོན་པ་དང་། མཆིད་ཏོན་
དུ་བགྱིད་པ་དེས་བསོད་ནམས་འཐོབ་པར་འགྱུར་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། འཕགས་པ་སྤྱན་རས་གཟིགས་དབང་ཕྱུག་དེའི་ཕྱིར་དེ་ཁྱོད་ཉིད་ལ་དྲི་ཡིས་ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཤིག །སྤྱན་
རས་གཟིགས་དབང་ཕྱུག་གིས་གསོལ་པ། བཅོམ་ལྡན་འདས་དེ་བཞིན་གཤེགས་པ་ལ་ནི་མ་གཟིགས་པའམ། མ་གསན་པའམ། མ་དགོངས་པ་དང་། རྣམ་པར་མི་མཁྱེན་པ་མི་མངའ་བས་བཅོམ་ལྡན་འདས་ཉིད་ཀྱིས་བཀའ་སྩལ་དུ་
<pb id="41.307b"/>
གསོལ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཆོས་ཀྱི་རྣམ་གྲངས་འདི་ཡི་གེར་འདྲི་བ་དང་། ཡི་གེར་འདྲིར་འཇུག་པ་དང་། ཀློག་པ་དང་། མཆོད་པ་དང་། ཡང་དག་པར་སྟོན་པ་དང་། འདོན་པ་དང་། ཁ་དོན་དུ་བྱེད་པ་ལས་བསོད་ནམས་
འཐོབ་པར་འགྱུར་བ་གང་ཡིན་པ་དེ་ནི་དཔེས་བརྗོད་པར་ཡང་མི་ནུས་སོ། །དེ་ཅིའི་ཕྱིར་ཞེ་ན། གོས་དང་། རྒྱན་དང་། དབྱིག་དང་། གསེར་དང་། ནོར་བུ་དང་། མུ་ཏིག་དག་གིས་སེམས་་་ཅན་ཐམས་ཅད་ཀྱི་བསམ་པ་ཇི་ལྟ་བ་བཞིན་དུ་ཡོངས་སུ་རྫོགས་
པར་བྱས་ཏེ་རྩེར་བཅུག་ཀྱང་སེམས་ཅན་དེ་དག་སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་དག་ལས་ཡོངས་སུ་ཐར་བར་མི་འགྱུར་བ་ཉིད་ཡིན་ཞིང་། 
ལོ་འབུམ་དུ་འདོད་པའི་ཡོན་ཏན་ལྔ་པོ་དག་གིས་རྩེར་བཅུག་ཀྱང་སེམས་ཅན་དེ་དག་སེམས་ཅན་དམྱལ་བ་དང་། དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་དང་། ཡི་དགས་ཀྱི་ཡུལ་དག་ལས་ཡོངས་སུ་ཐར་བར་མི་འགྱུར་བ་ཉིད་དེ། 
སེམས་ཅན་རྣམས་ཀྱི་ཕྱིར་ཆོས་ཀྱི་རྣམ་གྲངས་འདི་ཉན་ཅིང་མཆོད་པ་བྱེད་པ་དང་། ཡང་དག་པར་བསྟན་ཏེ། དེའི་དོན་ཀྱང་མཉན་ཅིང་ནན་ཏན་གྱིས་སྒྲུབ་པར་བྱེད་པ་ནི་སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་
དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་དག་དང་། སེམས་ཅན་དམྱལ་བ་དང་། དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་ཐམས་ཅད་ལས་ཡོངས་སུ་ཐར་བ་ཁོ་ནར་འགྱུར་བས་དེའི་ཕྱིར། དེ་བཞིན་གཤེགས་པས་
འདིའི་བསོད་ནམས་ཀྱི་ཚད་ཀྱི་དཔེ་མི་མཛད་དོ། །རིགས་ཀྱི་བུ་གང་གིས་ཆོས་ཀྱི་རྣམ་གྲངས་འདི་དང་། ཆོས་སྨྲ་བ་དང་། འཛིན་པ་དང་། ཀློག་པ་དང་། ཡི་གེར་འདྲི་བ་དང་། མཆོད་པ་བྱེད་པ་དེ་དག་གི་ཕྱིར། དབྱིག་ཡུངས་འབྲུ་ཙམ་ཡོངས་སུ་
གཏོང་བར་བྱེད་དམ། མེ་ཏོག་གཅིག་གམ། འབྲས་བུ་གཅིག་གམ། བ་དན་ནམ། རོལ་མོའི་སྒྲའམ། སྤོས་སམ། གོས་སམ། རྒྱན་གཅིག་ཙམ་ཞིག་ཡོངས་སུ་གཏོང་བར་བྱེད་དམ། ཡི་གེར་འདྲི་བའམ། ཡི་གེར་འདྲིར་འཇུག་གམ། 
<pb id="41.308a"/>
འཆང་ངམ། ཀློག་གམ། མཆོད་པ་བྱེད་དམ། ཡང་དག་པར་སྟོན་ཏམ། བསྙེན་བཀུར་བྱེད་དམ། གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་སྟོན་པར་བྱེད་པ་གང་ཡིན་པ་དང་། གང་གིས་དེ་བཞིན་གཤེགས་པ་འཁོར་དང་
བཅས་པ་མངོན་སུམ་དུ་བཞུགས་པ་ལ་ལོ་འབུམ་དུ་མེ་ཏོག་དང་། བདུག་སྤོས་དང་། སྤོས་དང་། མེ་ཏོག་ཕྲེང་དང་། བྱུག་པ་དང་། གདུགས་དང་། རྒྱལ་མཚན་དང་། བ་དན་དག་གིས་མཆོད་པས། མཆོད་པར་བྱེད། རྗེད་པར་བྱེད་ཅིང་། བདེ་བའི་ཡོ་བྱད་ཐམས་
ཅད་ཀྱིས་བསྙེན་བཀུར་བྱེད་པ་དང་། གཙུག་ལག་ཁང་དང་། འཆག་ས་དང་། སྐྱེད་མོས་ཚལ་དག་བྱེད་དུ་བཅུག་གམ། དེ་བཞིན་གཤེགས་པའི་ཕྱིར་རིན་པོ་ཆེ་སྣ་བདུན་གྱི་མཆོད་རྟེན་འཕང་དུ་དཔག་ཚད་ཕྱེད་པ་བརྒྱ་འམ་སྟོང་བྱེད་དུ་བཅུག་སྟེ། 
དེ་དག་ལ་ལོ་འབུམ་དུ་མཆོད་པ་དག་གིས་མཆོད་པར་བྱེད་པ་བས། གང་ཆོས་ཀྱི་རྣམ་གྲངས་འདི་ཡི་གེར་འདྲི་བ་དང་། ཡི་གེར་འདྲིར་འཇུག་པ་དང་། འཆང་བ་དང་། ཀློག་པ་དང་། འདོན་པ་དང་། མཆོད་པ་བྱེད་པ་དང་། ཡང་དག་པར་སྟོན་པ་དེ་ནི་དེ་བས་
ཆེས་བསོད་ནམས་མངོན་པར་འདུ་བྱ་བ་ཆེས་མང་དུ་སྐྱེ་བར་འགྱུར་གྱི། དེ་བཞིན་གཤེགས་པ་ལ་མངོན་སུམ་དུ་མཆོད་པ་བྱེད་པ་དེ་ནི་དེ་ལྟ་མ་ཡིན་ལ། སེམས་ཅན་ཐམས་ཅད་ལ་སྦྱིན་པ་བྱིན་ཞིང་འདོད་པའི་ཡོན་ཏན་ལྔ་པོ་དག་གིས་རྩེར་ཅུག་
པ་ཡང་དེ་ལྟ་མ་ཡིན་ནོ། །དེ་ལྟ་བས་ན་རིགས་ཀྱི་བུ་དང་། རིགས་ཀྱི་བུ་མོ་དང་། རྒྱལ་པོ་དང་། རྒྱལ་བུ་དང་། བློན་པོ་ཆེན་པོ་དང་། བློན་པོ་དེ་དག་གིས་རྟག་པར་རྒྱུན་དུ་ཆོས་ཀྱི་རྣམ་གྲངས་འདི་མཆོད་པར་བྱའོ། །གང་ཆོས་ཀྱི་རྣམ་གྲངས་འདི་
སྒྲོགས་པར་བྱེད་པ་དང་། རྗོད་པར་བྱེད་པ་དང་། དོན་ཀྱང་ཉེ་བར་སྒྲུབ་པར་བྱེད་པའི་དགེ་བའི་བཤེས་གཉེན་དེ་དག་ལ་ཡང་དེ་བཞིན་གཤེགས་པ་ཉིད་དུ་འདུ་ཤེས་བསྐྱེད་པར་བྱ་ཞིང་། དེ་དག་གིས་བསྙེན་བཀུར་བྱས་ཏེ་ཆོས་ཀྱི་རྣམ་གྲངས་འདི་
མཉན་པར་བྱ། གཟུང་བར་བྱ།བཅང་བར་བྱ། བཀླག་པར་བྱ། ཡིད་ལ་བྱ་ཞིང་འདི་ལྟར་སེམས་བསྐྱེད་པར་ཡང་བྱ་སྟེ། བདག་ཅག་དོན་མེད་པ་ལ་དོན་དུ་འདུ་ཤེས་པ་དང་། མི་རྟག་པ་ལ་རྟག་པར་འདུ་ཤེས་པ་དང་། སྡུག་བསྔལ་བ་ལ་བདེ་བར་འདུ་ཤེས་
<pb id="41.308b"/>
ཤིང་། ལམ་མ་ཡིན་པར་ཞུགས་པ་ལ། ལམ་ཉེ་བར་སྟོན་པ་གང་ཡིན་པ་དང་། བདག་ཅག་སེམས་ཅན་དམྱལ་བ་དང་། དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་ལས་ཡོངས་སུ་ཐར་བར་བྱ་བའི་ཕྱིར། དེ་བཞིན་གཤེགས་པའི་མཛད་པ་བྱེད་པ་གང་
ཡིན་པ་དེ་ནི་བདག་གིས་རྙེད་པ་ལེགས་པར་རྙེད་དོ། །སྙམ་དུ་སེམས་བསྐྱེད་པར་ཡང་བྱའོ། །སྤྱན་རས་གཟིགས་དབང་ཕྱུག་གིས་གསོལ་པ། བཅོམ་ལྡན་འདས་ཆོས་ཀྱི་རྣམ་གྲངས་འདི་ནི་སེམས་ཅན་ཐམས་ཅད་ལ་དེ་བཞིན་གཤེགས་པའི་
མཛད་པ་མཛད་པ་ཆེན་པོས་ཡང་དག་པར་བཤད་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཆོས་ཀྱི་རྣམ་གྲངས་འདི་ནི་ཕྱི་མའི་དུས་ཕྱི་མའི་ཚེ་ན། ལྷོ་ཕྱོགས་ཀྱི་རྒྱུད་ན་སྤྱོད་པར་འགྱུར་ཏེ། དེར་ཡང་དགེ་སློང་དང་། 
དགེ་སློང་མ་དང་། དགེ་བསྙེན་དང་། དགེ་བསྙེན་མ་དང་། རྒྱལ་པོ་དང་། རྒྱལ་བུ་དང་། བློན་པོ་ཆེན་པོ་དང་། བློན་པོ་སྣོད་དུ་གྱུར་པ་མཆོད་པ་བྱེད་པ། འཛིན་པར་བྱེད་པ། ཀློག་པར་བྱེད་པ་དག་འབྱུང་བར་འགྱུར་ཞིང་། དད་པར་འགྱུར། ཡིད་ཆེས་
པར་འགྱུར་རོ། །གལ་ཏེ་བྱང་དང་། ཤར་དང་། ནུབ་ཕྱོགས་ཀྱི་རྒྱུད་དག་ན་སྤྱོད་པར་འགྱུར་ན། ཡང་དེ་ན་གང་དག་ཉན་པར་མི་བྱེད་པ་དང་། དད་པར་མི་བྱེད་པ་དང་། ཡིད་ཆེས་པར་མི་བྱེད་པ་དང་། མཆོད་པར་མི་བྱེད་པ་དང་། བརྩོན་འགྲུས་ཞན་པ་
དང་། བརྗེད་ངས་པ་དང་། བུ་སྨད་དང་།། བྲན་མོ་དང་། ལོངས་སྤྱོད་དང་། དབང་ཕྱུག་དང་། བཞད་གད་དང་། འཇོ་སྒེག་དང་། བྲོ་དང་། གར་དང་། གླུ་སྣ་ཚོགས་ཀྱིས་རྣམ་པར་གཡེངས་ཤིང་། ཕྲག་དོག་དང་། སེར་སྣའི་དྲན་པས་ཉན་པར་མི་བྱེད། ཡིད་ཆེས་པར་མི་བྱེད་པའི་
སེམས་ཅན་དེ་དག་ནི་བདུད་ཀྱི་ལས་ལ་མངོན་པར་བརྩོན་པ་ཡིན་ཏེ། དེ་དག་ནི་སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་དག་དང་། སེམས་
ཅན་དམྱལ་བ་དང་། དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་དང་། ཡི་དགས་ཀྱི་ཡུལ་རྣམས་ལས་ཡོངས་སུ་མི་ཐར་བ་ཁོ་ནར་འགྱུར་རོ། །དེ་ལྟ་བས་ན་རིགས་ཀྱི་བུ་དང་། རིགས་ཀྱི་བུ་མོ་བདག་ཉིད་ངན་སོང་ཐམས་ཅད་ལས་
<pb id="41.309a"/>
ཡོངས་སུ་ཐར་བར་འདོད་པ་དེ་དག་གིས་བསྙེན་་་བཀུར་བྱས་ཏེ། ཆོས་ཀྱི་རྣམ་གྲངས་འདི་མཆོད་པར་བྱ་ཞིང་། གཞན་དག་ལ་ཡང་ཡང་དག་པར་བསྟན་པར་བྱ། ཡིད་ལ་ཡང་གཟུང་བར་བྱའོ། །ཁྲག་ཁྲུག་དང་། འཁྲུག་ཀློང་དང་། རྨི་ལམ་
ངན་པ་དང་། ལྟས་ངན་པ་དག་དང་། དུས་མ་ཡིན་པར་འཆི་བ་དང་། གནག་ནད་དང་། ཕྱུགས་ནད་དང་། མི་ནད་དག་དང་། ནད་དང་། འཇིགས་པ་དང་། གནོད་པ་སྣ་ཚོགས་དག་ལ་ཡང་ཆོས་ཀྱི་རྣམ་གྲངས་འདི་མཆོད་པ་བྱས་ཏེ། བཀླག་པར་
བྱའོ། །རྒྱལ་མཚན་བཙུགས་ལ་མེ་ཏོག་དང་། བདུག་སྤོས་དང་། སྤོས་དང་། རོལ་མོའི་སྒྲ་སྣ་ཚོགས་དག་གིས་མཆོད་ཅིང་ཕྱོགས་བཞིར་གཏོར་མ་གཏོར་ལ་མེ་ཏོག་་་དང་། བདུག་སྤོས་དང་། སྤོས་དག་གིས་ཕྱག་བྱས་ཏེ་འཇུག་པར་
བྱས་ན། དེར་ཡམས་ཀྱི་ནད་དང་། གནོད་པ་དང་། འགོ་བའི་ནད་ཐམས་ཅད་ཀྱང་རབ་ཏུ་ཞི་བར་འགྱུར་རོ། །དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །སྔོན་གྱི་སྲིད་པར་འདྲེན་པས་གང་གསུང་
ཤིང་། །སེམས་ཅན་ཐམས་ཅད་རྗེས་སུ་གཟུང་བའི་ཕྱིར། །ད་ལྟར་ངས་ཀྱང་ཁྱོད་ལ་བཤད་པ་ཡི། །ཏིང་འཛིན་འདི་ནི་ཟུང་ཤིག་ཀུན་དགའ་བོ། །སངས་རྒྱས་ཆོས་དང་དགེ་འདུན་དཀོན་མཆོག་ལ། །གང་གིས་ཁམས་གསུམ་སྦྱིན་པར་
བྱིན་པ་བས། །མདོ་སྡེ་འདི་ལ་མཆོད་པ་བྱས་ན་ནི། །སྦྱིན་པས་དེ་ཡི་དཔེར་ཡང་མི་ཕོད་དོ། །གང་གིས་སངས་རྒྱས་ལ་ནི་དད་བྱས་ཏེ། །ཚད་མེད་གཙུག་ལག་ཁང་དག་བརྩིགས་པ་བས། །གང་ཞིག་མདོ་འདི་འཛིན་པ་གང་ཡིན་པ། །
དེ་ནི་དེ་བས་བསོད་ནམས་མང་པོར་འགྱུར། །གང་ཞིག་མེ་ཏོག་གཅིག་ཙམ་འཐོར་བྱེད་ཅིང་། །གོས་དང་ཕྲེང་བ་བྱུག་པ་དེ་བཞིན་ཏེ། །ཏིང་འཛིན་འདི་ལ་བསྙེན་བཀུར་བྱེད་གྱུར་ན། །བསོད་ནམས་ཚོགས་ཆར་སྔ་མ་དེ་མི་འགྱུར། །
གང་གིས་མདོ་སྡེ་འདི་ལ་མཆོད་པའི་ཕྱིར། །་ཀཱར་ཥཱ་པ་ཎའི་སྦྱིན་པ་སྦྱིན་བྱེད་ཅིང་། །བྱང་ཆུབ་ཕྱིར་ནི་བྱམས་པའི་སེམས་བསྐྱེད་ན། །དེ་ནི་དེ་བས་བསོད་ནམས་མང་པོ་འཐོབ། །བྱང་ཆུབ་སེམས་དཔའ་གང་གིས་སེམས་ཅན་
<pb id="41.309b"/>
ལ། །ཏིང་འཛིན་འདི་བཤད་ལུང་ཕོག་དེ་བཞིན་དུ། །བླ་མེད་བྱང་ཆུབ་ཕྱིར་ནི་བཀོད་གྱུར་ན། །དེ་ཡི་བསོད་ནམས་དཔེར་ཡང་མི་བཟོད་འགྱུར། །དེ་ལྟས་ཕན་ཡོན་འདི་དག་ཐོས་ནས་ཀྱང་། །སེམས་ཅན་ཀུན་ལ་དེ་བཞིན་བྱམས་བྱས་ཏེ། །མདོ་འདི་གཟུང་
ཞིང་ཡི་གེར་བྲི་བར་བྱ། །བཀླག་པར་བྱ་ཞིང་དེ་བཞིན་བཤད་པར་བྱ། །རྒ་དང་དེ་བཞིན་ན་འཆིས་གནོད་གྱུར་ཅིང་། །སྡུག་བསྔལ་རབ་དྲག་བརྒྱ་ཡིས་ཡོངས་གདུངས་ལ། །སེམས་དམྱལ་ཡི་དགས་རྣམས་སུ་སྐྱེ་བ་ན། །ཕྱི་མའི་དུས་ན་འགྱོད་
པར་གྱུར་ཏ་རེ། །འཆི་བའི་དུས་ན་ཡིད་སྐྲག་འཇིགས་གྱུར་ལ། །ཡང་དང་ཡང་དུ་སྡམ་པ་འདོན་བྱེད་ཅིང་། །བདག་གི་དཔུང་གཉེན་སྐྱབས་སུ་སུ་འགྱུར་ཞེས། །བྱིས་པའི་བློ་ཅན་ཕན་ཚུན་རྟོག་ག་རེ། །གང་ཕྱིར་དེ་བཞིན་གཤེགས་པ་མ་
མཆོད་ཅིང་། །སངས་རྒྱས་ཆོས་དང་དགེ་འདུན་ནོར་འཕྲོགས་པ། །མི་བཟད་གཤིན་རྗེའི་འཇིག་རྟེན་ཁྲིད་འགྱུར་ཞིང་། །ཕྱིན་ཆད་རྟག་ཏུ་སྐྱབས་འགྱུར་འགའ་ཡང་མེད། །བུ་སྨད་ཡོད་མིན་ཉེ་དུ་རྩ་ལག་མེད། །ཡུལ་འཁོར་ཡོད་མིན་
བཞད་གད་འཇོ་སྒེག་མེད། །ནོར་དང་འབྲུ་དང་དེ་བཞིན་གོས་དང་རྒྱན། །ཀུན་སྤངས་སྡུག་བསྔལ་ཡང་དང་ཡང་མི་ཟད། །ཏིང་འཛིན་འདི་ལ་དད་པར་མ་བྱས་པས། །དེ་འདྲའི་སྡུག་བསྔལ་མི་ཟད་མྱོང་འགྱུར་བས། །སྡུག་བསྔལ་འདི་དང་
ཕན་ཡོན་དེ་ཐོས་ན། །བྱིས་པའི་བློ་ཡང་སུ་ཞིག་དང་མི་སྐྱེད། །དེ་ཕྱིར་རྟག་ཏུ་དགེ་སློང་ཕོ་མོ་དང་། །དགེ་བསྙེན་རྣམས་དང་རྒྱལ་པོས་ཁོར་ཟུག་དང་། །མདོ་སྡེ་འདི་ནི་རྟག་ཏུ་གཟུང་བྱ་ཞིང་། །འཛིན་པ་ལ་ཡང་རྟག་ཏུ་བསྙེན་བཀུར་བྱ། །
དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གིས་ཆོས་ཀྱི་རྣམ་གྲངས་འདི་གཟུང་ལགས་ཏེ། སྟོན་པའི་འདུ་ཤེས་ཀྱིས་བཅང་བར་བགྱི་ཞིང་། སེམས་ཅན་ཐམས་
ཅད་ལ་ཡང་དག་པར་བསྟན་པར་བགྱི་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་གལ་ཏེ་ཁྱོད་ཀྱིས་ངས་ཆོས་གང་བསྟན་པ་མཉན་ཏེ། ཀུན་བཟུང་བ་དེ་དག་ཐམས་ཅད་འཆང་བར་མི་བྱེད། ཀློག་པར་མི་བྱེད། 
<pb id="41.310a"/>
རྒྱས་པར་མི་བྱེད་ཀྱང་། དེས་ནི་ཁྱོད་ཀྱིས་ང་ལ་ཉེས་པ་བྱས་པར་མི་འགྱུར་ཞིང་། གུས་པར་མ་མཉན་པར་ཡང་མི་འགྱུར་ལ། ཉན་ཐོས་ཉིད་མ་ཡིན་པར་ཡང་མི་འགྱུར་གྱི། ཆོས་ཀྱི་རྣམ་གྲངས་འདི་འཆང་བར་མི་བྱེད། ཀློག་པར་མི་བྱེད། 
མཆོད་པར་མི་བྱེད། ཡང་དག་པར་སྟོན་པར་མི་བྱེད། ཡིད་ལ་མི་བྱེད་ན་ནི། དེས་ན་ཁྱོད་ཀྱིས་ང་ལ་ཉེས་པ་བྱས་པར་འགྱུར་ཞིང་། གུས་པར་མ་མཉན་པར་ཡང་འགྱུར་ལ། ཉན་ཐོས་ཉིད་ཡིན་པར་ཡང་མི་འགྱུར་རོ། །ཀུན་དགའ་བོ་དེ་ལྟ་བས་ན་ཁྱོད་ཀྱིས་
ཕུ་དུད་བྱས་ཏེ། ཆོས་ཀྱི་རྣམ་གྲངས་འདི་བཅང་བར་བྱའོ། །འདི་ནི་ཕྱི་མའི་དུས་ཕྱི་མའི་ཚེ་ན། སེམས་ཅན་ཐམས་ཅད་ལ་དེ་བཞིན་གཤེགས་པའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱིས། དེ་བཞིན་གཤེགས་པའི་མཛད་པ་བྱེད་པར་
འགྱུར་རོ། །བཅོམ་ལྡན་འདས་ཀྱིས་ཆོས་ཀྱི་རྣམ་གྲངས་འདི་བཤད་པ་ན། སྲོག་ཆགས་དྲུག་ཁྲི་ལེན་པ་མེད་པར་ཟག་པ་རྣམས་ལས། སེམས་རྣམ་པར་གྲོལ་ལོ། །བྱང་ཆུབ་སེམས་དཔའ་བདུན་བརྒྱས་ནི། ཏིང་ངེ་འཛིན་ཐོབ་པར་གྱུར་ཏོ། །
ལྔ་བརྒྱས་ནི་སངས་རྒྱས་ཀྱི་ཞིང་ཐ་དད་པར་སྐྱེ་བར་ལུང་བསྟན་པ་ཐོབ་པར་གྱུར་ཏོ། །སྲོག་ཆགས་དགུ་ཁྲི་ནི། ཉོན་མོངས་པ་ཐམས་ཅད་ལས་རྣམ་པར་གྲོལ་ཏེ། མི་ཁོམ་པ་དང་། ངན་སོང་དང་། ངན་འགྲོ་ཐམས་ཅད་སྤངས་སོ། །དེ་ནས་བཅོམ་ལྡན་
འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གིས་ཡང་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཀྱི་རྣམ་གྲངས་འདི་ནི། སླད་མའི་དུས་སླད་མའི་ཚེ་ན། རིགས་ཀྱི་བུ་དང་། རིགས་
ཀྱི་བུ་མོ་ཉན་པར་བགྱིད་པ་དང་། འཛིན་པར་བགྱིད་པ་དང་། རི་མོར་བགྱིད་པ་དང་། མཆོད་པར་བགྱིད་པ་དེ་དག་དང་། ཡི་གེར་འདྲི་བར་བགྱིད་པ་དེ་དག་ལ། དེ་བཞིན་གཤེགས་པའི་མཛད་པ་བགྱིད་པར་འགྱུར་ཏེ། དེ་དག་ཀྱང་ཇི་ལྟ་བུ་འཚལ་བའི་སངས་
རྒྱས་ཀྱི་ཞིང་ཐ་དད་པ་དག་ཏུ་ལུང་བསྟན་པ་ལགས་སོ། །སླད་མའི་དུས་སླད་མའི་ཚེ་ན། སེམས་ཅན་གང་བཞད་གད་དང་། འཇོ་སྒེག་དང་། གར་དང་། བྲོ་དང་། གླུ་དང་། རོལ་མོའི་སྒྲ་དག་ལ་སྣ་ཚོགས་སུ་གཡེང་བ། འདོད་ཆགས་དང་། ཞེ་
<pb id="41.310b"/>
སྡང་དང་། གཏི་མུག་གི་མུན་པ་ཆེ་བ། རྩེད་མོ་ལ་དགའ་བར་འདུ་ཤེས་པ། མི་རྟག་པ་ལ། རྟག་པར་འདུ་ཤེས་པ། ཕྲག་དོག་དང་། སེར་སྣས་ཡོངས་སུ་ཟིན་ཅིང་། མཆོད་པར་མི་བགྱིད། རི་མོར་མི་བགྱིད། དད་པར་མི་བགྱིད། གློ་བ་ཆེས་
པར་མི་བགྱིད། འཆང་བར་མི་བགྱིད། ཀློག་པར་མི་བགྱིད། ཉན་པར་མི་བགྱིད། ནན་ཏན་གྱིས་སྒྲུབ་པར་མི་བགྱིད་པ་དེ་དག་ནི་ངལ་བ་འདི་ཡིད་བྱུང་བར་བགྱིས་ཤིང་། སྔོན་གྱི་ལས་ཀྱི་འབྲས་བུ་དེ་ཡོངས་སུ་བས་པར་བགྱིས་ནས། སྡུག་བསྔལ་
བ་དང་། ཡིད་མི་བདེ་བ་སྣ་ཚོགས་དང་། སེམས་ཅན་དམྱལ་བའི་སྡུག་བསྔལ་དག་ཉམས་སུ་མྱོང་བར་འགྱུར་ཞིང་། དེར་ཡང་བསྐལ་པ་བྱེ་བ་བརྒྱ་ཕྲག་དུ་མར་སྡུག་བསྔལ་ཉམས་སུ་མྱོང་ནས། ཡང་སླར་སེམས་ཅན་དམྱལ་བ་དང་། དུད་འགྲོའི་སྐྱེ་
གནས་དང་། གཤིན་རྗེའི་འཇིག་རྟེན་རྣམས་སུ་སྐྱེ་བར་འགྱུར་ལགས་ཏེ། མི་དགེ་བའི་བཤེས་གཉེན་གྱི་དབང་གིས། ཡུན་རིང་པོར་རྗེས་སུ་འགྱོད་པར་འགྱུར་ལགས་སོ། །དེ་ལྟ་ལགས་པས་ན་ལུས་དང་། ངག་དང་། ཡིད་ལེགས་པར་བསྡམ་
པར་བགྱི་ཞིང་། སངས་རྒྱས་དང་། ཆོས་དང་། དགེ་འདུན་དག་ལ་ཡང་དད་པ་མི་ཕྱེད་པར་བགྱི། སེམས་ཅན་ཐམས་ཅད་ལ་ཡང་བྱམས་པའི་སེམས་དང་། ཕྲག་དོག་དང་། སེར་སྣ་དང་། འཆལ་པའི་ཚུལ་ཁྲིམས་ཡོངས་སུ་སྤངས་པའི་སེམས་
དང་། ཁྲོ་བ་ཡོངས་སུ་སྤངས་པའི་སེམས་སུ་བགྱི་ལགས་སོ། །དེ་ནས་ཇི་ལྟར་ལྷགས་པའི་འཁོར་དེ་དག་གིས་རང་རང་གི་བསོད་ནམས་མངོན་པར་འདུ་བྱ་བ་དག་གིས། དེ་བཞིན་གཤེགས་པ་ལ་ལྷའི་མེ་ཏོག་དང་། བདུག་སྤོས་དང་། 
སྤོས་དང་། མེ་ཏོག་ཕྲེང་དང་། བྱུག་པ་དང་། ན་བཟའ་དང་། རྒྱན་དག་དང་། ཨ་ལ་ལ་ཞེས་ཅ་ཅོ་དང་། ག་ཞའི་སྒྲ་དག་དང་། ལྷའི་སིལ་སྙན་དང་། ཕེག་རྡོབ་པ་དང་། གླུ་དབྱངས་དག་གིས་མཆོད་པ་བྱས་ནས། ལེགས་སོ་ཞེས་བྱ་བ་གསོལ་ཏེ། 
བཅོམ་ལྡན་འདས་ལེགས་སོ་ལེགས་སོ། །སེམས་ཅན་ཐམས་ཅད་ཀྱི་དོན་དང་། དེ་བཞིན་གཤེགས་པའི་བསྟན་པ་ཡུན་རིང་དུ་གནས་པར་བགྱི་བའི་སླད་དུ། ཆོས་ཀྱི་རྣམ་གྲངས་ཆེན་པོ་འདི་ཤིན་ཏུ་ལེགས་པར་བཀའ་སྩལ་ལགས་སོ། 
<pb id="41.311a"/>
།དེ་ནས་བཅོམ་ལྡན་འདས་ལ། ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས། འདི་ཇི་ལྟར་གཟུང་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། ཀུན་
དགའ་བོ་དེའི་ཕྱིར། ཁྱོད་ཀྱིས་ཆོས་ཀྱི་རྣམ་གྲངས་འདི། དེ་བཞིན་གཤེགས་པ་ཐམས་ཅད་ཀྱིས་རྗེས་སུ་གནང་བ་དང་། བྱང་ཆུབ་སེམས་དཔའི་ས་གནོན་པ་ཞེས་བྱ་བར་ཡང་ཟུང་ཤིག །རྫུ་འཕྲུལ་གྱི་རྣམ་པར་འཕྲུལ་པ་འདུས་པ་ཆེན་པོ་ཞེས་བྱ་བར་
ཡང་ཟུང་ཤིག །དེ་བཞིན་གཤེགས་པ་ཐམས་ཅད་ཀྱིས་བྱིན་གྱི་རླབས་སེམས་ཅན་ལ་གཟིགས་ཤིང་། སངས་རྒྱས་ཀྱི་ཞིང་གི་བཀོད་པ་ཀུན་ཏུ་སྟོན་པ་ཞེས་བྱ་བར་ཡང་ཟུང་ཤིག །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། འཕགས་
པ་སྤྱན་རས་གཟིགས་དབང་ཕྱུག་དང་། འཇམ་དཔལ་དང་། ལག་ན་རྡོ་རྗེ་ལ་སོགས་པ། བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཐམས་ཅད་དང་། ཉན་ཐོས་ཆེན་པོ་དེ་དག་ཐམས་ཅད་དང་། བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དེ་དག་
ཐམས་ཅད་དང་། རྒྱལ་པོ་ཆེན་པོ་བཞི་དང་། གནོད་སྦྱིན་ཆེན་མོ་དཔེ་མེད་མ་དང་། དྲི་མེད་འོད་དང་། འོད་ཅན་མ་དང་། འཇིགས་བྱེད་མ་དང་། དཔལ་ལྡན་མ་དང་། དུང་ཅན་མ་དང་། འཕྲོག་མ་ལ་སོགས་པ་དེ་དག་དང་། ལྷ་དང་། ཀླུ་དང་། གནོད་སྦྱིན་
དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དེ་དག་ཐམས་ཅད་དང་། ཐམས་ཅད་དང་ལྡན་པའི་འཁོར་ཇི་ལྟར་ལྷགས་པ་དེ་དག་དང་། དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མའི་
འཁོར་རྣམས་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་དེ་བཞིན་གཤེགས་པ་ཐམས་ཅད་ཀྱིས་བྱིན་གྱི་རླབས་སེམས་ཅན་ལ་གཟིགས་ཤིང་སངས་རྒྱས་ཀྱི་ཞིང་གི་བཀོད་པ་ཀུན་ཏུ་སྟོན་
པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།<tr/><pr/>རྒྱ་གར་གྱི་མཁན་པོ་ཛི་ན་མི་ཏྲ་དང་།སུ་རེན་དྲ་བོ་དྷི་དང་། ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེས་ཞུས་ཏེ་གཏན་ལ་ཕབ་པ། བན་དེ་ཀླུའི་རྒྱལ་མཚན་གྱིས་བསྒྱུར་ཅིང་ཞུས་ཏེ་གཏན་ལ་ཕབ་པ།། 
