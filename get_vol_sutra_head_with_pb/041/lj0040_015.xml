<pb id="41.192b"/>
བསྔལ་ཐམས་ཅད་ལས་རབ་ཏུ་ཐར་པར་མཛད་པ་པོར་ནི་གྱུར། མྱ་ངན་ལས་འདས་པའི་བདེ་བ་ལ་འཇོག་པ་པོར་ནི་གྱུར། དེ་བཞིན་གཤེགས་པའི་སྙིང་པོ། དེ་བཞིན་གཤེགས་པའི་ཆོས་ཀྱི་རྒྱལ་པོའི་ཁྲི་ཆེན་པོ་
ལ་ནི་བཞུགས། རྣམ་པར་གྲོལ་བའི་ཐབས་ནི་བརྙེས། ཐམས་ཅད་མཁྱེན་པ་ཉིད་ཀྱི་གྲོང་ཁྱེར་དུ་ནི་ཞུགས། སངས་རྒྱས་ཐམས་ཅད་དང་ཡང་དག་པར་ནི་འདྲེས། ཆོས་ཀྱི་དབྱིངས་ཐུགས་སུ་ཆུད་པ་ལས་
དབྱེར་མེད་པར་ནི་གྱུར་ཏོ། །དགེ་སློང་དག་དེ་བཞིན་གཤེགས་པ་ངས་འདིར་ཐོག་མ་མེད་པའི་སྐྱེ་བ་དང་། རྒ་བ་དང་། འཆི་བའི་སྡུག་བསྔལ་མཐར་ཕྱུང་ངོ་ཞེས་ཞག་བདུན་པ་དང་པོ་ལ་བྱང་ཆུབ་ཀྱི་སྙིང་པོ་དེ་ཉིད་ན་
བཞུགས་སོ།།  །།འཕགས་པ་རྒྱ་ཆེར་རོལ་པ་ཞེས་བྱ་བ་ཐེག་པ་ཆེན་པོའི་མདོ། <bampo n="40.15" zh="46.411"/>བམ་པོ་བཅྭ་ལྔ་པ། དགེ་སློང་དག་བྱང་ཆུབ་སེམས་དཔས་ཐམས་ཅད་མཁྱེན་པ་ཉིད་ཐོག་མ་ཐག་
ཏུ་དེ་ནས་སྐད་ཅིག་དེ་ཉིད་ལ་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ཀྱི་སེམས་ཅན་ཐམས་ཅད་སྐད་ཅིག་དེ་དང་། ཐང་ཅིག་དེ་དང་། ཡུད་ཙམ་དེ་ལ་མཆོག་ཏུ་བདེ་བ་དང་ལྡན་པར་གྱུར་ཏོ། །འཇིག་རྟེན་གྱི་
ཁམས་ཐམས་ཅད་ཀྱང་སྣང་བ་ཆེན་པོས་སྣང་བར་བྱས་ནས། འཇིག་རྟེན་གྱི་བར་སྡིག་པ་སྡིག་པས་ཁྱབ་པ་མུན་ནག་ཅེས་བྱ་བ་སྔ་མ་བཞིན་ནོ། །ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་རྣམ་པ་དྲུག་
ཏུ་གཡོས། རབ་ཏུ་གཡོས། ཀུན་ཏུ་རབ་ཏུ་གཡོས་སོ། །ལྡེག །རབ་ཏུ་ལྡེག །ཀུན་ཏུ་རབ་ཏུ་ལྡེག་གོ། །འགུལ། རབ་ཏུ་འགུལ། ཀུན་ཏུ་རབ་ཏུ་འགུལ་ཏོ། །འཁྲུགས། རབ་ཏུ་འཁྲུགས། 
ཀུན་ཏུ་རབ་ཏུ་འཁྲུགས་སོ། །ཆེམ་ཆེམ། རབ་ཏུ་ཆེམ་ཆེམ། ཀུན་ཏུ་རབ་ཏུ་ཆེམ་ཆེམ་མོ། །འུར་འུར། རབ་ཏུ་འུར་འུར། ཀུན་ཏུ་རབ་ཏུ་འུར་འུར་རོ། །སངས་རྒྱས་ཐམས་ཅད་ཀྱིས་ཀྱང་དེ་བཞིན་གཤེགས་པ་
<pb id="41.193a"/>
མངོན་པར་རྫོགས་པར་སངས་རྒྱས་པ་ལ་ལེགས་སོ་ཞེས་བྱ་བ་བྱིན་ཏེ། ཆོས་ཀྱི་དགབ་པ་དག་ཀྱང་སྐུར་རོ། །ཆོས་ཀྱི་དགབ་པ་དེ་དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིར་རིན་པོ་ཆེའི་
གདུགས་གཅིག་གིས་ཁེབས་པར་གྱུར་ཏེ། རིན་པོ་ཆེའི་གདུགས་དེ་ལས་ཀྱང་རྣམ་པ་འདི་ལྟ་བུའི་འོད་ཟེར་གྱི་དྲ་བ་བྱུང་སྟེ། དེ་དག་གིས་ཕྱོགས་བཅུའི་འཇིག་རྟེན་གྱི་ཁམས་གྲངས་མེད་དཔག་ཏུ་མེད་པ་དག་སྣང་བར་བྱས་ནས་
ཕྱོགས་བཅུའི་བྱང་ཆུབ་སེམས་དཔའ་རྣམས་དང་། ལྷའི་བུ་རྣམས་ཀྱང་ཀུན་དགའ་བའི་སྒྲ་རྗོད་པར་གྱུར་ཏེ། སེམས་ཅན་མཁས་པའི་པད་མ་ཡེ་ཤེས་ཀྱི་མཚོ་ལས་བྱུང་བ། འཇིག་རྟེན་གྱི་ཆོས་རྣམས་ཀྱིས་མ་གོས་
པ་བྱུང་ངོ་། །ཐུགས་རྗེ་ཆེན་པོའི་སྤྲིན་ཡང་དག་པར་འཕགས་ཏེ། ཆོས་ཀྱི་དབྱིངས་ཀྱི་གནས་ཁྱབ་པར་མཛད་ནས། འདུལ་བའི་སྐྱེ་བོའི་སྨན་གྱི་ཆོས་ཀྱི་ཆར། དགེ་བའི་རྩ་བའི་ས་བོན་ཐམས་ཅད་ཀྱི་མྱུ་གུ་སྐྱེད་པ། དད་པའི་
མྱུ་གུ་རྣམས་རྣམ་པར་འཕེལ་བར་བྱེད་པ། རྣམ་པར་གྲོལ་བའི་འབྲས་བུ་རྣམས་འབྱིན་པར་བྱེད་པའི་ཆར་འབེབས་པར་འགྱུར་རོ་ཞེས་འཛེར་ཏོ། །དེ་ལ་འདི་སྐད་ཅེས་བྱ་སྟེ། སྐྱེས་བུ་སེང་གེ་དེ་ཡིས་དཔུང་བཅས་བདུད་བཏུལ་ཏེ། །
སྟོན་པས་བསམ་གཏན་བདེ་བ་མངོན་དུ་མཛད་ནས་ནི། །གང་ཚེ་སྟོབས་བཅུས་རིག་པ་གསུམ་པོ་བརྙེས་གྱུར་ཚེ། །ཕྱོགས་བཅུའི་སངས་རྒྱས་ཞིང་མང་བྱེ་བ་གཡོས་པར་གྱུར། །ཆོས་འདོད་བྱང་ཆུབ་སེམས་དཔའ་
གང་དག་ཡོངས་ལྷགས་པ། །ཞབས་ལ་གཏུགས་ཏེ་འདི་སྐད་ཚིག་སྨྲས་མ་མཉེལ་དམ། །བདག་ཅག་མངོན་སུམ་ཅི་འདྲ་ཤིན་དུ་འཇིགས་དཔུང་དེ། །ཤེས་རབ་བསོད་ནམས་སྟོབས་དང་བརྩོན་འགྲུས་སྟོབས་ཀྱིས་བཅོམ། །
ཁྲག་ཁྲིག་ཞིང་ནས་སངས་རྒྱས་རྣམས་ཀྱིས་གདུགས་རྣམས་སྐུར། །དེས་པ་སྐྱེས་བུ་ཆེན་པོ་བདུད་ཀྱི་སྡེ་རྣམས་བཏུལ། །ཁྱེད་ཀྱིས་གནས་མཆོག་མཆི་མེད་མྱ་ངན་མེད་པ་བརྙེས། །སྲིད་པ་གསུམ་དུ་དམ་ཆོས་
<pb id="41.193b"/>
ཆར་པ་མྱུར་དུ་ཕོབ། །ཕྱོགས་བཅུའི་སེམས་ཅན་སྙིང་པོ་རྣམས་ཀྱིས་ཕྱག་བརྐྱང་སྟེ། །ཀ་ལ་པིང་ཀའི་སྒྲ་ཡི་གསུང་དུ་བརྗོད་པ་ནི། །བདག་ཅག་ཇི་ལྟར་བྱང་ཆུབ་ཐོབ་ལྟར་ཁྱོད་སངས་རྒྱས། །དཔེར་ན་མར་དང་མར་གྱི་སྙིང་
ཀུ་མཚུངས་འདྲ་བཞིན། །དགེ་སློང་དག་དེ་ནས་འདོད་པ་ན་སྤྱོད་པའི་ལྷའི་བུ་མོ་དག་གིས་དེ་བཞིན་གཤེགས་པ་བྱང་ཆུབ་ཀྱི་སྙིང་པོ་ལ་བཞུགས་པ་མངོན་པར་ཤེས་པ་བརྙེས་པ་དང་། བརྣག་པ་ཡོངས་སུ་རྫོགས་པ་དང་། གཡུལ་
ལས་རྣམ་པར་རྒྱལ་བ་དང་། བདུད་ཕྱིར་རྒོལ་བ་ཕམ་པར་མཛད་པ་དང་། གདུགས་དང་། རྒྱལ་མཚན་དང་། བ་དན་བསྒྲེང་བ་དང་། དཔའ་བ་དང་། རྒྱལ་བ་འཕགས་པ་དང་། སྐྱེས་བུ་དང་། སྐྱེས་བུ་ཆེན་པོ་དང་། 
སྨན་པའི་མཆོག་དང་། ཟུག་རྔུ་འབྱིན་པ་ཆེན་པོ་དང་། སེང་གེ་ལྟར་མི་བསྙེངས་ཤིང་སྤུ་ཟིང་ཞེས་བྱེད་པ་མི་མངའ་བ་དང་། གླང་པོ་ལྟར་ཐུགས་ཤིན་དུ་དུལ་བ་དང་། དྲི་མ་གསུམ་སྤངས་པས་དྲི་མ་མི་མངའ་བ་དང་། 
རིག་པ་གསུམ་བརྙེས་པས་མཁྱེན་པ་པོ་དང་། ཆུ་བོ་བཞི་ལས་བརྒལ་བས་ཕ་རོལ་ཏུ་བྱོན་པ་དང་། རིན་པོ་ཆེའི་གདུགས་གཅིག་འཛིན་པས་རྒྱལ་རིགས་སུ་གྱུར་པ་དང་། སྡིག་པའི་ཆོས་སྤངས་པས་འཇིག་རྟེན་གསུམ་
གྱི་བྲམ་ཟེར་གྱུར་པ་དང་། མ་རིག་པའི་སྒོང་ངའི་སྦུབས་བཅོམ་པས་དགེ་སློང་དུ་གྱུར་པ་དང་། ཆགས་པ་ཐམས་ཅད་ལས་ཡང་དག་པར་འདས་པས་དགེ་སྦྱོང་དུ་གྱུར་པ་དང་། ཉོན་མོངས་པ་བསལ་བས་གཙང་
སྦྲ་ཅན་དུ་གྱུར་པ་དང་། རྒྱལ་མཚན་མ་བསྙལ་བས་དཔའ་བ་དང་། སྟོབས་བཅུ་མངའ་བའི་ཤིན་དུ་སྟོབས་དང་ལྡན་པ་དང་། རིན་པོ་ཆེའི་འབྱུང་གནས་ལྟར་ཆོས་རིན་པོ་ཆེ་ཐམས་ཅད་ཡོངས་སུ་རྫོགས་པར་རིག་ནས་བྱང་
ཆུབ་ཀྱི་སྙིང་པོ་ལོགས་སུ་ཕྱོགས་ཏེ་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །འདི་ནི་ཤིང་གི་རྒྱལ་དྲུང་དུ། །བདུད་སྡེ་མངོན་དུ་ཕམ་མཛད་ནས། །རི་རབ་ལྟ་བུར་མི་གཡོ་བཞུགས། །བསྙེངས་
<pb id="41.194a"/>
པ་མི་མངའ་འབྲོས་མི་མཛད། །འདིས་ནི་བསྐལ་པ་བྱེ་མང་དུ། །སྦྱིན་དང་དུལ་དང་སྡོམ་པ་ཡིས། །བྱང་ཆུབ་དམ་པ་ཡང་དག་བསྒྲུབས། །དེས་ན་འདིར་ནི་དོ་མོད་མཛེས། །བྱང་ཆུབ་དམ་པ་ཚོལ་བ་ན། །
འདི་ཡིས་བསྐལ་པ་བྱེ་མང་དུ། །ཚུལ་ཁྲིམས་བརྟུལ་ཞུགས་དཀའ་ཐུབ་ཀྱིས། །བརྒྱ་བྱིན་ཚངས་པ་ཟིལ་དུ་རླག །འདི་ཡིས་བསྐལ་པ་བྱེ་མང་དུ། །བཟོད་པའི་སྟོབས་ཀྱི་གོ་མནབས་ཏེ། །སྡུག་བསྔལ་རྣམས་ནི་
དང་དུ་བླངས། །དེས་ན་གསེར་མདོག་འོད་དང་ལྡན། །འདི་ཡིས་བསྐལ་པ་བྱེ་མང་དུ། །བརྩོན་འགྲུས་སྟོབས་དང་རྩལ་གྱིས་ནི། །གཞན་དག་ཕྱིར་བསྙིལ་མཛད་མཛད་དེ། །དེས་ན་བདུད་ཀྱི་སྡེ་ལས་རྒྱལ། །
འདི་ཡིས་བསྐལ་པ་བྱེ་མང་དུ། །བསམ་གཏན་མངོན་ཤེས་ཡེ་ཤེས་ཀྱིས། །ཐུབ་པའི་དབང་པོ་ཡང་དག་མཆོད། །དེས་ན་དོ་མོད་འདི་ལ་མཆོད། །འདི་ཡིས་བསྐལ་པ་བྱེ་མང་དུ། །ཤེས་རབ་དང་ནི་གསན་པ་བསགས། །
སེམས་ཅན་བྱེ་བ་ཕན་ཡང་བཏགས། །དེས་ན་བྱང་ཆུབ་མྱུར་དུ་བརྙེས། །འདི་ནི་ཕུང་པོའི་བདུད་ལས་རྒྱལ། །འཆི་བདག་ཉོན་མོངས་བདུད་ལས་རྒྱལ། །འདི་ནི་ལྷ་ཡི་བདུད་ལས་རྒྱལ། །དེས་འདི་མྱ་ངན་མི་
འདའོ། །འདི་ནི་ཤིན་དུ་ལྷ་ཡི་ལྷ། །ལྷ་རྣམས་ཀྱིས་ཀྱང་མཆོད་པའི་ཆ། །འཇིག་རྟེན་གསུམ་ན་མཆོད་པའི་འོས། །བསོད་ནམས་དོན་དུ་གཉེར་བའི་ཞིང་། །འཆི་མེད་འབྲས་བུ་སྦྱིན་མཛད་པ། །
འདི་ནི་སྦྱིན་གནས་དམ་པ་སྟེ། །འདི་ལ་སྦྱིན་པ་བཏང་ན་དེ། །བྱང་ཆུབ་དམ་པ་ཐོབ་བར་དུ། །བར་མ་དོར་ནི་ཆུད་མི་ཟ། །འདི་ཡིས་མཛོད་སྤུ་མཛེས་པ་ཡིས། །ཞིང་མང་བྱེ་བ་གསལ་བར་བགྱིད། །
ཉི་ཟླ་དག་ཀྱང་ཟིལ་དུ་རླག །སེམས་ཅན་རྣམས་ལ་སྣང་བར་གྱུར། །འདི་ཡིས་གཟུགས་ནི་གཟུགས་མཛེས་ཏེ། །གཟུགས་ཀྱི་དམ་པ་ལེགས་པའི་གཟུགས། །མཚན་མཆོག་མངའ་ཞིང་ཕན་པ་བཞེད། །
<pb id="41.194b"/>
འཇིག་རྟེན་གསུམ་ན་མཆོད་པའི་འོས། །འདི་སྤྱན་ཤིན་དུ་རྣམ་དག་སྟེ། །ཞིང་རྣམས་དང་ནི་སེམས་ཅན་ཚོགས། །སེམས་དང་ལྡན་དང་སེམས་མེད་པ། །མང་པོ་དག་ལ་རང་བྱུང་གཟིགས། །འདི་སྙན་ཤིན་དུ་རྣམ་དག་སྟེ། །
ལྷ་ཡི་དག་དང་མི་ཡི་དང་། །རྒྱལ་བ་རྣམས་ཀྱི་ཆོས་ཀྱི་དང་། །མཐའ་ཡས་པ་ཡི་སྒྲ་རྣམས་གསན། །འདི་ཡི་ལྗགས་ནི་ཡངས་པ་སྟེ། །ཀ་ལ་པིང་ཀ་འཇམ་པའི་དབྱངས། །འཆི་མེད་རབ་ཏུ་ཞིར་འགྲོ་བའི། །ཆོས་ནི་
འདི་ལས་བདག་ཅག་མཉན། །བདུད་ཀྱི་སྡེ་རྣམས་གཟིགས་གྱུར་ཀྱང་། །དེ་ཡི་ཐུགས་ནི་འཁྲུགས་མི་མངའ། །ལྷ་ཡི་ཚོགས་རྣམས་གཟིགས་གྱུར་ཀྱང་། །ཤིན་དུ་ཐུགས་གཞུངས་དགྱེས་མི་མངའ། །འདི་ཡིས་མཚོན་
དང་མདའ་རྣམས་ཀྱིས། །བདུད་ཀྱི་སྡེ་ལས་རྒྱལ་མ་ལགས། །བདེན་པ་བརྟུལ་ཞུགས་དཀའ་ཐུབ་ཀྱིས། །སྡང་བའི་གྱད་ལས་འདི་རྒྱལ་ལོ། །གདན་ལས་མ་བསྐྱོད་བཞིན་དུ་ནི། །དེ་ཡི་སྐུ་ལ་གནོད་མ་བྱུང་། །དེ་ཡི་
སྐབས་སུ་བྱམས་མི་མངའ། །ཞེ་སྡང་གྱུར་པའང་མ་ལགས་སོ། །གང་དག་ཁྱོད་ལས་ཆོས་ཐོས་ནས། །སྒྲུབ་པ་བགྱིད་པར་འཚལ་བ་ཡི། །ལྷ་དང་མི་རྣམས་དེ་དག་ནི། །རྙེད་པ་ལེགས་པར་རྙེད་པ་ལགས། །རྒྱལ་བ་
བསོད་ནམས་གཟི་མངའ་བ། །ཁྱོད་ལ་བསྟོད་པའི་བསོད་ནམས་ཀྱིས། །མི་ཡི་ཟླ་བ་ཁྱོད་འདྲ་བར། །ཀུན་ཀྱང་མྱུར་དུ་འགྱུར་བར་ཤོག །སྐྱེས་བུ་ཁྱུ་མཆོག་འདྲེན་པས་བྱང་ཆུབ་སངས་རྒྱས་ནས། །ཁྲག་ཁྲིག་ཞིང་
རྣམས་བསྐྱོད་ཅིང་བདུད་ཀྱང་ཕམ་མཛད་དེ། །ཚངས་པའི་དབྱངས་དང་ཀ་ལ་པིང་ཀའི་སྒྲ་སྐད་ཀྱིས། །འདྲེན་པས་ཐོག་མར་ཚིགས་སུ་བཅད་པ་འདི་གསུངས་སོ། །བསོད་ནམས་རྣམ་སྨིན་བདེ་སྟེ་སྡུག་བསྔལ་ཐམས་
ཅད་སེལ། །བསོད་ནམས་ལྡན་པའི་མི་ཡི་བསམ་པ་རྣམས་ཀྱང་འགྲུབ། །བདུད་བཅོམ་ནས་ནི་བྱང་ཆུབ་མྱུར་དུ་རེག་པར་འགྱུར། །མྱ་ངན་འདས་པ་ཞི་བ་བསིལ་བའི་དངོས་པོ་ཐོབ། །དེ་བས་བསོད་ནམས་བྱ་བས་ཆོག་པར་
<pb id="41.195a"/>
སུ་ཞིག་འཛིན། །བདུད་རྩི་ཆོས་མཉན་པས་ཀྱང་ཆོག་པར་སུ་ཞིག་འཛིན། །སྐྱེ་བོ་མེད་པའི་ནགས་གནས་ཆོག་པར་སུ་ཞིག་འཛིན། །སེམས་ཅན་དོན་བྱ་བས་ཀྱང་ཆོག་པར་སུ་ཞིག་འཛིན། །བྱང་ཆུབ་སེམས་
དཔས་ལག་པ་བརྐྱང་སྟེ་ཚིག་བརྗོད་པ། །མཆོད་པ་བྱས་ཀྱིས་རང་རང་དག་གི་ཞིང་དུ་དེང་། །ཀུན་གྱིས་དེ་བཞིན་གཤེགས་པའི་ཞབས་ལ་ཕྱག་འཚལ་ནས། །སྣ་ཚོགས་བཀོད་པས་རང་རང་དག་གི་ཞིང་དུ་དོང་། །དཔུང་
རྣམས་ཕན་ཚུན་ཆེན་པོ་བྱུང་བ་དེ་གཟིགས་ནས། །བདེ་བར་གཤེགས་པ་ཚུལ་དུ་ཤིས་པར་རྣམ་པར་རོལ། །དཔུང་བཅས་བདུད་ལས་རྒྱལ་ཏེ་བདུད་རྩི་རེག་ཤོག་ཅེས། །སེམས་ཅན་རྣམས་ཀྱིས་མཚུངས་མེད་
སེམས་ཀྱིས་བྱང་ཆུབ་སྨོན། །དགེ་སློང་དག་དེ་བཞིན་གཤེགས་པ་བྱང་ཆུབ་ཀྱི་ཤིང་དྲུང་ན་སེང་གེའི་གདན་ལ་བཞུགས་ཏེ་མངོན་པར་རྫོགས་པར་སངས་རྒྱས་ནས། སྐད་ཅིག་དེ་ལ་སངས་རྒྱས་ཀྱི་རྣམ་པར་རོལ་པ་
དཔག་ཏུ་མེད་པ་མཛད་དེ། དེ་དག་ནི་བསྐལ་པར་ཡང་བསྟན་པར་སླ་བ་མ་ཡིན་ནོ། །དེ་ལ་འདི་སྐད་ཅེས་བྱ་སྟེ། ས་ནི་ལག་མཐིལ་ལྟ་བུར་མཉམ་པར་གནས་པར་གྱུར། །འདབ་མ་བརྒྱ་པ་རྒྱས་པ་འོད་དང་ལྡན་པ་
བྱུང་། །ལྷ་རྣམས་བརྒྱ་སྟོང་བྱང་ཆུབ་སྙིང་པོར་རབ་ཏུ་འདུད། །སེང་གེ་སྒྲ་ཡི་མཚན་མ་དང་པོ་འདི་འདིར་མཐོང་། །སྟོང་གསུམ་ཤིང་བརྒྱ་དག་དང་རི་རྣམས་དུ་མ་དང་། རི་ཡི་རྒྱལ་པོ་ལྷུན་པོ་བྱང་ཆུབ་སྙིང་པོར་འདུད། །
སྟོབས་བཅུའི་གན་དུ་སོང་སྟེ་བརྒྱ་བྱིན་ཚངས་པ་འདུད། །འདི་ཡང་མི་ཡི་སེང་གེ་བྱང་ཆུབ་སྙིང་པོར་རོལ། །སྐུ་ལས་འོད་ཟེར་བརྒྱ་སྟོང་དག་ནི་རབ་བཀྱེ་སྟེ། །རྒྱལ་བའི་ཞིང་མཆོག་ཁྱབ་ནས་ངན་སོང་གསུམ་པོ་ཞི། །དེ་ནས་
སྐད་ཅིག་ཡུད་ཙམ་མི་ཁོམ་སྐམས་པར་གྱུར། །སེམས་ཅན་གང་ལའང་ཐ་བ་རྒྱགས་སྡང་གནོད་པ་མེད། །འདི་ཡང་མི་ཡི་སེང་གེ་གདན་ལ་བཞུགས་པའི་རོལ། །ཉི་ཟླ་ནོར་བུ་མེ་དང་གློག་དང་ལྷ་ཡི་འོད། །འོད་དང་ལྡན་པའི་
<pb id="41.195b"/>
རླབས་ཀྱིས་ཟིལ་མནན་ལམ་མེ་མིན། །འགྲོ་བ་གང་གིས་ཀྱང་ནི་སྟོན་པའི་གཙུག་མི་མཐོང་། །འདི་ཡང་མི་ཡི་སེང་གེ་གདན་ལ་བཞུགས་པའི་རོལ། །ཕྱག་གི་མཐིལ་གྱིས་རེག་ནས་ས་ཡང་རྣམ་དྲུག་གཡོས། །དེ་ཡི་བདུད་
ཀྱི་སྡེ་རྣམས་ཤིང་བལ་བཞིན་དུ་དཀྲུགས། །བདུད་ནི་མདའ་ཐོགས་ས་ལ་རི་མོ་གང་འདྲི་བ། །འདི་ཡང་མི་ཡི་སེང་གེ་གདན་ལ་རོལ་པ་ལགས། །མངོན་པར་རྫོགས་པར་བྱང་ཆུབ་པའི་ལེའུ་ཞེས་བྱ་བ་སྟེ་ཉི་ཤུ་རྩ་གཉིས་པའོ།།  
།།<head n="2" t="ཉི་ཤུ་རྩ་གསུམ་པ། མངོན་པར་བསྟོད་པའི་ལེའུ།" type="lewu" lv="40.23" zh="46.417"/>དེ་ནས་གནས་གཙང་མའི་རིས་ཀྱི་ལྷའི་བུ་རྣམས་ཀྱིས་བྱང་ཆུབ་ཀྱི་སྙིང་པོ་ལ་བཞུགས་པའི་དེ་བཞིན་གཤེགས་པ་ལ་བསྐོར་བ་བྱས་ཏེ། ལྷའི་ཙན་དན་གྱི་ཕྱེ་མའི་ཆར་མངོན་པར་ཕབ་ནས། 
ཚུལ་དང་འཐུན་པའི་ཚིགས་སུ་བཅད་པ་འདི་དག་གིས་བསྟོད་དོ། །འཇིག་རྟེན་གསལ་བར་མཛད་པ་བྱུང་། །འཇིག་རྟེན་མགོན་པོ་འོད་མཛད་པ། །འཇིག་རྟེན་ལྡོངས་པར་གྱུར་པ་ལ། །ཉོན་མོངས་སྤངས་
པ་མིག་སྦྱིན་པ། །ཁྱོད་ནི་གཡུལ་ལས་རྣམ་པར་རྒྱལ། །བསོད་ནམས་དག་གིས་དགོངས་པ་རྫོགས། །དཀར་པོའི་ཆོས་རྣམས་ཀུན་དུ་རྫོགས། །ཁྱོད་ནི་འགྲོ་བ་ཚིམ་མཛད་འགྱུར། །སྡིག་པ་མི་མངའ་
འདམ་ལས་རྒལ། །གཽ་ཏ་མ་ནི་ཐང་ལ་བཞུགས། །སེམས་ཅན་གཞན་དག་རླུང་ཆེན་གྱིས། །ཁྱེར་བ་རྣམས་ཀྱང་སྒྲོལ་བར་འགྱུར། །ཤེས་རབ་ཆེན་པོ་ཁྱོད་འཕགས་ཏེ། །འཇིག་རྟེན་དག་ན་ཟླ་མ་མཆིས། །
འཇིག་རྟེན་ཆོས་ཀྱིས་ཁྱོད་མི་གོས། །ཆབ་ན་མཆིས་པའི་པད་མ་བཞིན། །འཇིག་རྟེན་རིང་ནས་གཉིད་ལོག་འདི། །མུན་པའི་ཕུང་པོས་གཏིབས་པ་ལ། །ཁྱོད་ནི་ཤེས་རབ་སྒྲོན་མེ་ཡིས། །རབ་ཏུ་སད་པར་མཛད་པ་
སྤྱོད། །འཚོ་བའི་འཇིག་རྟེན་རིང་ནས་ནི། །ཉོན་མོངས་ནད་ཀྱིས་གཟིར་བ་ལ། །ནད་རྣམས་ཀུན་ལས་ཐར་མཛད་པ། །སྨན་པའི་རྒྱལ་པོ་ཡང་དག་བྱུང་། །འཇིག་རྟེན་མགོན་པོ་ཁྱོད་བྱུང་བས། །མི་ཁོམ་རྣམས་ནི་
<pb id="41.196a"/>
སྟོངས་པར་འགྱུར། །ལྷ་རྣམས་དང་ནི་མི་དག་ཀྱང་། །བདེ་བ་རྣམས་དང་ལྡན་པར་འགྱུར། །སྐྱེས་བུ་ཁྱུ་མཆོག་དེས་པ་ཁྱོད། །ལྟ་བར་གང་དག་འདོང་བགྱིད་པ། །དེ་དག་བསྐལ་པ་སྟོང་རྣམས་སུ། །ནམ་
ཡང་ངན་འགྲོར་མཆི་མི་འགྱུར། །གང་དག་ཆོས་ཉན་འགྱུར་བ་རྣམས། །དེ་དག་མཁས་ཤིང་ནད་མེད་དང་། །ཟབ་དང་ཕུང་པོ་ཟད་པ་དང་། །འཇིགས་པ་མེད་པ་རྣམས་སུ་འགྱུར། །ཉོན་མོངས་བཅིངས་པ་བཅད་ནས་ནི། །ཀུན་ཀྱང་
ལེན་པ་མ་མཆིས་པར། །མྱུར་དུ་རབ་ཏུ་གྲོལ་འགྱུར་ཏེ། །དགེ་བ་མཆོག་གི་འབྲས་བུ་འཐོབ། །དེ་དག་འཇིག་རྟེན་སྦྱིན་གནས་ཏེ། །སྦྱིན་པ་རྣམས་ནི་བླང་བའི་འོས། །དེ་དག་ཡོན་ཕུལ་མི་ཆུང་སྟེ། །ཀུན་ཀྱང་མྱ་ངན་
འདས་རྒྱུ་ལགས། །དགེ་སློང་དག་དེ་ལྟར་གནས་གཙང་མའི་རིས་ཀྱི་ལྷའི་བུ་རྣམས་ཀྱིས་དེ་བཞིན་གཤེགས་པ་ལ་མངོན་པར་བསྟོད་ནས་ཐལ་མོ་སྦྱར་ཏེ། དེ་བཞིན་གཤེགས་པ་ལ་ཕྱག་འཚལ་ཞིང་ཕྱོགས་གཅིག་ཏུ་འཁོད་དོ། །
དེ་ནས་འོད་གསལ་གྱི་ལྷའི་བུ་རྣམས་ཀྱིས་དེ་བཞིན་གཤེགས་པ་བྱང་ཆུབ་ཀྱི་སྙིང་པོ་ལ་བཞུགས་པ་ལ་མེ་ཏོག་དང་། བདུག་པ་དང་། སྤོས་དང་། ཕྲེང་བ་དང་། བྱུག་པ་དང་། གདུགས་དང་། རྒྱལ་མཚན་དང་། བ་དན་རྣམ་
པ་སྣ་ཚོགས་རྣམས་ཀྱིས་ཆོ་ག་བཞིན་དུ་མཆོད་ནས་ལན་གསུམ་བསྐོར་བ་བྱས་ཏེ། ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །ཐུབ་པ་ཐུགས་ཟབ་གསུང་ནི་ཤིན་དུ་སྙན། །ཐུབ་མཆོག་ཚངས་དབྱངས་
གླུ་ལྟར་གསུང་སྙན་མཆོག །བྱང་ཆུབ་རབ་མཆོག་ཤིན་དུ་དམ་པ་བརྙེས། །དབྱངས་ཀུན་མཐར་ཕྱིན་ཁྱོད་ལ་ཕྱག་འཚལ་ལོ། །ཁྱོད་སྐྱབས་ཁྱོད་གླིང་ཁྱོད་ནི་དཔུང་གཉེན་ཏེ། །ཁྱོད་ནི་འཇིག་རྟེན་མགོན་པོ་བྱམས་
ཐུགས་མཛད། །ཁྱོད་ནི་སྨན་པའི་དམ་པ་ཟུག་རྔུ་འབྱིན། །གསོ་བ་ཕན་མཛད་ཁྱོད་ནི་དམ་པ་མཆོག །མར་མེ་མཛད་པ་གཟིགས་མ་ཐག་ཏུ་ཁྱོད། །བྱམས་དང་ཐུགས་རྗེའི་སྤྲིན་གྱི་དྲ་བ་བསྒྲུབས། །
<pb id="41.196b"/>
མགོན་པོ་བདུད་རྩིའི་རྒྱུན་གྱི་ཆར་ཕོབ་ལ། །ལྷ་མི་རྣམས་ཀྱི་གདུང་བ་ཞི་བར་མཛོད། །ཁྱོད་ནི་སྲིད་གསུམ་མི་གོས་པད་མ་འདྲ། །ཁྱོད་ནི་མི་གཡོ་མི་བསྐྱོད་ལྷུན་པོ་འདྲ། །ཁྱོད་ནི་ཐུགས་དམ་མི་གཡོ་རྡོ་རྗེ་བཞིན། །ཡོན་
ཏན་མཆོག་ཀུན་མངའ་སྟེ་ཟླ་བ་འདྲ། །དགེ་སློང་དག་དེ་ལྟར་འོད་གསལ་བའི་ལྷ་རྣམས་ཀྱིས་དེ་བཞིན་གཤེགས་པ་ལ་མངོན་པར་བསྟོད་ནས་ཐལ་མོ་སྦྱར་ཏེ། དེ་བཞིན་གཤེགས་པ་ལ་ཕྱག་འཚལ་ཞིང་ཕྱོགས་གཅིག་
ཏུ་འཁོད་དོ། །དེ་ནས་ལྷའི་བུ་རབ་ཚངས་པ་ལ་སོགས་པ་ཚངས་རིས་ཀྱི་ལྷ་རྣམས་ཀྱིས་དེ་བཞིན་གཤེགས་པ་བྱང་ཆུབ་ཀྱི་སྙིང་པོ་ལ་བཞུགས་པ་ལ་ནོར་བུ་རིན་པོ་ཆེ་བྱེ་བ་ཁྲག་ཁྲིག་བརྒྱ་སྟོང་དུ་མས་སྤྲས་པའི་
རིན་པོ་ཆེའི་དྲ་བས་བཀབ་སྟེ་ལན་གསུམ་བསྐོར་བ་བྱས་ནས་ཚུལ་དང་འཐུན་པའི་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །དགེ་བ་དྲི་མེད་ཤེས་རབ་འོད་དང་གཟི་བརྗིད་ལྡན། །མཚན་གྱི་དམ་པ་
སུམ་བཅུ་རྩ་གཉིས་མཆོག་མངའ་བ། །དྲན་དང་ལྡན་ཞིང་བློ་གྲོས་ལྡན་པ་ཡེ་ཤེས་མངའ། །མཉེལ་བ་མི་མངའ་ཁྱོད་ལ་མགོ་བོས་ཕྱག་འཚལ་ལོ། །དྲི་གསུམ་དྲི་མི་མངའ་བ་དྲི་མེད་དྲི་མ་བྲལ། །འཇིག་
རྟེན་གསུམ་དུ་གྲགས་ཤིང་རིག་པ་གསུམ་བརྙེས་པ། །རྣམ་པར་ཐར་པ་དམ་པ་གསུམ་གྱི་མིག་སྦྱིན་པ། །སྤྱན་གསུམ་དྲི་མ་མི་མངའ་ཁྱོད་ལ་ཕྱག་འཚལ་ལོ། །དུས་ངན་རྙོག་པ་བསལ་བ་རབ་ཏུ་ཞི་
ཐུགས་ལྡན། །ཐུགས་བརྩེ་ཐུགས་རྗེས་འཕགས་པ་འགྲོ་བའི་དོན་མཛད་པ། །ཐུབ་པ་དགྱེས་པས་འཕགས་པ་ཐུགས་ནི་རབ་ཞི་བ། །ཁྱོད་ནི་ཡིད་གཉིས་གྲོལ་བར་མཛད་པ་བཏང་སྙོམས་དགྱེས། །
བརྟུལ་ཞུགས་དཀའ་ཐུབ་འཕགས་པ་འགྲོ་བའི་དོན་མཛད་པ། །རང་སྤྱོད་རྣམ་པར་དག་ཅིང་སྤྱོད་པའི་ཕ་རོལ་བྱོན། །བདེན་པ་བཞི་པོ་སྟོན་པ་རྣམ་ཐར་དགྱེས་པ་པོ། །གྲོལ་བར་གྱུར་ནས་འགྲོ་བ་གཞན་
<pb id="41.197a"/>
ཡང་གྲོལ་མཛད་པ། །སྟོབས་དང་བརྩོན་འགྲུས་ལྡན་པའི་བདུད་པོ་འདིར་ལྷགས་པ། །ཤེས་རབ་བརྩོན་འགྲུས་དེ་བཞིན་བྱམས་པས་ཕམ་མཛད་ནས། །ཁྱོད་ཀྱིས་གོ་འཕང་དམ་པ་འཆི་བ་
མེད་པ་བརྙེས། །གཡོན་ཅན་དཔུང་རྣམས་བཅོམ་པ་ཁྱོད་ལ་ཕྱག་འཚལ་ལོ། །དགེ་སློང་དག་དེ་ལྟར་ལྷའི་བུ་རབ་ཚངས་པ་ལ་སོགས་པ་ཚངས་རིས་ཀྱི་ལྷ་རྣམས་ཀྱིས་དེ་བཞིན་གཤེགས་པ་ལ་ཚིགས་སུ་བཅད་པ་འདི་
དག་གིས་མངོན་པར་བསྟོད་ནས་ཐལ་མོ་སྦྱར་ཏེ། དེ་བཞིན་གཤེགས་པ་ལ་ཕྱག་འཚལ་ཞིང་ཕྱོགས་གཅིག་ཏུ་འཁོད་དོ། །དེ་ནས་བདུད་ཀྱི་བུ་དཀར་པོའི་ཕྱོགས་པ་དེ་དག་དེ་བཞིན་གཤེགས་པ་ག་ལ་བ་དེར་སོང་སྟེ་
ཕྱིན་པ་དང་། རིན་པོ་ཆེའི་གདུགས་དང་། བླ་རེ་ཆེན་པོ་རྣམས་ཀྱིས་དེ་བཞིན་གཤེགས་པ་མངོན་པར་བཀབ་ནས་ཐལ་མོ་སྦྱར་ཏེ། དེ་བཞིན་གཤེགས་པ་ལ་ཚུལ་དང་འཐུན་པའི་ཚིགས་སུ་བཅད་པ་འདི་དག་
གིས་མངོན་པར་བསྟོད་དོ། །ཁྱོད་སྟོབས་ཤིན་དུ་རྒྱ་ཆེ་བ་དང་བདུད་དཔུང་དྲག་པོ་བདག་ཅག་མངོན་སུམ་སྟེ། །བདུད་དཔུང་རབ་འཇིགས་ཆེན་པོ་དེ་ཡང་ཁྱོད་ཀྱིས་སྐད་ཅིག་གཅིག་ལ་ཕམ་པར་མཛད། །ཁྱོད་
ནི་བཞེངས་པར་མ་གྱུར་སྐུ་ཡང་མི་གཡོ་གསུང་ཡང་བརྗོད་པ་མ་མཛད་དེ། །ཐུབ་པ་དོན་ཀུན་འགྲུབ་པ་འཇིག་རྟེན་གསུམ་གྱིས་མཆོད་པ་ཁྱོད་ལ་བདག་ཕྱག་འཚལ། །བདུད་ཀྱི་བུ་མོ་བྱེ་བ་ཁྲག་ཁྲིག་སྟོང་ཕྲག་
དུ་མ་གང་གཱའི་བྱེ་མ་སྙེད། །དེ་དག་རྣམས་ཀྱིས་བྱང་ཆུབ་ཤིང་མཆོག་དྲུང་ནས་ཁྱོད་ནི་བསྐྱོད་ཅིང་གཡོ་མ་ནུས། །མཆོད་སྦྱིན་བྱེ་བ་ཁྲག་ཁྲིག་སྟོང་ཕྲག་དུ་མ་གང་གཱའི་བྱེ་མ་སྙེད་མཛད་དེ། །བྱང་
ཆུབ་ཤིང་དྲུང་བཞུགས་པ་དེས་ན་དེ་རིང་ཁྱོད་ནི་རྣམ་པར་མཛེས་པ་ལགས། །བྱང་ཆུབ་སྤྱད་པ་དམ་པ་སྤྱོད་མཛད་ཚེ་ན་ཤིན་དུ་སྡུག་པའི་བཙུན་མོ་དང་། །ཕངས་པའི་སྲས་དང་བྲན་ཕོ་བྲན་མོ་དེ་བཞིན་སྐྱེད་མོས་
<pb id="41.197b"/>
ཚལ་དང་གྲོང་ཁྱེར་དང་། །ཡུལ་འཁོར་གྲོང་རྡལ་དག་དང་རྒྱལ་སྲིད་རྣམས་དང་བཙུན་མོའི་འཁོར་དང་གླང་པོ་དང་། །དབུ་དང་སྤྱན་དང་ལྗགས་དང་དེ་བཞིན་ཞབས་བཏང་དེས་ན་དེ་རིང་རྣམ་པར་མཛེས། །ང་ནི་སངས་
རྒྱས་འགྱུར་ཏེ་བསམ་གཏན་རྫུ་འཕྲུལ་བློ་ཡི་གོ་བགོས་ནས། །སེམས་ཅན་བྱེ་བ་ཁྲག་ཁྲིག་མང་པོ་སྡུག་བསྔལ་རྒྱ་མཚོས་ཁྱེར་བར་གྱུར་པ་རྣམས། །དམ་ཆོས་གྲུ་ཡིས་ཉིད་ཀྱིས་བསྒྲལ་བར་བྱ་ཞེས་ཁྱོད་
ཀྱིས་ལན་མང་གསུང་བརྗོད་པ། །ཁྱོད་ཀྱིས་སྨོན་ལམ་དེ་ནི་གྲུབ་ལགས་སྲོག་ཆགས་རྣམས་ཀྱང་སྒྲོལ་བར་མཛད་པར་འགྱུར། །སྨྲ་བའི་ཁྱུ་མཆོག་འཇིག་རྟེན་མིག་སྦྱིན་མཛད་པ་ཁྱོད་ལ་བསྟོད་པའི་བསོད་
ནམས་དེ། །བདག་ཅག་ཐམས་ཅད་དགའ་མགུ་ཡིད་གྱུར་ཐམས་ཅད་མཁྱེན་པ་ཉིད་དུ་སྨོན་ལམ་འདེབས། །སངས་རྒྱས་རྣམས་ཀྱིས་རབ་བསྔགས་བྱང་ཆུབ་དམ་པ་མཚུངས་མེད་ཡང་དག་བསྒྲུབས་ནས་ནི། །
དེ་ལྟར་བདུད་སྡེ་འཁོར་དེ་བཅོམ་ནས་ཐམས་ཅད་མཁྱེན་ཉིད་འཚང་རྒྱར་འགྱུར་བར་ཤོག །དགེ་སློང་དག་དེ་ལྟར་བདུད་ཀྱི་བུ་རྣམས་ཀྱིས་དེ་བཞིན་གཤེགས་པ་ལ་མངོན་པར་བསྟོད་ནས་ཐལ་མོ་སྦྱར་ཏེ། དེ་བཞིན་
གཤེགས་པ་ལ་ཕྱག་འཚལ་ཞིང་ཕྱོགས་གཅིག་ཏུ་འཁོད་དོ། །དེ་ནས་ལྷའི་བུ་གཞན་འཕྲུལ་དབང་བྱེད་ཀྱི་ལྷའི་བུ་བརྒྱ་སྟོང་དུ་མས་ཡོངས་སུ་བསྐོར་ཏེ། མདུན་དུ་བདར་ནས་དེ་བཞིན་གཤེགས་པ་ལ་
འཛམ་བུ་ཀླུང་གི་གསེར་གྱི་པད་མ་དག་གིས་མངོན་པར་གཏོར་ཏེ། སྤྱན་སྔ་ནས་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །གསུང་ནི་དཔྱས་མ་མཆིས་ཤིང་མ་འཁྲུལ་རྣམ་པར་མ་འཁྲུགས་པ། །མུན་རྡུལ་
བྲལ་ཞིང་འཆི་མེད་རྟོགས་པར་ཐུགས་སུ་ཆུད་པར་གྱུར། །ལྷ་ཡུལ་མི་ཡུལ་པ་ཡི་དཔལ་དང་བགྱི་བ་གཞལ་མེད་འོས། །རབ་ཏུ་འབར་བའི་བློ་གྲོས་ལྡན་ལ་མགོ་བོས་ཕྱག་འཚལ་ལོ། །དཀའ་བ་མཛད་པ་ཉོན་མོངས་སྤོང་
<pb id="41.198a"/>
བ་རྡུལ་དང་དྲི་མ་སེལ། །ཤིན་དུ་དགའ་བའི་གསུང་གིས་ལྷ་དང་མི་རྣམས་དགའ་བར་མཛོད། །སྐུ་མཆོག་འོད་ཟེར་རྒྱས་པ་དྲི་མ་ཤིན་དུ་མི་མངའ་བས། །ལྷ་དང་མི་ཡི་བདག་པོ་བཞིན་དུ་འགྲོ་བ་འདི་ལས་
རྒྱལ། །ཕ་རོལ་ཚོགས་རྣམས་རབ་ཏུ་འཇོམས་པ་གཞན་གྱི་སྤྱོད་མཁས་པ། །ལྷ་དང་མི་ཡི་སྲིད་པར་དགའ་བ་གཞན་གྱི་བློ་སེལ་བ། །ཤིན་དུ་མཁས་པ་བློ་ལྡན་གཞན་གྱི་སྤྱོད་པ་རྣམ་པར་ཕྱེ། །སྟོབས་བཅུ་མངའ་བ་
གཤེགས་པའི་ལམ་འདིར་རྣམ་པར་རྒྱུ་བ་མཛོད། །སྲིད་པ་འཛིན་དང་སྡུག་བསྔལ་ལོག་འཛིན་རྒྱ་ཆེན་འདོར་སེལ་ཏེ། །ལྷ་མི་བློ་གྲོས་འདུལ་བ་ཇི་ལྟ་བཞིན་དུ་འདུལ་བ་མཛོད། །ཟླ་བ་བཞིན་དུ་མཁའ་ལས་ཕྱོགས་བཞི་དག་ཏུ་
རྣམ་རྒྱུ་བ། །སྲིད་པ་གསུམ་འདིར་རྨད་བྱུང་མིག་དང་དཔུང་གཉེན་གྱུར་པར་ཤོག །ལྷ་དང་མི་ཡི་སྲིད་པ་དགའ་ཡང་ཡུལ་ལ་འཁྲུལ་མི་མངའ། །འདོད་པའི་དགའ་དང་བྲལ་ཞིང་དགེ་བའི་དགའ་ལ་དགྱེས་པ་པོ། །འཁོར་
ལ་སྒྲོགས་པ་འཇིག་རྟེན་གསུམ་ན་ཁྱོད་དང་མཚུངས་མ་མཆིས། །ཁྱོད་འདིར་འགྲོ་བ་རྣམས་ཀྱི་མགོན་དང་སྐྱབས་དང་དཔུང་གཉེན་ལགས། །དགེ་སློང་དག་དེ་ལྟར་ལྷའི་བུ་དབང་སྒྱུར་ལ་སོགས་པ་གཞན་འཕྲུལ་དབང་
བྱེད་ཀྱི་ལྷའི་བུ་རྣམས་ཀྱིས་དེ་བཞིན་གཤེགས་པ་ལ་མངོན་པར་བསྟོད་ནས་ཐལ་མོ་སྦྱར་ཏེ། དེ་བཞིན་གཤེགས་པ་ལ་ཕྱག་འཚལ་ཞིང་ཕྱོགས་གཅིག་ཏུ་འཁོད་དོ། །དེ་ནས་ལྷའི་བུ་རབ་འཕྲུལ་རབ་འཕྲུལ་གྱི་ལྷའི་ཚོགས་ཀྱིས་
ཡོངས་སུ་བསྐོར་ཅིང་མདུན་དུ་བདར་ཏེ། དེ་བཞིན་གཤེགས་པ་ལ་དར་གྱི་ལྡ་ལྡིས་གཡོགས་ནས་སྤྱན་སྔ་ནས་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །དྲི་མ་རྣམ་གསུམ་སྤངས་པས་ཁྱོད་ནི་ཆོས་ཀྱི་སྣང་
བ་ཡང་དག་འཕགས། །གཏི་མུག་དང་ནི་ལྟ་དང་མ་རིག་འཇོམས་པ་མཛེས་དང་དཔལ་གྱིས་རྒྱས། །ལོག་པའི་ལམ་ལ་དགའ་བའི་སྐྱེ་བོ་འདི་དག་འཆི་མེད་འགོད་མཛད་པ། །འཇིག་རྟེན་འདིར་བྱུང་མཆོད་རྟེན་ལྷ་
<pb id="41.198b"/>
ཡུལ་བ་དང་མི་ཡུལ་བས་མཆོད་པ། །ཁྱོད་ནི་གསོ་བའི་སྨན་པ་མཁས་པ་བདུད་རྩི་བདེ་བ་སྦྱིན་པ་པོ། །ལྟ་དང་ཉོན་མོངས་པ་དང་མ་རིག་བསགས་པ་སྔོན་གྱི་བག་ལ་ཉལ། །ལུས་ཅན་རྣམས་ཀྱི་ནད་ཀུན་སྔོན་གྱི་རྒྱལ་བའི་
ལམ་གྱིས་སེལ་བ་སྟེ། །དེ་བས་སྨན་པ་དམ་པ་འདྲེན་པ་ཁྱོད་ནི་ས་ལ་རྣམ་པར་རྒྱུ། །ཉི་ཟླའི་འོད་དང་སྐར་མ་རྣམས་དང་མེ་དང་དེ་བཞིན་ནོར་བུ་དང་། །བརྒྱ་བྱིན་ཚངས་པའི་འོད་རྣམས་དཔལ་སྟུག་སྤྱན་སྔར་ལམ་མེ་
མ་ལགས་ཏེ། །ཤེས་རབ་སྣང་བ་མཛད་དང་འོད་མཛད་འོད་དང་དཔལ་གྱིས་རབ་ཏུ་རྒྱས། །ཁྱོད་ཀྱི་ཡེ་ཤེས་རྨད་བྱུང་མངོན་སུམ་གྱུར་པས་མགོ་བོས་ཕྱག་འཚལ་ལོ། །རྣམ་པར་འདྲེན་པ་སྙན་པའི་གསུང་ལྡན་
བདེན་དང་བདེན་མིན་གསུང་། །དུལ་བ་ཐུགས་ཞི་དབང་པོ་ཐུལ་བ་རབ་ཏུ་ཞི་བའི་ཐུགས་ལྡན་པ། །སྟོན་པ་ལྷ་དང་མི་ཡི་འཁོར་ལ་བསྟན་པར་བགྱི་བ་སྟོན་མཛད་པ། །ཤཱཀྱ་ཐུབ་པ་མི་ཡི་ཁྱུ་མཆོག་ལྷ་མིས་
མཆོད་ལ་ཕྱག་འཚལ་ལོ། །ཡེ་ཤེས་མངའ་བ་ཡེ་ཤེས་བཀའ་མཆིད་མཆོག་ཅན་སྲིད་གསུམ་གོ་མཛད་པ། །དྲི་མ་གསུམ་བསལ་རིག་པ་གསུམ་དང་རྣམ་པར་ཐར་གསུམ་སྟོན་པ་པོ། །ཐུབ་པ་བློ་གྲོས་ཇི་
ལྟར་གདུལ་བ་སྐལ་དང་སྐལ་མེད་རབ་མཁྱེན་པ། །སྟོང་གསུམ་རྨད་དུ་བྱུང་བ་ལྷ་མིས་མཆོད་པ་ཁྱོད་ལ་ཕྱག་འཚལ་ལོ། །དགེ་སློང་དག་དེ་ལྟར་ལྷའི་བུ་རབ་འཕྲུལ་འཁོར་དང་བཅས་པས་དེ་བཞིན་གཤེགས་པ་
མངོན་པར་བསྟོད་ནས་ཐལ་མོ་སྦྱར་ཏེ། དེ་བཞིན་གཤེགས་པ་ལ་ཕྱག་འཚལ་ཞིང་ཕྱོགས་གཅིག་ཏུ་འདུག་གོ། །དེ་ནས་ལྷའི་བུ་ཡོངསུ་དགའ་ལྡན་དགའ་ལྡན་རིས་ཀྱི་ལྷའི་བུ་དང་ལྷན་ཅིག་ཏུ་དེ་བཞིན་གཤེགས་པ་ག་ལ་བ་དེར་
སོང་སྟེ་ཕྱིན་ནས། ལྷའི་གོས་ཀྱི་དྲ་བ་ཆེན་པོས་བྱང་ཆུབ་ཀྱི་སྙིང་པོ་ལ་བཞུགས་པའི་དེ་བཞིན་གཤེགས་པ་ལ་མངོན་པར་བཀབ་སྟེ། སྤྱན་སྔ་ནས་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །
<pb id="41.199a"/>
ཁྱོད་ནི་དགའ་ལྡན་གནས་ན་བཞུགས་ཚེ་དེར་ནི་ཁྱོད་ཀྱིས་རྒྱ་ཆེན་ཆོས་ཀྱང་བཤད། །ཁྱོད་ཀྱིས་བསྟན་པ་དེ་ནི་ད་དུང་ལྷ་ཡི་བུ་རྣམས་ཆོས་སྤྱོད་རྒྱུན་མི་འཆད། །ཁྱོད་ལ་བལྟ་བས་ངོམས་པར་མི་འགྱུར་
ཆོས་མཉན་པས་ཀྱང་ངོམས་པ་རྙེད་མི་འགྱུར། །ཡོན་ཏན་རྒྱ་མཚོ་འཇིག་རྟེན་སྒྲོན་མ་ཁྱོད་ལ་མགོ་དང་ཡིད་ཀྱིས་ཕྱག་འཚལ་ལོ། །ཁྱོད་ནི་དགའ་ལྡན་གནས་ནས་འཕོས་ཏེ་དེ་ཚེ་ཁྱོད་ཀྱིས་མི་ཁོམ་ཐམས་ཅད་
སྦྱངས། །གང་ཚེ་བྱང་ཆུབ་ཤིང་དྲུང་བཞུགས་ཚེ་འགྲོ་བ་ཀུན་གྱི་ཉོན་མོངས་རབ་ཏུ་ཞི། །གང་གི་ཆེད་དུ་རྒྱ་ཆེན་བྱང་ཆུབ་བཙལ་བ་བརྙེས་ཏེ་བདུད་ཀྱང་ཕམ་པར་མཛད། །ཁྱོད་ཀྱི་སྨོན་ལམ་དེ་ནི་རབ་ཏུ་རྫོགས་ཀྱིས་
འཁོར་ལོ་རྒྱ་ཆེན་མྱུར་དུ་སྐོར། །ཆོས་འཚལ་བ་དག་ཆོས་མཉན་བགྱི་ཞེས་ཏེ། །སྲོག་ཆགས་སྟོང་ཕྲག་མང་པོ་སྡོད་ཅིང་མཆིས། །འཁོར་ལོ་རྒྱ་ཆེན་མྱུར་དུ་བསྐོར་དུ་གསོལ། །སྲོག་ཆགས་སྟོང་རྣམས་
སྲིད་ལས་བསྒྲལ་དུ་གསོལ། །དགེ་སློང་དག་དེ་ལྟར་ལྷའི་བུ་ཡོངས་སུ་དགའ་ལྡན་འཁོར་དང་བཅས་པས་དེ་བཞིན་གཤེགས་པ་ལ་མངོན་པར་བསྟོད་ནས་ཐལ་མོ་སྦྱར་ཏེ། དེ་བཞིན་གཤེགས་པ་ལ་ཕྱག་འཚལ་
ཞིང་ཕྱོགས་གཅིག་ཏུ་འདུག་གོ། །དེ་ནས་ལྷའི་བུ་རབ་འཐབ་བྲལ་ལ་སོགས་པ་འཐབ་བྲལ་གྱི་ལྷ་རྣམས་བཅོམ་ལྡན་འདས་ག་ལ་བ་དེར་དོང་སྟེ་ཕྱིན་ནས། མེ་ཏོག་དང་། སྤོས་དང་། ཕྲེང་བ་དང་། བྱུགས་པ་སྣ་ཚོགས་ཀྱི་
བྱང་ཆུབ་ཀྱི་སྙིང་པོ་ལ་བཞུགས་པའི་དེ་བཞིན་གཤེགས་པ་ལ་མཆོད་དེ། སྤྱན་སྔ་ནས་ཚུལ་དང་འཐུན་པའི་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །ཚུལ་ཁྲིམས་ཏིང་འཛིན་དེ་བཞིན་ཤེས་རབ་ཀྱིས། །
ཁྱོད་དང་མཚུངས་པ་མ་མཆིས་ག་ལ་ལྷག །མོས་དང་རྣམ་པར་གྲོལ་ལ་མཁས་པ་པོ། །དེ་བཞིན་གཤེགས་པ་ཁྱོད་ལ་མགོས་ཕྱག་འཚལ། །བྱང་ཆུབ་སྙིང་པོར་ལྷ་ཡིས་གང་བགྱིས་པ། །བཀོད་པ་མཛེས་པ་དེ་དག་
<pb id="41.199b"/>
མཐོང་ལགས་ཏེ། །ཇི་ལྟར་ཁྱོད་ལ་ལྷ་དང་མིས་མཆོད་པ། །དེ་ནི་གཞན་གང་ལ་ཡང་འོས་མ་ལགས། །ཁྱོད་བྱུང་དོན་མ་མཆིས་པ་མ་ལགས་ཏེ། །གང་གི་དོན་དུ་དཀའ་བ་མང་པོ་སྤྱད། །ཤིན་དུ་གཡོན་ཅན་སྡེ་དང་
བཅས་ལས་རྒྱལ། །ཁྱོད་ཀྱིས་བླ་ན་མེད་པའི་བྱང་ཆུབ་བརྙེས། །ཕྱོགས་བཅུ་དག་ཏུ་སྣང་བ་མཛད་པར་གྱུར། །ཤེས་རབ་སྒྲོན་མས་འཇིག་རྟེན་གསུམ་པོ་གསལ། །ཁྱོད་ནི་རབ་རིབ་སེལ་བར་འགྱུར་བ་སྟེ། །འགྲོ་
ལ་བླ་ན་མེད་པའི་མིག་སྦྱིན་པ། །ཁྱོད་ལ་བསྟོད་པ་བསྐལ་པར་བརྗོད་ཀྱང་ནི། །ཁྱོད་ཀྱི་བ་སྤུའི་ཁུང་བུ་མཐའ་མ་མཆིས། །ཡོན་ཏན་རྒྱ་མཚོ་འཇིག་རྟེན་རྣམ་པར་གྲགས། །དེ་བཞིན་གཤེགས་པ་ཁྱོད་ལ་མགོས་
ཕྱག་འཚལ། །དེ་ལྟར་རབ་འཐབ་བྲལ་ལ་སོགས་པ་འཐབ་བྲལ་གྱི་ལྷའི་བུ་དེ་དག་གིས་དེ་བཞིན་གཤེགས་པ་ལ་མངོན་པར་བསྟོད་ནས་ཐལ་མོ་སྦྱར་ཏེ། དེ་བཞིན་གཤེགས་པ་ལ་ཕྱག་འཚལ་ཞིང་ཕྱོགས་
གཅིག་ཏུ་འཁོད་དོ། །དེ་ནས་ལྷའི་དབང་པོ་བརྒྱ་བྱིན་སུམ་བཅུ་རྩ་གསུམ་རིས་ཀྱི་ལྷ་རྣམས་དང་ལྷན་ཅིག་ཏུ་མེ་ཏོག་དང་། སྤོས་དང་། ཕྲེང་བ་དང་། བྱུག་པ་དང་། གདུགས་དང་། རྒྱལ་མཚན་དང་། བ་དན་བཀོད་
པ་རྣམས་ཀྱིས་དེ་བཞིན་གཤེགས་པ་ལ་མཆོད་ནས་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །ཐུབ་པ་མ་འཁྲུལ་ཁ་ན་མ་ཐོ་མི་མངའ་རྟག་ཏུ་ལེགས་བཞུགས་ལྷུན་པོ་འདྲ། །ཕྱོགས་བཅུ་དག་ཏུ་
ཡེ་ཤེས་འོད་གྲགས་བསོད་ནམས་དག་དང་གཟི་བརྗིད་ལྡན་པ་པོ། །ཐུབ་པ་ཁྱོད་ཀྱིས་སྔོན་ཆད་སངས་རྒྱས་བརྒྱ་ཕྲག་མཐའ་ཡས་ཡང་དག་མཆོད་པ་མཛད། །དེ་ཡི་ཡུལ་དེ་ཡིས་ནི་བྱང་ཆུབ་ཤིང་དྲུང་བདུད་
ཀྱི་སྡེ་ལས་རྒྱལ་བར་གྱུར། །ཚུལ་ཁྲིམས་དང་ནི་ཐོས་དང་ཏིང་འཛིན་ཤེས་རབ་འབྱུང་གནས་ཡེ་ཤེས་རྒྱལ་མཚན་ཏོག །རྒ་ཤི་འཇོམས་པར་མཛད་པ་སྨན་པ་དམ་པ་འཇིག་རྟེན་དག་ལ་མིག་
<pb id="41.200a"/>
སྦྱིན་པ། །ཐུབ་པ་དྲི་མ་གསུམ་དང་ཐ་བ་སྤངས་ཤིང་དབང་པོ་ཞི་ལ་ཐུགས་ཞི་བ། །ཤཱཀྱ་ཁྱུ་མཆོག་འགྲོ་བ་དག་གི་ཆོས་ཀྱི་རྒྱལ་པོ་ཁྱོད་ལ་སྐྱབས་སུ་མཆི། །ཁྱོད་ཀྱིས་བརྩོན་འགྲུས་མཐུ་ཡིས་འཕགས་
པའི་བྱང་ཆུབ་སྤྱོད་པ་མཐའ་ཡས་གྱུར་ལགས་ཏེ། །ཤེས་རབ་སྟོབས་དང་ཐབས་དང་བྱམས་པའི་སྟོབས་དང་བསོད་ནམས་སྟོབས་རྣམས་དང་། །སྟོབས་རྣམས་དེ་དག་བཅོམ་ལྡན་འདས་ཁྱོད་བྱང་ཆུབ་བཞུགས་
པའི་ཚེ་ན་མཐའ་ཡས་ཏེ། །སྟོབས་དང་ལྡན་པ་དེ་རིང་བྱང་ཆུབ་སྙིང་པོར་བཞུགས་ནས་སྟོབས་བཅུ་མངའ་བར་གྱུར། །དཔུང་ཚོགས་མཐའ་ཡས་མཐོང་ནས་དགེ་སྦྱོང་རྒྱལ་པོ་བྱང་ཆུབ་སྙིང་པོར་བཞུགས་པ་དེ། །
ཉམས་པར་མི་འགྱུར་གྲང་ཞེས་ལྷ་རྣམས་ཐམས་ཅད་རབ་ཏུ་སྔངས་ཤིང་སྐྲག་པར་གྱུར། །ཁྱོད་ནི་འབྱུང་པོ་རྣམས་ཀྱིས་བསྙེངས་པར་མ་གྱུར་སྐུ་ཡང་གཡོ་བ་མི་མངའ་སྟེ། །ཁུར་ལྕི་ཕྱག་གིས་བརྡབས་ནས་ཀུན་དུ་གཡོས་
ཏེ་བདུད་ཀྱི་སྡེ་ལས་རྒྱལ་བར་གྱུར། །ཇི་ལྟར་སྔ་མ་རྣམས་ཀྱིས་སེང་གེའི་ཁྲི་ལ་བྱང་ཆུབ་དམ་པ་བརྙེས་གྱུར་པ། །དེ་ལྟར་ཁྱོད་ཀྱིས་རྗེས་སུ་སངས་རྒྱས་མཚུངས་ཤིང་མཉམ་སྟེ་གཞན་དུ་གྱུར་མ་ལགས། །
ཡིད་ཀྱང་མཉམ་ཞིང་སེམས་ཀྱང་མཉམ་སྟེ་ཁྱོད་བདག་ཉིད་ཀྱིས་ཐམས་ཅད་མཁྱེན་ཉིད་བརྙེས། །དེས་ན་ཁྱོད་ནི་འཇིག་རྟེན་དམ་པ་རང་བྱུང་འགྲོ་བ་རྣམས་ཀྱི་བསོད་ནམས་ཞིང་། །དགེ་སློང་དག་དེ་ལྟར་ལྷའི་
དབང་པོ་བརྒྱ་བྱིན་སུམ་བཅུ་རྩ་གསུམ་པའི་ལྷ་རྣམས་དང་ལྷན་ཅིག་ཏུ་དེ་བཞིན་གཤེགས་པ་ལ་མངོན་པར་བསྟོད་ནས་ཐལ་མོ་སྦྱར་ཏེ། དེ་བཞིན་གཤེགས་པ་ལ་ཕྱག་འཚལ་ཞིང་ཕྱོགས་གཅིག་
ཏུ་འདུག་གོ། །དེ་ནས་རྒྱལ་པོ་ཆེན་པོ་བཞི་པོ་དག་རྒྱལ་ཆེན་བཞིའི་རིས་ཀྱི་ལྷའི་བུ་རྣམས་དང་ལྷན་ཅིག་ཏུ་དེ་བཞིན་གཤེགས་པ་ག་ལ་བ་དེར་སོང་སྟེ་ཕྱིན་ནས། མེ་ཏོག་ཨ་ཏི་མུག་ཏ་ཀ་དང་། 
<pb id="41.200b"/>
ཙམ་པ་ཀ་དང་། སྣ་མའི་མེ་ཏོག་དང་། བར་ཤ་ཀ་དང་། དྷ་ནུ་ཀ་རིའི་ཕྲེང་བ་དང་། ཆུན་པོ་ཐོགས་ཏེ། ལྷའི་བུ་མོ་བརྒྱ་སྟོང་གིས་བསྐོར་ནས་ལྷའི་གླུ་དབྱངས་ལེན་པས་དེ་བཞིན་གཤེགས་པ་ལ་མཆོད་པ་
བྱས་ཏེ། ཚུལ་དང་འཐུན་པའི་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །ཤིན་དུ་གསུང་སྙན་དབྱངས་ནི་ཡིད་དུ་མཆི། །ཟླ་ལྟར་རབ་ཏུ་ཞི་མཛད་ཐུགས་དང་བ། །འཛུམ་པའི་ཞལ་ལྡན་
ལྗགས་ནི་རབ་ཡངས་པ། །ཐུབ་མཆོག་དགའ་མཛད་ཁྱོད་ལ་ཕྱག་འཚལ་ལོ། །ལྷ་མི་རྣམས་ཀྱི་སྙན་ཅིང་དགར་འགྱུར་བ། །སྒྲ་སྐད་གང་དག་འཇིག་རྟེན་མཆིས་པ་ཀུན། །ཁྱོད་ཀྱི་འཇམ་པའི་གསུང་ནི་
ཕྱུང་བས་ན། །མི་ཡི་སྒྲ་སྐད་ཐམས་ཅད་ཟིལ་གྱིས་ནོན། །འདོད་ཆགས་ཞེ་སྡང་གཏི་མུག་ཉོན་མོངས་ཞི། །མི་མིན་དགའ་བ་རྣམ་པར་དག་པ་སྐྱེད། །རྙོག་པ་མ་མཆིས་སྙིང་གིས་ཆོས་ཐོས་ནས། །དེ་
ཀུན་འཕགས་པའི་རྣམ་པར་གྲོལ་བ་ཐོབ། །ཁྱོད་ནི་མི་མཁས་རྣམས་ལ་བརྙས་མི་མཛད། །མཁས་པའི་རྒྱགས་པས་རྣམས་ཀྱང་རྒྱགས་མ་གྱུར། །ཁྱོད་ནི་འགྱིང་བ་མི་མངའ་ཞུམ་མི་མངའ། །རྒྱ་
མཚོའི་དབུས་ནས་རི་མཆོག་འཕགས་པ་བཞིན། །དེ་འདྲའི་སེམས་ཅན་འཇིག་རྟེན་བྱུང་བས་ན། །མི་རྣམས་འདིར་ནི་རྙེད་པ་ལེགས་པར་རྙེད། །པད་མ་དཔལ་ལྟར་ནོར་རྣམས་སྦྱིན་པ་པོ། །དེ་ལྟར་
འཇིག་རྟེན་ཀུན་ལ་མཆོད་སྦྱིན་མཛད། །དེ་ལྟར་རྒྱལ་པོ་ཆེན་པོ་བཞི་ལ་སོགས་པ་རྒྱལ་ཆེན་བཞིའི་རིས་ཀྱི་ལྷ་རྣམས་ཀྱིས་བྱང་ཆུབ་ཀྱི་སྙིང་པོ་ལ་བཞུགས་པའི་དེ་བཞིན་གཤེགས་པ་ལ་མངོན་པར་
བསྟོད་ནས་ཐལ་མོ་སྦྱར་ཏེ། དེ་བཞིན་གཤེགས་པ་ལ་ཕྱག་འཚལ་ཞིང་ཕྱོགས་གཅིག་ཏུ་འཁོད་དོ། །དེ་ནས་བར་སྣང་གི་ལྷ་རྣམས་དེ་བཞིན་གཤེགས་པའི་དྲུང་དུ་ལྷགས་ཏེ། མངོན་པར་རྫོགས་པར་
<pb id="41.201a"/>
བྱང་ཆུབ་པ་ལ་མཆོད་པའི་ལས་ཀྱི་ཕྱིར་བར་སྣང་ཐམས་ཅད་རིན་པོ་ཆེའི་དྲ་བ་དང་། དྲིལ་བུ་གཡེར་ཀའི་དྲ་བ་དང་། རིན་པོ་ཆེའི་གདུགས་རྣམས་དང་། རིན་པོ་ཆེའི་བ་དན་རྣམས་དང་། རིན་པོ་ཆེ་དང་
དར་གྱི་ལྡ་ལྡི་དང་། རིན་པོ་ཆེའི་མེ་ཏོག་རྣ་རྒྱན་དང་། མུ་ཏིག་གི་ཆུན་ཁོར་དང་། མེ་ཏོག་གི་ལྡ་ལྡི་སྣ་ཚོགས་རྣམས་ལུས་ཕྱེད་ཕྱུང་བའི་ལྷ་རྣམས་ཀྱིས་བཟུང་བ་དང་། ཟླ་གམ་རྣམས་ཀྱིས་ལེགས་པར་བརྒྱན་
ནས་དེ་བཞིན་གཤེགས་པ་ལ་ཕུལ་ལོ། །ཕུལ་ནས་ཀྱང་སྤྱན་སྔ་ནས་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །ཐུབ་པ་མཁས་ལ་བདག་ཅག་མཆིས་ནས་ནི། །འགྲོ་བའི་སྤྱོད་ཀུན་ཇི་
བཞིན་གསལ་བལྟས་ཤིང་། །སེམས་ཅན་དག་པ་ཁྱོད་ཀྱི་སྤྱོད་བལྟས་ན། །དེ་ལྟར་ཁྱོད་ཀྱི་ཐུགས་གཅིག་འཁྲུལ་མ་མཐོང་། །མཆོད་ཕྱིར་བྱང་ཆུབ་སེམས་དཔའ་གང་ལྷགས་པ། །མི་ཡི་འདྲེན་པ་དེ་
དག་ནམ་མཁའ་ཁྱབ། །འདི་ལྟར་དེ་དག་ནམ་མཁའི་ལུས་ལགས་པས། །གཞལ་མེད་ཁང་རྣམས་ལ་ཡང་གནོད་མ་མཆིས། །བར་སྣང་ནས་ནི་མེ་ཏོག་ཆར་བབ་པ། །སྟོང་ཆེན་བྱུར་བུར་རབ་ཏུ་གང་
གྱུར་པ། །དེ་དག་མ་ལུས་ཁྱོད་ཀྱི་སྐུར་བབ་ཀྱང་། །འབབ་ཆུ་རྒྱ་མཚོར་བབ་པ་བཞིན་དུ་གྱུར། །གདུགས་དང་མེ་ཏོག་རྣ་རྒྱན་མེ་ཏོག་ཕྲེང་། །མེ་ཏོག་ཙམ་པ་ཀ་ཡིའི་ལྡ་ལྡི་དང་། །རྒྱན་ཕྲེང་ཟླ་བ་
ཟླ་གམ་རྣམས་ཀྱང་འཐོར། །ལྷ་ཡིས་གཏོར་ཀྱང་འདྲེས་པར་གྱུར་མ་མཆིས། །བར་སྣང་ཐམས་ཅད་ལྷ་ཡིས་གང་གྱུར་ཏེ། །འདི་ལ་སྐྲ་ཙམ་གཞག་པའི་གནས་མ་མཆིས། །རྐང་གཉིས་མཆོག་ལ་
མཆོད་པ་བགྱིད་ཀྱང་ནི། །ཁྱོད་ལ་རྒྱགས་པའམ་ངོ་མཚར་འགྱུར་མི་མངའ། །དེ་ལྟར་བར་སྣང་གི་ལྷ་རྣམས་ཀྱིས་བྱང་ཆུབ་ཀྱི་སྙིང་པོ་ལ་བཞུགས་པའི་དེ་བཞིན་གཤེགས་པ་ལ་མངོན་པར་བསྟོད་ནས་ཐལ་མོ་སྦྱར་ཏེ། 
<pb id="41.201b"/>
དེ་བཞིན་གཤེགས་པ་ལ་ཕྱག་འཚལ་ཞིང་ཕྱོགས་གཅིག་ཏུ་འཁོད་དོ། །དེ་ནས་ས་བླའི་ལྷ་རྣམས་ཀྱིས་དེ་བཞིན་གཤེགས་པ་ལ་མཆོད་པའི་ལས་ཀྱི་ཕྱིར་ས་གཞི་ཐམས་ཅད་ལེགས་པར་ཕྱགས་ཏེ་བྱུགས་ནས་
སྤོས་ཆུས་ཆག་ཆག་བཏབ་སྟེ། མེ་ཏོག་གིས་ཆལ་བར་བཀང་ནས་རས་བཅོས་བུ་སྣ་ཚོགས་ཀྱི་བླ་རེ་བྲེས་ཏེ་དེ་བཞིན་གཤེགས་པ་ལ་ཕུལ་ནས་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །སྟོང་གསུམ་
རྡོ་རྗེ་ལྟ་བུར་མི་ཤིགས་གནས་པར་གྱུར། །ང་འདིར་ལྤགས་པ་ཤ་དང་རུས་པ་རྐང་སྐམས་ཀྱང་། །བྱང་ཆུབ་མ་རེག་ང་ནི་འདི་ནས་མི་ལྡང་ཞེས། །རྡོ་རྗེའི་གནས་ཀྱིས་དེ་ནི་བྱང་ཆུབ་སྙིང་པོར་བཞུགས། །གལ་ཏེ་མི་
ཡི་སེང་གེ་ཁྱོད་ཀྱིས་སྟོང་གསུམ་ཀུན། །བྱིན་གྱིས་མ་བརླབས་ན་ནི་གང་དག་རྐང་མཐིལ་གྱིས། །བྱེ་བའི་ཞིང་རྣམས་བསྐྱོད་པ་དེ་ལྟར་ཤུགས་ཆེ་བ། །བྱང་ཆུབ་སེམས་དཔའ་ལྷགས་ཚེ་མ་ལུས་ཞིག་པར་འགྱུར། །
ས་ཕྱོགས་གང་དུ་སེམས་ཅན་དམ་པ་འཆག་པ་ནི། །ས་ཡི་ལྷ་ཡིས་བརྙེད་པ་རྒྱ་ཆེན་ལེགས་པར་རྙེད། །འཇིག་རྟེན་རྡུལ་རྣམས་ཇི་སྙེད་ཁྱོད་ཀྱིས་སྣང་བར་མཛད། །སྟོང་གསུམ་མཆོད་རྟེན་གྱུར་ན་ཁྱོད་སྐུ་སྨོས་
ཅི་འཚལ། །འོག་གི་ཆུ་ཡི་ཕུང་པོ་བརྒྱ་སྟོང་ཇི་སྙེད་དང་། །ས་ཡི་སྟེང་ན་འགྲོ་བའི་འཚོ་བ་ཇི་སྙེད་པ། །སྟོང་གསུམ་ས་རྣམས་ཐམས་ཅད་བདག་ཅག་གཟུང་བར་བགྱི། །ཁྱོད་ལ་ཀུན་འབུལ་ཇི་ལྟར་བཞེད་བཞིན་
སྤྱད་དུ་གསོལ། །གང་དུ་ཁྱོད་ནི་བཞུགས་སམ་འཆག་གམ་མནལ་བ་དང་། །གཽ་ཏམ་བདེ་བར་གཤེགས་པའི་སྲས་པོ་ཉན་ཐོས་གང་། །ཆོས་གཏམ་སྨྲ་དང་གང་ཡང་དེ་དག་ཉན་པ་དང་། །དགེ་བའི་རྩ་བ་ཐམས་ཅད་བྱང་
ཆུབ་ཕྱིར་བསྔོའོ། །དེ་ལྟར་ས་བླའི་ལྷ་རྣམས་ཀྱིས་བྱང་ཆུབ་ཀྱི་སྙིང་པོ་ལ་བཞུགས་པའི་དེ་བཞིན་གཤེགས་པ་ལ་མངོན་པར་བསྟོད་ནས་ཐལ་མོ་སྦྱར་ཏེ། དེ་བཞིན་གཤེགས་པ་ལ་ཕྱག་འཚལ་ཞིང་ཕྱོགས་གཅིག་ཏུ་འཁོད་དོ། །
<pb id="41.202a"/>
མངོན་པར་བསྟོད་པའི་ལེའུ་ཞེས་པ་སྟེ་ཉི་ཤུ་རྩ་གསུམ་པའོ།།  །།<head n="2" t="ཉི་ཤུ་རྩ་བཞི་པ། ག་གོན་དང་བཟང་པོའི་ལེའུ།" type="lewu" lv="40.24" zh="46.430"/>དགེ་སློང་དག་དེ་ལྟར་མངོན་པར་རྫོགས་པར་སངས་རྒྱས་པའི་དེ་བཞིན་གཤེགས་པ་ལྷ་རྣམས་ཀྱིས་བསྟོད་ཅིང་སྐྱིལ་
མོ་ཀྲུང་མ་བཤིག །སྤྱན་མི་འཛུམས་པར་ཤིང་གི་རྒྱལ་པོ་ལ་གཟིགས་ཤིང་བསམ་གཏན་དང་དགའ་བའི་ཟས་ཀྱི་བདེ་བ་མྱོང་བར་བྱང་ཆུབ་ཀྱི་ཤིང་དྲུང་དུ་ཞག་བདུན་འདས་པར་གྱུར་ཏོ། །དེ་ནས་ཞག་བདུན་འདས་
པ་དང་། འདོད་པ་ན་སྤྱོད་པའི་ལྷའི་བུ་རྣམས་སྤོས་ཆུའི་བུམ་པ་ཁྲི་ཐོགས་ཏེ། དེ་བཞིན་གཤེགས་པ་ག་ལ་བ་དེར་ལྷགས་སོ། །གཟུགས་ན་སྤྱོད་པའི་ལྷའི་བུ་རྣམས་ཀྱང་སྤོས་ཆུའི་བུམ་པ་ཁྲི་ཐོགས་ཏེ། དེ་
བཞིན་གཤེགས་པ་ག་ལ་བ་དེར་དོང་སྟེ་ལྷགས་ནས། བྱང་ཆུབ་ཀྱི་ཤིང་དང་། དེ་བཞིན་གཤེགས་པ་ལ་སྤོས་ཆུས་བཀྲུས་སོ། །ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་
ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་བགྲང་བ་ལས་འདས་པ་དག་གིས་དེ་བཞིན་གཤེགས་པའི་སྐུ་ལ་ཕོག་པའི་སྤོས་ཆུ་དེས་རང་རང་གི་ལུས་ལ་བསྐུས་སོ། །བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ཏུ་ཡང་སེམས་བསྐྱེད་དོ། །ལྷའི་བུ་ལ་སོགས་པ་དེ་དག་རང་རང་གི་གནས་སུ་ཕྱིན་ཀྱང་སྤོས་ཆུ་དེ་དང་མ་བྲལ་བར་གྱུར་ཏེ། སྤོས་གཞན་ལ་འདོད་པ་མི་སྐྱེད་དོ། །དེ་དག་དེ་བཞིན་གཤེགས་
པ་ལ་གུས་པར་ཡིད་ལ་བྱ་བ་ལས་སྐྱེས་པའི་དགའ་བ་དང་། མཆོག་ཏུ་དགའ་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ། །དགེ་སློང་དག་དེ་ནས་ལྷའི་བུ་ཀུན་ནས་མེ་ཏོག་
ཅེས་བྱ་བ་འཁོར་དེ་ཉིད་དུ་འདུས་པར་གྱུར་པ་དེས་དེ་བཞིན་གཤེགས་པའི་ཞབས་གཉིས་ལ་གཏུགས་ཏེ། ཐལ་མོ་སྦྱར་ནས་དེ་བཞིན་གཤེགས་པ་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་
<pb id="41.202b"/>
ཏིང་ངེ་འཛིན་གང་དང་ལྡན་པས་དེ་བཞིན་གཤེགས་པ་ལ་དགུང་བདུན་དུ་སྐྱིལ་མོ་ཀྲུང་མ་བཤིག་པར་བཞུགས་པའི་ཏིང་ངེ་འཛིན་དེའི་མིང་ཅི་ཞེས་བགྱི། དགེ་སློང་དག་དེ་སྐད་ཅེས་གསོལ་པ་དང་། དེ་བཞིན་གཤེགས་
པས་ལྷའི་བུ་དེ་ལ་འདི་སྐད་ཅེས་བཀའ་སྩལ་ཏོ། །ལྷའི་བུ་ཏིང་ངེ་འཛིན་འདིའི་མིང་ནི་དགའ་བའི་ཟས་བཀོད་པ་ཞེས་བྱ་སྟེ། ཏིང་ངེ་འཛིན་འདི་དང་ལྡན་པས་དེ་བཞིན་གཤེགས་པ་ཞག་བདུན་དུ་སྐྱིལ་མོ་
ཀྲུང་མ་བཤིག་པར་བཞུགས་སོ། །དགེ་སློང་དག་དེ་ནས་ལྷའི་བུ་ཀུན་ནས་མེ་ཏོག་གིས་དེ་བཞིན་གཤེགས་པ་ལ་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །ཞབས་ནི་འཁོར་ལོས་ཁྱབ་པ་པོ། །
པད་འདབ་རྡུལ་མེད་སྟོང་གཟི་ལྡན། །ལྷ་ཡི་ཅོད་པན་ཞབས་གཏུགས་པ། །དཔལ་སྟུག་ཞབས་ལ་ཕྱག་འཚལ་ལོ། །བདེ་གཤེགས་ཞབས་ལ་ཕྱག་འཚལ་ནས། །དེ་ཚེ་ལྷ་བུ་དེ་སེམས་དགའ། །ལྷ་མིན་
རབ་ཏུ་ཞི་བྱེད་པ། །ཡིད་གཉིས་སེལ་བའི་ཚིག་འདི་སྨྲས། །ཤཱཀྱའི་རིགས་ལ་དགྱེས་སྐྱེད་པ། །ཆགས་སྡང་གཏི་མུག་མཐར་འབྱིན་པ། །ཞུས་པ་རྣམས་ཀྱང་མཐར་འབྱིན་པ། །ལྷ་མིའི་དོགས་པ་
བསལ་དུ་གསོལ། །དཔག་མེད་ཐམས་ཅད་མཁྱེན་པ་ཉིད། །སངས་རྒྱས་སྟོབས་བཅུ་ཅི་སླད་དུ། །རྒྱལ་བ་དོག་སའི་སྙིང་པོར་ནི། །དགུང་བདུན་སྐྱིལ་མོ་ཀྲུང་མ་བཤིག །འདབ་བརྒྱ་རྒྱས་པའི་སྤྱན་མངའ་
བ། །ཅི་ཞིག་གཟིགས་ན་དགུང་བདུན་དུ། །མི་ཡི་སེང་གེ་རྣམ་དག་སྤྱན། །སྤྱན་མི་འཛུམས་པར་གཟིགས་པ་མཛད། །གང་གིས་ཤིང་རྒྱལ་དྲུང་དུ་ནི། །སྐྱིལ་ཀྲུང་མ་བཤིག་དགུང་བདུན་བཞུགས། །སྨོན་ལམ་འདི་
ནི་ཁྱོད་ཀྱི་འམ། །སྨྲ་བའི་སེང་གེ་ཀུན་གྱི་ལགས། །ཚེམས་ནི་མཉམ་ཞིང་རྣམ་དག་པ། །སྟོབས་བཅུའི་ཞལ་ནི་དྲི་རབ་གདའ། །མ་ནོར་ལེགས་པར་བཀའ་སྩོལ་ཏེ། །ལྷ་དང་མི་རྣམས་དགའ་བར་མཛོད། །
<pb id="41.203a"/>
ཟླ་འདྲའི་ཞལ་གྱིས་བཀའ་སྩལ་པ། །ངས་བཤད་ལྷ་ཡི་བུ་ཉོན་ཅིག །ངས་ནི་དྲིས་པ་དེ་ཡི་ལན། །ཅུང་ཟད་ཙམ་ཞིག་བཤད་པར་བྱ། །དཔེར་ན་རྒྱལ་པོ་ཕྱོགས་གང་དུ། །གཉེན་གྱི་ཚོགས་
ཀྱིས་དབང་བསྐུར་བ། །ཞག་བདུན་བར་དུ་ས་ཕྱོགས་དེ། །མི་འདོར་རྒྱལ་པོའི་ཆོས་ཉིད་དོ། །དེ་བཞིན་སྟོབས་བཅུ་མངའ་བ་ཡང་། །གང་ཚེ་སྨོན་རྫོགས་དབང་བསྐུར་བ། །ས་ཡི་སྙིང་པོར་ཞག་བདུན་དུ། །རྒྱལ་བ་
སྐྱིལ་མོ་ཀྲུང་མི་འཇིག །དཔེར་ན་དཔའ་བོ་དགྲ་ཚོགས་རྣམས། །མ་ལུས་ཕམ་བྱས་ལྟ་བ་ལྟར། །བྱང་ཆུབ་སྙིང་པོར་སངས་རྒྱས་ཀྱང་། །ཉོན་མོངས་བཅོམ་ནས་གཟིགས་པ་མཛད། །གཏི་མུག་བྱུང་
བའི་འདོད་དང་ཁྲོ། །དེ་དག་འགྲོ་བའི་དགྲ་འདྲ་སྟེ། །ཆོམ་པོ་ཆས་ནི་བཟང་འདྲ་བ། །དེ་དག་མ་ལུས་ངས་འདིར་བཤིག །ངས་འདིར་ང་རྒྱལ་རྣམ་དགུ་དང་། །གནས་མེད་རློམ་སེམས་རབ་ཏུ་བཅོམ། །ཟག་པ་
ཐམས་ཅད་རབ་ཏུ་སྤངས། །ང་ཡི་ཡེ་ཤེས་དམ་པ་སྐྱེས། །ངས་འདིར་སྲེད་པའི་སྲིད་རྒྱུ་དང་། །མ་རིག་བྱ་མིན་བྱེད་པ་དེ། །བག་ཉལ་བཅས་རྩ་དྲ་བ་རྣམས། །ཡེ་ཤེས་གསལ་བའི་མེ་ཡིས་བསྲེགས། །ངས་འདིར་ང་དང་
ང་ཡི་དང་། །ཉེས་ཞགས་རིང་འགྲོ་རྩ་བུག་པ། །སྒྲིབ་པའི་མདུད་པ་དམ་པོ་དེ། །ཡེ་ཤེས་མཚོན་གྱིས་བཅད་པར་གྱུར། །ངས་འདིར་རིང་ནས་ངའི་ལྡན་པ། །སླུ་བ་ཐ་མ་རྣམ་འཇིག་པ། །ལེན་པར་བཅས་པའི་ཕུང་པོ་དེ། །ཡེ་
ཤེས་ཀྱིས་ནི་ཡོངས་སུ་ཤེས། །གཉིས་སུ་རྨོངས་པ་ལོག་འཛིན་པ། །ཐ་མར་དམྱལ་འགྱུར་དེ་དག་རྣམས། །ངས་འདིར་མ་ལུས་བསལ་བྱ་སྟེ། །ཕྱིན་ཆད་ནམ་ཡང་སྐྱེར་མི་འགྱུར། །ངས་འདིར་དགེ་བའི་རྩ་བ་ཡི། །མེ་
ཡིས་སྒྲིབ་པའི་ནགས་ཚལ་བསྲེགས། །ཕྱིན་ཅི་ལོག་ནི་རྣམ་བཞི་ཡང་། །ང་ཡིས་མ་ལུས་ངེས་པར་བསྲེགས། །འདུ་ཤེས་སྐུད་པས་བརྒྱུས་པ་ཡི། །རྣམ་རྟོག་ཕྲེང་བ་གནོད་བྱེད་པ། །ངས་འདིར་བྱང་ཆུབ་ཡན་ལག་གི། །
<pb id="41.203b"/>
ཕྲེང་བ་སྣ་ཚོགས་རྣམས་ཀྱིས་བཟློག །བགྲོད་དཀའ་དྲུག་བཅུ་རྩ་ལྔ་དང་། །གཏི་མུག་སུམ་བཅུ་དྲི་མ་ཅན། །སྡིག་པ་དག་ནི་བཞི་བཅུ་ངས། །ས་ཡི་སྙིང་པོ་འདིར་བསལ་ཏེ། །ས་ཡི་སྙིང་པོར་འདུག་ནས་ངས། །སྡོམ་པ་
མ་ཡིན་བཅུ་དྲུག་དང་། །ཁམས་ནི་རྣམ་པ་བཅྭ་བརྒྱད་དང་། །ཁྱབ་པ་ཉི་ཤུ་རྩ་ལྔ་བསལ། །ཉོན་མོངས་ཆུ་བོ་ཉི་ཤུ་དང་། །འགྲོ་བ་འཇིགས་པ་ཉི་ཤུ་བརྒྱད། །བརྩོན་འགྲུས་མཐུ་དང་བརྟུལ་བ་ཡིས། །ང་འདིར་དེ་དག་ཤིན་
དུ་འདས། །དེ་བཞིན་སངས་རྒྱས་བསྒྱིངས་སྒྲོག་པ། །ལྔ་བརྒྱ་ངས་འདིར་ཡང་དག་རྟོགས། །བརྒྱ་ཕྲག་སྟོང་དུ་མཚང་བ་ཡི། །ཆོས་རྣམས་ང་ཡིས་ཡང་དག་རྟོགས། །ངས་འདིར་བག་ཉལ་མ་ལུས་པ། །
དགུ་བཅུ་རྩ་བརྒྱད་རྩར་བཅས་མཐའ། །ཀུན་ནས་ལྡང་བའི་ལོ་མ་རྣམས། །ཡེ་ཤེས་མེ་ཡིས་ངེས་པར་བསྲེགས། །དོགས་དང་ཡིད་གཉིས་ཀུན་འབྱུང་བ། །ལྟ་བའི་ཆུ་ཡིས་གང་གྱུར་པ། །མི་དགེ་
ངོགས་ཅན་སྲེད་པའི་ཀླུང་། །ཤུགས་དྲག་ཡེ་ཤེས་ཉི་མས་བསྐམས། །ཚུལ་འཆོས་པ་དང་ཁ་གསག་སྤངས། །སྒྱུ་དང་སེར་སྣ་ཕྲག་དོག་སྡང་། །ཉོན་མོངས་དགོན་པ་དིང་འདིར་བཅད། །འདུལ་བའི་མེ་ཡིས་
རབ་ཏུ་བསྲེགས། །འདིར་ནི་རྩོད་པའི་རྩ་བ་དེ། །ངན་འགྲོ་ཉམ་ངར་འདྲེན་བྱེད་པ། །འཕགས་ལ་སྐུར་པ་འདེབས་པའི་ཚིག །ཡེ་ཤེས་མཆོག་གི་སྨན་གྱིས་བསྐྱུགས། །ངས་འདིར་ཡེ་ཤེས་ཡོན་ཏན་དང་། །
ཏིང་འཛིན་ཐོབ་ནས་ངུ་བ་དང་། །ཆོ་ངེ་འདོན་དང་མྱ་ངན་དང་། །སྨྲེ་བ་མ་ལུས་མཐའ་མར་ཕྱིན། །ངས་འདིར་བདེན་ཚུལ་ཏིང་ངེ་འཛིན། །ཐོབ་ནས་ཆུ་བོ་སྦྱོར་བ་དང་། །མདུད་པ་མྱ་ངན་ཟུག་རྔུ་དང་། །རྒྱགས་
དང་བག་མེད་ཀུན་ལས་རྒྱལ། །ངས་འདིར་ཉོན་མོངས་གཟིངས་པ་ཡི། །སྲིད་པའི་ལྗོན་ཤིང་རྟོག་རྩ་བརྟན། །དྲན་པའི་སྟ་རེས་མ་ལུས་པར། །བཅད་ནས་ཡེ་ཤེས་མེ་ཡིས་བསྲེགས། །ངས་འདིར་ང་སྙམ་ང་
<pb id="41.204a"/>
རྒྱལ་ཏེ། །ཁམས་གསུམ་དབང་བྱེད་སྟོབས་ཆེ་བ། །གཡོན་ཅན་ཡེ་ཤེས་རལ་གྲིས་བཅོམ། །ལྷ་མིན་དབང་ལ་དབང་པོ་བཞིན། །དྲ་བ་མ་ལུས་སུམ་བཅུ་དྲུག །འཇུག་པ་ས་ཡི་སྙིང་པོ་འདིར། །
ཤེས་རབ་རལ་གྲི་སྟོབས་ལྡན་པས། །བཅད་ནས་ཡེ་ཤེས་མེ་ཡིས་བསྲེགས། །ཉོན་མོངས་རྩ་བ་བག་ཉལ་བཅས། །སྡུག་བསྔལ་མྱ་ངན་འབྱུང་དེ་དག །ངས་འདིར་ཤེས་རབ་དམ་པ་ཡི། །ཐོང་ལྕགས་
ཀྱིས་ནི་མ་ལུས་བཏོན། །རང་བཞིན་གྱིས་དག་སེམས་ཅན་གྱི། །ཤེས་རབ་མིག་འདིར་ང་ཡིས་སྦྱངས། །ཡེ་ཤེས་མིག་སྨན་ཆེན་པོ་ཡིས། །གཏི་མུག་ལིང་ཏོག་རྒྱ་ཆེན་བསལ། །འབྱུང་ཁམས་བཞི་པོ་
རྒྱགས་པ་ཡི། །ཆུ་སྲིན་གྱིས་དཀྲུགས་སྲེད་ཡངས་པ། །སྲིད་པའི་རྒྱ་མཚོ་དྲན་པ་དང་། །ཞི་གནས་ཉི་མའི་འོད་ཀྱིས་བསྐམས། །ངས་འདིར་ཡུལ་གྱི་ཤིང་གི་ཚོགས། །རྣམ་རྟོག་དུ་འཐུལ་ཆགས་
ཆེན་མེ། །རབ་ཏུ་འབར་བ་རྣམ་ཐར་ཆུ། །བསིལ་བའི་ཁུ་བས་བསད་པར་གྱུར། །ངས་འདིར་བག་ལ་ཉལ་བའི་སྤྲིན། །རོ་མྱང་གློག་འདྲ་རྣམ་རྟོག་འབྲུག །བརྩོན་འགྲུས་སྟོབས་ཀྱི་རླུང་ཤུགས་ཀྱི། །
བདས་ཏེ་ཀུན་དུ་གཏོར་བར་གྱུར། །ངས་འདིར་དྲན་པས་དྲི་མེད་པའི། །ཏིང་འཛིན་ཐོབ་ནས་སེམས་སྤྱོད་དགྲ། །སྲིད་པའི་ཁོན་རྒྱུད་མ་ལུས་པར། །ཤེས་རབ་རལ་གྲིའི་སྟོབས་ཀྱིས་བཅད། །ངས་འདིར་
རྒྱལ་མཚན་མཆོག་འཆང་བ། །ཤིང་རྟ་གླང་པོ་རྟས་མཐོ་བ། །གཟུགས་བསྒྱུར་བདུད་དཔུང་བརྩོན་པའི་སྡེ། །བྱམས་པ་ཐོབ་ནས་རྣམ་པར་བཅོམ། །མི་སྡུག་ཏིང་ངེ་འཛིན་ཐོབ་ནས། །ངས་འདིར་དབང་པོ་
དྲུག་གི་རྟ། །འདོད་པའི་ཡོན་ཏན་ལྔས་ལྟས་པ། །རྟག་ཏུ་རྒྱགས་ཡན་མ་ལུས་བཏགས། །སྨོན་མེད་ཏིང་ངེ་འཛིན་ཐོབ་ནས། །ངས་འདིར་རྗེས་སུ་ཆགས་པ་དང་། །ཁོང་ཁྲོ་བ་དང་འཐབ་པ་དང་། །རྩོད་སྤང་མ་
<pb id="41.204b"/>
ལུས་མཐའ་མར་ཕྱིན། །སྟོང་པའི་ཏིང་ངེ་འཛིན་ཐོབ་ནས། །ངས་འདིར་ཕྱི་དང་ནང་དག་གི། །རློམ་སེམས་ཀུན་དང་རྟོག་པ་དང་། །རྣམ་པར་རྟོག་པ་ཡོངས་སུ་ཟད། །མཚན་མེད་ཏིང་ངེ་འཛིན་ཐོབ་ནས། །ལྷ་
མི་སྲིད་པའི་རྩེར་ཐུག་པའི། །བདེ་བ་ཐམས་ཅད་མ་ལུས་པར། །ང་ཡིས་འདིར་ནི་ཡོངས་སུ་བཏང་། །ངས་འདིར་རྣམ་ཐར་གསུམ་ཐོབ་ནས། །ངས་འདིར་ཤེས་རབ་སྟོབས་ཀྱིས་ནི། །སྲིད་པ་དག་གི་འཆིང་བ་
ཀུན། །མ་ལུས་ཀུན་ལས་གྲོལ་བར་གྱུར། །ངས་འདིར་རྒྱུ་མཐོང་གྱུར་ནས་ནི། །རྟག་དང་མི་རྟག་འདུ་ཤེས་དང་། །བདག་དང་བདག་མེད་བདེ་སྡུག་བསྔལ། །རྒྱུ་ཡི་འདུ་ཤེས་གསུམ་ལས་རྒྱལ། །ངས་
འདིར་ལས་ཀྱི་རྣམ་པ་དག །སྐྱེ་མཆེད་དྲུག་རྩ་ཀུན་འབྱུང་ལས། །བྱུང་བ་ཐམས་ཅད་ཤིང་དབང་དྲུང་། །མི་རྟག་པ་ཡིས་བསྣུན་ཏེ་བཅད། །ངས་འདིར་ཡེ་ཤེས་ཉི་མ་ཡིས། །གཏི་མུག་མུན་པའི་རྙོག་
པ་དང་། །ལྟ་གྱུར་རྒྱགས་དང་ཁྲོས་གང་བ། །ཡུན་རིང་མུན་པ་བསལ་སྣང་བྱས། །ངས་འདིར་བརྩོན་འགྲུས་སྟོབས་ཀྱི་གྲུས། །འདོད་དང་ཆགས་པའི་ཆུ་སྲིན་ཅན། །ངན་འཛིན་ལྟ་ངན་སྲེད་རླབས་ཆུ། །འཁོར་
བའི་རྒྱ་མཚོ་ཆེ་ལས་རྒལ། །གང་རྟོགས་ཆགས་དང་གཏི་མུག་དང་། །སེམས་ཀྱི་རྣམ་པར་རྟོག་བསྲེགས་ཏེ། །ཕྱེ་བླབ་ནགས་མེར་ལྷུང་འདྲ་བ། །ངས་འདིར་དེ་ནི་རྗེས་སུ་རྟོགས། །ང་འདིར་རིང་ནས་
སོང་བ་ཡི། །བསྐལ་པ་དཔག་མེད་བྱེ་ཁྲག་ཁྲིག །འཁོར་བའི་ལམ་གྱིས་ཉོན་མོངས་པ། །གདུང་བ་མེད་ནས་ངལ་ཡང་སོས། །འཇིག་རྟེན་ཕན་ཕྱིར་རྒ་ཤི་དང་། །མྱ་ངན་སྡུག་བསྔལ་མཐར་ཕྱིན་པ། །
ཕས་རྒོལ་ཀུན་གྱིས་མ་ཐོབ་པ། །བདུད་རྩི་དེ་ནི་ངས་འདིར་རྟོགས། །སྲེད་ལས་བྱུང་བའི་སྐྱེ་མཆེད་ཀྱིས། །སྡུག་བསྔལ་ཕུང་པོས་སྡུག་བསྔལ་བ། །ཕྱིས་མི་འབྱུང་བ་འཇིགས་མེད་ཀྱི། །གྲོང་ཁྱེར་འདིར་ནི་ངས་ཕྱིན་ཏོ། །
<pb id="41.205a"/>
ངས་འདིར་ནང་གི་དགྲ་ཆེན་པོ། །ཁྱབ་པ་དེ་དག་རྗེས་སུ་རྟོགས། །རྟོགས་ནས་རབ་ཏུ་བསྲེགས་ཏེ་ངས། །དེ་དག་ཡང་བྱུང་གནས་མེད་བྱས། །བདུད་རྩིའི་དོན་དུ་བསྐལ་པ་ནི། །བྱེ་བ་ཁྲག་ཁྲིག་རང་གི་ཤ ། 
མིག་དང་རིན་ཆེན་མང་བཏང་བ། །དེ་འདིར་ང་ཡིས་རྗེས་སུ་རྟོགས། །སྔོན་གྱི་རྒྱལ་བ་དཔག་མེད་པས། །གང་སངས་རྒྱས་དེ་ངས་འདིར་རྟོགས། །གང་གི་སྙན་པ་ཉམས་དགའ་བ། །སྒྲ་ནི་འཇིག་རྟེན་རྣམས་
སུ་གྲགས། །རྟེན་ནས་བྱུང་བའི་འགྲོ་བ་སྟོང་། །སེམས་ཀྱི་སྐད་ཅིག་གཅིག་ལ་འཇིག །སྨིག་རྒྱུ་དྲི་ཟའི་གྲོང་ཁྱེར་འདྲ། །དེ་འདིར་ང་ཡིས་རྗེས་སུ་རྟོགས། །གང་གིས་ལག་པའི་མཐིལ་དུ་ནི། །ཤིང་
ཏོག་བཞག་བཞིན་འཇིག་རྟེན་ཁམས། །ཐམས་ཅད་མཐོང་བའི་མིག་མཆོག་དེ། །ང་ཡིས་འདིར་ནི་དག་པར་བྱས། །སྔོན་གྱི་གནས་ནི་ངས་འདིར་དྲན། །རིག་པ་གསུམ་ཡང་ཐོབ་པར་གྱུར། །བསྐལ་
པ་ཁྲག་ཁྲིག་དཔག་མེད་པ། །གཉིད་ཀྱིས་ལོག་ལས་སད་བཞིན་དྲན། །ལྷ་མི་ནོར་ཞིང་འདུ་ཤེས་ལོག །ཕྱིན་ཅི་ལོག་གྱུར་གང་འབར་བ། །དེ་ཡང་དེ་བཞིན་མ་ནོར་བར། །ངས་འདིར་བདུད་རྩིའི་སྙིང་ཁུ་
འཐུངས། །གང་གི་དོན་དུ་སྟོབས་བཅུ་པོ། །སེམས་ཅན་ཀུན་ལ་བྱམས་པ་བསྒོམས། །བྱམས་པའི་སྟོབས་ཀྱིས་རྒྱལ་གྱུར་ནས། །ངས་འདིར་བདུད་རྩིའི་སྙིང་ཁུ་འཐུངས། །གང་གི་དོན་དུ་སྟོབས་བཅུ་པོ། །
སེམས་ཅན་ཀུན་ལ་སྙིང་རྗེ་བསྒོམས། །སྙིང་རྗེའི་སྟོབས་ཀྱིས་རྒྱལ་གྱུར་ནས། །ངས་འདིར་བདུད་རྩིའི་སྙིང་ཁུ་འཐུངས། །གང་གི་དོན་དུ་སྟོབས་བཅུ་པོ། །སེམས་ཅན་ཀུན་ལ་དགའ་བ་བསྒོམས། །དགའ་བའི་
སྟོབས་ཀྱིས་རྒྱལ་གྱུར་ནས། །ངས་འདིར་བདུད་རྩིའི་སྙིང་ཁུ་འཐུངས། །གང་གི་དོན་དུ་སྟོབས་བཅུ་པོ། །བསྐལ་པ་ཁྲག་ཁྲིག་བཏང་སྙོམས་བསྒོམས། །བཏང་སྙོམས་འདི་ཡི་སྟོབས་ཀྱིས་རྒྱལ། །ངས་འདིར་བདུད་རྩིའི་
<pb id="41.205b"/>
སྙིང་ཁུ་འཐུངས། །སྟོབས་བཅུ་གང་གཱའི་བྱེ་མ་བས། །རབ་ཏུ་མང་བས་གང་གསོལ་པ། །སྔོན་རྒྱལ་སེང་གེས་སྔོན་གསོལ་པ། །བདུད་རྩིའི་སྙིང་ཁུ་ངས་འདིར་འཐུངས། །རྒ་ཤི་མཐའ་མར་མ་ཕྱིན་པར། །
སྐྱིལ་མོ་ཀྲུང་ནི་མི་གཞིག་ཅེས། །སྡེར་བཅས་པ་ཡི་བདུད་མདུན་འདིར། །ང་ཡིས་ཚིག་ནི་གང་སྨྲས་པ། །ཡེ་ཤེས་རྡོ་རྗེ་བརྟན་འབར་བས། །ང་ཡིས་མ་རིག་པ་ཡང་བཅོམ། །སྟོབས་བཅུ་ཉིད་ནི་ཐོབ་པར་གྱུར། །
དེ་ལྟ་བས་ན་སྐྱིལ་ཀྲུང་གཞིག །ང་ཡིས་དགྲ་བཅོམ་ཉིད་ཐོབ་སྟེ། །ང་ཡི་ཟག་པ་མ་ལུས་ཟད། །བདུད་ཀྱི་སྡེ་ཡང་བཅོམ་པར་གྱུར། །དེ་ལྟ་བས་ན་སྐྱིལ་ཀྲུང་གཞིག །སྒྲིབ་པ་ལྔ་ཡི་སྒོ་གླེགས་རྣམས། །ང་
ཡིས་འདིར་ནི་ཐམས་ཅད་བཅག །སྲིད་པའི་ཁྲི་ཤིང་རྣམས་ཀྱང་བཅད། །ང་འདིར་སྐྱིལ་མོ་ཀྲུང་གཞིག་གོ། །དེ་ནས་མི་ཡི་ཟླ་བ་དེ། །དལ་གྱིས་གདན་ལས་བཞེངས་ནས་སུ། །དབང་བསྐུར་ཆེན་པོ་བཞེས་ནས་ནི། །
སེང་གེའི་གདན་ལ་བཞུགས་པར་གྱུར། །ལྷ་ཚོགས་རྣམས་ཀྱིས་རིན་ཆེན་སྣོད། །སྟེང་ནས་སྤོས་ཆུ་སྣ་ཚོགས་ཀྱིས། །སྟོབས་བཅུ་ཡོན་ཏན་མཐར་ཕྱིན་པ། །འཇིག་རྟེན་རྩ་ལག་སྐུ་ཡང་བསིལ། །བྱེ་བ་
ཁྲག་ཁྲིག་ལྷ་རྣམས་དག །ལྷ་མོ་ཁྲག་ཁྲིག་ལྷན་ཅིག་ཏུ། །ཀུན་ནས་རོལ་མོ་སྟོང་དག་གིས། །མཆོད་པ་གཞལ་དུ་མེད་པ་བྱེད། །དེ་ལྟར་ལྷ་ཡི་བུ་དག་ནི། །ས་ཡི་སྙིང་པོ་ཞག་བདུན་དུ། །རྒྱལ་བའི་སྐྱིལ་ཀྲུང་མ་
བཤིག་པ། །རྒྱུར་བཅས་རྐྱེན་བཅས་གཞི་དང་བཅས། །དགེ་སློང་དག་དེ་ལྟར་བྱང་ཆུབ་མངོན་པར་རྫོགས་པར་སངས་རྒྱས་པའི་དེ་བཞིན་གཤེགས་པ་ངས་འདིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་
མངོན་པར་རྫོགས་པར་སངས་རྒྱས་སོ། །ངས་འདིར་ཐོག་མ་མེད་པའི་སྐྱེ་བ་དང་། རྒ་བ་དང་། འཆི་བའི་སྡུག་བསྔལ་མཐར་ཕྱུང་ངོ་ཞེས་ཞག་བདུན་པ་དང་པོ་ལ་གདན་དེ་ཉིད་ལ་བཞུགས་སོ། །ཞག་བདུན་པ་གཉིས་
