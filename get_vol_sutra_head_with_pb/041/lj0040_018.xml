<pb id="41.231a"/>
གཅིག་ལ་ཆོས་ཐམས་ཅད་མཉམ་པ་ཉིད་དུ་འཇུག་པའི་འཁོར་ལོའོ། །སེམས་ཅན་འདུལ་བའི་ཕྱིར་ཕྱད་པར་བྱིན་གྱིས་རློབ་ཅིང་ལྡོག་པ་མེད་པའི་འཁོར་ལོའོ། །གཉིས་སུ་མེད་ཅིང་སྒྲོ་བཏགས་པ་མེད་
པ་དོན་དམ་པའི་ཚུལ་ལ་འཇུག་པའི་འཁོར་ལོའོ། །ཆོས་ཀྱི་དབྱིངས་སུ་ཡང་དག་པར་འདུ་བའི་འཁོར་ལོའོ། །འཁོར་ལོ་དེ་ནི་ཚད་ཐམས་ཅད་ལས་ཤིན་དུ་འདས་པས་དཔག་ཏུ་མེད་པའོ། །འཁོར་ལོ་དེ་ནི་གྲངས་ཐམས་
ཅད་དང་བྲལ་བས་གྲངས་མེད་པའོ། །འཁོར་ལོ་དེ་ནི་སེམས་ཀྱི་ལམ་ལས་ཡང་དག་པར་འདས་པས་བསམ་གྱིས་མི་ཁྱབ་པའོ། །འཁོར་ལོ་དེ་ནི་གཞལ་བ་དང་བྲལ་བས་མཚུངས་པ་མེད་པའོ། །འཁོར་ལོ་དེ་ནི་སྒྲ་
སྐད་ཀྱི་ཚིག་གི་ལམ་ཐམས་ཅད་དང་བྲལ་བས་བརྗོད་དུ་མེད་པ་སྟེ། ཚད་མེད་པ། དཔེ་མེད་པ། དཔེ་དང་བྲལ་བ། ནམ་མཁའ་དང་མཚུངས་ཤིང་། འདྲ་བ། ཆད་པ་མེད་པ། རྟག་པ་མེད་པ། རྟེན་པ་ལ་འཇུག་པ་
དང་མི་འགལ་བ། ཞི་བ། ཤིན་ཏུ་ཉེ་བར་ཞི་བ། དེ་ཁོ་ན། དེ་བཞིན་ཉིད། མ་ནོར་བ་དེ་བཞིན་ཉིད། གཞན་མ་ཡིན་པ། གཞན་དུ་མི་འགྱུར་བ། སེམས་ཅན་ཐམས་ཅད་ཀྱི་སྒྲ་བརྗོད་པ། བདུད་རྣམས་ཚར་
གཅོད་པ། མུ་སྟེགས་ཅན་རྣམས་ཕམ་པར་བྱེད་པ། འཁོར་བའི་ཡུལ་ལས་འདའ་བ། སངས་རྒྱས་ཀྱི་ཡུལ་ལ་འཇུག་པ། འཕགས་པའི་གང་ཟག་རྣམས་ཀྱིས་ཡོངས་སུ་ཤེས་པ། རང་སངས་རྒྱས་
རྣམས་ཀྱིས་རྟོགས་པ། བྱང་ཆུབ་སེམས་དཔའ་རྣམས་ཀྱིས་ཡོངས་སུ་བཟུང་བ། དེ་བཞིན་གཤེགས་པ་ཐམས་ཅད་དང་དབྱེར་མེད་པའོ།།  །། 
འཕགས་པ་རྒྱ་ཆེར་རོལ་པ་ཞེས་བྱ་བ་ཐེག་པ་ཆེན་པོའི་མདོ། <bampo n="40.18" zh="46.494"/>བམ་པོ་བཅྭ་བརྒྱད་པ་སྟེ་ཐ་མ། བྱམས་པ་དེ་བཞིན་གཤེགས་པས་ཆོས་ཀྱི་འཁོར་ལོ་རྣམ་པ་འདི་ལྟ་བུ་བསྐོར་ཏེ། དེ་བསྐོར་བས་དེ་བཞིན་
<pb id="41.231b"/>
གཤེགས་པ་ལ་དེ་བཞིན་གཤེགས་པའོ་ཞེས་བྱའོ། །ཡང་དག་པར་རྫོགས་པའི་སངས་རྒྱས་ཤེས་བྱའོ། །རང་བྱུང་ཞེས་བྱའོ། །ཆོས་ཀྱི་རྗེ་ཞེས་བྱའོ། །འདྲེན་པ་ཞེས་བྱའོ། །རྣམ་པར་འདྲེན་པ་ཞེས་བྱའོ། །ཡོངས་
སུ་འདྲེན་པ་ཞེས་བྱའོ། །དེད་དཔོན་ཞེས་བྱའོ། །ཆོས་ཐམས་ཅད་ལ་དབང་སྒྱུར་བ་ཞེས་བྱའོ། །ཆོས་ཀྱི་དབང་ཕྱུག་ཅེས་བྱའོ། །ཆོས་ཀྱི་འཁོར་ལོ་བསྐོར་བ་ཞེས་བྱའོ། །ཆོས་ཀྱི་སྦྱིན་བདག་ཅེས་བྱའོ། །མཆོད་
སྦྱིན་རྗེ་ཞེས་བྱའོ། །མཆོད་སྦྱིན་ལེགས་པར་མཛད་པ་ཞེས་བྱའོ། །བརྟུལ་ཞུགས་གྲུབ་པ་ཞེས་བྱའོ། །དགོངས་པ་རྫོགས་པ་ཞེས་བྱའོ། །འཆད་པ་པོ་ཞེས་བྱའོ། །དབུགས་འབྱིན་པ་ཞེས་བྱའོ། །བདེ་བ་མཛད་པ་
ཞེས་བྱའོ། །དཔའ་བོ་ཞེས་བྱའོ། །ཉོན་མོངས་པ་སྤོང་བ་ཞེས་བྱའོ། །གཡུལ་ལས་རྣམ་པར་རྒྱལ་བ་ཞེས་བྱའོ། །གདུགས་དང་རྒྱལ་མཚན་དང་བ་དན་བསྒྲེང་བ་ཞེས་བྱའོ། །སྣང་བ་མཛད་པ་ཞེས་བྱའོ། །འོད་མཛད་པ་ཞེས་
བྱའོ། །མུན་པ་སེལ་བ་ཞེས་བྱའོ། །སྒྲོན་མ་འཛིན་པ་ཞེས་བྱའོ། །སྨན་པའི་རྒྱལ་པོ་ཆེན་པོ་ཞེས་བྱའོ། །ཡང་དག་པའི་གསོ་བ་མཛད་པ་ཞེས་བྱའོ། །ཟུག་རྔུ་འབྱིན་པ་ཆེན་པོ་ཞེས་བྱའོ། །ཡེ་ཤེས་
གཟིགས་པ་རབ་རིབ་མི་མངའ་བ་ཞེས་བྱའོ། །ཀུན་དུ་གཟིགས་པ་ཞེས་བྱའོ། །ཀུན་དུ་རྣམ་པར་གཟིགས་པ་ཞེས་བྱའོ། །ཀུན་ནས་སྤྱན་ཅེས་བྱའོ། །ཀུན་ནས་འོད་ཅེས་བྱའོ། །ཀུན་དུ་སྣང་བ་ཞེས་བྱའོ། །
ཀུན་ནས་སྒོ་ཞེས་བྱའོ། །ཀུན་དུ་བཟང་པོ་ཞེས་བྱའོ། །ཀུན་དུ་མཛེས་པ་ཞེས་བྱའོ། །གནས་པ་མེད་ལ་བླང་བ་མེད་ཅིང་དོར་བ་མེད་པ་ཞེས་བྱའོ། །མཐོ་བར་སེམས་པ་དང་། དམའ་བར་སེམས་པ་མེད་པའི་
ཕྱིར་ས་དང་མཚུངས་པ་ཞེས་བྱའོ། །རབ་ཏུ་མི་གཡོས་པའི་ཕྱིར་རིའི་དབང་པོ་དང་འདྲ་བ་ཞེས་བྱའོ། །ཡོན་ཏན་ཐམས་ཅད་དང་ལྡན་པའི་ཕྱིར། འཇིག་རྟེན་ཐམས་ཅད་ཀྱི་དཔལ་ཞེས་བྱའོ། །འཇིག་རྟེན་ཐམས་
<pb id="41.232a"/>
ཅད་ལས་མངོན་པར་འཕགས་པའི་ཕྱིར། སྤྱི་གཙུག་བལྟར་མི་མཐོང་བ་ཞེས་བྱའོ། །ཟབ་ཅིང་གཏིང་དཔག་དཀའ་བའི་ཕྱིར་རྒྱ་མཚོ་དང་མཚུངས་པ་ཞེས་བྱའོ། །བྱང་ཆུབ་ཀྱི་ཕྱོགས་ཀྱི་ཆོས་རིན་པོ་ཆེ་ཐམས་
ཅད་རྫོགས་པའི་ཕྱིར་ཆོས་རིན་པོ་ཆེའི་འབྱུང་གནས་ཤེས་བྱའོ། །གནས་པ་མེད་པའི་ཕྱིར་རླུང་དང་མཚུངས་པ་ཞེས་བྱའོ། །ཆགས་པ་མེད་ཅིང་བཅིངས་པ་མེད་ལ་གྲོལ་བ་མེད་པའི་སེམས་དང་ལྡན་པའི་ཕྱིར་བློ་ཆགས་པ་མེད་པ་
ཞེས་བྱའོ། །ཆོས་ཐམས་ཅད་ངེས་པར་རྟོགས་པའི་ཕྱིར་ཕྱིར་མི་ལྡོག་པའི་ཆོས་ཤེས་བྱའོ། །བསྙེན་པར་དཀའ་ཞིང་རློམ་སེམས་ཐམས་ཅད་སྤངས་ཏེ་ཉོན་མོངས་པ་ཐམས་ཅད་སྲེག་པར་གནས་པའི་ཕྱིར་མེ་དང་མཚུངས་
པ་ཞེས་བྱའོ། །ཀུན་ཏུ་རྟོག་པ་རྙོག་པ་མེད་ཅིང་སྐུ་དང་ཐུགས་དྲི་མ་མེད་ལ་སྡིག་པ་བསལ་བའི་ཕྱིར་ཆུ་དང་མཚུངས་པ་ཞེས་བྱའོ། །ཡེ་ཤེས་ཡུལ་ལ་ཆགས་པ་མེད་པ་དང་། ཆོས་ཀྱི་དབྱིངས་མཐའ་དང་དབུང་མེད་པའི་སྤྱོད་
ཡུལ་གྱི་ཡེ་ཤེས་དང་། མངོན་པར་ཤེས་པ་བརྙེས་པའི་ཕྱིར་ནམ་མཁའ་དང་མཚུངས་པ་ཞེས་བྱའོ། །སྒྲིབ་པའི་ཆོས་ཐམས་ཅད་ཤིན་དུ་སྤངས་པའི་ཕྱིར་སྒྲིབ་པ་མེད་པའི་ཡེ་ཤེས་དང་རྣམ་པར་ཐར་པ་ལ་གནས་པ་ཞེས་
བྱའོ། །ནམ་མཁའ་དང་མཚུངས་པར་མིག་གི་ལམ་ལས་ཡང་དག་པར་འདས་པའི་ཕྱིར་ཆོས་ཀྱི་དབྱིངས་ཐམས་ཅད་དུ་སོང་བའི་སྐུ་དང་ལྡན་པ་ཞེས་བྱའོ། །འཇིག་རྟེན་གྱི་ཡུལ་ཐམས་ཅད་ཀྱིས་ཉོན་མོངས་པ་མེད་པའི་ཕྱིར་
སེམས་ཅན་གྱི་མཆོག་ཅེས་བྱའོ། །སེམས་ཅན་ཆགས་པ་མེད་པ་ཞེས་བྱའོ། །བློ་ཚད་མེད་པ་ཞེས་བྱའོ། །འཇིག་རྟེན་ལས་འདས་པའི་ཆོས་སྟོན་པ་ཞེས་བྱའོ། །འཇིག་རྟེན་གྱི་སློབ་དཔོན་ཞེས་བྱའོ། །འཇིག་རྟེན་གྱི་
མཆོད་རྟེན་ཞེས་བྱའོ། །འཇིག་རྟེན་ན་མངོན་པར་འཕགས་པ་ཞེས་བྱའོ། །འཇིག་རྟེན་གྱི་ཆོས་ཀྱིས་མི་གོས་པ་ཞེས་བྱའོ། །འཇིག་རྟེན་གྱི་མགོན་པོ་ཞེས་བྱའོ། །འཇིག་རྟེན་གྱི་གཙོ་བོ་ཞེས་བྱའོ། །འཇིག་རྟེན་གྱི་ཕུལ་ཞེས་
<pb id="41.232b"/>
བྱའོ། །འཇིག་རྟེན་གྱི་དབང་ཕྱུག་ཅེས་བྱའོ། །འཇིག་རྟེན་གྱི་མཆོད་པ་ཞེས་བྱའོ། །འཇིག་རྟེན་གྱི་དཔུང་གཉེན་ཞེས་བྱའོ། །འཇིག་རྟེན་གྱི་ཕ་རོལ་ཏུ་བྱོན་པ་ཞེས་བྱའོ། །འཇིག་རྟེན་གྱི་སྒྲོན་མ་ཞེས་བྱའོ། །འཇིག་རྟེན་ལས་འདས་
པ་ཞེས་བྱའོ། །འཇིག་རྟེན་གྱི་བླ་མ་ཞེས་བྱའོ། །འཇིག་རྟེན་གྱི་དོན་མཛད་པ་ཞེས་བྱའོ། །འཇིག་རྟེན་དང་འཐུན་པར་མཛད་པ་ཞེས་བྱའོ། །འཇིག་རྟེན་མཁྱེན་པ་ཞེས་བྱའོ། །འཇིག་རྟེན་གྱི་བདག་པོ་བརྙེས་པ་ཞེས་བྱའོ། །
སྦྱིན་གནས་ཆེན་པོ་ཞེས་བྱའོ། །མཆོད་པའི་འོས་ཤེས་བྱའོ། །བསོད་ནམས་ཀྱི་ཞིང་ཆེན་པོ་ཞེས་བྱའོ། །སེམས་ཅན་ཆེན་པོ་ཞེས་བྱའོ། །སེམས་ཅན་དམ་པ་ཞེས་བྱའོ། །སེམས་ཅན་མཆོག་ཅེས་བྱའོ། །སེམས་ཅན་རབ་
མཆོག་ཅེས་བྱའོ། །སེམས་ཅན་བླ་མ་ཞེས་བྱའོ། །སེམས་ཅན་གོང་ན་མེད་པ་ཞེས་བྱའོ། །སེམས་ཅན་མཉམ་པ་མེད་པ་ཞེས་བྱའོ། །སེམས་ཅན་འདྲ་བ་མེད་པ་ཞེས་བྱའོ། །རྟག་ཏུ་མཉམ་པར་བཞག་པ་ཞེས་བྱའོ། །ཆོས་
ཐམས་ཅད་ཀྱི་མཉམ་པ་ཉིད་ལ་གནས་པ་ཞེས་བྱའོ། །ལམ་བརྙེས་པ་ཞེས་བྱའོ། །ལམ་སྟོན་པ་ཞེས་བྱའོ། །ལམ་མཚོན་པ་ཞེས་བྱའོ། །ལམ་ལ་ཤིན་དུ་གནས་པ་ཞེས་བྱའོ། །བདུད་ཀྱི་ཡུལ་ལས་ཡང་དག་པར་འདས་པ་ཞེས་བྱའོ། །
བདུད་ཀྱི་དཀྱིལ་འཁོར་འཇོམ་པར་མཛད་པ་ཞེས་བྱའོ། །རྒ་ཤི་མི་མངའ་བས་བསིལ་བའི་དངོས་པོ་བརྙེས་པ་ཞེས་བྱའོ། །མུན་པ་མུན་ནག་དང་བྲལ་བ་ཞེས་བྱའོ། །ཐེ་ཙོམ་དང་བྲལ་བ་ཞེས་བྱའོ། །དོགས་པ་དང་བྲལ་བ་ཞེས་བྱའོ། །ཉོན་
མོངས་པ་དང་བྲལ་བ་ཞེས་བྱའོ། །སོམ་ཉི་བཏུལ་བ་ཞེས་བྱའོ། །ཡིད་གཉིས་ཡང་དག་པར་བཅོམ་པ་ཞེས་བྱའོ། །ཆགས་པ་དང་བྲལ་བ་ཞེས་བྱའོ། །རྣམ་པར་གྲོལ་བ་ཞེས་བྱའོ། །རྣམ་པར་དག་པ་ཞེས་བྱའོ། །འདོད་ཆགས་དང་བྲལ་བ་
ཞེས་བྱའོ། །ཞེ་སྡང་དང་བྲལ་བ་ཞེས་བྱའོ། །གཏི་མུག་དང་བྲལ་བ་ཞེས་བྱའོ། །ཟག་པ་ཟད་པ་ཞེས་བྱའོ། །ཉོན་མོངས་པ་མི་མངའ་བ་ཞེས་བྱའོ། །དབང་དང་ལྡན་པར་གྱུར་པ་ཞེས་བྱའོ། །ཐུགས་ཤིན་དུ་རྣམ་པར་གྲོལ་བ་ཞེས་བྱའོ། །ཤེས་
<pb id="41.233a"/>
རབ་ཤིན་ཏུ་རྣམ་པར་གྲོལ་བ་ཞེས་བྱའོ། །ཅང་མཁྱེན་པ་ཞེས་བྱའོ། །གླང་པོ་ཆེན་པོ་ཞེས་བྱའོ། །བྱ་བ་མཛད་པ་ཤེས་བྱའོ། །བྱེད་པ་མཛད་པ་ཞེས་བྱའོ། །ཁུར་བོར་བ་ཞེས་བྱའོ། །རང་གི་དོན་རྗེས་སུ་བརྙེས་པ་ཞེས་བྱའོ། །སྲིད་
པར་ཀུན་དུ་སྦྱོར་བ་ཡོངས་སུ་ཟད་པ་ཞེས་བྱའོ། །མཉམ་པ་ཉིད་ཀྱི་ཡེ་ཤེས་ཀྱིས་རྣམ་པར་གྲོལ་བ་ཞེས་བྱའོ། །སེམས་ཀྱི་དབང་དམ་པ་ཐམས་ཅད་ཀྱི་ཕ་རོལ་ཏུ་བྱོན་པ་ཞེས་བྱའོ། །སྦྱིན་པའི་ཕ་རོལ་ཏུ་བྱོན་པ་ཞེས་བྱའོ། །ཚུལ་ཁྲིམས་ཀྱིས་
མངོན་པར་འཕགས་པ་ཞེས་བྱའོ། །བཟོད་པའི་ཕ་རོལ་ཏུ་བྱོན་པ་ཞེས་བྱའོ། །བརྩོན་འགྲུས་གྱིས་མངོན་པར་འཕགས་པ་ཞེས་བྱའོ། །བསམ་གཏན་དང་མངོན་པར་ཤེས་པ་བརྙེས་པ་ཞེས་བྱའོ། །ཤེས་རབ་ཀྱི་ཕ་རོལ་ཏུ་བྱོན་པ་ཞེས་བྱའོ། །སྨོན་
ལམ་གྲུབ་པ་ཞེས་བྱའོ། །བྱམས་པ་ཆེན་པོ་ལ་གནས་པ་ཞེས་བྱའོ། །སྙིང་རྗེ་ཆེན་པོ་ལ་གནས་པ་ཞེས་བྱའོ། །དགའ་བ་ཆེན་པོ་ལ་གནས་པ་ཞེས་བྱའོ། །བཏང་སྙོམས་ཆེན་པོ་ལ་གནས་པ་ཞེས་བྱའོ། །སེམས་ཅན་བསྡུ་བ་ལ་བརྩོན་པ་ཞེས་བྱའོ། །སྒྲིབ་
པ་མེད་པའི་སོ་སོ་ཡང་དག་པར་རིག་པ་བརྙེས་པ་ཞེས་བྱའོ། །རྟོན་པར་གྱུར་པ་ཞེས་བྱའོ། །བསོད་ནམས་ཆེན་པོ་ཞེས་བྱའོ། །ཡེ་ཤེས་ཆེན་པོ་དང་ལྡན་པ་ཞེས་བྱའོ། །དྲན་པ་དང་བློ་གྲོས་དང་རྟོགས་པ་དང་བློ་ཕུན་སུམ་ཚོགས་པ་ཞེས་བྱའོ། །དྲན་པ་
ཉེ་བར་གཞག་པ་དང་། ཡང་དག་པར་སྤོང་བ་དང་། རྫུ་འཕྲུལ་གྱི་རྐང་པ་དང་། དབང་པོ་དང་སྟོབས་དང་། བྱང་ཆུབ་ཀྱི་ཡན་ལག་དང་། ལམ་དང་། ཞི་གནས་དང་། ལྷག་མཐོང་གིས་སྣང་བ་བརྙེས་པ་ཞེས་བྱའོ། །འཁོར་བའི་རྒྱ་མཚོ་ལས་རྒལ་བ་ཞེས་བྱའོ། །
ཕ་རོལ་ཏུ་བྱོན་པ་ཞེས་བྱའོ། །ཐང་ལ་བྱོན་པ་ཤེས་བྱའོ། །བདེ་བ་བརྙེས་པ་ཞེས་བྱའོ། །མི་བསྙེངས་པ་བརྙེས་པ་ཞེས་བྱའོ། །ཉོན་མོངས་པའི་ཚེར་མ་དཀྲུགས་པ་ཞེས་བྱའོ། །སྐྱེས་བུ་ཆེན་པོ་ཞེས་བྱའོ། །སྐྱེས་བུ་སེང་གེ་ཞེས་བྱའོ། །འཇིགས་
པ་དང་སྤུ་ཟིང་ཞེས་བྱེད་པ་མི་མངའ་བ་ཞེས་བྱའོ། །གླང་པོ་ཞེས་བྱའོ། །དྲི་མ་མེད་པ་ཞེས་བྱའོ། །དྲི་མ་གསུམ་སྤངས་པ་ཞེས་བྱའོ། །རིག་པ་པོ་ཞེས་བྱའོ། །རིག་པ་གསུམ་བརྙེས་པ་ཞེས་བྱའོ། །ཆུ་བོ་བཞི་ལས་རྒལ་བ་ཞེས་བྱའོ། །
<pb id="41.233b"/>
རིན་པོ་ཆེའི་གདུགས་འཛིན་པ་གཅིག་པུར་གྱུར་པའི་ཕྱིར་རྒྱལ་རིགས་ཤེས་བྱའོ། །སྡིག་པའི་ཆོས་སྤངས་པའི་ཕྱིར་བྲམ་ཟེ་ཞེས་བྱའོ། །མ་རིག་པའི་སྒོ་ངའི་སྦུབས་བཅོམ་པའི་ཕྱིར་དགེ་སློང་ཞེས་བྱའོ། །ཆགས་པ་ཐམས་
ཅད་ལས་ཡང་དག་པར་འདས་པའི་ཕྱིར་དགེ་སྦྱོང་ཞེས་བྱའོ། །ཉོན་མོངས་པ་གཟིགས་པའི་ཕྱིར་གཙང་སྦྲ་ཅན་ཞེས་བྱའོ། །སྟོབས་དང་ལྡན་པ་ཞེས་བྱའོ། །སྟོབས་བཅུ་མངའ་བ་ཞེས་བྱའོ། །བཅོམ་ལྡན་འདས་ཞེས་བྱའོ། །
སྐུ་བསྒོམས་པ་ཞེས་བྱའོ། །རྒྱལ་པོའི་ཡང་རྒྱལ་པོ་ཞེས་བྱའོ། །ཆོས་ཀྱི་རྒྱལ་པོ་ཞེས་བྱའོ། །ཆོས་ཀྱི་འཁོར་ལོ་མཆོག་དམ་པ་བསྐོར་ཞིང་རྗེས་སུ་སྟོན་པ་ཞེས་བྱའོ། །མི་འཁྲུགས་པའི་ཆོས་སྟོན་པ་ཞེས་བྱའོ། །ཐམས་
ཅད་མཁྱེན་པའི་ཡེ་ཤེས་ཀྱི་དབང་བསྐུར་བ་ཞེས་བྱའོ། །ཆགས་པ་མེད་པའི་ཡེ་ཤེས་ཆེན་པོ་དྲི་མ་མེད་ཅིང་རྣམ་པར་གྲོལ་བའི་གོ་འཕང་གི་ཐབས་བརྙེས་པ་ཞེས་བྱའོ། །བྱང་ཆུབ་ཀྱི་ཡན་ལག་བདུན་གྱི་རིན་པོ་ཆེ་དང་ལྡན་པ་ཞེས་
བྱའོ། །ཆོས་རིན་པོ་ཆེ་ཐམས་ཅད་ཀྱི་ཁྱད་པར་བརྙེས་པ་ཞེས་བྱའོ། །བློན་པོ་འཕགས་པའི་ཉན་ཐོས་ཐམས་ཅད་ཀྱིས་ཞལ་གྱི་དཀྱིལ་འཁོར་དུ་བལྟས་པ་ཞེས་བྱའོ། །སྲས་བྱང་ཆུབ་སེམས་དཔའ་སེམས་དཔའ་ཆེན་པོའི་འཁོར་
ཅན་ཞེས་བྱའོ། །གདུལ་བ་ཤིན་དུ་བཏུལ་བ་ཞེས་བྱའོ། །བྱང་ཆུབ་སེམས་དཔའ་ལེགས་པར་ལུང་བསྟན་པ་ཞེས་བྱའོ། །རྣམ་ཐོས་ཀྱི་བུ་དང་འདྲ་བ་ཞེས་བྱའོ། །འཕགས་པའི་ནོར་བདུན་གྱི་མཛོད་བྱིན་པ་ཞེས་བྱའོ། །ལྷུག་པར་
གཏོང་བ་ཞེས་བྱའོ། །བདེ་བ་ཕུན་སུམ་ཚོགས་པ་ཐམས་ཅད་དང་ལྡན་པ་ཞེས་བྱའོ། །རེ་བ་ཐམས་ཅད་སྦྱིན་པ་ཞེས་བྱའོ། །འཇིག་རྟེན་ཐམས་ཅད་ལ་ཕན་པ་དང་བདེ་བས་རྗེས་སུ་སྐྱོང་བ་ཞེས་བྱའོ། །དབང་པོ་དང་མཚུངས་པ་ཞེས་བྱའོ། །
ཡེ་ཤེས་མཆོག་གི་རྡོ་རྗེ་འཆང་བ་ཞེས་བྱའོ། །ཀུན་ནས་སྤྱན་ཞེས་བྱའོ། །ཆོས་ཐམས་ཅད་ལ་སྒྲིབ་པ་མི་མངའ་བར་གཟིགས་པ་ཞེས་བྱའོ། །ཡེ་ཤེས་ཀྱིས་ཀུན་ཏུ་རྣམ་པར་འཕྲུལ་པ་ཞེས་བྱའོ། །ཆོས་ཀྱི་གར་གྱི་རྒྱུད་རྒྱ་ཆེན་
<pb id="41.234a"/>
པོ་སྟོན་པ་ལ་ཞུགས་པ་ཞེས་བྱའོ། །ཟླ་བ་དང་མཚུངས་པ་ཞེས་བྱའོ། །འགྲོ་བ་ཐམས་ཅད་ཀྱིས་བལྟ་བས་མི་ངོམས་པ་ཞེས་བྱའོ། །འོད་རྣམ་པར་དག་ཅིང་ཀུན་དུ་ཡངས་པ་ཞེས་བྱའོ། །དགའ་བ་དང་མཆོག་ཏུ་དགའ་བར་
མཛད་པའི་འོད་ཅེས་བྱའོ། །སེམས་ཅན་ཐམས་ཅད་ལ་མངོན་དུ་ཕྱོགས་ཤིང་གཟིགས་པར་སྣང་བ་ཞེས་བྱའོ། །འགྲོ་བ་ཐམས་ཅད་ཀྱི་སེམས་དང་བསམ་པའི་སྣོད་ཇི་ལྟ་བ་བཞིན་དུ་སྣང་བ་བརྙེས་པ་ཞེས་བྱའོ། །བཀོད་པ་ཆེན་པོ་ཞེས་
བྱའོ། །སློབ་པ་དང་མི་སློབ་པའི་སྐར་མའི་ཚོགས་ཀྱི་འཁོར་ཅན་ཞེས་བྱའོ། །ཉི་མའི་དཀྱིལ་འཁོར་དང་མཚུངས་པ་ཞེས་བྱའོ། །མུན་པ་མུན་ནག་བསལ་བ་ཞེས་བྱའོ། །ཏོག་ཆེན་པོ་དང་ལྡན་པའི་རྒྱལ་པོ་ཞེས་བྱའོ། །འོད་ཟེར་ཚད་
མེད་ཅིང་མཐའ་ཡས་པ་ཞེས་བྱའོ། །སྣང་བ་ཆེན་པོ་ཀུན་དུ་སྟོན་པ་ཞེས་བྱའོ། །དྲིས་པ་ཐམས་ཅད་ལུང་བསྟན་པ་སྟོན་པ་ལ་རྨོངས་པ་མི་མངའ་བ་ཞེས་བྱའོ། །མ་རིག་པའི་མུན་པ་ཆེན་པོ་འཇོམས་པར་མཛད་པ་ཞེས་བྱའོ། །ཡེ་
ཤེས་ཀྱི་སྣང་བ་ཆེན་པོས་རྣམ་པར་གཟིགས་པའི་བློ་དང་ལྡན་པ་ཞེས་བྱའོ། །རྣམ་པར་མི་རྟོག་པ་ཞེས་བྱའོ། །བྱམས་པ་དང་སྙིང་བརྩེ་བ་དང་སྙིང་རྗེ་ཆེན་པོས་འགྲོ་བ་ཐམས་ཅད་ལ་འོད་ཟེར་མཉམ་པར་གཏོང་ཞིང་ཡུལ་ཚད་
མེད་པ་ཞེས་བྱའོ། །ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་ཅིང་རྙེད་པར་དཀའ་ལ་བལྟ་དཀའ་བའི་དཀྱིལ་འཁོར་ཅན་ཞེས་བྱའོ། །ཚངས་པ་དང་མཚུངས་པ་ཤེས་བྱའོ། །རབ་ཏུ་ཞི་བའི་སྤྱོད་ལམ་དང་ལྡན་པ་ཞེས་བྱའོ། །སྤྱོད་
ལམ་དང་སྤྱོད་པའི་ཁྱད་པར་ཐམས་ཅད་དང་ལྡན་པ་ཞེས་བྱའོ། །གཟུགས་དམ་པ་མངའ་བ་ཞེས་བྱའོ། །བལྟ་བས་མི་ངོམས་པ་ཞེས་བྱའོ། །དབང་པོ་ཞི་བ་ཞེས་བྱའོ། །ཡིད་ཞི་བ་ཞེས་བྱའོ། །ཞི་གནས་ཀྱི་ཚོགས་ཡོངས་སུ་
རྫོགས་པ་ཞེས་བྱའོ། །ཞི་གནས་དམ་པ་བརྙེས་པ་ཞེས་བྱའོ། །དུལ་བ་དང་ཞི་གནས་མཆོག་བརྙེས་པ་ཞེས་བྱའོ། །ཞི་གནས་དང་ལྷག་མཐོང་གི་ཚོགས་ཡོངས་སུ་རྫོགས་པ་ཞེས་བྱའོ། །སྦས་པ་དང་། དབང་པོ་ཐུལ་བ་དང་། 
<pb id="41.234b"/>
གླང་པོ་ལྟར་ཤིན་ཏུ་དུལ་བ་དང་། མཚོ་ལྟར་རྙོག་པ་མེད་ཅིང་དང་བ་ཞེས་བྱའོ། །ཉོན་མོངས་པའི་བག་ཆགས་ཀྱི་སྒྲིབ་པ་ཐམས་ཅད་ལེགས་པར་སྤངས་པ་ཞེས་བྱའོ། །སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་དང་ལྡན་པ་ཞེས་
བྱའོ། །སྐྱེས་བུ་མཆོག་ཅེས་བྱའོ། །དཔེ་བྱད་བཟང་པོ་བརྒྱད་བཅུའི་འཁོར་སྣ་ཚོགས་ཀྱིས་སྐུ་སྤྲས་པ་ཞེས་བྱའོ། །སྐྱེས་བུ་ཁྱུ་མཆོག་ཅེས་བྱའོ། །སྟོབས་བཅུ་དང་ལྡན་པ་ཞེས་བྱའོ། །མི་འཇིགས་པ་བཞི་བརྙེས་པ་ཞེས་
བྱའོ། །སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ་ཞེས་བྱའོ། །སྟོན་པ་ཞེས་བྱའོ། །སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་ཡོངས་སུ་རྫོགས་པ་ཞེས་བྱའོ། །སྐུ་དང་གསུང་དང་ཐུགས་ཀྱི་འཕྲིན་ལས་ཀྱི་མཐའ་སྨད་
པ་ཞེས་བྱའོ། །རྣམ་པ་ཐམས་ཅད་ཀྱི་མཆོག་དང་ལྡན་པའི་ཕྱིར་ཤིན་ཏུ་ཡོངས་སུ་སྦྱངས་པའི་ཡེ་ཤེས་ཀྱི་དཀྱིལ་འཁོར་མངའ་བ་ཞེས་བྱའོ། །རྟེན་ཅིང་འབྲེལ་བར་འབྱུང་བ་མཉམ་པ་ཉིད་དུ་མངོན་པར་ཐུགས་སུ་ཆུད་པའི་ཕྱིར་སྟོང་པ་ཉིད་
ལ་གནས་པ་ཞེས་བྱའོ། །དོན་དམ་པའི་བདེན་པའི་ཚུལ་རབ་ཏུ་རྟོགས་པའི་ཕྱིར་མཚན་མ་མེད་པ་ལ་གནས་པ་ཞེས་བྱའོ། །འཇུག་པ་ཐམས་ཅད་ཀྱིས་མི་གོས་པའི་ཕྱིར་སྨོན་པ་མེད་པ་ལ་གནས་པ་ཞེས་བྱའོ། །འདུ་བྱེད་ཐམས་
ཅད་ཀྱི་རྒྱུན་བཅད་པའི་ཕྱིར། མངོན་པར་འདུ་མཛད་པ་མི་མངའ་བ་ཞེས་བྱའོ། །ཡང་དག་པའི་མཐའི་ཡེ་ཤེས་ཀྱི་ཡུལ་རྣམ་པར་མི་འཁྲུགས་པའི་ཕྱིར། ཡང་དག་པར་གསུང་བ་ཞེས་བྱའོ། །དེ་བཞིན་ཉིད་དང་ཆོས་ཀྱི་དབྱིངས་དང་
ནམ་མཁའི་མཚན་ཉིད་ཤེས་པའི་ཡུལ་ཡིན་པའི་ཕྱིར་མ་ནོར་བ་དེ་བཞིན་ཉིད་དང་། གཞན་མ་ཡིན་པ་གསུང་བ་ཞེས་བྱའོ། །ཆོས་ཐམས་ཅད་སྒྱུ་མ་དང་། སྨིག་རྒྱུ་དང་། རྨི་ལམ་དང་། ཆུ་ཟླ་དང་། བྲག་ཆ་དང་། མིག་ཡོར་
དང་མཚུངས་པར་གནས་པའི་ཕྱིར་ཉོན་མོངས་པ་མེད་པའི་ཆོས་ཤིན་དུ་རྟོགས་པ་ཞེས་བྱའོ། །ཡོངས་སུ་མྱ་ངན་ལས་འདས་པའི་རྒྱུ་སྐྱེད་པའི་ཕྱིར་མཐོང་བ་དང་ཐོས་པ་དོན་ཡོད་པ་ཞེས་བྱའོ། །སེམས་ཅན་གདུལ་
<pb id="41.235a"/>
བར་བཏུལ་བའི་རྩལ་དང་ལྡན་པའི་ཕྱིར་གོམ་པ་འདོར་བ་དོན་ཡོད་པ་ཞེས་བྱའོ། །མ་རིག་པ་དང་སྲིད་པའི་སྲེད་པ་ཡང་དག་པར་བཅད་པའི་ཕྱིར་འོབས་ལས་རྒལ་བ་ཞེས་བྱའོ། །ངེས་པར་འབྱིན་པའི་ལམ་ལེགས་པར་
བསྟན་པའི་ཕྱིར་ཟམ་པ་བཏགས་པ་ཞེས་བྱའོ། །བདུད་ཀྱི་ཡུལ་དང་སྤྱོད་པ་ཐམས་ཅད་ཀྱིས་མི་གོས་པའི་ཕྱིར་བདུད་དང་ཉོན་མོངས་པའི་ཕྱིར་རྒོལ་བ་ལས་རྒྱལ་བ་ཞེས་བྱའོ། །འདོད་པའི་ཁམས་ལས་ཡང་དག་པར་འདས་
པའི་ཕྱིར་འདོད་པའི་འདམ་ལས་རྒལ་བ་ཞེས་བྱའོ། །གཟུགས་ཀྱི་ཁམས་ལས་ཡང་དག་པར་འདས་པའི་ཕྱིར་ང་རྒྱལ་གྱི་རྒྱལ་མཚན་བསྙལ་བ་ཞེས་བྱའོ། །གཟུགས་མེད་པའི་ཁམས་ལས་ཡང་དག་པར་འདས་པའི་
ཕྱིར་ཤེས་རབ་ཀྱི་རྒྱལ་མཚན་བསྒྲེང་བ་ཞེས་བྱའོ། །ཆོས་ཀྱི་སྐུ་དང་ཡེ་ཤེས་ཀྱི་སྐུ་དང་ལྡན་པའི་ཕྱིར་འཇིག་རྟེན་གྱི་ཡུལ་ཐམས་ཅད་ལས་ཡང་དག་པར་འདས་པ་ཞེས་བྱའོ། །ཡོན་ཏན་རིན་པོ་ཆེའི་ཡེ་ཤེས་ཀྱི་མེ་ཏོག་
མཐའ་ཡས་པ་ཤིན་ཏུ་རྒྱས་ཤིང་རྣམ་པར་གྲོལ་བའི་འབྲས་བུ་ཤིན་ཏུ་ཕུན་སུམ་ཚོགས་པའི་ཕྱིར་སྡོང་པོ་ཆེན་པོ་ཞེས་བྱའོ། །འབྱུང་བ་དང་མཐོང་བ་རྙེད་པར་དཀའ་བའི་ཕྱིར་ཨུ་དུམ་འབའ་རའི་མེ་ཏོག་དང་མཚུངས་པ་
ཞེས་བྱའོ། །ཚུལ་ཇི་ལྟ་བ་བཞིན་དུ་ངེས་པར་འབྱུང་བའི་བསམ་པ་ཤིན་དུ་ཡོངས་སུ་རྫོགས་པར་མཛད་པའི་ཕྱིར་ཡིད་བཞིན་གྱི་ནོར་བུ་རིན་པོ་ཆེའི་རྒྱལ་པོ་དང་མཚུངས་པ་ཞེས་བྱའོ། །ཡུན་རིང་པོ་ནས་གཏོང་བ་
དང་ཚུལ་ཁྲིམས་དང་དཀའ་ཐུབ་དང་བརྟུལ་ཞུགས་དང་། ཚངས་པར་སྤྱོད་པ་བརྟེན་པོར་ཡང་དག་པར་བླངས་པས་མི་གཡོ་ཞིང་མི་སྐྱོད་པའི་ཕྱིར། ཞབས་ཤིན་དུ་གནས་པ་ཞེས་བྱའོ། །ཡུན་རིང་པོ་ནས་ཕ་མ་དང་། དགེ་སྦྱོང་དང་། 
བྲམ་ཟེ་དང་། བླ་མ་དང་། སྦྱིན་གནས་རྣམས་དང་། ཆོས་དང་ལྡན་པ་ཡོངས་སུ་སྐྱོངས་བ་དང་། སྐྱབས་སུ་ལྷགས་པ་རྣམས་ཡོངས་སུ་མི་གཏོང་བའི་ཕྱིར། ཞབས་ཀྱི་མཐིལ་བཀྲ་ཤིས་དང་གཡུང་དྲུང་འཁྱིལ་པ་དང་། 
<pb id="41.235b"/>
འཁོར་ལོ་རྩིབས་སྟོང་དང་ལྡན་པ་སྣ་ཚོགས་ཀྱི་མཚན་དང་ལྡན་པ་ཞེས་བྱའོ། །ཡུན་རིང་པོ་ནས་སྲོག་གཅོད་པ་སྤོངས་པའི་ཕྱིར་ཞབས་ཀྱི་རྟིང་པ་ཡངས་པ་ཞེས་བྱའོ། །ཡུན་རིང་པོ་ནས་སེམས་ཅན་གཞན་སྲོག་གཅོད་པ་
སྤང་བ་ཡང་དག་པར་འཛིན་དུ་འཇུག་པའི་ཕྱིར་ཕྱག་གི་སོར་མོ་རིང་བ་ཞེས་བྱའོ། །ཡུན་རིང་པོ་ནས་སྲོག་གཅོད་པ་སྤང་བའི་ཡོན་ཏན་གྱི་བསྔགས་པ་བརྗོད་པ་མཛད་པ་དང་། སྐྱེ་བོ་མང་པོའི་སྐྱབས་མཛད་པའི་ཕྱིར། 
སྐུ་ཆེ་ཞིང་དྲང་བ་ཞེས་བྱའོ། །ཡུན་རིང་པོ་ནས་ཕ་མ་དང་། དགེ་སྦྱོང་དང་། བྲམ་ཟེ་དང་། བླ་མ་དང་། སྦྱིན་གནས་ལ་བསྙེན་བཀུར་དང་ཡོངས་སུ་སྤྱད་པ་བྱེད་ཅིང་བཀྲུ་བ་དང་། བྱུག་པ་དང་། མར་དང་། འབྲུ་མར་གྱིས་
སྐུད་ཅིང་ལག་དར་ཏེ་ལུས། ལ་སྤྱད་པ་བྱེད་པས་ཡོངས་སུ་མི་སྐྱོ་བའི་ཕྱིར། ཕྱག་དང་ཞབས་འཇམ་ཞིང་མཉེན་པ་ཞེས་བྱའོ། །བསྡུ་བའི་དངོས་པོ་བཞི་པོ་སྦྱིན་པ་དང་། སྙན་པར་སྨྲ་བ་དང་། དོན་བྱེད་པ་དང་། དོན་
མཐུན་པའི་དྲ་བས་སེམས་ཅན་བསྡུ་བ་ལ་མཁས་པ་ལེགས་པར་བསླབས་པའི་ཕྱིར་ཕྱག་དང་ཞབས་དྲ་བས་འབྲེལ་བ་ཞེས་བྱའོ། །ཡུན་རིང་པོ་ནས་གོང་ནས་གོང་དུ་དགེ་བའི་རྩ་བ་ཤིན་ཏུ་ཁྱད་པར་དུ་འཕགས་པ་
ལ་ལྷག་པར་དམིགས་པའི་ཕྱིར་ཞབས་མཐོ་བ་ཞེས་བྱའོ། །ཡུན་རིང་པོ་ནས་ཕ་མ་དང་། དགེ་སྦྱོང་དང་། བྲམ་ཟེ་དང་། བླ་མ་དང་། སྦྱིན་གནས་དང་། དེ་བཞིན་གཤེགས་པའི་མཆོད་རྟེན་ལ་བསྐོར་བ་བྱེད་པ་དང་། ལུས་
ཀྱི་ལས་དང་། གུས་པར་ཆོས་ཉན་ཅིང་སྤུ་ཟིང་ཞེས་བྱེད་པ་དང་། སེམས་ཅན་གཞན་ཡང་དག་པར་དགའ་བར་བྱེད་པ་དང་། ཆོས་སྟོན་པ་ལ་སྦྱོར་བའི་ཕྱིར་ཡན་ལག་གི་སྤུ་གྱེན་དུ་གཡས་སུ་འཁྱིལ་བར་མངོན་པར་གྲུབ་
པ་ཞེས་བྱའོ། །ཡུན་རིང་པོ་ནས་སྟི་སྟང་དུ་བྱས་ཏེ། ཆོས་ཉན་པ་དང་། འཛིན་པ་དང་། ཀློག་པ་དང་། ཤེས་པར་བྱེད་པ་དང་། དོན་དང་ཚིག་རྣམ་པར་ངེས་པར་རྟོག་པ་ལ་མཁས་པས་རྒ་བ་དང་། ན་བ་དང་། 
<pb id="41.236a"/>
འཆི་བ་ལ་མངོན་དུ་ཕྱོགས་པའི་སེམས་ཅན་ཐམས་ཅད་ལ་སྐྱབས་སུ་འགྲོ་བ་སྦྱིན་པ་དང་། སྟི་སྟང་དུ་བྱས་ཏེ་ཆོས་སྟོན་ཅིང་མི་བརྙས་པའི་བློ་དང་ལྡན་པའི་ཕྱིར་བྱིན་པ་རི་དགས་ཨེ་ན་ཡའི་
ལྟ་བུ་ཞེས་བྱ་བའོ། །ཡུན་རིང་པོ་ནས་དགེ་སྦྱོང་དང་། བྲམ་ཟེ་རྣམས་དང་། དེ་ལས་གཞན་པ་ཚངས་པ་མཚུངས་པར་སྤྱོད་པ་རྣམས་ལ་ཚངས་པར་སྤྱོད་པའི་རྗེས་སུ་གཟུང་བའི་ཡོ་བྱད་ཐམས་ཅད་སྦྱིན་པ་དང་། སྒྲེན་མོ་རྣམས་ལ་གོས་སྦྱིན་
པ་དང་། གཞན་གྱི་ཆུང་མ་ལ་མི་འཕྱོ་བ་དང་། ཚངས་པར་སྤྱོད་པའི་ཡོན་ཏན་གྱི་བསྔགས་པ་བརྗོད་པ་དང་། ངོ་ཚ་ཤེས་པ་དང་། ཁྲེལ་ཡོད་པ་རྗེས་སུ་བསྲུང་བ་བརྟན་པོར་ཡང་དག་པར་བླངས་པའི་ཕྱིར་མདོམས་
ཀྱི་སྦ་བ་སྦུབས་སུ་ནུབ་པ་ཞེས་བྱའོ། །ཡུན་རིང་པོ་ནས་ལག་པ་དང་རྐང་པ་སྦོམ་པ་དང་། སེམས་ཅན་ལ་མི་འཚེ་བར་སྦྱོར་བ་དང་། ལུས་ཀྱི་ལས་དང་། ངག་གི་ལས་དང་། ཡིད་ཀྱི་ལས་བྱམས་པ་དང་ལྡན་པའི་ཕྱིར་
ཕྱག་རིང་བ་ཞེས་བྱའོ། །ཡུན་རིང་པོ་ནས་ཟས་ཀྱི་ཚོད་ཤེས་པ་དང་ཉུང་ངུ་ཟ་བ་དང་། ལྟོ་སྡོམ་པ་དང་། ནད་པ་ལ་སྨན་སྦྱིན་པ་དང་། སྐྱེ་བོ་དམན་པ་ལ་མི་བརྙེས་པ་དང་། མགོན་མེད་པ་ཁྱད་དུ་མི་གསོད་པ་དང་། དེ་བཞིན་
གཤེགས་པའི་མཆོད་རྟེན་ཞིག་པ་འཆོས་པ་དང་། མཆོད་རྟེན་རྩིག་པ་དང་། འཇིགས་པས་ཉེན་པའི་སེམས་ཅན་རྣམས་ལ་མི་འཇིགས་པ་སྦྱིན་པའི་ཕྱིར་ཤིང་ནྱ་གྲོ་དྷ་ལྟར་ཆུ་ཞེང་གབ་པ་ཞེས་བྱའོ། །ཡུན་རིང་པོ་ནས་ཕ་མ་
དང་བྲམ་ཟེ་དང་། དགེ་སྦྱོང་དང་། བླ་མ་དང་། སྦྱིན་གནས་རྣམས་ལ་བཀྲུ་བ་དང་། བསྐུ་བ་དང་། མར་དང་། འབྲུ་མར་གྱིས་སྐུད་པ་དང་། གྲང་བའི་དུས་ན་ནི་ཆུ་དྲོན་པོ་དང་ཚ་བའི་དུས་ན་ནི་ཆུ་གྲང་བ་དང་། བསིལ་གྲིབ་
དང་དུས་ཀྱི་བདེ་བའི་ལོངས་སྤྱོད་སྦྱིན་པ་དང་། ཤིང་བལ་འཇམ་པོ་ལྟར་རེག་ན་བདེ་ཞིང་འཇམ་པའི་རས་ལེགས་པར་བཏིང་བའི་མལ་ཆ་སྦྱིན་པ་དང་། དེ་བཞིན་གཤེགས་པའི་མཆོད་རྟེན་ལ་སྤོས་ཀྱི་འབྲུ་མར་འཐོར་བ་
<pb id="41.236b"/>
དང་། དར་ཕྲ་མོའི་རྒྱལ་མཚན་དང་། བ་དན་དང་། སྲད་བུ་འབུལ་བའི་ཕྱིར་སྐུའི་ལྤགས་པ་འཇམ་ཞིང་མཉེན་ལ་སྲབ་པ་ཞེས་བྱའོ། །ཡུན་རིང་པོ་ནས་སེམས་ཅན་ལ་ཁོང་ཁྲོ་བ་མེད་པ་དང་། བྱམས་པ་བསྒོམས་པ་ལ་སྦྱོར་བ་
དང་། བཟོད་པ་དང་དེས་པ་ལ་སེམས་ཅན་གཞན་དག་འཛུད་པ་དང་། ཁོན་དུ་འཛིན་པ་མེད་ཅིང་གནོད་སེམས་མེད་པའི་ཡོན་ཏན་གྱི་བསྔགས་པ་བརྗོད་པ་དང་། དེ་བཞིན་གཤེགས་པའི་མཆོད་རྟེན་དང་། དེ་བཞིན་གཤེགས་པའི་སྐུ་
གཟུགས་རྣམས་ལ་གསེར་གྱི་རྒྱན་དང་། གསེར་གྱི་མེ་ཏོག་དང་། གསེར་གྱི་ཕྱེ་མ་འཐོར་བ་དང་། གསེར་གྱི་ཁ་དོག་ལྟ་བུའི་དར་གྱི་བ་དན་དང་། རྒྱལ་མཚན་དང་། རྒྱན་དང་། གསེར་གྱི་སྣོད་དང་། གསེར་གྱི་ཁ་དོག་ལྟ་བུའི་གོས་
འབུལ་བའི་ཕྱིར། ལྤགས་པའི་མདོག་གསེར་གྱི་ཁ་དོག་ལྟ་བུ་ཞེས་བྱའོ། །ཡུན་རིང་པོ་ནས་མཁས་པའི་གན་དུ་འགྲོ་ཞིང་དགེ་བ་དང་མི་དགེ་བ་གང་ཡིན་ཞེས་འདྲི་བ་དང་། ཁ་ན་མ་ཐོ་བ་དང་བཅས་པ་དང་། ཁ་ན་མ་ཐོ་བ་མེད་
པ་དང་། བསྟེན་པར་བྱ་བ་དང་། བསྟེན་པར་བྱ་བ་མ་ཡིན་པ་དང་། ངན་པ་དང་། འབྲིང་དང་། གྱ་ནོམ་པའི་ཆོས་ཡོངས་སུ་འདྲི་བ་དང་། དེའི་དོན་དཔྱད་པ་དང་། ཡོངས་སུ་འཇལ་བ་ལ་རྨོངས་པ་མེད་པ་དང་། དེ་བཞིན་གཤེགས་པའི་
མཆོད་རྟེན་ལ་སྲིན་བུ་ཀི་ཏ་དང་། ལུ་ཏའི་ཚད་དང་། བ་རྒྱ་དང་། མེ་ཏོག་རྙིང་པ་དང་། རྩྭ་སྣ་ཚོགས་དང་། ཕྱག་དར་ཡོད་པ་སེལ་བར་སྦྱོར་བའི་ཕྱིར་སྤུ་རེ་རེ་སྐྱེས་པ་ཞེས་བྱའོ། །ཡུན་རིང་པོ་ནས་ཕ་མ་དང་། གཙོ་བོ་དང་། དམ་པ་དང་། 
མཆོད་པའི་འོས་དང་། དགེ་སྦྱོང་དང་། བྲམ་ཟེ་དང་། ཕོངས་པ་དང་། སློང་བ་ལ་སྩོགས་པ་འོངས་པ་དག་ལ་སྟི་སྟང་དུ་བྱས་ཏེ། བསམ་པ་ཇི་ལྟ་བ་བཞིན་དུ་ཟས་དང་། སྐོམ་དང་། མལ་ཆ་དང་། སྨན་དང་། གོས་དང་། གནས་དང་། མར་མེ་དང་། 
འཚོ་བའི་ཡོ་བྱད་རུང་བ་སྦྱོར་བ་དང་། ཁྲོན་པ་དང་། རྫིང་ཆུ་བསིལ་བས་གང་བ་དག །སྐྱེ་བོ་མང་པོའི་ལོངས་སྤྱོད་དུ་སྦྱིན་པའི་ཕྱིར་བདུན་མཐོ་བ་ཞེས་བྱའོ། །ཡུན་རིང་པོ་ནས་ཕ་མ་དང་། དགེ་སྦྱོང་དང་། བྲམ་ཟེ་དང་། བླ་མ་དང་། སྦྱིན་
<pb id="41.237a"/>
གནས་ལ་འདུད་པ་དང་། རབ་ཏུ་འདུད་པ་དང་། གསོང་པོར་སྨྲ་བ་དང་། མི་འཇིགས་པ་སྦྱིན་པ་དང་། ཉམ་ཆུང་བ་ལ་མི་བརྙས་པ་དང་། སྐྱབས་སུ་སོང་བ་ཡོངས་སུ་མི་གཏོང་བ་བརྟན་པོར་ཡང་དག་པར་བླངས་པ་ཡོངས་
སུ་མི་གཏོང་བའི་ཕྱིར་རོ་སྟོད་སེང་གེ་འདྲ་བ་ཞེས་བྱའོ། །ཡུན་རིང་པོ་ནས་རང་གི་ཉེས་པ་ལ་ཡོངས་སུ་འཇལ་བ་དང་། གཞན་གྱི་འཁྲུལ་པ་དང་། གཞན་གྱི་སྐྱོན་ལ་ཉེས་པར་མི་ལྟ་བ་དང་། རྩོད་པའི་རྩ་བ་དང་། གཞན་འབྱེད་པར་བྱེད་པའི་
བརྗོད་པ་ཡོངས་སུ་སྤང་བ་དང་། གསང་ཚིག་ལེགས་པར་འདོར་བ་དང་། ངག་གི་ལས་ཀྱི་མཐའ་ལེགས་པར་བསྲུངས་པའི་ཕྱིར་ཐལ་གོང་རྒྱས་པ་ཞེས་བྱའོ། །ཡུན་རིང་པོ་ནས་ཕ་མ་དང་། དགེ་སྦྱོང་དང་། བྲམ་ཟེ་དང་། བླ་མ་དང་། སྦྱིན་གནས་
རྣམས་ལ་ལྡང་བ་དང་། བསུ་བ་དང་། གསོང་པོར་སྨྲ་བ་དང་། བསྟན་བཅོས་ཐམས་ཅད་ལ་འཇིགས་པ་མེད་པས་རྩོད་པར་འདོད་པའི་སེམས་ཅན་ཚར་གཅོད་པ། རང་གི་ཆོས་འདུལ་བ་དང་འཐུན་པར་ཡང་དག་པར་འཇུག་པ་དང་། རྒྱལ་
པོ་དང་བློན་པོ་ལ་སོགས་པ་དགེ་བའི་ལས་ཀྱི་ལམ་ལ་འགོད་པ་དང་། སྒོམ་དུ་འཇུག་པ་དང་། དེ་བཞིན་གཤེགས་པའི་བསྟན་པ་ཡོངས་སུ་འཛིན་པ་དང་། ཀུན་དུ་འཛིན་པ་དང་། དགེ་བའི་སྤྱོད་པ་ཐམས་ཅད་ཡང་དག་པར་འཛིན་དུ་
འཇུག་པའི་སྔོན་དུ་འགྲོ་བའི་ཕྱིར་དཔུང་མགོ་ཤིན་དུ་ཟླུམ་པ་ཞེས་བྱའོ། །ཡུན་རིང་པོ་ནས་སློང་བའི་བསམ་པ་ཇི་ལྟ་བ་བཞིན་དུ་དངོས་པོ་ཐམས་ཅད་ཡོངས་སུ་གཏོང་བ་དང་སྙན་པར་སྨྲ་བ་དང་། ལྷགས་པ་རྣམས་ལ་ཡང་
མི་བརྙས་ཤིང་སྤ་གོང་བར་མི་བྱེད་པ་དང་། མི་སྐྱོ་བ་དང་། ཐམས་ཅད་ཀྱི་བསམ་པ་ཇི་ལྟ་བ་བཞིན་དུ་ཡོངས་སུ་རྫོགས་པར་བྱ་བའི་སྦྱིན་པ་ཡོངས་སུ་གཏོང་བ་བརྟན་པོར་ཡང་དག་པར་བླངས་པ་མི་འདོར་བའི་ཕྱིར་འགྲམ་
པ་སེང་གེའི་འདྲ་བ་ཞེས་བྱའོ། །ཡུན་རིང་པོ་ནས་ཕྲ་མའི་ཚིག་ཡོངས་སུ་སྤོང་བ་དང་། དབྱེན་གྱི་གསང་ཚིག་མི་འཛིན་པ་དང་། འདུམ་པར་བསྡུམས་བྱེད་འདོད་པ་དང་། འདུམ་པ་རྣམས་དབྱེ་བར་མི་སེམས་པ་དང་། ཕྲ་མའི་ཚིག་ལ་
<pb id="41.237b"/>
སྨོད་པ་དང་། འདུམ་པ་བསྡུམས་པའི་ཡོན་ཏན་གྱི་བསྔགས་པ་བརྗོད་པར་སྦྱོར་བའི་ཕྱིར་ཚེམས་བཞི་བཅུ་མཉམ་པ་ཞེས་བྱའོ། །ཡུན་རིང་པོ་ནས་ནག་པོའི་ཕྱོགས་ཡོངས་སུ་སྤོང་བ་དང་། དཀར་པོའི་ཕྱོགས་དགེ་བའི་
རྩ་བ་སོགས་པ་དང་། ལས་གནག་ཅིང་རྣམ་པར་སྨིན་པ་ཡང་གནག་པ་ཡོངས་སུ་སྤོང་བ་དང་། ལས་དཀར་ཞིང་རྣམ་པར་སྨིན་པ་ཡང་དཀར་བ་བསྔགས་པ་དང་། འོ་མ་དང་སྦྱར་བའི་ཟས་དང་། གོས་དཀར་པོ་སྦྱིན་པ་དང་། དེ་བཞིན་
གཤེགས་པའི་རྟེན་རྣམས་ལ་རྡོ་ཐལ་འོ་མ་དང་བསྲེས་པ་པིར་གྱིས་སྐུད་པ་དང་། མེ་ཏོག་སུ་མ་ན་དང་། བར་ཤ་ཀར་དང་། དྷ་ནུ་སྐ་རིའི་ཕྲེང་བ་བརྒྱུས་པའི་མེ་ཏོག་གི་ཆུན་པོ་དང་། མེ་ཏོག་ཁ་དོག་དཀར་པོ་སྦྱིན་པའི་ཕྱིར། ཚེམས་
ཤིན་ཏུ་དཀར་བ་ཞེས་བྱའོ། །ཡུན་རིང་པོ་ནས་འཕྱ་བ་དང་། འཐིང་བ་རྣམ་པར་སྤོང་བ་དང་། ཀུན་དགའ་བར་བྱེད་པ་དང་། ཚིག་སྲུང་བ་དང་། ཀུན་དགའ་བར་བྱེད་པའི་ཚིག་བརྗོད་པ་དང་། གཞན་གྱི་འཁྲུལ་པ་དང་། གཞན་གྱི་སྐྱོན་མི་ཚོལ་
བ་དང་སེམས་ཅན་ཐམས་ཅད་ལ་སེམས་འཐུན་པར་ཡང་དག་པར་འཛིན་དུ་འཇུག་པ་དང་མཉམ་པར་སྦྱོར་བ་དང་། མཉམ་པར་ཆོས་སྟོན་པ་བརྟན་པོར་ཡང་དག་པར་བླངས་པ་ཡོངས་སུ་མི་འདོར་བའི་ཕྱིར། ཚེམས་ཐགས་བཟང་བ་
ཞེས་བྱའོ་ཡུན་རིང་པོ་ནས་སེམས་ཅན་ཐམས་ཅད་ལ་རྣམ་པར་མི་འཚེ་བ་དང་། རྣམ་པར་འཐོ་མི་འཚམ་པ་དང་། ནད་སྣ་ཚོགས་ཀྱིས་ཐེབས་པ་ལ་རིམ་གྲོ་བྱེད་པ་དང་། ནད་པ་ལ་སྨན་བྱིན་པ་དང་། འདྲོན་པ་རྣམས་ལ་རོ་བྲོ་བ་ཐམས་
ཅད་སྦྱིན་པས་ཡོངས་སུ་མི་སྐྱོ་བའི་ཕྱིར། རོ་བྲོ་བ་མཆོག་དང་ལྡན་པ་ཞེས་བྱའོ། །ཡུན་རིང་པོ་ནས་བརྫུན་དང་། ཚིག་རྩུབ་པོ་དང་། བརླང་པོ་དང་། གཡོ་དང་། གཞན་ལ་གནོད་པ་དང་། གཞན་འཁྲུག་པར་བྱེད་པ་དང་། མི་སྙན་པ་དང་། 
གཞན་གྱི་མཚང་འདྲུ་བའི་ཚིག་ཡོངས་སུ་སྤོང་བ་དང་། བྱམས་པ་དང་སྙིང་རྗེ་ལ་སྦྱོར་བ་དང་། དགའ་བ་དང་། མཆོག་ཏུ་དགའ་བར་བྱེད་པ་དང་། འཇམ་པ་དང་། སྙན་པ་དང་། མཉེན་པ་དང་། སྙིང་དུ་འཐད་པ་དང་། སེམས་ཅན་གྱི་དབང་པོ་
<pb id="41.238a"/>
ཚིམ་པར་བྱེད་པ་དང་། ཡང་དག་པའི་ངག་ལ་ཡང་དག་པར་སྦྱོར་བའི་ཕྱིར་ཚངས་པའི་དབྱངས་ལྟ་བུ་ཞེས་བྱའོ། །ཡུན་རིང་པོ་ནས་ཕ་མ་ལ་བྱ་བ་དང་འདྲ་བར་སེམས་ཅན་ཐམས་ཅད་ལ་ཁོང་ཁྲོ་བ་མེད་པའི་མིག་
ཏུ་སྦྱོར་བ་དང་། བུ་གཅིག་པ་ལ་བྱ་བ་བཞིན་དུ་སློང་བ་ལ་བྱམས་པ་དང་། སྙིང་རྗེ་སྔོན་དུ་འགྲོ་བས་ལྟ་བ་དང་། སྤ་གོང་བར་མི་བྱེད་པ་དང་། དད་པའི་དབང་པོས་དེ་བཞིན་གཤེགས་པའི་མཆོད་རྟེན་ལ་མིག་མི་འཛུམས་པར་ལྟ་བ་དང་། སེམས་ཅན་
གཞན་དེ་བཞིན་གཤེགས་པ་ལ་ལྟ་བ་ཡང་དག་པར་འཛིན་དུ་འཇུག་པ་བརྟན་པོར་ཡང་དག་པར་བླངས་པའི་ཕྱིར་སྤྱན་མཐོན་ཏིང་དུ་འདུག་པ་ཞེས་བྱའོ། །ཡུན་རིང་པོ་ནས་བློ་གྲོས་དམན་པ་དང་། སེམས་པ་དམན་པ་རྣམ་པར་སྤོང་བ་དང་། 
རྒྱ་ཆེན་པོ་དང་། རླབས་པོ་ཆེ་ལ་མོས་པ་ཡོངས་སུ་རྫོགས་པར་བྱེད་པ་དང་། བླ་ན་མེད་པའི་ཆོས་ལ་མོས་པའི་སེམས་ཅན་ཡང་དག་པར་འཛུད་པ་དང་། ཁྲོ་གཉེར་གྱི་བཞིན་རྣམ་པར་སྤོང་བ་དང་། འཛུམ་པའི་བཞིན་དང་ལྡན་པ་དང་། 
དགེ་བའི་བཤེས་གཉེན་ཐམས་ཅད་ཀྱི་གན་དུ་འགྲོ་ཞིང་མངོན་དུ་ཕྱོགས་པའི་སྔོན་དུ་འགྲོ་བས་དགེ་བའི་རྩ་བ་ཐམས་ཅད་སོགས་པ་ལས་ཕྱིར་མི་ལྡོག་པའི་ཕྱིར་སྤྱན་གྱི་རྫི་མ་བའི་འདྲ་བ་ཞེས་བྱའོ། །ཡུན་རིང་པོ་ནས་ཚིག་
གི་སྐྱོན་ཐམས་ཅད་རྣམ་པར་སྤོང་བ་དང་། ཉན་ཐོས་དང་། རང་སངས་རྒྱས་དང་། ཆོས་སྨྲ་བ་ཐམས་ཅད་ཀྱི་ཡོན་ཏན་གྱི་བསྔགས་པ་ཚད་མེད་པར་བརྗོད་པ་དང་། དེ་བཞིན་གཤེགས་པའི་མདོ་སྡེ་ཡི་གེར་འདྲི་བ་དང་། ཀློག་པ་དང་། 
འདོན་པ་དང་། རྣམ་པར་ཤེས་པར་བྱེད་པ་དང་། ཆོས་དེ་དག་གི་དོན་དང་། ཚིག་རབ་ཏུ་དབྱེ་བ་སེམས་ཅན་གཞན་ལ་གོ་བར་བྱེད་པ་ལ་མཁས་པའི་ཕྱིར། ལྗགས་ཡངས་པ་ཞེས་བྱའོ། །ཡུན་རིང་པོ་ནས་ཕ་མ་དང་། དགེ་སྦྱོང་
དང་བྲམ་ཟེ་དང་། བླ་མ་དང་། སྦྱིན་གནས་ཀྱི་རྐང་པ་ལ་མགོ་བོས་ཕྱག་འཚལ་བ་དང་། རབ་ཏུ་བྱུང་བ་ལ་ཕྱག་འཚལ་བ་དང་། གསོང་པོར་སྨྲ་བ་དང་། དབུ་སྐྲ་སྦེད་པ་དང་། སྟེང་དུ་སྤོས་ཀྱི་འབྲུ་མར་འཐོར་བ་དང་། སློང་བ་ཐམས་ཅད་
<pb id="41.238b"/>
ལ་ཕྱེ་མ་དང་། ཕྲེང་བ་བརྒྱུས་པ་དང་། མགོ་རྒྱན་སྦྱིན་པའི་ཕྱིར། དབུ་གཙུག་ཏོར་དང་ལྡན་ཞིང་སྤྱི་གཙུག་བལྟར་མི་མཐོང་བ་ཞེས་བྱའོ། །ཡུན་རིང་པོ་ནས་གཏན་པ་མེད་པའི་མཆོད་སྦྱིན་ཐམས་ཅད་བྱེད་པ་དང་། སེམས་ཅན་ཐམས་
ཅད་དགེ་བ་ཡང་དག་པར་ལེན་དུ་འཛུད་པ་དང་། དགེ་བའི་བཤེས་གཉེན་གྱིས་རྗེས་སུ་བསྟན་པ་དང་འགལ་བར་མི་བྱེད་པ་དང་། ཆོས་སྨྲ་བ་རྣམས་ཀྱིས་མངགས་ཏེ་ཕྱོགས་རྣམས་སུ་འགྲོ་བ་དང་འོངས་པས་ཡོངས་སུ་མི་སྐྱོ་བ་དང་། 
སངས་རྒྱས་དང་། བྱང་ཆུབ་སེམས་དཔའ་དང་། རང་སངས་རྒྱས་དང་། འཕགས་པ་ཉན་ཐོས་དང་། ཕ་མ་དང་། བླ་མ་དང་། སྦྱིན་གནས་ཐམས་ཅད་ལ་རིམ་གྲོ་བྱ་བར་སྤོས་སྣ་ཚོགས་ཀྱི་འབྲུ་མར་དང་། མར་དང་། སྒྲོན་མ་དང་། མར་མེ་རྣམས་
ཀྱིས་མུན་པ་མུན་ནག་སེལ་བ་དང་། དེ་བཞིན་གཤེགས་པའི་སྐུ་གཟུགས་རྣམ་པའི་མཆོག་ཐམས་ཅད་དང་ལྡན་པ་མཛེས་པར་བྱེད་དུ་འཇུག་པ་དང་། འོ་མ་ལྟ་བུའི་མཛོད་སྤུས་བརྒྱན་པ་བྱེད་པ་དང་། སེམས་ཅན་གཞན་བྱང་ཆུབ་
ཀྱི་སེམས་མངོན་དུ་བྱེད་དུ་འཇུག་པས། དགེ་བའི་ཚོགས་ཁྱད་པར་དུ་གྱུར་པའི་ཕྱིར། སྨིན་མཚམས་ཀྱི་མཛོད་སྤུ་མཛེས་པར་སྐྱེས་ཤིང་། གཡས་སུ་འཁྱིལ་ལ་འབར་ཞིང་། ཁ་དོག་རྣམ་པར་དག་པ་སྣང་བ་དང་ལྡན་པ་ཞེས་བྱའོ། །
སྲེད་མེད་ཀྱི་བུ་ཆེན་པོའི་སྟོབས་དང་ལྡན་པའི་ཕྱིར། མཐུ་ཆེན་པོ་བརྙེས་པ་ཞེས་བྱའོ། །བདུད་བྱེ་བ་ཕྲག་བརྒྱ་ཐུལ་བའི་སྟོབས་དང་ལྡན་པའི་ཕྱིར། སྲེད་མེད་ཀྱི་བུ་ཆེན་པོའི་སྟོབས་དང་ལྡན་པ་ཞེས་བྱའོ། །དེ་བཞིན་གཤེགས་པའི་
སྟོབས་བཅུ་དང་ལྡན་པའི་ཕྱིར། ཕས་ཀྱི་རྒོལ་བ་ཐམས་ཅད་འདུལ་བ་ཞེས་བྱའོ། །གནས་དང་གནས་མ་ཡིན་པ་མཁྱེན་པ་ལ་མཁས་པ་དང་། དམན་པ་ཉི་ཚེ་བའི་ཐེག་པ་རྣམ་པར་སྤོང་བ་དང་། ཐེག་པ་ཆེན་པོའི་ཡོན་ཏན་ཡང་
དག་པར་སྒྲུབ་པའི་སྟོབས་དང་ལྡན་པས། སྟོབས་དེ་ལ་སྦྱོར་བ་ཆོག་མི་ཤེས་པའི་ཕྱིར། དེ་བཞིན་གཤེགས་པའི་སྟོབས་བཅུ་དང་ལྡན་པ་ཞེས་བྱའོ། །འདས་པ་དང་། མ་འོངས་པ་དང་། ད་ལྟར་བྱུང་བའི་ལས་ཡང་དག་པར་
<pb id="41.239a"/>
བླངས་པའི་རྒྱུ་དང་། རྣམ་པར་སྨིན་པ་མཁྱེན་པའི་སྟོབས་དང་ལྡན་པའི་ཕྱིར། གནས་དང་གནས་མ་ཡིན་པ་མཁྱེན་པ་ལ་མཁས་པ་དང་། དམན་པ་ཉི་ཚེ་བའི་ཐེག་པ་རྣམ་པར་སྤོང་བ་དང་། ཐེག་པ་ཆེན་པོའི་ཡོན་
ཏན་ཡང་དག་པར་སྒྲུབ་པའི་སྟོབས་དང་ལྡན་པས་སྟོབས་ལ་སྦྱོར་བས་ཆོག་མི་ཤེས་པ་ཞེས་བྱའོ། །སེམས་ཅན་ཐམས་ཅད་ཀྱི་དབང་པོ་དང་། བརྩོན་འགྲུས་ཀྱི་རིམ་པ་མཁྱེན་པའི་སྟོབས་དང་ལྡན་པའི་ཕྱིར། འདས་
པ་དང་། མ་འོངས་པ་དང་། ད་ལྟར་བྱུང་བའི་ལས་ཡང་དག་པར་བླངས་པའི་རྒྱུ་དང་། རྣམ་པར་སྨིན་པ་མཁྱེན་པའི་སྟོབས་དང་ལྡན་པ་ཞེས་བྱའོ། །ཁམས་དུ་མ་དང་། ཁམས་སྣ་ཚོགས་པའི་འཇིག་རྟེན་ལ་འཇུག་པ་མཁྱེན་
པའི་སྟོབས་དང་ལྡན་པའི་ཕྱིར། སེམས་ཅན་ཐམས་ཅད་ཀྱི་དབང་པོ་དང་བརྩོན་འགྲུས་ཀྱི་རིམ་པ་མཁྱེན་པའི་སྟོབས་དང་ལྡན་པ་ཞེས་བྱའོ། །མོས་པ་དུ་མ་དང་། མོས་པ་སྣ་ཚོགས་དང་། མོས་པ་མ་ལུས་པ་དང་། རྣམ་པར་
གྲོལ་བ་མཁྱེན་པའི་སྟོབས་དང་ལྡན་པའི་ཕྱིར། ཁམས་དུ་མ་དང་། ཁམས་སྣ་ཚོགས་པའི་འཇིག་རྟེན་ལ་འཇུག་པ་མཁྱེན་པའི་སྟོབས་དང་ལྡན་པ་ཞེས་བྱའོ། །ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་དང་
ལྡན་པའི་ཕྱིར། མོས་པ་དུ་མ་དང་། མོས་པ་མ་ལུས་པ་ཐམས་ཅད་དང་། རྣམ་པར་གྲོལ་བ་མཁྱེན་པའི་སྟོབས་དང་ལྡན་པ་ཞེས་བྱའོ། །བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པའི་ཀུན་
ནས་ཉོན་མོངས་པ་དང་། རྣམ་པར་བྱང་བ་དང་། རྣམ་པར་གཞག་པ་ཐམས་ཅད་མཁྱེན་པའི་སྟོབས་དང་ལྡན་པའི་ཕྱིར། ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་དང་ལྡན་པ་ཞེས་བྱའོ། །སྔོན་གྱི་གནས་རྣམ་པ་དུ་མ་མཁྱེན་པ་
ཆགས་པ་མི་མངའ་བའི་སྟོབས་དང་ལྡན་པའི་ཕྱིར། བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པའི་ཀུན་ནས་ཉོན་མོངས་པ་དང་། རྣམ་པར་བྱང་བ་དང་། རྣམ་པར་གཞག་པ་ཐམས་ཅད་མཁྱེན་པའི་
<pb id="41.239b"/>
སྟོབས་དང་ལྡན་པ་ཞེས་བྱའོ། །གཟུགས་མ་ལུས་པ་ཐམས་ཅད་སྒྲིབ་པ་མེད་པར་གཟིགས་པའི་ལྷའི་སྤྱན་གྱི་མཁྱེན་པའི་སྟོབས་དང་ལྡན་པའི་ཕྱིར། སྔོན་གྱི་གནས་རྣམ་པ་དུ་མ་དྲན་པ་མཁྱེན་པ་ཆགས་པ་མི་མངའ་བའི་སྟོབས་
དང་ལྡན་པ་ཞེས་བྱའོ། །བག་ཆགས་ཀྱི་མཚམས་སྦྱོར་བར་གྱུར་པ་ཐམས་ཅད་དང་། ཟག་པ་ཐམས་ཅད་མ་ལུས་པར་ཟད་པ་མཁྱེན་པའི་སྟོབས་དང་ལྡན་པའི་ཕྱིར། གཟུགས་མ་ལུས་པ་ཐམས་ཅད་སྒྲིབ་པ་མེད་པར་གཟིགས་པའི་
ལྷའི་སྤྱན་གྱིས་མཁྱེན་པའི་སྟོབས་དང་ལྡན་པ་ཞེས་བྱའོ། །ཆོས་ཐམས་ཅད་མ་ལུས་པར་མངོན་པར་རྫོགས་པར་སངས་རྒྱས་སོ་ཞེས་དམ་བཅས་པ་ལ་ལྷ་དང་བཅས་པའི་འཇིག་རྟེན་གྱི་ཟིལ་གྱིས་མི་ནོན་པའི་དམ་བཅས་པའི་མི་
འཇིགས་པ་བརྙེས་པའི་ཕྱིར། བག་ཆགས་ཀྱི་མཚམས་སྦྱོར་བར་གྱུར་པ་ཐམས་ཅད་དང་། ཟག་པ་ཐམས་ཅད་མ་ལུས་པར་ཟད་པ་མཁྱེན་པའི་སྟོབས་དང་ལྡན་པ་ཞེས་བྱའོ། །ཀུན་ནས་ཉོན་མོངས་པ་ཐམས་ཅད་མྱ་ངན་ལས་འདས་
པའི་བར་དུ་གཅོད་པའི་ཆོས་སུ་བསྟན་ཏེ། དེར་དམ་བཅས་པ་ལ། ལྷ་དང་བཅས་པའི་འཇིག་རྟེན་གྱིས་མི་ཤིགས་པའི་དམ་བཅས་པ་མི་འཇིགས་པ་བརྙེས་པའི་ཕྱིར། ཆོས་ཐམས་ཅད་མ་ལུས་པར་མངོན་པར་རྫོགས་པར་
སངས་རྒྱས་སོ་ཞེས་དམ་བཅས་པ་ལ་ལྷ་དང་བཅས་པའི་འཇིག་རྟེན་གྱིས་ཟིལ་གྱིས་མི་ནོན་པའི་དམ་བཅས་པའི་མི་འཇིགས་པ་བརྙེས་པ་ཞེས་བྱའོ། །ངེས་པར་འབྱུང་བའི་ལམ་བསྒྲུབས་ན་མྱ་ངན་ལས་འདས་པ་རྙེད་
པར་འགྱུར་རོ་ཞེས་དམ་བཅས་པ་ལ་ལྷ་དང་བཅས་པའི་འཇིག་རྟེན་གྱིས་བརྒལ་དུ་མེད་པའི་དམ་བཅས་པའི་མི་འཇིགས་པ་བརྙེས་པའི་ཕྱིར། ཀུན་ནས་ཉོན་མོངས་པ་ཐམས་ཅད་མྱ་ངན་ལས་འདས་པའི་བར་དུ་གཅོད་པའི་
ཆོས་སུ་བསྟན་ཏེ། དེར་དམ་བཅས་པ་ལ་ལྷ་དང་བཅས་པའི་འཇིག་རྟེན་གྱིས་མི་ཤིགས་པའི་དམ་བཅས་པའི་མི་འཇིགས་པ་བརྙེས་པ་ཞེས་བྱའོ། །ཟག་པ་ཐམས་ཅད་སྤངས་པར་མཁྱེན་པར་དམ་བཅས་པ་ལ་ལྷ་དང་བཅས་པའི་
<pb id="41.240a"/>
འཇིག་རྟེན་གྱིས་མི་ཟློགས་པའི་དམ་བཅས་པའི་མི་འཇིགས་པ་བརྙེས་པའི་ཕྱིར། ངེས་པར་འབྱུང་བའི་ལམ་བསྒྲུབས་ན། མྱ་ངན་ལས་འདས་པ་བརྙེས་པར་འགྱུར་རོ་ཞེས་དམ་བཅས་པ་ལ་ལྷ་དང་བཅས་པའི་འཇིག་
རྟེན་གྱིས་བརྒལ་དུ་མེད་པའི་དམ་བཅས་པའི་མི་འཇིགས་པ་བརྙེས་པ་ཞེས་བྱའོ། །ཚིག་མ་འཁྲུལ་བས་ཆོས་སྟོན་པའི་ཕྱིར། ཟག་པ་ཐམས་ཅད་སྤངས་པ་མཁྱེན་པར་དམ་བཅས་པ་ལ་ལྷ་དང་བཅས་པའི་འཇིག་རྟེན་
གྱིས་མི་ཟློགས་པའི་དམ་བཅས་པའི་མི་འཇིགས་པ་བརྙེས་པ་ཞེས་བྱའོ། །སྒྲ་མེད་པ་དང་། བརྗོད་དུ་མེད་པའི་ཆོས་ཀྱི་ངོ་བོ་ཉིད་ཐུགས་སུ་ཆུད་པའི་ཕྱིར། ཚིག་མ་འཁྲུལ་བའི་ཆོས་སྟོན་པ་ཞེས་བྱའོ། །བྲལ་བ་མེད་པའི་
ཕྱིར་སྒྲ་མེད་པ་དང་། བརྗོད་དུ་མེད་པའི་ཆོས་ཀྱི་ངོ་བོ་ཉིད་ཐུགས་སུ་ཆུད་པ་ཞེས་བྱའོ། །སེམས་ཅན་ཐམས་ཅད་ཀྱི་སྒྲ་ཚད་མེད་པ་སངས་རྒྱས་ཀྱི་སྒྲ་སྐད་དུ་བྱིན་གྱིས་རློབ་ནུས་པའི་ཕྱིར། བྲལ་བ་མེད་པ་ཞེས་བྱའོ། །བསྙེལ་
བ་མི་མངའ་བའི་ཕྱིར། སེམས་ཅན་ཐམས་ཅད་ཀྱི་སྒྲ་ཚད་མེད་པ་སངས་རྒྱས་ཀྱི་ཆོས་ཀྱི་སྒྲ་སྐད་དུ་བྱིན་གྱིས་རློབ་ནུས་པ་ཞེས་བྱའོ། །སྣ་ཚོགས་ཀྱི་འདུ་ཤེས་དང་བྲལ་བའི་ཕྱིར་བསྙེལ་བ་མི་མངའ་བ་ཞེས་བྱའོ། །སེམས་ཅན་
ཐམས་ཅད་ཀྱི་སེམས་མཉམ་པར་བཞག་པ་བས་ཤིན་དུ་མཉམ་པར་བཞག་པའི་ཕྱིར། སྣ་ཚོགས་ཀྱི་འདུ་ཤེས་དང་བྲལ་བ་ཞེས་བྱའོ། །སོ་སོར་མ་བརྟགས་པའི་བཏང་སྙོམས་ཅན་གྱི་ཕྱིར། སེམས་ཅན་ཐམས་ཅད་ཀྱི་
སེམས་མཉམ་པར་བཞག་པ་བས། ཤིན་དུ་མཉམ་པར་བཞག་པ་ཞེས་བྱའོ། །མོས་པའི་འདུ་བྱེད་ཀྱི་ཏིང་ངེ་འཛིན་ལས་ཡོངས་སུ་མ་ཉམས་པའི་ཕྱིར། སོ་སོར་མ་བརྟགས་པའི་བཏང་སྙོམས་ཅན་ཞེས་བྱའོ། །བརྩོན་འགྲུས་
ཀྱི་འདུ་བྱེད་ཀྱི་ཏིང་ངེ་འཛིན་གྱིས་རྒྱུན་མི་འཆད་ཅིང་བརྩོན་འགྲུས་ལས་ཡོངས་སུ་མ་ཉམས་པའི་ཕྱིར། མོས་པའི་འདུ་བྱེད་ཀྱི་ཏིང་ངེ་འཛིན་ལས་ཡོངས་སུ་མ་ཉམས་པ་ཞེས་བྱའོ། །དྲན་པ་ལས་ཡོངས་སུ་མ་ཉམས་པའི་ཕྱིར། 
<pb id="41.240b"/>
བརྩོན་འགྲུས་ལས་ཡོངས་སུ་མ་ཉམས་པ་ཞེས་བྱའོ། །ཤེས་རབ་ལས་ཡོངས་སུ་མ་ཉམས་པའི་ཕྱིར། དྲན་པ་ལས་ཡོངས་སུ་མ་ཉམས་པ་ཞེས་བྱའོ། །རྣམ་པར་གྲོལ་བ་ལས་ཡོངས་སུ་མ་ཉམས་པའི་ཕྱིར། ཤེས་རབ་ལས་
ཡོངས་སུ་མ་ཉམས་པ་ཞེས་བྱའོ། །རྣམ་པར་གྲོལ་བའི་ཡེ་ཤེས་མཐོང་བ་ལས་ཡོངས་སུ་མ་ཉམས་པའི་ཕྱིར། རྣམ་པར་གྲོལ་བ་ལས་ཡོངས་སུ་མ་ཉམས་པ་ཞེས་བྱའོ། །ལུས་ཀྱི་ལས་དང་ངག་གི་ལས་དང་ཡིད་ཀྱི་ལས་
ཐམས་ཅད་ཀྱི་སྔོན་དུ་ཡེ་ཤེས་འགྲོ་ཞིང་། ཡེ་ཤེས་ཀྱི་རྗེས་སུ་འབྲང་བའི་ཡེ་ཤེས་དང་ལྡན་པའི་ཕྱིར། རྣམ་པར་གྲོལ་བའི་ཡེ་ཤེས་མཐོང་བ་ལས་ཡོངས་སུ་མ་ཉམས་པ་ཞེས་བྱའོ། །འདས་པ་དང་། མ་འོངས་པ་དང་། ད་ལྟར་
བྱུང་བའི་དུས་ལ་མ་ཆགས་མ་ཐོགས་པའི་ཡེ་ཤེས་མཐོང་བ་དང་། ལྡན་པའི་ཕྱིར། ལུས་ཀྱི་ལས་དང་ངག་གི་ལས་དང་། ཡིད་ཀྱི་ལས་ཐམས་ཅད་ཀྱི་སྔོན་དུ་ཡེ་ཤེས་འགྲོ་ཞིང་། ཡེ་ཤེས་ཀྱི་རྗེས་སུ་འབྲང་བའི་ཡེ་ཤེས་དང་ལྡན་པ་ཞེས་བྱའོ། །
སྒྲིབ་པ་མེད་པའི་རྣམ་པར་ཐར་པ་བརྙེས་པའི་ཕྱིར། དུས་གསུམ་ལ་མ་ཆགས་མ་ཐོགས་པའི་ཡེ་ཤེས་མཐོང་བ་དང་ལྡན་པ་ཞེས་བྱའོ། །སེམས་ཅན་ཐམས་ཅད་ཀྱི་སྤྱོད་པ་ལ་འཇུག་པ་ལ་མཁས་པ་རྒྱུན་མི་འཆད་པའི་ཕྱིར། སྒྲིབ་པ་
མེད་པའི་རྣམ་པར་ཐར་པ་བརྙེས་པ་ཞེས་བྱའོ། །སོ་སོར་ཅི་རིགས་པར་ཆོས་སྟོན་པ་ལ་མཁས་པའི་ཕྱིར། སེམས་ཅན་ཐམས་ཅད་ཀྱི་སྤྱོད་པ་ལ་འཇུག་པ་ལ་མཁས་པ་རྒྱུན་མི་འཆད་པ་ཞེས་བྱའོ། །དབྱངས་ཀྱི་ཡན་
ལག་ཐམས་ཅད་ཀྱི་དཀྱིལ་འཁོར་དམ་པ་ཕ་རོལ་ཏུ་ཕྱིན་པའི་ཕྱིར། སོ་སོར་ཅི་རིགས་པར་ཆོས་སྟོན་པ་ལ་མཁས་པ་ཞེས་བྱའོ། །སྒྲ་ཐམས་ཅད་ཀྱི་བྲག་ཅ་འབྱིན་པ་ལ་མཁས་པ་བརྙེས་པའི་ཕྱིར། དབྱངས་ཀྱི་ཡན་ལག་
ཐམས་ཅད་ཀྱི་དཀྱིལ་འཁོར་དམ་པའི་ཕ་རོལ་ཏུ་ཕྱིན་པ་ཞེས་བྱའོ། །ལྷ་དང་ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོའི་སྐད་དང་ལྡན་པ་ཞེས་བྱའོ། །ཚངས་པའི་
<pb id="41.241a"/>
སྒྲ་དབྱངས་བསྒྲགས་པའི་དབྱངས་ལྟ་བུ་ཞེས་བྱའོ། །ཀ་ལ་པིང་ཀའི་སྒྲ་སྐད་ལྟ་བུ་ཞེས་བྱའོ། །རྔ་བོ་ཆེ་དང་། གླུ་དབྱངས་ཀྱི་སྒྲ་ལྟ་བུ་ཞེས་བྱའོ། །སའི་སྒྲའི་ང་རོའི་སྒྲ་ལྟ་བུ་ཞེས་བྱའོ། །ཀླུའི་རྒྱལ་པོ་རྒྱ་མཚོས་
འབྲུག་སྒྲ་བསྒྲགས་པའི་སྒྲ་སྐད་ལྟ་བུ་ཞེས་བྱའོ། །སེང་གེ་དང་། ཁྱུ་མཆོག་ཏུ་གྱུར་པ་བསྒྱིངས་པའི་སྒྲ་སྐད་ལྟ་བུ་ཞེས་བྱའོ། །སེམས་ཅན་ཐམས་ཅད་ཀྱི་སྒྲ་སྐད་བསྒྲགས་པ་དང་འཐུན་པར་སྒྲོགས་པས་ཚིམ་པར་བྱེད་པའི་
སྒྲ་དང་ལྡན་པ་ཞེས་བྱའོ། །ཆགས་པ་མེད་ཅིང་སྒྲིབ་པ་མེད་པར་འཁོར་གྱི་དཀྱིལ་འཁོར་དགའ་བར་བྱེད་པའི་སྒྲ་དང་ལྡན་པ་ཞེས་བྱའོ། །སྐད་ཅིག་ལས་སྐད་ཐམས་ཅད་གོ་བར་བྱེད་པའི་སྒྲ་དང་ལྡན་པ་ཞེས་བྱའོ། །ཚངས་པའི་དབང་
པོས་མཆོད་པ་ཞེས་བྱའོ། །ལྷའི་དབང་པོས་སྟི་སྟང་དུ་བྱས་པ་ཞེས་བྱའོ། །ཀླུའི་དབང་པོས་ཕྱག་བྱས་པ་ཞེས་བྱའོ། །གནོད་སྦྱིན་གྱི་དབང་པོས་ཞལ་དུ་བལྟས་པ་ཞེས་བྱའོ། །དྲི་ཟའི་དབང་པོས་གླུ་བླངས་པ་ཞེས་བྱའོ། །
སྲིན་པོའི་དབང་པོས་དབང་པོ་དང་བས་མིག་མི་འཛུམས་པར་བལྟས་པ་ཞེས་བྱའོ། །ལྷ་མ་ཡིན་གྱི་དབང་པོས་མངོན་པར་བཏུད་པ་ཞེས་བྱའོ། །ནམ་མཁའ་ལྡིང་གི་དབང་པོས་རྣམ་པར་མ་གཙེས་པར་བལྟས་པ་ཞེས་བྱའོ། །
མི་འམ་ཅིའི་དབང་པོས་མངོན་པར་བསྟོད་པ་ཞེས་བྱའོ། །ལྟོ་འཕྱེ་ཆེན་པོའི་དབང་པོས་བལྟ་འདོད་པ་ཞེས་བྱའོ། །མིའི་དབང་པོས་མངོན་དུ་ཡང་དག་པར་མཆོད་པ་ཞེས་བྱའོ། །དགྲ་བཅོམ་པའི་ཚོགས་མང་པོས་བསྟེན་པ་
ཞེས་བྱའོ། །བྱང་ཆུབ་སེམས་དཔའ་ཐམས་ཅད་ཡང་དག་པར་འཛིན་དུ་འཇུག་པ་དང་། ཡང་དག་པར་གཟེང་བསྟོད་པ་དང་། ཡང་དག་པར་དགའ་བར་མཛད་པ་ཞེས་བྱའོ། །ཟང་ཟིང་མེད་པར་ཆོས་སྟོན་པ་ཞེས་བྱའོ། །ཚིག་དང་། 
ཚིག་འབྲུ་ཉམས་པ་མེད་པར་འབྲས་བུ་ཡོད་པའི་ཆོས་སྟོན་པ་ཞེས་བྱའོ། །བྱམས་པ་ཆོས་ཀྱི་འཁོར་ལོ་བསྐོར་བ་འདི་ནི་དེ་བཞིན་གཤེགས་པའི་ཡོན་ཏན་བསྔགས་པའི་ཕྱོགས་ལ་འཇུག་པ་ཅུང་ཟད་ཙམ་ཞིག་མདོར་བསྟན་དུ་
<pb id="41.241b"/>
ཟད་དེ། བྱམས་པ་རྒྱས་པར་བྱ་བ་ནི་དེ་བཞིན་གཤེགས་པས་བསྐལ་པ་འམ། བསྐལ་པ་ལས་ལྷག་པར་བསྟན་པ་འདིའི་མཐར་མི་ཕྱིན་ཏོ། །དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་
ཏོ། །ཟབ་ཅིང་བལྟ་དཀའ་ཕྲ་བ་ཡི། །ཆོས་ཀྱི་འཁོར་ལོ་རབ་བསྐོར་ཏེ། །དེ་ལ་ཕ་རོལ་མུ་སྟེགས་ཅན། །ཀུན་དང་བདུད་ཀྱིས་མི་ཆུད་དོ། །ཀུན་གཞི་མེད་ཅིང་སྤྲོས་མེད་པ། །སྐྱེ་བ་མེད་ཅིང་འབྱུང་མེད་ལ། །དབེན་ཞིང་
རང་བཞིན་སྟོང་པ་ཡི། །ཆོས་ཀྱི་འཁོར་ལོ་རབ་བསྐོར་ཏོ། །བླང་བ་མེད་ཅིང་དོར་མེད་ལ། །མཚན་མ་མེད་ཅིང་མཚན་ཉིད་མེད། །མཉམ་པ་ཉིད་ཀྱི་ཆོས་བསྟན་པའི། །འཁོར་ལོ་སངས་རྒྱས་ཀྱིས་བསྐོར་ཏོ། །ཇི་ལྟར་སྒྱུ་མ་
སྨིག་རྒྱུ་དང་། །རྨི་ལམ་བྲག་ཆ་ཆུ་ཟླ་དང་། །དེ་དག་འདྲ་བའི་འཁོར་ལོ་ནི། །འཇིག་རྟེན་མགོན་པོས་རབ་བསྐོར་ཏོ། །བརྟེན་པའི་ཆོས་ལ་འཇུག་བྱེད་པ། །ཆད་མིན་རྟག་པ་མ་ཡིན་པ། །ལྟ་བ་ཐམས་ཅད་ཆད་པ་ནི། །ཆོས་ཀྱི་
འཁོར་ལོ་ཡིན་ཞེས་བརྗོད། །རྟག་ཏུ་ནམ་མཁའ་མཚུངས་འདྲ་ཞིང་། །རྣམ་པར་མི་རྟོག་འོད་གསལ་བ། །མཐའ་དང་དབུང་མེད་བསྟན་པ་ནི། །ཆོས་ཀྱི་འཁོར་ལོར་འདིར་བརྗོད་དོ། །ཡོད་དང་མེད་ལས་རྣམ་གྲོལ་ཞིང་། །
བདག་དང་བདག་མེད་རྣམ་སྤངས་ལ། །རང་བཞིན་མ་སྐྱེས་བསྟན་པ་ནི། །ཆོས་ཀྱི་འཁོར་ལོར་འདིར་བརྗོད་དོ། །ཡང་དག་མཐའ་ནི་མཐའ་མིན་པ། །དེ་བཞིན་ཉིད་ལ་དེ་བཞིན་ཉིད། །གཉིས་སུ་མེད་པའི་ཆོས་བསྟན་
པ། །ཆོས་ཀྱི་འཁོར་ལོར་བརྗོད་པ་ཡིན། །མིག་ནི་ངོ་བོ་ཉིད་ཀྱིས་སྟོང་། །དེ་བཞིན་སྣ་དང་རྣ་བ་དང་། །ལྕེ་དང་ལུས་དང་སེམས་ཀྱང་ནི། །སྟོང་པའི་བདག་ཉིད་གཡོ་བ་མེད། །འདི་ལྟ་བུ་ཡི་འཁོར་ལོ་འདི། །
ཆོས་ཀྱི་འཁོར་ལོ་ཞེས་བརྗོད་དེ། །སེམས་ཅན་མི་མཁས་རྟོགས་བྱེད་པས། །་དེས་ན་སངས་རྒྱས་ཞེས་བརྗོད་དོ། །ཆོས་ཀྱི་མཚན་ཉིད་རང་བཞིན་འདི། །གཞན་གྱིས་བསྟན་པ་མེད་པར་ནི། །ང་བདག་ཉིད་ཀྱིས་སངས་
<pb id="41.242a"/>
རྒྱས་ཏེ། །དེས་ན་རང་བྱུང་མིག་དང་ལྡན། །ཆོས་རྣམས་ཀུན་ལ་དབང་བརྙེས་པས། །ཆོས་ཀྱི་རྗེ་ཞེས་བརྗོད་པ་ཡིན། །ཆོས་ལ་ཚུལ་དང་ཚུལ་མིན་མཁྱེན། །དེས་ན་འདྲེན་པར་བརྗོད་པ་ཡིན། །ཇི་ལྟར་
འདུལ་བར་འགྱུར་བ་ལ། །སྐྱེ་བོ་དཔག་ཏུ་མེད་བཏུལ་ཏེ། །འདུལ་བའི་ཕ་རོལ་ཕྱིན་པར་གྱུར། །དེས་ན་རྣམ་པར་འདྲེན་ཅེས་བརྗོད། །སེམས་ཅན་གང་དག་ལམ་ལས་ཉམས། །དེ་དག་རྣམས་ལ་ལམ་མཆོག་བསྟན། །ཕ་རོལ་
གྱི་ནི་འགྲམ་དུ་བཀྲི། །དེ་ཕྱིར་ང་ནི་རྣམ་པར་འདྲེན། །བསྡུ་བའི་དངོས་པོ་ཤེས་པ་ཡིས། །སྐྱེ་བོ་དག་ནི་ངས་བསྡུས་ཏེ། །འཁོར་བའི་འབྲོག་ལས་རྒལ་བས་ན། །དེས་ན་ང་ནི་དེད་དཔོན་ཡིན། །ཆོས་རྣམས་ཀུན་ལ་དབང་སྒྱུར་
ཏེ། །དེས་ན་རྒྱལ་བ་ཆོས་ལ་མངའ། །ཆོས་ཀྱི་འཁོར་ལོ་རབ་བསྐོར་བས། །ཆོས་ཀྱི་རྒྱལ་པོར་བརྗོད་པ་ཡིན། །ཆོས་ཀྱི་སྦྱིན་བདག་སྟོན་པ་ཡིན། །ཆོས་ཀྱི་བདག་པོ་བླ་ན་མེད། །མཆོད་སྦྱིན་ལེགས་མཛད་དོན་གྲུབ་པ། །དགོངས་
པ་རྫོགས་པ་བཀྲ་ཤིས་གྲུབ། །དབུགས་འབྱིན་མཛད་པ་དེ་གཟིགས་པ། །དཔའ་བོ་ཉོན་མོངས་ཆེན་པོ་སྤོང་། །གཡུལ་རྣམས་ཀུན་ལས་རྒལ་གྱུར་པ། །གྲོལ་བའི་སྐྱེས་བུ་ཐར་མཛད་པ། །འཇིག་རྟེན་གྱི་ནི་སྣང་གྱུར་པ། །ཤེས་
རབ་ཡེ་ཤེས་འོད་མཛད་པ། །མི་ཤེས་མུན་པ་འཇོམས་པ་པོ། །སྒྲོན་མ་འཛིན་པ་འོད་ཆེན་ལྡན། །ཡེ་ཤེས་ཆེ་ལྡན་སྨན་པ་ཆེ། །ཉོན་མོངས་པ་ལས་གསོ་མཛད་པ། །སེམས་ཅན་ཉོན་མོངས་ཟུགས་རྣམས་ལ། །ཟུག་རྔུ་འབྱིན་པ་
བླ་ན་མེད། །མཚན་རྣམས་ཐམས་ཅད་ཕུན་སུམ་ཚོགས། །དཔེ་བྱད་བཟང་པོ་ཀུན་གྱིས་མཛེས། །སྐུ་ཡིས་ཀུན་དུ་བཟང་བ་སྟེ། །དམན་པ་རྣམས་དང་འཐུན་པར་མཛད། །སྟོབས་བཅུའི་སྟོབས་དང་ཤིན་དུ་ལྡན། །བསྙེངས་
པ་མི་མངའ་མི་བསྙེངས་པ། །མ་འདྲེས་རྣམ་པ་བཅྭ་བརྒྱད་ཀྱིས། །ཐུབ་པ་ཆེན་པོ་ཐེག་པ་མཆོག །ཆོས་ཀྱི་འཁོར་ལོ་རབ་བསྐོར་བ། །འདི་ནི་མདོ་ཙམ་བཤད་པ་ཡིན། །དེ་བཞིན་གཤེགས་པའི་ཡོན་ཏན་བསྔགས། །འདི་ནི་
<pb id="41.242b"/>
ཅུང་ཟད་བརྗོད་པར་ཟད། །སངས་རྒྱས་ཡེ་ཤེས་མཐའ་ཡས་ཏེ། །ནམ་མཁའ་རྒྱ་ཆེ་མཉམ་པ་བཞིན། །བསྐལ་པ་ཟད་པར་བརྗོད་ཀྱང་ནི། །སངས་རྒྱས་ཡོན་ཏན་མི་ཟད་དོ། །ཆོས་ཀྱི་འཁོར་ལོ་བསྐོར་བའི་ལེའུ་
ཞེས་བྱ་སྟེ། ཉི་ཤུ་རྩ་དྲུག་པའོ། ། ། །<head n="2" t="ཉི་ཤུ་རྩ་བདུན་པ། མཇུག་སྡུད་པའི་ལེའུ།" type="lewu" lv="40.27" zh="46.518"/>དེ་ནས་ལྷའི་བུ་གང་དག་གིས་དེ་བཞིན་གཤེགས་པ་ལ་ཆོས་ཀྱི་རྣམ་གྲངས་འདི་རབ་ཏུ་བཤད་པར་གསོལ་བ་བཏབ་པར་གྱུར་པ་
དབང་ཕྱུག་དང་། དབང་ཕྱུག་ཆེན་པོ་དང་། དགའ་བོ་དང་། རབ་དགའ་དང་། ཙན་དན་དང་། མཆོད་པ་དང་། ཞི་བ་དང་། །རབ་ཏུ་ཞི་བ་དང་། དུལ་བའི་དབང་ཕྱུག་ལ་སོགས་པ་གནས་གཙང་མའི་རིས་ཀྱི་ལྷའི་བུ་
ཁྲི་བརྒྱད་སྟོང་དང་། གང་ཡང་དེ་བཞིན་གཤེགས་པ་ཆོས་ཀྱི་འཁོར་ལོ་བསྐོར་བའི་ཚེ། འདུས་པར་གྱུར་པ་དེ་ལ་བཅོམ་ལྡན་འདས་ཀྱིས་ལྷའི་བུ་དབང་ཕྱུག་ཆེན་པོ་ལ་སོགས་པ་གནས་གཙང་མའི་རིས་ཀྱི་ལྷའི་བུ་རྣམས་
ལ་བཀའ་སྩལ་པ། གྲོགས་པོ་དག་རྒྱ་ཆེར་རོལ་པ་ཞེས་བྱ་བའི་མདོ་སྡེ་ཤིན་དུ་རྒྱས་པ་ཆེན་པོ་བྱང་ཆུབ་སེམས་དཔའི་རྣམ་པར་རྩེན་པ། སངས་རྒྱས་ཀྱི་ཡུལ་ལ་རོལ་པ་ལ་འཇུག་པ་འདི་ནི་བདག་ཉིད་ཀྱི་ཕྱིར། དེ་བཞིན་
གཤེགས་པས་གསུངས་པ་སྟེ། དེ་ཁྱེད་ཀྱིས་ལོང་ཤིག །ཟུང་ཤིག །ལྷོགས་ཤིག །འཁོར་ལ་ཡང་རྒྱ་ཆེར་རབ་ཏུ་སྟོན་ཅིག །དེ་ལྟར་ན་ངའི་ཆོས་ཀྱི་ཚུལ་འདི་རྒྱས་པར་འགྱུར་ཏེ། བྱང་ཆུབ་སེམས་དཔའི་
ཐེག་པ་པའི་གང་ཟག་དག་གིས། ཆོས་ཀྱི་རྣམ་གྲངས་འདི་ཐོས་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་བརྩོན་འགྲུས་བརྟེན་པ་རྩོམ་པར་འགྱུར་རོ། །རྒྱ་ཆེན་པོ་ལ་མོས་པའི་སེམས་ཅན་
རྣམས་ནི་ཆོས་ཆེན་པོའི་ཆར་པའི་ཤུགས་སྐྱེད་པར་འགྱུར་རོ། །བདུད་ཀྱི་ཕྱོགས་ཀྱང་ཚར་གཅོད་པར་འགྱུར་རོ། །ཕས་ཀྱི་རྒོལ་བ་ཐམས་ཅད་ཀྱིས་གླགས་མི་རྙེད་པར་འགྱུར་རོ། །ཁྱེད་ཀྱིས་ཆོས་བཤད་པར་
<pb id="41.243a"/>
བསྐུལ་བའི་དགེ་བའི་རྩ་བ་ཡང་དོན་ཆེན་པོ་དང་། འབྲས་བུ་ཆེན་པོ་དང་། ཕན་ཡོན་ཆེན་པོར་འགྱུར་རོ། །གྲོགས་པོ་དག་གང་ལ་ལ་ཞིག་རྒྱ་ཆེར་རོལ་པའི་ཆོས་ཀྱི་རྣམ་གྲངས་འདི་ལ་ཐལ་མོ་སྦྱོར་བར་
འགྱུར་བ་དེ་མཆོག་གི་ཆོས་བརྒྱད་ཐོབ་པར་འགྱུར་ཏེ། བརྒྱད་གང་ཞེ་ན། འདི་ལྟ་སྟེ། གཟུགས་མཆོག་ཐོབ་པར་འགྱུར་བ་དང་། སྟོབས་མཆོག་ཐོབ་པར་འགྱུར་བ་དང་། གཡོག་འཁོར་མཆོག་ཐོབ་པར་འགྱུར་
བ་དང་། སྤོབས་པ་མཆོག་ཐོབ་པར་འགྱུར་བ་དང་། འབྱུང་བ་མཆོག་ཐོབ་པར་འགྱུར་བ་དང་། སེམས་ཡོངས་སུ་དག་པ་མཆོག་ཐོབ་པར་འགྱུར་བ་དང་། ཏིང་ངེ་འཛིན་ཕུན་སུམ་ཚོགས་པ་མཆོག་ཐོབ་པར་
འགྱུར་བ་དང་། ཤེས་རབ་ཀྱི་སྣང་བ་མཆོག་ཐོབ་པར་འགྱུར་བ་སྟེ། མཆོག་གི་ཆོས་བརྒྱད་པོ་དེ་དག་འཐོབ་པར་འགྱུར་རོ། །གྲོགས་པོ་དག་གང་ལ་ལ་ཞིག་རྒྱ་ཆེར་རོལ་པའི་ཆོས་ཀྱི་རྣམ་གྲངས་འདི་སྟོན་པར་འདོད་པའི་
ཆོས་སྨྲ་བ་ལ་ཆོས་ཀྱི་སྟན་འདིང་ན། སྟན་བཏིང་མ་ཐག་ཏུ་དེ་སྟན་བརྒྱད་འཐོབ་པར་ཤེས་པར་བྱ་སྟེ། བརྒྱད་གང་ཞེ་ན། འདི་ལྟ་སྟེ། ཚོང་དཔོན་གྱི་སྟན་འཐོབ་པ་དང་། ཁྱིམ་བདག་གི་སྟན་འཐོབ་པ་དང་། 
འཁོར་ལོས་སྒྱུར་བའི་སྟན་འཐོབ་པ་དང་། བརྒྱ་བྱིན་གྱི་སྟན་འཐོབ་པ་དང་། དབང་སྒྱུར་གྱི་སྟན་འཐོབ་པ་དང་། ཚངས་པའི་སྟན་འཐོབ་པ་དང་། བྱང་ཆུབ་ཀྱི་སྙིང་པོ་མཆོག་དམ་པར་སོང་བའི་བྱང་ཆུབ་སེམས་
དཔར་གྱུར་པ་ཕྱིར་མི་ལྡོག་པ། བདུད་ཕྱིར་རྒོལ་བ་བཅོམ་པའི་སེང་གེའི་ཁྲི་འཐོབ་པ་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་ཀྱང་བླ་ན་མེད་པའི་ཆོས་ཀྱི་འཁོར་
ལོ་བསྐོར་བའི་ཁྲི་སྟན་འཐོབ་པར་ཤེས་པར་བྱ་སྟེ། སྟན་བརྒྱད་པོ་དེ་དག་འཐོབ་པར་ཤེས་པར་བྱའོ། །གྲོགས་པོ་དག་གང་ལ་ལ་ཞིག་རྒྱ་ཆེར་རོལ་པའི་ཆོས་ཀྱི་རྣམ་གྲངས་འདི་འཆད་པའི་ཆོས་སྨྲ་བ་ལ་ལེགས་
<pb id="41.243b"/>
སོ་ཞེས་བྱ་བ་སྦྱིན་པ་དེ་དག་གི་ལས་ཡོངས་སུ་དག་པ་བརྒྱད་འཐོབ་པར་འགྱུར་ཏེ། བརྒྱད་གང་ཞེ་ན། འདི་ལྟ་སྟེ། བདེན་པའི་རྗེས་སུ་འབྲང་བའི་ངག་གི་ལས་ཡོངས་སུ་དག་པས་ཇི་སྐད་སྨྲས་པ་དེ་བཞིན་དུ་བྱེད་པ་དང་། 
འཁོར་ཟིལ་གྱིས་གནོན་པས་གཟུང་བར་འོས་པའི་ཚིག་དང་འགལ་བར་མི་བྱེད་པས། བླང་བར་འོས་པའི་ཚིག་དང་། མི་བརླང་བས་སྙན་ཅིང་འཇམ་པའི་ཚིག་དང་། ལུས་དང་སེམས་ཚིམ་པར་བྱེད་པས་ཀ་ལ་པིང་ཀའི་སྒྲ་
སྐད་ལྟ་བུ་དང་། སེམས་ཅན་སྡུད་པས་ཚིག་སྙན་པ་དང་། སྒྲ་ཐམས་ཅད་ཟིལ་གྱིས་ནོན་པས་ཚངས་པའི་སྒྲ་ལྟ་བུ་དང་། ཕས་ཀྱི་རྒོལ་བ་ཐམས་ཅད་ཀྱིས་ཟིལ་གྱིས་མི་ནོན་པས་སེང་གེ་བསྒྱིངས་པའི་སྒྲ་ལྟ་བུ་དང་། 
སེམས་ཅན་ཐམས་ཅད་ཀྱི་དབང་པོ་ཡོངས་སུ་ཚིམ་པར་བྱེད་པས་སངས་རྒྱས་ཀྱི་གསུང་སྟེ། ངག་གི་ལས་ཡོངས་སུ་དག་པ་བརྒྱད་པོ་དེ་དག་ཐོབ་པར་འགྱུར་རོ། །གྲོགས་པོ་དག་གང་ལ་ལ་ཞིག་རྒྱ་ཆེར་རོལ་པའི་
ཆོས་ཀྱི་རྣམ་གྲངས་འདི་གླེགས་བམ་དུ་བྲིས་ཏེ་འཆང་འམ། ཀློག་གམ། སྟི་སྟང་དུ་བྱེད་དམ། བཙུན་པར་བྱེད་དམ། རིམ་གྲོ་བྱེད་དམ། མཆོད་པ་བྱེད་དམ། སེར་སྣ་མེད་པའི་སེམས་ཀྱིས་ཆོས་ཀྱི་རྣམ་
གྲངས་འདིའི་བསྔགས་པ་ཕྱོགས་བཞིར་རྗོད་པ་དང་། ཚུར་ཤོག་ཆོས་ཀྱི་རྣམ་གྲངས་འདི་ཡི་གེར་བྲིས་ཤིག །ཆོངས་ཤིག །ལྷོགས་ཤིག །སོམས་ཤིག །ཁ་ཏོན་གྱིས་ཤིག་ཅེས་རྗོད་པར་བྱེད་པ་དེ་གཏེར་ཆེན་
པོ་བརྒྱད་འཐོབ་པར་འགྱུར་ཏེ། བརྒྱད་གང་ཞེ་ན། བརྗེད་པ་མེད་པས་དྲན་པའི་གཏེར་དང་། བློས་རབ་ཏུ་འབྱེད་པས་བློ་གྲོས་ཀྱི་གཏེར་དང་། མདོ་སྡེ་ཐམས་ཅད་ཀྱི་དོན་གྱི་རྣམ་པ་ཁོང་དུ་ཆུད་པས་རྟོགས་པའི་གཏེར་དང་། 
ཐོས་པ་ཐམས་ཅད་ཀུན་ཏུ་འཛིན་པས་གཟུངས་ཀྱི་གཏེར་དང་། ལེགས་པར་བཤད་པས་སེམས་ཅན་ཐམས་ཅད་ཚིམ་པར་བྱེད་པས་སྤོབས་པའི་གཏེར་དང་། དམ་པའི་ཆོས་ཡོངས་སུ་སྲུང་བས་ཆོས་ཀྱི་གཏེར་དང་། 
<pb id="41.244a"/>
དཀོན་མཆོག་གསུམ་གྱི་རིགས་རྒྱུན་མི་གཅོད་པས་བྱང་ཆུབ་ཀྱི་སེམས་ཀྱི་གཏེར་དང་། མི་སྐྱེ་བའི་ཆོས་ལ་བཟོད་པ་འཐོབ་པས་སྒྲུབ་པའི་གཏེར་ཏེ། གཏེར་ཆེན་པོ་བརྒྱད་པོ་དེ་དག་འཐོབ་པར་འགྱུར་རོ། །གྲོགས་
པོ་དག་གང་ལ་ལ་ཞིག་གིས་རྒྱ་ཆེར་རོལ་པའི་ཆོས་ཀྱི་རྣམ་གྲངས་འདི་ལེགས་པར་བསྟན་ཏེ་འཆད་པ་དེ་ཚོགས་བརྒྱད་ཡོངས་སུ་རྫོགས་པར་འགྱུར་ཏེ། བརྒྱད་གང་ཞེ་ན། འདི་ལྟ་སྟེ། སེར་སྣའི་སེམས་མེད་
པས་སྦྱིན་པའི་ཚོགས་ཡོངས་སུ་རྫོགས་པར་འགྱུར་བ་དང་། དགེ་བའི་བསམ་པ་ཐམས་ཅད་ཡོངས་སུ་རྫོགས་པར་བྱེད་པས། ཚུལ་ཁྲིམས་ཀྱི་ཚོགས་ཡོངས་སུ་རྫོགས་པར་འགྱུར་བ་དང་། ཆགས་པ་མེད་
པའི་ཤེས་རབ་ཡང་དག་པར་སྒྲུབ་པའི་ཕྱིར། ཐོས་པའི་ཚོགས་ཡོངས་སུ་རྫོགས་པར་འགྱུར་བ་དང་། ཏིང་ངེ་འཛིན་དང་སྙོམས་པར་འཇུག་པ་ཐམས་ཅད་མངོན་དུ་བྱ་བའི་ཕྱིར་ཞི་གནས་ཀྱི་ཚོགས་ཡོངས་སུ་རྫོགས་
པར་འགྱུར་བ་དང་། རིག་པ་གསུམ་གྱིས་རིག་པ་རབ་ཏུ་རྫོགས་པར་བྱ་བའི་ཕྱིར། ལྷག་མཐོང་གི་ཚོགས་ཡོངས་སུ་རྫོགས་པར་འགྱུར་བ་དང་། མཚན་དང་། དཔེ་བྱད་བཟང་པོ་དང་། སངས་རྒྱས་ཀྱི་ཞིང་གི་རྒྱན་ཡོངས་
སུ་སྦྱང་བའི་ཕྱིར་བསོད་ནམས་ཀྱི་ཚོགས་ཡོངས་སུ་རྫོགས་པར་འགྱུར་བ་དང་། སེམས་ཅན་ཐམས་ཅད་ཇི་ལྟར་མོས་པ་བཞིན་དུ་ཚིམ་པར་བྱ་བའི་ཕྱིར་ཡེ་ཤེས་ཀྱི་ཚོགས་ཡོངས་སུ་རྫོགས་པར་འགྱུར་བ་དང་། སེམས་ཅན་ཐམས་
ཅད་ཡོངས་སུ་སྨིན་པར་བྱ་བ་ལ་ཡོངས་སུ་མི་སྐྱོ་བར་བྱ་བའི་ཕྱིར་སྙིང་རྗེ་ཆེན་པོའི་ཚོགས་ཡོངས་སུ་རྫོགས་པར་འགྱུར་བ་སྟེ། ཚོགས་བརྒྱད་པོ་དེ་དག་ཡོངས་སུ་རྫོགས་པར་འགྱུར་རོ། །གྲོགས་པོ་དག་གང་ལ་ལ་ཞིག་འདི་
ལྟ་བུའི་སེམས་དང་ལྡན་ཏེ། འདི་ལྟ་སྟེ། ཇི་ལྟར་སེམས་ཅན་འདི་དག་རྣམ་པ་འདི་ལྟ་བུའི་ཆོས་འདི་ཐོབ་པར་འགྱུར་སྙམ་ནས། རྒྱ་ཆེར་རོལ་པའི་ཆོས་ཀྱི་རྣམ་གྲངས་འདི་གཞན་དག་ལ་རྒྱ་ཆེར་རབ་ཏུ་སྟོན་པར་བྱེད་ན། 
<pb id="41.244b"/>
དེ་དགེ་བའི་རྩ་བ་འདིས་བསོད་ནམས་ཆེན་པོ་བརྒྱད་ཐོབ་པར་འགྱུར་ཏེ། བརྒྱད་གང་ཞེ་ན། འདི་ལྟ་སྟེ། འཁོར་ལོས་སྒྱུར་བའི་རྒྱལ་པོ་འཐོབ་པར་འགྱུར་བ་འདི་ནི་བསོད་ནམས་ཆེན་པོ་དང་པོའོ། །རྒྱལ་ཆེན་བཞིའི་རིས་ཀྱི་ལྷ་
རྣམས་ཀྱི་བདག་པོ་བྱེད་པར་འགྱུར་བ་འདི་ནི་བསོད་ནམས་ཆེན་པོ་གཉིས་པའོ། །ལྷའི་དབང་པོ་བརྒྱ་བྱིན་དུ་འགྱུར་བ་འདི་ནི་བསོད་ནམས་ཆེན་པོ་གསུམ་པའོ། །ལྷའི་བུ་རབ་འཐབ་བྲལ་དུ་འགྱུར་བ་འདི་ནི་བསོད་ནམས་ཆེན་
པོ་བཞི་པའོ། །ཡོངས་སུ་དགའ་ལྡན་དུ་འགྱུར་བ་འདི་ནི་བསོད་ནམས་ཆེན་པོ་ལྔ་པའོ། །རབ་འཕྲུལ་དུ་འགྱུར་བ་འདི་ནི་བསོད་ནམས་ཆེན་པོ་དྲུག་པའོ། །ལྷའི་རྒྱལ་པོ་དབང་སྒྱུར་དུ་འགྱུར་བ་འདི་ནི་བསོད་ནམས་ཆེན་
པོ་བདུན་པའོ། །ཚངས་པ་ཆེན་པོའི་ཚངས་པར་འགྱུར་བ་འདི་ནི་བསོད་ནམས་ཆེན་པོ་བརྒྱད་པའོ། །ཐ་མར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མི་དགེ་བའི་ཆོས་ཐམས་ཅད་སྤངས་
ནས། དགེ་བའི་ཆོས་ཐམས་ཅད་དང་ལྡན་པར་ཡང་འགྱུར་ཏེ། བསོད་ནམས་ཆེན་པོ་བརྒྱད་པོ་དེ་དག་ཐོབ་པར་འགྱུར་རོ། །གྲོགས་པོ་དག་གང་ལ་ལ་ཞིག་རྒྱ་ཆེར་རོལ་པའི་ཆོས་ཀྱི་རྣམ་གྲངས་འདི་འཆད་པ་ན་རྣ་བ་བླགས་ཏེ། 
ཉན་པར་འགྱུར་བ་དེ་སེམས་དྲི་མ་མེད་པ་བརྒྱད་འཐོབ་པར་འགྱུར་ཏེ། བརྒྱད་གང་ཞེ་ན། འདི་ལྟ་སྟེ། ཞེ་སྡང་ཐམས་ཅད་གཞོམ་པའི་ཕྱིར། བྱམས་པ་ཐོབ་པར་འགྱུར་བ་དང་། རྣམ་པར་འཚེ་བ་ཐམས་ཅད་དོར་བའི་
ཕྱིར། སྙིང་རྗེ་ཐོབ་པར་འགྱུར་བ་དང་། མི་དགའ་བ་ཐམས་ཅད་བསལ་བའི་ཕྱིར་དགའ་བ་ཐོབ་པར་འགྱུར་བ་དང་། རྗེས་སུ་ཆགས་པ་དང་། ཁོང་ཁྲོ་བ་དོར་བའི་ཕྱིར་བཏང་སྙོམས་ཐོབ་པར་འགྱུར་བ་དང་། འདོད་པའི་ཁམས་
ཐམས་ཅད་ལ་དབང་བསྒྱུར་བར་བྱ་བའི་ཕྱིར། བསམ་གཏན་བཞི་ཐོབ་པར་འགྱུར་བ་དང་། སེམས་ལ་དབང་བསྒྱུར་བར་བྱ་བའི་ཕྱིར་གཟུགས་མེད་པའི་སྙོམས་པར་འཇུག་པ་བཞི་ཐོབ་པར་འགྱུར་བ་དང་། སངས་རྒྱས་ཀྱི་
<pb id="41.245a"/>
ཞིང་གཞན་དུ་འགྲོ་བ་དང་འོང་བར་བྱ་བའི་ཕྱིར་མངོན་པར་ཤེས་པ་ལྔ་ཐོབ་པར་འགྱུར་བ་དང་། དཔའ་བར་འགྲོ་བའི་ཏིང་ངེ་འཛིན་ཐོབ་པར་བྱ་བའི་ཕྱིར། བག་ཆགས་ཀྱི་མཚམས་སྦྱོར་བ་ཐམས་
ཅད་ཡང་དག་པར་གཞོམ་པ་ཐོབ་པར་འགྱུར་བ་སྟེ། སེམས་དྲི་མ་མེད་པ་བརྒྱད་པོ་དེ་དག་ཐོབ་པར་འགྱུར་རོ། །གྲོགས་པོ་དག་གྲོང་ངམ། གྲོང་ཁྱེར་རམ། གྲོང་རྡལ་ལམ། ལྗོངས་སམ། ལྗོངས་ཀྱི་ཕྱོགས་སམ། 
འཆག་ས་འམ། གཙུག་ལག་ཁང་གང་དུ་རྒྱ་ཆེར་རོལ་པའི་ཆོས་ཀྱི་རྣམ་གྲངས་འདི་སྤྱོད་པར་འགྱུར་བ་དེར་སྔོན་གྱི་ལས་ཀྱི་རྣམ་པར་སྨིན་པ་མ་གཏོགས་པར་འཇིགས་པ་བརྒྱད་འབྱུང་བར་མི་འགྱུར་རོ། །བརྒྱད་གང་ཞེ་ན། 
འདི་ལྟ་སྟེ། རྒྱལ་པོས་དཀྲུགས་པའི་འཇིགས་པ་འབྱུང་བར་མི་འགྱུར་བ་དང་། ཆོམ་རྐུན་གྱིས་དཀྲུགས་པའི་འཇིགས་པ་འབྱུང་བར་མི་འགྱུར་བ་དང་། སྦྲུལ་གྱིས་དཀྲུག་པའི་འཇིགས་པ་འབྱུང་བར་མི་འགྱུར་
བ་དང་། མུ་གེའི་དགོན་པས་དཀྲུག་པའི་འཇིགས་པ་འབྱུང་བར་མི་འགྱུར་བ་དང་། ཕན་ཚུན་འཐབ་པ་དང་། རྩོད་པ་དང་། འགྱེད་པ་དང་། འཚུང་འདྲུ་བས་དཀྲུགས་པའི་འཇིགས་པ་འབྱུང་བར་མི་འགྱུར་བ་དང་། 
ལྷས་དཀྲུག་པའི་འཇིགས་པ་འབྱུང་བར་མི་འགྱུར་བ་དང་། ཀླུས་དཀྲུགཔའི་འཇིགས་པ་འབྱུང་བར་མི་འགྱུར་བ་དང་། གནོད་སྦྱིན་ལ་སོགས་པས་དཀྲུགས་པའི་འཇིགས་པ་འབྱུང་བར་མི་འགྱུར་བ་དང་། གཙེ་བ་ཐམས་
ཅད་ཀྱིས་དཀྲུག་པའི་འཇིགས་པ་འབྱུང་བར་མི་འགྱུར་བ་སྟེ། སྔོན་གྱི་ལས་ཀྱི་རྣམ་པར་སྨིན་པ་མ་གཏོགས་པར་གྲོགས་པོ་དག་འཇིགས་པ་བརྒྱད་པོ་དེ་དག་འབྱུང་བར་མི་འགྱུར་རོ། །གྲོགས་པོ་དག་མདོར་ན་གལ་
ཏེ་དེ་བཞིན་གཤེགས་པའི་སྐུ་ཚེའི་ཚད་བསྐལ་པར་བཞུགས་ལ་ཉིན་མཚན་དུ་རྒྱུན་མི་འཆད་པར་ཆོས་ཀྱི་རྣམ་གྲངས་འདིའི་བསྔགས་པ་བརྗོད་ཀྱང་ཆོས་ཀྱི་རྣམ་གྲངས་འདིའི་བསྔགས་པ་མཐར་ཐུག་པར་ཡང་མི་
<pb id="41.245b"/>
འགྱུར་ལ་དེ་བཞིན་གཤེགས་པའི་སྤོབས་པ་ཡང་ཟད་པར་མི་འགྱུར་རོ། །གྲོགས་པོ་དག་ཇི་ལྟར་དེ་བཞིན་གཤེགས་པའི་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང་། རྣམ་པར་གྲོལ་བ་དང་། རྣམ་པར་གྲོལ་བའི་ཡེ་
ཤེས་མཐོང་བ་ཚད་མེད་ཅིང་ཐུག་པ་མེད་པ་དེ་བཞིན་དུ་གྲོགས་པོ་དག་གང་ཆོས་རྒྱ་ཆེན་པོ་འདི་ལྟ་བུ་འདི་སེམས་ཅན་འདི་དག་གིས་ཇི་ལྟར་ཐོབ་པར་འགྱུར་སྙམ་པའི་སེམས་འདིས་ཆོས་ཀྱི་རྣམ་གྲངས་འདི་འཛིན་པ་དང་། 
འཆང་བ་དང་། ཀློག་པ་དང་། ཡི་གེར་འདྲི་བ་འམ། ཡི་གེར་འདྲིར་འཇུག་པ་དང་། །འཇུག་པར་བྱེད་པ་དང་། འཁོར་གྱི་ནང་དུ་རྒྱ་ཆེར་ཡང་དག་པར་སྟོན་པར་འགྱུར་བ་དེ་དག་གིས་བསོད་ནམས་ཀྱང་ཐུག་པ་མེད་དོ། །
དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་འོད་སྲུང་ཆེན་པོ་དང་། ཚེ་དང་ལྡན་པ་ཀུན་དགའ་བོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་བཀའ་སྩལ་པ། གྲོགས་པོ་དག་བླ་ན་མེད་པ་ཡང་
དག་པར་རྫོགས་པའི་བྱང་ཆུབ་ངས་བསྐལ་པ་གྲངས་མེད་པ་བྱེ་བ་ཁྲག་ཁྲིག་བརྒྱ་སྟོང་དུ་ཡང་དག་པར་བསྒྲུབས་པ་འདི་ཁྱེད་ཀྱི་ལག་ཏུ་གཏད་དེ། ཡོངས་སུ་གཏད་པའི་མཆོག་གིས་གཏད་དོ། །ཁྱེད་བདག་ཉིད་ཀྱིས་ཀྱང་
ཆོས་ཀྱི་རྣམ་གྲངས་འདི་ཟུང་ཤིག །གཞན་དག་ལ་ཡང་རྒྱ་ཆེར་ཡང་དག་པར་སྟོན་ཅིག །དེ་སྐད་ཅེས་བཀའ་སྩལ་ནས། དེའི་ཚེ་བཅོམ་ལྡན་འདས་ཀྱིས་ཆོས་ཀྱི་རྣམ་གྲངས་འདི་རྒྱ་ཆེར་ཡོངས་སུ་གཏད་པའི་
ཕྱིར། དེའི་ཚེ་ཚིགས་སུ་བཅད་པ་འདི་དག་ཀྱང་བཀའ་སྩལ་ཏོ། །སངས་རྒྱས་གཟིགས་པས་སེམས་ཅན་གང་དག་ངས་མཐོང་བ། །དེ་དག་ཤཱ་རིའི་བུ་འདྲར་དགྲ་བཅོམ་པར་གྱུར་ལ། །གལ་ཏེ་ལ་ལས་གང་
གའི་ཀླུང་གི་བྱེ་སྙེད་ཀྱི། །བསྐལ་པ་བྱེ་བར་དེ་དག་རྣམས་ལའང་མཆོད་བྱེད་ལ། །གང་ཞིག་ཉིན་ཞག་གཅིག་ཏུ་རབ་ཏུ་དགའ་བ་ཡིས། །རང་སངས་རྒྱས་རྣམས་ལ་ནི་ཕྲེང་བ་དེ་བཞིན་དུ། །གཞན་ཡང་རྣམ་པ་
<pb id="41.246a"/>
མཆོག་རྣམས་ཀྱིས་ནི་མཆོད་བྱེད་ན། །དེ་བས་བསོད་ནམས་བྱས་པ་འདི་ནི་ཁྱད་པར་འཕགས། །གལ་ཏེ་སེམས་ཅན་ཐམས་ཅད་རང་རྒྱལ་ཐོབ་གྱུར་ལ། །དེ་དག་རྣམས་ལ་གང་ཞིག་འདིར་ནི་བག་ཡོད་པར། །
བསྐལ་པ་དུ་མར་ཟས་དང་སྐོམ་དང་བགོ་བ་དང་། །མེ་ཏོག་སྤོས་དང་བྱུག་པ་རྣམས་ཀྱིས་མཆོད་བྱེད་ལ། །གང་ཞིག་གིས་ནི་དེ་བཞིན་གཤེགས་པ་གཅིག་ཅིག་ལ། །ལན་ཅིག་ཕྱག་འཚལ་བྱེད་ཅིང་དང་བའི་སེམས་ཀྱིས་ནི། །དགྲ་
བཅོམ་པ་ལ་ཕྱག་འཚལ་ལོ་ཞེས་ཚིག་བརྗོད་ན། །དེ་བས་བསོད་ནམས་འདི་ནི་ཤིན་ཏུ་ཆེས་མཆོག་གོ། །གལ་ཏེ་སེམས་ཅན་ཐམས་ཅད་སངས་རྒྱས་ཐོབ་གྱུར་ལ། །དེ་དག་རྣམས་ལ་གང་ཞིག་སྔར་བཞིན་མཆོད་བྱེད་ཅིང་། །
ལྷ་ཡི་མེ་ཏོག་རྣམས་དང་མི་ཡི་མཆོག་རྣམས་དང་། །རྣམ་པ་མང་པོས་བསྐལ་པ་དུ་མར་མཆོད་བྱེད་ལ། །གང་ཞིག་དམ་པའི་ཆོས་ནི་རྣམ་པར་འཇིག་པའི་ཚེ། །རང་གི་ལུས་དང་དེ་བཞིན་སྲོག་ཀྱང་བཏང་ནས་ནི། །ཞག་
གཅིག་བར་དུ་མདོ་སྡེ་འདི་ནི་འཛིན་བྱེད་ན། །བསོད་ནམས་འདི་ནི་དེ་བས་ཁྱད་པར་འཕགས་པར་འགྱུར། །གང་ཞིག་རྣམ་པར་འདྲེན་པ་རྣམས་དང་རང་རྒྱལ་དང་། །དེ་བཞིན་ཉན་ཐོས་རྣམས་ལ་མཆོད་པ་བྱེད་འདོད་པ། །དེ་
ཡིས་བྱང་ཆུབ་སེམས་ནི་བརྟན་པོར་བསྐྱེད་བྱས་ཏེ། །མདོ་སྡེ་འདི་ནི་རྟག་པར་རབ་ཏུ་གཟུང་བར་བྱ། །དེ་བཞིན་གཤེགས་པ་ཐམས་ཅད་མངོན་བྱུང་གང་ཡིན་པ། །འདི་ནི་ལེགས་པར་བཤད་པ་ཀུན་གྱི་རྒྱལ་པོ་ཡིན། །
མདོ་སྡེ་དཀོན་མཆོག་འདི་ནི་གང་ན་གནས་འགྱུར་བ། །དེ་ཡི་ཁྱིམ་དུ་དེ་བཞིན་གཤེགས་པ་རྟག་ཏུ་གནས། །གང་གིས་མདོ་འདི་ཕ་རོལ་དག་ལ་བྱིན་པ་དང་། །ཚིག་གཅིག་བརྗོད་པ་དེ་ཡང་བསྐལ་པ་བྱེ་བར་ནི། །ཚིག་འབྲུ་
རྣམས་ལས་མི་ཉམས་དོན་ལས་ཉམས་མི་འགྱུར། །སྤོབས་པ་དགེ་བ་མཐའ་ཡས་པ་དག་འཐོབ་པར་འགྱུར། །གང་ཞིག་ཆོས་འདི་ཐོས་ནས་རབ་ཏུ་སྒྲུབ་བྱེད་པ། །དེ་ནི་མི་ཡི་འདྲེན་པ་མ་གཏོགས་འོག་ཏུ་ནི། །
<pb id="41.246b"/>
དེ་འདྲ་བ་ཡི་སེམས་ཅན་གང་ཡང་ཡོད་མ་ཡིན། །དེ་ནི་རྒྱ་མཚོ་ལྟ་བུར་ཟད་མི་ཤེས་པར་འགྱུར། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ལྷའི་བུ་དབང་ཕྱུག་ཆེན་པོ་ལ་སོགས་པ་གནས་
གཙང་མའི་རིས་ཀྱི་ལྷའི་བུ་དེ་དག་དང་། བྱམས་པ་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་དང་། འོད་སྲུང་ཆེན་པོ་ལ་སོགས་པ་ཉན་ཐོས་ཆེན་པོ་ཐམས་ཅད་དང་། 
ཚེ་དང་ལྡན་པ་ཀུན་དགའ་བོ་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །
མཇུག་སྡུད་པའི་ལེའུ་ཞེས་བྱ་བ་སྟེ། ཉི་ཤུ་རྩ་བདུན་པའོ།།  །། 
འཕགས་པ་རྒྱ་ཆེར་རོལ་པ་ཞེས་བྱ་བ་ཐེག་པ་ཆེན་པོའི་མདོ། རྫོགས་སྷོ།།  །། 
<tr/><pr/>རྒྱ་གར་གྱི་མཁན་པོ་ཛི་ན་མི་ཏྲ་དང་། དཱ་ན་ཤཱི་ལ་དང་། མུ་ནི་བར་མ་དང་། ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ།སྐད་གསར་ཆད་ཀྱིས་ཀྱང་བཅོས་ནས་གཏན་ལ་ཕབ་པ།།  །། 
