<pb id="41.69a"/>
འདི་ལྟར་འཁོགས་པར་གྱུར་ཅེས་མྱ་ངན་བགྱིད། །འདི་ནི་སངས་རྒྱས་འཇིག་རྟེན་མཆོག་འགྱུར་ཆོས་ཀྱང་ཡང་དག་སྟོན་པར་འགྱུར། །བདག་གིས་དགའ་བ་ཐོབ་པས་ཡིད་ཀྱིས་མི་མཐོང་ངོ་ཞེས་དེ་སླད་དུ། །
འདི་ཡི་སྐུ་ལ་མཚན་རབ་སུམ་བཅུ་རྩ་གཉིས་དྲི་མེད་མངའ་བ་ལས། །རྣམ་པ་གཉིས་སུ་འགྱུར་ཏེ་གསུམ་དུ་མ་མཆིས་རྒྱལ་པོ་མཁྱེན་པར་མཛོད། །འཁོར་ལོས་སྒྱུར་བའི་རྒྱལ་འགྱུར་ཡང་ན་སངས་རྒྱས་འཇིག་རྟེན་
གཙོ་བོར་བྱོན། །འདི་ནི་འདོད་པའི་ཡོན་ཏན་བཞེད་པར་མི་འགྱུར་ངེས་པར་སངས་རྒྱས་འགྱུར། །དྲང་སྲོང་ལུང་བསྟན་དེ་ཐོས་རྒྱལ་པོ་དགའ་ཞིང་བདེ་བ་ཐོབ་པར་གྱུར། །དེ་ནས་ལངས་ཏེ་ཐལ་མོ་སྦྱར་ནས་རྐང་པ་གཉིས་
ལ་ཕྱག་ཀྱང་བྱས། །སྟོབས་མཆོག་ལྡན་པ་ཁྱོད་ནི་ལྷས་མཆོད་དྲང་སྲོང་རྣམས་ཀྱིས་བསྔགས་པ་སྟེ། །སྲིད་གསུམ་ཀུན་གྱི་འགྲོ་བའི་དེད་དཔོན་མཆོག་གྱུར་ཁྱོད་ལ་ཕྱག་འཚལ་ལོ། །དྲང་སྲོང་དགའ་བས་ཚ་བོ་
དེ་ལ་སྨྲས་པ་ང་ཡི་གདམས་ངག་ཉོན། །གང་ཚེ་འདི་ནི་བྱང་ཆུབ་སངས་རྒྱས་འགྲོ་ལ་འཁོར་ལོ་སྐོར་ཐོས་པ། །དེ་ཚེ་མྱུར་དུ་ཐུབ་པའི་བསྟན་ལ་རབ་བྱུང་མྱ་ངན་འདས་པ་འཐོབ། །དྲང་སྲོང་དམ་པ་དེ་ཡིས་རྐང་ལ་ཕྱག་
འཚལ་བསྐོར་བ་བྱས་ནས་ནི། །འདི་འདྲའི་སྲས་མངའ་ཁྱོད་ཀྱི་ཐོབ་པ་རྒྱ་ཆེན་ལེགས་པར་ཐོབ་ཅེས་སྨྲས། །འདི་ནི་འཇིག་རྟེན་ལྷ་དང་མིར་བཅས་ཆོས་ཀྱིས་ཚིམ་པར་མཛད་པར་འགྱུར། །དྲང་སྲོང་མཆོག་དེ་སེར་སྐྱའི་
གནས་ནས་བྱུང་ནས་བདག་གནས་དགོན་པར་ཕྱིན། །འཕགས་པ་རྒྱ་ཆེར་རོལ་པ་ཞེས་བྱ་བ་ཐེག་པ་ཆེན་པོའི་མདོ། <bampo n="40.6" zh="46.145"/>བམ་པོ་དྲུག་པ། དགེ་སློང་དག་དེ་ལྟར་བྱང་ཆུབ་སེམས་
དཔའ་བཙས་མ་ཐག་ཏུ་ལྷའི་བུ་དབང་ཕྱུག་ཆེན་པོས། གནས་གཙང་མའི་རིས་ཀྱི་ལྷའི་བུ་རྣམས་ལ་བོས་ཏེ། འདི་སྐད་ཅེས་སྨྲས་སོ། །གྲོགས་པོ་དག་བྱང་ཆུབ་སེམས་དཔའ་སེམས་དཔའ་ཆེན་པོ་གང་བསྐལ་པ་བྱེ་བ་
<pb id="41.69b"/>
ཁྲག་ཁྲིག་བརྒྱ་སྟོང་གྲངས་མེད་པར་ཡོངས་སུ་སྦྱང་བ་བྱས་པ། སྦྱིན་པ་དང་། ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་དང་། ཐབས་དང་། ཐོས་པ་དང་། སྤྱོད་པ་དང་། བརྟུལ་ཞུགས་
དང་། དཀའ་ཐུབ་ཅན་སྤྱད་པ་ལེགས་པར་སྤྱད་པ། བྱམས་པ་ཆེན་པོ་དང་། སྙིང་རྗེ་ཆེན་པོ་དང་། དགའ་བ་ཆེན་པོ་དང་ལྡན་པ། བཏང་སྙོམས་ཀྱིས་ཡང་དག་པར་འཕགས་པའི་བློ་ཅན། སེམས་ཅན་ཐམས་ཅད་ལ་ཕན་པར་
བརྩོན་པ། བརྩོན་འགྲུས་བརྟན་པའི་གོ་ཆ་ལེགས་པར་བགོས་པ། སྔོན་གྱི་རྒྱལ་བ་ལ་དགེ་བའི་རྩ་བ་བསྐྱེད་པས་བྱུང་བ། བསོད་ནམས་བརྒྱ་པའི་མཚན་གྱིས་ཡང་དག་པར་བརྒྱན་པ། རྟུལ་བ་ངེས་པར་བྱས་པ་དང་ལྡན་པ། 
ཕ་རོལ་གྱི་དམག་ཚོགས་རབ་ཏུ་འཇོམས་པ། དགའ་བའི་བསམ་པ་ཤིན་དུ་དྲི་མ་མེད་པ་ཕུན་སུམ་ཚོགས་པ། ཡེ་ཤེས་ཆེན་པོའི་ཏོག་གི་རྒྱལ་མཚན་ཅན། བདུད་ཀྱི་སྟོབས་མཐར་འབྱིན་པ། སྟོང་གསུམ་གྱི་དེད་དཔོན་
ཆེན་པོ། ལྷ་དང་མིས་མཆོད་པ། མཆོད་སྦྱིན་ཆེན་པོའི་མཆོད་སྦྱིན་བྱས་པ། བསོད་ནམས་ཀྱི་ཚོགས་ཤིན་དུ་ཕུན་སུམ་ཚོགས་པ་དང་ལྡན་པ། འབྱུང་བའི་བསམ་པ་ཅན། སྐྱེ་བ་དང་། རྒ་བ་དང་། འཆི་བ་མཐར་འབྱིན་པ། 
ལེགས་པར་སྐྱེ་བས་སྐྱེས་པ། འགྲོ་བ་རྣམ་པར་བྱང་ཆུབ་པར་བྱེད་པ་དེ། བུ་རམ་ཤིང་པའི་རྒྱལ་པོའི་རིགས་སུ་སྐྱེས་ནས་མིའི་འཇིག་རྟེན་དུ་བྱུང་སྟེ། དེ་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་
པར་འཚང་རྒྱས་ཚུར་ཤོག །བདག་ཅག་དེ་ལ་ཕྱག་འཚལ་ཞིང་རིམ་གྲོར་བྱ་བ་དང་། བཀུར་སྟིར་བྱ་བ་དང་། མངོན་པར་བསྟོད་པར་བྱ་བའི་ཕྱིར་འདོང་ངོ་། །ལྷའི་བུ་ང་རྒྱལ་གྱི་ཟིལ་གྱིས་ནོན་པ་གཞན་དག་ཀྱང་བདག་ཅག་
བྱང་ཆུབ་སེམས་དཔའ་ལ་ཕྱག་འཚལ་བ་མཐོང་བ་དང་། དེ་དག་ཀྱང་ང་རྒྱལ་དང་། དྲེགས་པ་དང་། རྒྱགས་པ་གཏོང་བར་འགྱུར་ཏེ། བྱང་ཆུབ་སེམས་དཔའ་ལ་ཕྱག་འཚལ་ཞིང་རིམ་གྲོ་དང་བཀུར་སྟི་བྱེད་པར་བྱ་བའི་ཕྱིར་
<pb id="41.70a"/>
འདོང་ངོ་། །དེ་ནི་ལྷའི་བུ་དེ་དག་ལ་ཡུན་རིང་པོའི་དོན་དང་། ཕན་པ་དང་། བདེ་བ་དང་། འཆི་བ་མེད་པ་འཐོབ་པའི་བར་དུ་འགྱུར་རོ། །རྒྱལ་པོ་ཟས་གཙང་མ་རྒྱལ་བ་འཕེལ་བ་ཡང་རྗེས་སུ་བསྒྲགས་པར་འགྱུར་རོ། །
བྱང་ཆུབ་སེམས་དཔའ་ཡང་དེ་ཁོ་ནའི་ལུང་བསྟན་པས་ལུང་བསྟན་ཏེ་བདག་ཅག་ཕྱིར་འོང་བར་བྱའོ། །དེ་སྐད་ཅེས་བསྒོ་ནས་ལྷའི་བུ་དབང་ཕྱུག་ཆེན་པོ། ལྷའི་བུ་བརྒྱ་སྟོང་ཕྲག་བཅུ་གཉིས་ཀྱིས་ཡོངས་སུ་བསྐོར་ཅིང་མདུན་དུ་བདར་ནས་
སེར་སྐྱའི་གནས་ཀྱི་གྲོང་ཁྱེར་ཆེན་པོ་ཐམས་ཅད་འོད་ཀྱིས་རྒྱས་པར་བཀང་སྟེ། རྒྱལ་པོ་ཟས་གཙང་མའི་ཕོ་བྲང་ག་ལ་བ་དེར་སོང་ནས་ཕྱིན་པ་དང་། སྒོ་བས་རྒྱལ་པོ་ལ་གསོལ་ཏེ། རྒྱལ་པོས་གནང་ནས་རྒྱལ་པོའི་ཕོ་བྲང་
དུ་ཕྱིན་ཏེ། བྱང་ཆུབ་སེམས་དཔའི་རྐང་པ་ལ་མགོ་བོས་ཕྱག་འཚལ་ནས། བླ་གོས་ཕྲག་པ་གཅིག་ཏུ་གཟར་ཏེ། ལན་བརྒྱ་སྟོང་ཕྲག་དུ་མར་བསྐོར་བ་བྱས་ནས་བྱང་ཆུབ་སེམས་དཔའ་པང་དུ་བླངས་ཏེ་རྒྱལ་པོ་ཟས་གཙང་
མ་ལ་དགའ་བར་བྱ་བའི་ཕྱིར་འདི་སྐད་ཅེས་སྨྲས་སོ། །རྒྱལ་པོ་ཆེན་པོ་དགྱེས་པའི་དམ་པས་དགྱེས་པར་མཛོད་ཅིག །དེ་ཅིའི་སླད་དུ་ཞེ་ན། རྒྱལ་པོ་ཆེན་པོ་བྱང་ཆུབ་སེམས་དཔའི་སྐུ་མཚན་དང་དཔེ་བྱད་བཟང་པོས་
ལེགས་པར་བརྒྱན་པ་དང་། གཞོན་ནུས་ལྷ་དང་། མི་དང་། ལྷ་མ་ཡིན་དུ་བཅས་པའི་འཇིག་རྟེན་ཁ་དོག་དང་། གཟི་བརྗིད་དང་། གྲགས་པ་དང་། དཔལ་གྱི་ཟིལ་གྱིས་ནོན་པ་ལས་ན། རྒྱལ་པོ་ཆེན་པོ་བྱང་ཆུབ་སེམས་
དཔའ་ནི་གདོན་མི་འཚལ་བར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །དགེ་སློང་དག་དེ་ལྟར་ལྷའི་བུ་དབང་ཕྱུག་ཆེན་པོ་གནས་གཙང་མའི་རིས་ཀྱི་ལྷའི་བུ་མང་པོ་དང་
ལྷན་ཅིག་ཏུ་བྱང་ཆུབ་སེམས་དཔའ་ལ་མཆོད་པ་དང་། རིམ་གྲོ་ཆེན་པོ་བྱས་ཏེ། དེ་ཁོ་ནའི་ལུང་བསྟན་པས་བྱང་ཆུབ་སེམས་དཔའ་ལུང་བསྟན་ནས་ཕྱིར་བདག་གི་གནས་སུ་སོང་ངོ་། །དེ་ལ་འདི་སྐད་ཅེས་བྱ་སྟེ། ཡོན་ཏན་
<pb id="41.70b"/>
རྒྱ་མཚོའི་ཕ་རོལ་ཕྱིན་པ་དེ་བལྟམ་པ། །ལྷ་ཡི་དབང་པོས་ཤེས་ནས་དགའ་སྟེ་ལྷ་ལ་སྨྲས། །དེ་ཐོས་འགྱུར་བའང་བསྐལ་པ་བྱེ་མང་ཤིན་དུ་དཀའ། །ཚུར་ཤོག་མི་ཡི་དབང་པོ་དེ་ལ་མཆོད་དུ་འདེང་། །རིན་ཆེན་ནོར་བུས་གཙུག་ནི་
ལེགས་བརྒྱན་སྤྱོད་ལམ་ལྡན། །གཙུག་པུད་མཛེས་པ་འཕྱང་བ་རྣམ་པར་དག་པའི་ལྷ། །སྟོང་ཕྲག་བཅུ་གཉིས་ཚང་བ་སེར་སྐྱའི་གནས་མཆོག་ཏུ། །མྱུར་དུ་ལྷག་ནས་རྒྱལ་པོའི་སྒོ་ཡི་དྲུང་ན་སྡོད། །དེ་དག་རྣམས་ཀྱིས་
སྒོ་བ་ལ་ནི་ཡིད་འོང་སྨྲས། །རྒྱལ་པོའི་ཕོ་བྲང་སོང་སྟེ་ཐུགས་སུ་ཆུད་པར་གསོལ། །ཆབ་སྒོ་བས་ཀྱང་ཚིག་དེ་མཉན་ནས་ནང་དུ་སོང་། །ཐལ་མོ་སྦྱར་ནས་རྒྱལ་པོ་དེ་ལ་འདི་སྐད་སྨྲས། །་ལྷན་ཅིག་རྟག་ཏུ་རྒྱལ་གྱུར་སྐུ་ཚེ་
རིང་དུ་སྲུངས། །བསོད་ནམས་ཡངས་པ་རྣམ་དག་འོད་ཅན་ཆབ་སྒོར་མཆིས། །རིན་ཆེན་ནོར་བུས་གཙུག་ནི་ལེགས་བརྒྱན་སྤྱོད་ལམ་ལྡན། །ཟླ་བ་ཉ་ལྟར་བཞིན་བཟང་ཟླ་ལྟར་དྲི་མེད་འོད། །རྒྱལ་པོ་དེ་དག་གང་དུ་
མཆི་ཡང་གྲིབ་མི་གདའ། །སུག་པ་འདོར་ཡང་གོམ་པའི་སྒྲ་དག་ཐོས་མི་འགྱུར། །དོག་སར་རྒྱུ་བ་བགྱིད་ཀྱང་རྡུལ་ནི་ཡོང་མི་ལྡང་། །སྐྱེ་བོ་རྣམས་ཀྱང་དེ་དག་མཐོང་ན་ངོམས་མི་འགྱུར། །དེ་དག་ལུས་ཀྱི་འོད་ནི་ཤིན་དུ་རྒྱ་
ཆེན་གསལ། །ཚིག་ཀྱང་ཡིད་དུ་མཆིས་ཏེ་མི་ལ་དཔེ་མ་མཆིས། །ཟབ་ཅིང་འཇམ་མཉེན་སྙན་པ་འབྱུང་བའི་གནས། །དེ་དག་མི་མ་ལགས་ཀྱི་ལྷ་ཚོགས་ལགས་སྙམ་བགྱིད། །མེ་ཏོག་མཆོག་ཕྲེང་བྱུག་པ་དར་གྱི་
ལྡ་ལྡི་དག །ཀུན་གྱི་ལག་ན་ཐོགས་ནས་གུས་དང་བཅས་པར་སྡོད། །རྒྱལ་པོ་ལྷ་རྣམས་དེ་དག་གཞོན་ནུ་ལྷ་ཡི་ལྷ། །བལྟ་བར་འཚལ་ཞིང་མཆོད་པའི་སླད་དུ་མཆིས་སུ་དེས། །རྒྱལ་པོས་དེ་སྐད་ཚིག་ཐོས་རབ་
ཏུ་དགར་གྱུར་ནས། །སོང་སྟེ་ཀུན་ཀྱང་ཕོ་བྲང་ནང་དུ་གཤེགས་ཤེས་གྱིས། །དེ་དག་ཡོན་ཏན་སྤྱོད་ལམ་ཁྱོད་ཀྱིས་སྨྲས་ལྟར་ན། །རྫུ་འཕྲུལ་དེ་འདྲ་བ་ནི་མི་ལ་གང་ཡང་མེད། །སྒོ་བས་ཐལ་མོ་སྦྱར་ཏེ་ལྷ་ལ་འདི་སྐད་
<pb id="41.71a"/>
སྨྲས། །རྒྱལ་པོས་གནང་གིས་ཁྱེད་ཅག་ནང་དུ་བཞུད་དུ་གསོལ། །ལག་ན་ཕྲེང་ཐོགས་དེ་དག་དགའ་མགུ་ཡི་རངས་ཏེ། །ལྷ་ཡི་གནས་དང་འདྲ་བའི་རྒྱལ་པོའི་ཁྱིམ་དུ་ཞུགས། །ལྷ་མཆོག་དེ་དག་ཁྱིམ་
དུ་ཕྱིན་པར་མཐོང་ནས་ནི། །རྒྱལ་པོ་སྟན་ལས་ལངས་ཏེ་ཐལ་མོ་སྦྱར་བྱས་ནས། །རིན་ཆེན་རྩ་བ་ཅན་གྱི་ཁྲི་གདན་བཤམས་པ་འདིར། །ཐུགས་བརྩེ་མཛད་པའི་ཐུགས་ཀྱིས་ཁྱེད་ཅག་བཞུགས་སུ་གསོལ། །ང་རྒྱལ་དྲེགས་
མེད་དེ་དག་སྟན་ལ་འཁོད་པར་གྱུར། །བདག་ཅག་ཅི་སླད་འདིར་མཆིས་རྒྱལ་པོ་གསན་དུ་གསོལ། །ཁྱོད་སྲས་རྣམ་དག་སྐུ་མངའ་བསོད་ནམས་ཆེན་པོ་བལྟམ། །ཤིན་དུ་ལེགས་པའི་ཞབས་ལྡན་བདག་ཅག་མཐོང་བར་
འཚལ། །གང་གི་འགྲོ་བ་གང་དང་སྦྱོར་བ་གང་ཅིར་འགྱུར། །མཚན་བཟང་མཚན་གྱི་ཆོ་ག་དག་ནི་བདག་ཅག་འཚལ། །དེ་བས་རྒྱལ་པོའི་དམ་པ་མི་དགྱེས་སྤང་བར་མཛོད། །སྣ་ཚོགས་མཚན་གྱིས་ཡན་ལག་བརྒྱན་པ་
བལྟ་བར་འཚལ། །རྒྱལ་པོ་བུད་མེད་ཚོགས་ཀྱིས་བསྐོར་བ་དེ་རབ་དགའ། །གཞོན་ནུ་མེ་ཡི་འོད་ལྟར་འབར་བ་པང་ཏུ་བླངས། །ལྷ་མཆོག་གཙུག་ཕུད་འཕྱང་བ་དག་ནི་ཉེ་བར་བསྙེན། །ཐོག་མ་སྒོར་བྱུང་སྟོང་གསུམ་འདི་
དག་ཀུན་དུ་གཡོས། །ལྷ་མཆོག་དེ་དག་འདྲེན་པའི་ཞབས་དང་སེན་མོ་ནི། །ཟངས་མདོག་དྲི་མེད་རྣམ་དག་གཟི་བརྗིད་ལྡན་མཐོང་ནས། །གཙུག་པུད་འཕྱང་བ་དེ་དག་མྱུར་དུ་ལངས་པར་གྱུར། །དྲི་མ་མེད་པའི་འོད་ཀྱིས་
ཞབས་ལ་མགོས་ཕྱག་འཚལ། །འདི་འདྲའི་མཚན་དང་འདི་འདྲར་ལྟ་བ་དཔལ་ཅན་དང་། །འདི་འདྲའི་བསོད་ནམས་གཟི་བརྗིད་སྤྱི་གཙུག་མི་མཐོང་དང་། །མཛོད་སྤུ་ནས་ནི་རྒྱ་ཆེན་འོད་འབྱུང་འདི་འདྲ་ལས། །
བདུད་རྣམས་ཕམ་མཛད་བྱང་ཆུབ་བརྙེས་འགྱུར་གདོན་མི་འཚལ། །མུན་སེལ་ཉོན་མོངས་བྲལ་བའི་ཡོན་ཏན་བརྟགས་ནས་སུ། །ཡང་དག་ཡོན་ཏན་ཇི་ལྟར་དོན་མཐོང་དེ་ལ་བསྟོད། །སྐྱེ་དང་རྒ་དང་འཆི་དང་ཉོན་
<pb id="41.71b"/>
མོངས་དགྲ་བསལ་བའི། །སེམས་ཅན་རིན་ཆེན་འདི་ནི་རིང་པོར་མི་ཐོགས་འབྱུང་། །ཡོངས་རྟོག་འདོད་ཆགས་ཡུལ་གྱི་གཙུབ་མས་བསྐྱེད་པ་ཡི། །རྣམ་གསུམ་མེས་ནི་སྲིད་གསུམ་ཀུན་འབར་ཡོངས་གདུངས་པར། །དཔའ་
ཁྱོད་ཆོས་ཀྱི་སྤྲིན་གྱིས་སྟོང་གསུམ་བཀང་ནས་ནི། །འཆི་མེད་ཆར་གྱིས་ཉོན་མོངས་གདུང་བ་ཞི་མཛད་འགྱུར། །བྱམས་པའི་གསུང་མངའ་ཐུགས་རྗེ་ལྡན་པ་འཇམ་པའི་གསུང་། །ཚངས་པའི་སྒྲ་དབྱངས་ཡིད་འོང་
གསུང་དུ་སྒྲོག་མཛད་པ། །སྟོང་གསུམ་ཀུན་དུ་གོ་ཞིང་འགྲོ་བ་གོར་འགྱུར་བ། །བཅོམ་ལྡན་ཁྱོད་ཀྱིས་སངས་རྒྱས་གསུང་ཆེན་མྱུར་དུ་སྒྲོགས། །སྲིད་པའི་འདོད་ཆགས་བཅིངས་བྱིང་སྲིད་པའི་རྩེར་གནས་པ། །མུ་
སྟེགས་ཅན་གྱི་ཚོགས་ངན་ལོག་པར་ལྟ་བ་བཅོམ། །ཁྱོད་ཀྱི་རྒྱུ་ལ་བརྟེན་དང་སྟོང་བའི་ཆོས་ཐོས་ནས། །སེང་གེས་ཝ་ཚོགས་བཞིན་དུ་དེ་དག་འབྱེར་བར་འགྱུར། །ཉོན་མོངས་ཆེན་པོའི་དུ་བ་མ་རིག་བསྒྲིབས་བསལ་
ཏེ། །ཀུན་དུ་བྱུང་བ་སྐྱེ་བོ་ངེས་པར་སྣང་བྱེད་པའི། །ཡེ་ཤེས་འོད་འཕྲོ་ཤེས་རབ་འོད་རིག་གཟིགས་པ་ཡིས། །འགྲོ་བ་ཀུན་གྱི་མུན་པ་ཆེན་པོ་བསལ་བར་གསོལ། །གང་དུ་སེམས་ཅན་དག་པ་རྨད་བྱུང་འདི་འདྲ་བྱུང་། །
ལྷ་དང་མི་རྣམས་ཀྱིས་ནི་རྙེད་པ་རྒྱ་ཆེན་ཐོབ། །རྣམ་པར་རྟོགས་པར་མཛད་པའི་སེམས་ཅན་རིན་ཆེན་འདིས། །ངན་སོང་ལམ་བཅད་ལྷ་ཡི་ལམ་ནི་གཏོད་པར་འགྱུར། །སེར་སྐྱའི་གནས་སུ་ལྷ་ཡི་མེ་ཏོག་ཆར་ཕབ་
ནས། །བསྐོར་བ་བྱས་ཏེ་གུས་པར་བསྟོད་པ་བྱས་ནས་ནི། སངས་རྒྱས་སངས་རྒྱས་ལེགས་ཤེས་དེ་དག་ཚིག་རྗོད་ཅིང་། །ལྷ་ཚོགས་དེ་དག་ཚུལ་དུ་ཤིས་པར་མཁའ་ལས་དོང་། །བལྟམ་པའི་ལེའུ་སྟེ་བདུན་པའོ།།  །། 
<head n="2" t="བརྒྱད་པ། ལྷ་ཁང་དུ་ཁྱེར་བའི་ལེའུ།" type="lewu" lv="40.8" zh="46.150"/>
དགེ་སློང་དག་དེ་ལྟར་བྱང་ཆུབ་སེམས་དཔའ་གང་གི་ནུབ་མོ་བཙས་པ་དེ་ཉིད་ཀྱི་ནུབ་མོ་རྒྱལ་རིགས་དང་། བྲམ་ཟེ་དང་། ཁྱིམ་བདག་གི་རིགས་ཤིང་
<pb id="41.72a"/>
སཱ་ལ་ཆེན་པོ་ལྟ་བུ་རྣམས་སུ་བུ་མོ་ཉི་ཁྲི་བཙས་པར་གྱུར་ཏེ། དེ་དག་ཐམས་ཅད་ཀྱང་དེ་དག་གི་ཕ་མ་རྣམས་ཀྱིས་བྱང་ཆུབ་སེམས་དཔའ་ལ་རིམ་གྲོ་བྱ་བ་དང་། བསྙེན་བཀུར་བྱ་བའི་ཕྱིར་ཕུལ་ལོ། །རྒྱལ་པོ་
ཟས་གཙང་མས་ཀྱང་བུ་མོ་ཉི་ཁྲི་བྱང་ཆུབ་སེམས་དཔའ་ལ་རིམ་གྲོ་བྱ་བ་དང་། བསྙེན་བཀུར་བྱ་བའི་ཕྱིར་ཕུལ་ལོ། །མཛའ་བཤེས་དང་། བློན་པོ་དང་། ཉེ་དུ་དང་། སྣག་གི་གཉེན་མཚམས་དག་གིས་ཀྱང་བྱང་ཆུབ་སེམས་
དཔའ་ལ་རིམ་གྲོ་བྱ་བ་དང་། བསྙེན་བཀུར་བྱ་བའི་ཕྱིར་བུ་མོ་ཉི་ཁྲི་ཕུལ་ལོ། །བློན་པོའི་འཁོར་རྣམས་ཀྱིས་ཀྱང་བྱང་ཆུབ་སེམས་དཔའ་ལ་རིམ་གྲོ་དང་། བསྙེན་བཀུར་བྱ་བའི་ཕྱིར་བུ་མོ་ཉི་ཁྲི་ཕུལ་ལོ། །དགེ་སློང་དག་དེའི་ཚེ་
ཤཱཀྱ་རྒན་རབས་རྒན་རབས་རྣམས་འདུས་ནས། རྒྱལ་པོ་ཟས་གཙང་མ་ལ་འདི་སྐད་ཅེས་སྨྲས་སོ། །ལྷ་མཁྱེན་པར་མཛད་དུ་གསོལ། གཞོན་ནུ་འདི་ནི་ལྷ་ཁང་དུ་བཀུར་བར་བགྱིའོ། །རྒྱལ་པོས་སྨྲས་པ། 
གཞོན་ནུ་དེ་ལྟར་བཀུར་བ་ལེགས་ཀྱིས་དེ་བས་ན་གྲོང་ཁྱེར་ནི་བརྒྱན་པར་གྱིས་ཤིག །སྲང་དང་། ལམ་གྱི་བཞི་མདོ་དང་། མདོ་སུམ་དང་། ཚོང་འདུས་དག་ནི་མཛེས་པར་གྱིས་ཤིག །བཀྲ་མི་ཤིས་པ་སྒུར་པོ་དང་། ཞར་
བ་དང་། འོན་པ་དང་། ལྐུག་པ་དང་། དབྱིབས་མི་མཛེས་པ་དང་། དབང་པོ་མ་ཚང་བ་རྣམས་ནི་སོལ་ཅིག །བཀྲ་ཤིས་པ་རྣམས་ཀྱང་སོགས་ཤིག །བསོད་ནམས་ཀྱི་རྔ་ནི་རྡུངས་ཤིག །བཀྲ་ཤིས་ཀྱི་དྲིལ་ནི་དཀྲོལ་ཅིག །གྲོང་
ཁྱེར་དམ་པའི་སྒོ་ནི་རྒྱན་གྱིས་ལེགས་པར་སྤུད་ཅིག །རོལ་མོ་སིལ་སྙན་དང་ཕེག་བརྡབ་པ་ཤིན་དུ་ཡིད་དུ་འོང་བ་དག་ནི་ལོང་ཞིང་རྡོབས་ཤིག །ཁམས་ཀྱི་རྒྱལ་པོ་ཐམས་ཅད་ནི་སོགས་ཤིག །ཚོང་དཔོན་དང་། 
ཁྱིམ་བདག་དང་། བློན་པོ་དང་། སྒོ་བ་དང་། འཁོར་གྱི་མི་དག་ནི་གཅིག་ཏུ་བསྡུས་ཤིག །བུ་མོའི་ཤིང་རྟ་ནི་ཤོམས་ཤིག །བུམ་པ་གང་བ་རྣམས་ནི་སྙེན་ཅིག །བྲམ་ཟེ་ཁ་ཏོན་པ་རྣམས་ནི་སྡུས་ཤིག །ལྷ་ཁང་རྣམས་
<pb id="41.72b"/>
ནི་ཤིན་དུ་བརྒྱན་པར་གྱིས་ཤིག །དགེ་སློང་དག་དེ་ནས་རྒྱལ་པོས་ཇི་སྐད་བསྒོ་བ་དེ་བཞིན་དུ་ཐམས་ཅད་སྦྱར་བ་དང་། དེ་ནས་རྒྱལ་པོ་ཟས་གཙང་མ་རང་གི་ཁྱིམ་དུ་སོང་ནས་སྐྱེ་དགུའི་བདག་མོ་ཆེན་མོ་གོའུ་ཏ་མཱི་ལ་བོས་
ཏེ་འདི་སྐད་ཅེས་སྨྲས་སོ། །གཞོན་ནུ་ལྷ་ཁང་དུ་བཀུར་གྱིས་རྒྱན་གྱིས་ལེགས་པར་བརྒྱན་པར་གྱིས་ཤིག །ལེགས་སོ་ཞེས་སྐྱེ་དགུའི་བདག་མོ་ཆེན་མོ་གོའུ་ཏ་མཱིས་དེ་ལྟར་མཉན་ཏེ། གཞོན་ནུ་རྒྱན་གྱིས་བརྒྱན་ཏོ། །
དེ་ནས་གཞོན་ནུ་དེ་རྒྱན་གྱིས་བརྒྱན་པའི་ཚེ། བཞིན་འཛུམ་ཞིང་ཁྲོ་གཉེར་མེད་པས་ཤིན་དུ་ཡིད་དུ་འོང་བའི་ཚིག་གིས་སྲུ་མོ་ལ་སྨྲས་པ། མ་བདག་གང་དུ་བཀུར། སྨྲས་པ། བུ་ལྷ་ཁང་དུ་བཀུར་རོ། །དེ་ནས་གཞོན་ནུས་བཞིན་
འཛུམ་སྟེ་བགད་ནས་སྲུ་མོ་ལ་ཚིགས་སུ་བཅད་དེ་སྨྲས་པ། བདག་བཙས་དེ་ཚེ་སྟོང་གསུམ་འདི་ནི་གཡོས་པར་གྱུར། །བརྒྱ་བྱིན་ཚངས་པ་ལྷ་མིན་ལྟོ་འཕྱེ་ཆེན་པོ་དང་། །ཉི་ཟླ་དེ་བཞིན་རྣམ་ཐོས་བུ་དང་གཞོན་ནུ་
ཡང་། །སྤྱི་བོ་རྐང་པ་གཉིས་ལ་གཏུགས་ཏེ་ཕྱག་འཚལ་ན། །དེ་རིང་མ་ཡིས་གང་དུ་བདག་བཀུར་བགྱི་བ་ཡི། །ལྷ་གཞན་བདག་གི་གོང་ན་འཕགས་པ་གང་ཞིག་མཆིས། །ལྷ་རྣམས་ཀུན་ལས་བདག་འཕགས་ལྷ་
ཡི་ལྷ་ལགས་ཏེ། །བདག་འདྲའི་ལྷ་ཡང་མ་མཆིས་གོང་མ་ག་ལ་མཆིས། །འོན་ཀྱང་འཇིག་རྟེན་རྗེས་བསྙག་ཙམ་དུ་བདག་མཆིའོ། །བདག་གི་རྣམ་འཕྲུལ་སྐྱེ་བོས་མཐོང་ན་དགར་འགྱུར་ཞིང་། །རིམ་གྲོ་
བཀུར་སྟི་ཤིན་དུ་ཆེ་བར་བགྱིད་འགྱུར་ལ། །ལྷ་མིས་འདི་ནི་ལྷ་ཡི་ལྷ་ཞེས་རིག་པར་འགྱུར། །དགེ་སློང་དག་དེ་ལྟར་གྲོང་ཁྱེར་དུ་གཞོན་ནུའི་ཤིང་རྟ་བཤམས་ཏེ་རྒྱན་གྱིས་བརྒྱན་ནས། བཀྲ་ཤིས་ཐམས་ཅད་
བཤམས་ཏེ་རྒྱལ་པོ་ཟས་གཙང་མས་གཞོན་ནུ་པང་དུ་བླངས་ནས། བྲམ་ཟེ་དང་། གྲོང་རྡལ་པ་དང་། ཚོང་དཔོན་དང་། ཁྱིམ་བདག་དང་། བློན་པོ་དང་། ཁམས་ཀྱི་རྒྱལ་པོ་དང་། སྒོ་བ་དང་། འཁོར་གྱི་མི་དང་། མཛའ་
<pb id="41.73a"/>
བཤེས་དང་། ཉེ་དུས་བསྐོར་ཏེ། སྲང་དང་། ལམ་གྱི་བཞི་མདོ་དང་། མདོ་སུམ་དང་། ཚོང་འདུས་རྒྱན་ཚད་མེད་པས་བརྒྱན་པ་དག་ནས་བདུག་སྤོས་དྲི་ཞིམ་པོས་ནི་བདུགས། མེ་ཏོག་སིལ་མ་ནི་གཏོར། རྟ་དང་
གླང་པོ་ཆེ་དང་། ཤིང་རྟ་དང་། རྐང་ཐང་གི་བུན་ལོང་ནི་ཆེར་གྱུར། གདུགས་དང་། རྒྱལ་མཚན་དང་། བ་དན་ནི་བསྒྲེང་། སིལ་སྙན་སྣ་ཚོགས་ཀྱི་སྒྲ་ནི་ཕྱུང་སྟེ། སོང་བར་གྱུར་ཏོ། །དེའི་ཚེ་ལྷ་བརྒྱ་སྟོང་དག་གིས་བྱང་ཆུབ་
སེམས་དཔའི་ཤིང་རྟ་དྲངས་ཏེ། ལྷའི་བུ་མོ་བྱེ་བ་ཁྲག་ཁྲིག་བརྒྱ་སྟོང་དུ་མས་ནམ་མཁའི་དཀྱིལ་ནས་མེ་ཏོག་གི་ཆར་ཕབ་སྟེ། སིལ་སྙན་སྒྲ་འབྱིན་པར་གྱུར་ཏོ། །དགེ་སློང་དག་རྒྱལ་པོ་ཟས་གཙང་མས་རྒྱལ་པོའི་བཀོད་པ་ཆེན་
པོ་དང་། རྒྱལ་པོའི་ཕུན་སུམ་ཚོགས་པ་ཆེན་པོ་དང་། རྒྱལ་པོའི་བྱིན་ཆེན་པོས་གཞོན་ནུ་དེ་ཁྱེར་ཏེ་ལྷ་ཁང་དུ་ཕྱིན་ཏོ། །དེ་ནས་བྱང་ཆུབ་སེམས་དཔས་ལྷ་ཁང་དེར་རྐང་པ་གཡས་པའི་མཐིལ་བཞག་པ་དང་། དེ་ནས་ལྷའི་
གཟུགས་སེམས་མེད་པ་དེ་དག་འདི་ལྟ་སྟེ། གུ་ལང་དང་། སྐེམ་བྱེད་དང་། ལུས་ངན་དང་། ཟླ་བ་དང་། ཉི་མ་དང་། རྣམ་ཐོས་ཀྱི་བུ་དང་། བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་ལ་སོགས་པའི་གཟུགས་ཐམས་ཅད་
ཀྱང་རང་རང་གི་གནས་ནས་ལངས་ཏེ། བྱང་ཆུབ་སེམས་དཔའི་རྐང་པ་ལ་ཕྱག་འཚལ་བར་གྱུར་ཏོ། །དེའི་ཚེ་ལྷ་དང་མི་བརྒྱ་སྟོང་ནི་ཀྱེ་མ་ཨ་ལ་ལ་ཞེས་བྱ་བ་དང་། ཅ་ཅོ་དང་། ག་ཞའི་སྒྲ་བརྒྱ་སྟོང་མང་པོ་འབྱིན་པར་གྱུར་ཏོ། །
སེར་སྐྱའི་གནས་ཀྱི་གྲོང་ཁྱེར་ཆེན་པོ་དམ་པ་དེ་ཐམས་ཅད་ཀྱང་རྣམ་པ་དྲུག་ཏུ་གཡོས་སོ། །ལྷའི་མེ་ཏོག་གི་ཆར་ཡང་བབ་བོ། །ལྷའི་སིལ་སྙན་བརྒྱ་སྟོང་དུ་མ་དག་ཀྱང་མ་དཀྲོལ་བར་སྒྲ་འབྱིན་པར་གྱུར་ཏོ། །ལྷ་གང་
དག་གི་གཟུགས་གང་ཡིན་པ་དེ་དག་ཐམས་ཅད་ཀྱང་རང་རང་གི་གཟུགས་བསྟན་ནས། ཚིགས་སུ་བཅད་པ་འདི་དག་སྨྲ་བར་གྱུར་ཏོ། །རི་རྒྱལ་རི་མཆོག་རི་རབ་ནམ་ཡང་ཡུངས་ཀར་འབྲུ་ལ་ཕྱག་མི་འཚལ། །རྒྱ་མཚོ་
<pb id="41.73b"/>
ཀླུ་རྗེ་གནས་ནི་ནམ་ཡང་བ་རྗེས་ཆུ་ལ་ཕྱག་མི་འཚལ། །ཉི་ཟླ་འོད་བྱེད་སྲིན་བུ་མེ་ཁྱེར་འོད་བྱེད་དེ་ལ་ཕྱག་མི་འཚལ། །བསོད་ནམས་ཤེས་རབ་རིགས་བྱུང་ལེགས་ལྡན་ལྷ་རྣམས་གང་ལ་འང་ཕྱག་མི་བཞེས། །ཡུངས་འབྲུ་
བ་རྗེས་ཆུ་དང་སྲིན་བུ་མེ་ཁྱེར་འདྲ་བར་གྱུར་པ་ནི། །སྟོང་གསུམ་འདི་ན་ལྷ་མི་གང་ཡང་རུང་སྟེ་ང་རྒྱལ་གནས་པ་ལགས། །རི་རབ་རྒྱ་མཚོ་ཉི་ཟླ་འདྲ་བ་འཇིག་རྟེན་རང་བྱུང་དམ་པ་སྟེ། །དེ་ལ་འཇིག་རྟེན་ཕྱག་འཚལ་བ་ནི་
མཐོ་རིས་མྱ་ངན་འདས་པ་འཐོབ། །བྱང་ཆུབ་སེམས་དཔའ་ལྷ་ཁང་དུ་ཞུགས་པ་དེ་བསྟན་པའི་ཚེ། ལྷའི་བུ་བརྒྱ་སྟོང་ཕྲག་སུམ་བཅུ་རྩ་གཉིས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་གྱུར་ཏོ། །
དགེ་སློང་དག་བྱང་ཆུབ་སེམས་དཔའ་ལྷ་ཁང་དུ་ཁྱེར་བའི་ཚེ་བཏང་སྙོམས་སུ་བཞག་པའི་རྐྱེན་ནི་དེ་ཡིན། རྒྱུ་ནི་དེ་ཡིན་ནོ། །ལྷ་ཁང་དུ་ཁྱེར་བའི་ལེའུ་སྟེ། བརྒྱད་པའོ།།  །། 
<head n="2" t="དགུ་པ། རྒྱན་གྱི་ལེའུ།" type="lewu" lv="40.9" zh="46.154"/>
དགེ་སློང་དག་དེ་ནས་བྲམ་ཟེ་མདུན་ན་འདོན་འཆར་པོ་ཞེས་བྱ་བ་འཆར་འགྲོའི་ཕ། བྲམ་ཟེ་ལྔ་བརྒྱ་ཙམ་གྱིས་བསྐོར་ཏེ། སྐར་མ་མེ་བཞི་འདས་ནས་ནག་པ་ལ་བབ་པའི་ཚེ་རྒྱལ་པོ་ཟས་གཙང་མའི་དྲུང་དུ་ཕྱིན་ནས་འདི་
སྐད་ཅེས་སྨྲས་སོ། །ལྷ་མཁྱེན་པར་མཛད་དུ་གསོལ། ད་ནི་གཞོན་ནུའི་རྒྱན་མཛད་པའི་རིགས་སོ། །རྒྱལ་པོས་སྨྲས་པ། ལེགས་ཀྱིས་བྱེད་དུ་ཆུག་ཤིག །དེའི་ཚེ་རྒྱལ་པོ་ཟས་གཙང་མ་དང་། ཤཱཀྱ་ལྔ་བརྒྱ་
ཙམ་གྱིས། རྒྱན་གྱི་རྣམ་པ་ལྔ་བརྒྱ་ཙམ་བྱེད་དུ་བཅུག་སྟེ། འདི་ལྟར་ལག་པའི་རྒྱན་དག་དང་། རྐང་པའི་རྒྱན་དག་དང་། མགོའི་རྒྱན་དག་དང་། མགུལ་གྱི་རྒྱན་དག་དང་། སོར་གདུབ་དག་དང་། རྣ་རྒྱན་དག་དང་། དཔུང་
རྒྱན་དག་དང་། གསེར་གྱི་སྐ་རགས་དག་དང་། གསེར་སྐུད་དག་དང་། དྲིལ་བུ་གཡེར་ཀའི་དྲ་བ་དག་དང་། རིན་པོ་ཆེའི་དྲ་བ་དག་དང་། ལྷམ་རིན་པོ་ཆེས་སྤྲས་པ་དག་དང་། དོ་ཤལ་རིན་པོ་ཆེ་སྣ་ཚོགས་ཀྱིས་བརྒྱན་
<pb id="41.74a"/>
པ་དག་དང་། གདུ་བུ་རྒྱན་ཅན་དག་དང་། མགུལ་གདུབ་དག་དང་། ཅོད་པན་དག་ཀྱང་བྱེད་དུ་བཅུག་སྟེ་ཟིན་ནས། སྐར་མ་རྒྱལ་དང་ལྡན་པའི་ཚེ། ཤཱཀྱ་དེ་དག་རྒྱལ་པོ་ཟས་གཙང་མའི་དྲུང་དུ་དོང་ནས་འདི་སྐད་
ཅེས་སྨྲས་སོ། །ལྷ་གཞོན་ནུ་བརྒྱན་དུ་གསོལ། རྒྱལ་པོས་སྨྲས་པ། ཁྱེད་ཀྱིས་གཞོན་ནུ་ལ་བརྒྱན་པ་དང་། མཆོད་པ་བྱས་པས་ཆོག་གིས། ངས་གཞོན་ནུའི་རྒྱན་ཐམས་ཅད་བྱེད་དུ་བཅུག་གོ། །སྨྲས་པ། བདག་ཅག་
གི་རྒྱན་འདི་དག་གཞོན་ནུའི་སྐུ་ལ་གདུགས་མཚན་བདུན་ཞིག་གདགས་སུ་གསོལ། དེ་ལྟར་གནང་ན་བདག་ཅག་གིས་སུག་ལས་བགྱིས་པ་ཡང་དོན་མཆིས་པར་འགྱུར་རོ། །དེའི་ཚེ་ནམ་ལངས་ཏེ་ཉི་མ་ཤར་བ་དང་། 
བྱང་ཆུབ་སེམས་དཔའ་བསྐྱེད་མོས་ཚལ་བཀོད་པ་དྲི་མ་མེད་པ་ཞེས་བྱ་བ་དེར་ཞུགས་སོ། །དེའི་ཚེ་སྐྱེ་དགུའི་བདག་མོ་ཆེན་མོ་གོའུ་ཏ་མཱིས་བྱང་ཆུབ་སེམས་དཔའ་པང་དུ་བླངས་སོ། །བུད་མེད་བརྒྱད་ཁྲིས་ཀྱང་
བྱང་ཆུབ་སེམས་དཔའ་བསུ་སྟེ་གདོང་དུ་ལྟ་ཞིང་འཁོད་པར་གྱུར་ཏོ། །བུ་མོ་སྟོང་ཕྲག་བཅུས་བྱང་ཆུབ་སེམས་དཔའ་བསུ་སྟེ། གདོང་དུ་ལྟ་ཞིང་འཁོད་པར་གྱུར་ཏོ། །ཤཱཀྱ་སྟོང་ཕྲག་བཅུས་བྱང་ཆུབ་སེམས་དཔའ་
བསུ་སྟེ་གདོང་དུ་ལྟ་ཞིང་འཁོད་པར་གྱུར་ཏོ། །བྲམ་ཟེ་ལྔ་སྟོང་ཡང་ལྷགས་ནས་བྱང་ཆུབ་སེམས་དཔའི་གདོང་དུ་ལྟ་ཞིང་འཁོད་པར་གྱུར་ཏོ། །དེ་ནས་ཤཱཀྱའི་རྒྱལ་པོ་བཟང་པོ་ཞེས་བྱ་བས་རྒྱན་ཇི་སྙེད་ཅིག་བྱས་པ་དེ་
དག་བྱང་ཆུབ་སེམས་དཔའི་ལུས་ལ་བཏགས་ཏེ། དེ་དག་ལུས་ལ་བཏགས་མ་ཐག་ཏུ་བྱང་ཆུབ་སེམས་དཔའི་ལུས་ཀྱི་འོད་ཀྱིས་མོག་མོག་པོར་གྱུར་ནས་ལམ་མེར་མ་གྱུར། ལྷན་ནེར་མ་གྱུར། ལྷང་ངེར་
མ་གྱུར་ཏེ། འདི་ལྟ་སྟེ་དཔེར་ན། འཛམ་བུའི་ཆུ་བོའི་གསེར་གྱི་གན་དུ་སྣག་ཙའི་ཡུག་བཞག་ན་ལམ་མེར་མི་རུང་། ལྷན་ནེར་མི་རུང་། ལྷང་ངེར་མི་རུང་ངོ་། །དེ་བཞིན་དུ་རྒྱན་དེ་དག་ཀྱང་བྱང་ཆུབ་སེམས་དཔའི་ལུས་ཀྱི་འོད་
<pb id="41.74b"/>
ཀྱིས་ཕོག་ན་ལམ་མེར་མི་རུང་། ལྷན་ནེར་མི་རུང་། ལྷང་ངེར་མི་རུང་ངོ་། །དེ་བཞིན་དུ་རྒྱན་གྱི་རྣམ་པ་གང་དང་གང་བྱང་ཆུབ་སེམས་དཔའི་ལུས་ལ་བཏགས་པ་དེ་དང་དེ་དག་མོག་མོག་པོར་གྱུར་ཏེ། འདི་ལྟ་སྟེ་དཔེར་ན། 
འཛམ་བུའི་ཆུ་བོའི་གསེར་གྱི་གན་དུ་སྣག་ཙ་ཡུག་བཞག་པ་བཞིན་ནོ། །དེའི་ཚེ་བསྐྱེད་མོས་ཚལ་གྱི་ལྷ་མོ་དྲི་མ་མེད་པ་ཞེས་བྱ་བ་འདུག་པ་དེས་ལུས་ཆེན་པོ་བསྟན་ནས་མདུན་དུ་འདུག་སྟེ། རྒྱལ་པོ་ཟས་གཙང་མ་དང་
ཤཱཀྱའི་ཚོགས་དེ་དག་ལ་ཚིགས་སུ་བཅད་དེ་སྨྲས་པ། སྟོང་གསུམ་ས་འདི་གྲོང་ཁྱེར་གྲོང་རྡལ་བཅས་པ་ཀུན། །གལ་ཏེ་གསེར་གྱིས་གང་ཁྱབ་དྲི་མེད་མཛེས་གྱུར་ཀྱང་། །འཛམ་བུའི་ཆུ་བོའི་གསེར་གཟེགས་
གཅིག་གིས་ཟིལ་རླག་སྟེ། །གསེར་གཞན་དག་ནི་དཔལ་དང་བྲལ་ཞིང་གསལ་མི་འགྱུར། །ས་འདི་མཐའ་དག་འཛམ་བུའི་གླིང་གི་གསེར་ཁེབས་ཀྱང་། །འདྲེན་པ་དཔལ་རྒྱས་སྤུ་ཁུང་འོད་ཕྱུང་ཟིལ་གྱིས་ནོན། །
མི་སྣང་མི་གསལ་མི་མཛེས་འོད་ཀྱང་ཉམས་གྱུར་ཅིང་། །བདེ་གཤེགས་སྐྱོབ་པའི་དྲུང་ན་སྣག་ཙ་བཞིན་དུ་འགྱུར། །ཡོན་ཏན་བརྒྱས་གང་འདི་ནི་རང་གི་གཟི་ཡིས་བརྒྱན། །དེ་ནི་རྒྱན་གྱིས་མཛེས་མིན་
ཤིན་དུ་དྲི་མེད་སྐུ། །ཉི་ཟླའི་འོད་དང་སྐར་མ་ནོར་བུ་མེ་དག་དང་། །བརྒྱ་བྱིན་ཚངས་པའི་འོད་ཀྱང་དཔའ་སྟུག་མདུན་མི་གསལ། །གང་སྐུ་སྔོན་གྱི་དགེ་བའི་འབྲས་བུས་མཚན་སྤྲས་པ། །དེ་ལ་གཞན་གྱིས་
བྱས་པའི་རྒྱན་ཕལ་ཅི་ཞིག་དགོས། །རྒྱན་རྣམས་ཕྲོལ་འོར་མི་མཁས་མཁས་མཛད་མ་གཙེ་ཤིག །བློ་གྲོས་མཆོག་མཛད་འདི་ནི་བཅོས་མའི་རྒྱན་མི་བཞེད། །འདུན་པ་དེ་ནི་རྒྱལ་ཁབ་སྲས་དང་ལྷན་
ཅིག་བཙས། །དྲི་མེད་རབ་ཏུ་མཛེས་པའི་རྒྱན་རྣམས་འབངས་དེ་སྩོལ། །ཤཱཀྱའི་རིགས་ནི་རྒྱ་ཆེན་མཆོག་ཏུ་འགྱུར་སྙམ་ནས། །ཤཱཀྱ་དག་ནི་ཡིད་དགའ་མགུ་ཞིང་ངོ་མཚར་གྱུར། །ལྷ་མོ་དེས་
<pb id="41.75a"/>
དེ་སྐད་ཅེས་སྨྲས་ནས། ལྷའི་མེ་ཏོག་དག་གིས་བྱང་ཆུབ་སེམས་དཔའ་དེ་ལ་མངོན་པར་གཏོར་ཏེ་དེ་ཉིད་དུ་མི་སྣང་བར་གྱུར་ཏོ། །རྒྱན་གྱི་ལེའུ་སྟེ་དགུ་པའོ།།  །།<head n="2" t="བཅུ་པ། ཡི་གེ་བསྟན་པའི་ལེའུ།" type="lewu" lv="40.10" zh="46.157"/>
དགེ་སློང་དག་དེ་ལྟར་གཞོན་ནུ་དེ་ཡ་ཟད་སྐྱེས་པ་དང་། བཀྲ་ཤིས་བརྒྱ་སྟོང་བྱས་ནས་ཁྱེའུ་སྟོང་ཕྲག་བཅུ་དང་། བུ་མོ་སྟོང་ཕྲག་བཅུས་ཡོངས་སུ་བསྐོར་ཅིང་མདུན་དུ་བདར་ཏེ་ཡི་གེའི་གྲྭར་འཇུག་པར་བྱས་སོ། །
བཟའ་བ་དང་། བཅའ་བ་དང་། མྱང་བས་གང་བའི་ཤིང་རྟ་སྟོང་ཕྲག་བཅུ་དང་། གསེར་དངུལ་དང་། དབྱིག་གིས་གང་བའི་ཤིང་རྟ་སྟོང་ཕྲག་བཅུ་དྲངས་ཏེ། སེར་སྐྱའི་གནས་ཀྱི་གྲོང་ཁྱེར་ཆེན་པོའི་སྲང་དང་། 
གྲོང་བར་དང་། ཚོང་འདུས་ཀྱི་ཕྱོགས་གང་ཡིན་པ་དག་ཏུ་གཏོར་ཏོ། །མངོན་པར་བྱིན་ནོ། །སིལ་སྙན་འབུམ་ཕྲག་བརྒྱད་ཀྱི་སྒྲ་ཡང་ཕྱུང་ཞིང་མེ་ཏོག་གི་ཆར་ཆེན་པོ་ཡང་བབ་པོ། །སྟེགས་བུ་དང་། 
སྒོ་ཁང་དང་། རྟ་བབས་དང་། སྐར་ཁུང་དང་། བསིལ་ཁང་དང་། ཁང་པ་བརྩེགས་པ་དང་། ཁང་བཟངས་དག་གི་སྟེང་ནས། བུ་མོ་བརྒྱ་སྟོང་རྒྱན་ཐམས་ཅད་ཀྱིས་བརྒྱན་པ་དག །བྱང་ཆུབ་སེམས་
དཔའ་ལ་ལྟ་ཞིང་མེ་ཏོག་དག་འཐོར་བར་གྱུར་ཏོ། །ལྷའི་བུ་མོ་སྟོང་ཕྲག་བརྒྱད་ནི་རྒྱན་རྣམས་ཀྱིས་ལྷུག་ལྷུག་པོར་བརྒྱན་ཏེ། རིན་པོ་ཆེ་བཟང་བྱེད་ཐོགས་ནས་ལམ་འཕྱག་ཅིང་བྱང་ཆུབ་སེམས་དཔའི་
མདུན་ནས་འདོང་བར་གྱུར་ཏོ། །ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་རྣམས་ཀྱང་ལུས་ཕྱེད་ཕྱུང་ཞིང་ནམ་མཁའི་
དཀྱིལ་ནས་མེ་ཏོག་དང་། དར་གྱི་ལྡ་ལྡི་བྲེ་བར་གྱུར་ཏོ། །ཤཱཀྱའི་ཚོགས་ཐམས་ཅད་ཀྱང་རྒྱལ་པོ་ཟས་གཙང་མའི་མདུན་དུ་བདར་ནས་བྱང་ཆུབ་སེམས་དཔའི་མདུན་ནས་འདོང་བར་གྱུར་ཏེ། བཀོད་པའི་རྣམ་
<pb id="41.75b"/>
པ་འདི་ལྟ་བུ་འདིས་བྱང་ཆུབ་སེམས་དཔའ་ཡི་གེའི་གྲྭར་ཞུགས་པར་གྱུར་ཏོ། །བྱང་ཆུབ་སེམས་དཔའ་ཡི་གེའི་གྲྭར་ཞུགས་མ་ཐག་ཏུ་དེ་ནས། བྱིས་པའི་སློབ་དཔོན་ཀུན་གྱི་བཤེས་གཉེན་ཞེས་བྱ་བས་བྱང་ཆུབ་
སེམས་དཔའི་དཔལ་དང་གཟི་བརྗིད་མ་བཟོད་དེ། ཁས་བུབ་ཏུ་སྒྱེལ་ཏོ། །དེ་ལྟར་སྒྱེལ་བ་དང་དགའ་ལྡན་གྱི་རིས་ཀྱི་ལྷའི་བུ་ཡན་ལག་བཟང་པོ་ཞེས་བྱ་བས་མཐོང་ནས། ལག་པ་གཡས་པས་བཏེག་སྟེ་
བསླང་ངོ་། །བསླང་ནས་ཀྱང་དེ་ནམ་མཁའི་དཀྱིལ་ན་འདུག་སྟེ། རྒྱལ་པོ་ཟས་གཙང་མ་དང་སྐྱེ་བོ་ཕལ་པོ་ཆེ་དེ་དག་ལ་ཚིགས་སུ་བཅད་དེ་སྨྲས་པ། མི་ཡི་འཇིག་རྟེན་འདི་ན་བསྟན་བཅོས་གང་ཡོད་པ། །
གྲངས་དང་ཡི་གེ་རྩིས་དང་ཁམས་ཀྱི་རྒྱུད་དག་དང་། །འཇིག་རྟེན་བཟོ་ཡི་སྦྱོར་བ་ཚད་མེད་མང་པོ་དག །བསྐལ་པ་བྱེ་མང་སྔོན་ཆད་འདིས་ནི་དེ་དག་བསླབས། །འོན་ཀྱང་སྐྱེ་བོའི་རྗེས་སུ་འཐུན་པ་ཙམ་མཛད་དེ། །
བྱིས་པ་མང་པོ་ཐེག་པ་མཆོག་ལ་སྨིན་མཛད་དང་། །སེམས་ཅན་ཁྲག་ཁྲིག་གཞན་ཡང་འཆི་མེད་དགོད་པའི་ཕྱིར། །ཤིན་དུ་ལོབས་པའང་བསླབ་ཕྱིར་ཡི་གེའི་གྲྭར་ཞུགས་སོ། །འཇིག་རྟེན་འདས་པའི་བདེན་
བཞི་ལམ་གྱི་ཚུལ་མཁྱེན་ཅིང་། །རྒྱུ་ལ་བརྟེན་ནས་ཇི་ལྟར་འབྱུང་བ་དེ་ལའང་མཁས། །ཇི་ལྟར་འདུས་བྱས་འགགས་ཟད་བསིལ་འགྱུར་དེ་ཚུལ་ཡང་། །མཁྱེན་ན་ཡི་གེའི་བསྟན་བཅོས་ཙམ་ལྟ་ཅིས་མི་མཁྱེན། །
འཇིག་རྟེན་གསུམ་ན་འདི་ཡི་སློབ་དཔོན་གོང་ན་མེད། །ལྷ་དང་མིར་བཅས་ནང་ན་འདི་ཉིད་གཙོ་བོ་སྟེ། །བསྐལ་པ་བྱེ་མང་སྔོན་ཆད་གང་ལ་འདིས་བསླབས་པའི། །ཡི་གེ་དེ་དག་མིང་ཡང་ཁྱེད་ཀྱིས་ཤེས་མི་
འགྱུར། །འགྲོ་བ་རྣམས་ཀྱི་སེམས་རྒྱུད་སྣ་ཚོགས་གང་འབྱུང་བ། །སྐད་ཅིག་གཅིག་གིས་སེམས་ཅན་དག་པ་འདིས་མཁྱེན་ཏེ། །གཟུགས་མེད་ལྟར་མི་སྣང་བའི་ཚུལ་ཡང་རབ་མཁས་ན། །ཡི་གེ་གཟུགས་ཡོད་
<pb id="41.76a"/>
བལྟར་སྣང་དག་ལྟ་སྨོས་ཅི་དགོས། །དེ་སྐད་ཅེས་སྨྲས་པ་དང་། ལྷའི་བུ་དེས་བྱང་ཆུབ་སེམས་དཔའ་ལ་ལྷའི་མེ་ཏོག་མང་པོས་གཏོར་ཏེ་དེ་ཉིད་དུ་མི་སྣང་བར་གྱུར་ཏོ། །དེ་ནས་མ་མ་དང་བྲན་མོའི་འཁོར་
བཀོད་དེ། རྒྱལ་པོ་ཟས་གཙང་མ་ལ་སོགས་པ་ཤཱཀྱ་གཞན་ནི་ཕྱིར་དོང་ངོ་། །དེ་ནས་བྱང་ཆུབ་སེམས་དཔའ་ཙན་དན་སྦྲུལ་གྱི་སྙིང་པོ་ལས་བྱས་པའི་ཡི་གེའི་ཤིང་ལྷའི་ཚོན་གྱིས་བྱུག་པ། གསེར་གྱི་ཡང་མིག་གིས་
བཏགས་པ། མཐའ་མ་ནོར་བུ་རིན་པོ་ཆེས་ཀུན་ནས་བརྒྱན་པ་ཐོགས་ཏེ། སློབ་དཔོན་ཀུན་གྱི་བཤེས་གཉེན་ལ་འདི་སྐད་ཅེས་སྨྲས་སོ། །ཀྱེ་མཁན་པོས་བདག་ལ་ཡི་གེ་གང་ཞིག་བསླབ། ཚངས་པའི་ཡི་གེ་འམ། 
ཁ་རོསྟིའི་ཡི་གེ་འམ། པད་མའི་སྙིང་པོའི་ཡི་གེ་འམ། ཨང་གའི་ཡི་གེ་འམ།  ཡུལ་མ་ག་དྷཱའི་ཡི་གེ་འམ། བཀྲ་ཤིས་པའི་ཡི་གེ་འམ། སོར་མོ་པའི་ཡི་གེ་འམ། ཤ་ཀ་ནིའི་ཡི་གེ་འམ། ཡ་བ་ནའི་ཡི་གེ་འམ། 
བག་ལེ་བའི་ཡི་གེ་འམ། པ་རུ་ཤའི་ཡི་གེ་འམ། འགྲོ་ལྡིང་བའི་ཡི་གེ་འམ། ཀི་ར་ཏའི་ཡི་གེ་འམ། ལྷོ་ཕྱོགས་པའི་ཡི་གེ་འམ། དྲག་ཤུལ་ཅན་གྱི་ཡི་གེ་འམ། གྲངས་ཀྱི་ཡི་གེ་འམ། སྤྱིའུ་ཚུགས་པའི་ཡི་གེ་
འམ། རྗེས་སུ་འཐུན་པའི་ཡི་གེ་འམ། བྲུ་ཤའི་ཡི་གེ་འམ། ཀ་ཤའི་ཡི་གེ་འམ། རྒྱའི་ཡི་གེ་འམ། ཕུ་ནའི་ཡི་གེའམ། ཧུ་ནའི་ཡི་གེ་འམ། ཡི་གེ་འབྲིང་དང་། རྒྱས་པར་བྲི་བའི་ཡི་གེ་འམ། རྒྱལ་གྱི་ཡི་གེ་
འམ། ལྷའི་ཡི་གེ་འམ། ཀླུའི་ཡི་གེ་འམ། གནོད་སྦྱིན་གྱི་ཡི་གེ་འམ། དྲི་ཟའི་ཡི་གེ་འམ། མི་འམ་ཅིའི་ཡི་གེ་འམ། ལྟོ་འཕྱེ་ཆེན་པོའི་ཡི་གེ་འམ། ལྷ་མ་ཡིན་གྱི་ཡི་གེ་འམ། ནམ་མཁའ་ལྡིང་གི་ཡི་གེ་
འམ། རི་དགས་ཀྱི་འཁོར་ལོ་བའི་ཡི་གེ་འམ། ཁྭ་སྐད་ཤེས་པའི་ཡི་གེ་འམ། ས་བླའི་ལྷའི་ཡི་གེ་འམ། བར་སྣང་གི་ལྷའི་ཡི་གེ་འམ། ནུབ་ཀྱི་བ་གླང་སྤྱོད་ཀྱི་ཡི་གེ་འམ། བྱང་གི་སྒྲ་མི་སྙན་གྱི་ཡི་གེ་འམ། 
<pb id="41.76b"/>
ཤར་གྱི་ལུས་འཕགས་པོའི་ཡི་གེ་འམ། གདེག་པའི་ཡི་གེ་འམ། གཞག་པའི་ཡི་གེ་འམ། བསྣན་པའི་ཡི་གེ་འམ། རྒྱ་མཚོའི་ཡི་གེ་འམ། རྡོ་རྗེའི་ཡི་གེ་འམ། སྤྲིང་ཡིག་དང་། ལན་གྱི་ཡི་གེ་འམ། རྣམ་འཐོར་
གྱི་ཡི་གེ་འམ། རིངས་མེད་ཀྱི་ཡི་གེ་འམ། བསྟན་བཅོས་བསྐོར་བའི་ཡི་གེ་འམ། རྩིས་བསྐོར་བའི་ཡི་གེ་འམ། གདེག་པ་བསྐོར་བའི་ཡི་གེ་འམ། གཞག་པ་བསྐོར་བའི་ཡི་གེ་འམ། རྐང་པས་བྲིས་པའི་ཡི་
གེ་འམ། ཚིག་ལན་ལན་གཉིས་སུ་གདབ་པའི་ཚིག་གི་མཚམས་ཀྱི་ཡི་གེ་འམ། ཚིག་གི་མཚམས་བཅུར་བརྒྱུད་པའི་བར་གྱི་ཡི་གེ་འམ། བླ་ཐབས་སུ་བསྣན་པའི་ཡི་གེ་འམ། སྒྲ་ཐམས་ཅད་ཀུན་དུ་སྡུད་པའི་
ཡི་གེ་འམ། རིག་པ་དང་འཐུན་པའི་ཡི་གེ་འམ། རྣམ་པར་འདྲེས་པའི་ཡི་གེ་འམ། དྲང་སྲོང་གི་དཀའ་ཐུབ་སྤྱད་པའི་ཡི་གེ་འམ། ལྷ་ངེས་པའི་ཡི་གེ་འམ། ས་བལྟ་བའི་ཡི་གེ་འམ། ནམ་མཁའ་བལྟ་བའི་ཡི་གེ་
འམ། སྨན་ཐམས་ཅད་ཀྱི་རྒྱུ་འཐུན་པའི་ཡི་གེ་འམ། སྙིང་པོ་ཐམས་ཅད་ཀུན་དུ་སྡུད་པའི་ཡི་གེ་འམ། འབྱུང་པོ་ཐམས་ཅད་ཀྱི་སྒྲ་སྡུད་པའི་ཡི་གེ་འམ། ཀྱེ་སློབ་དཔོན་ཡི་གེ་དྲུག་བཅུ་རྩ་བཞི་པོ་དེ་དག་གི་ནང་
ནས་བདག་ལ་གང་བསླབ། དེ་ནས་བྱིས་པའི་སློབ་དཔོན་ཀུན་གྱི་བཤེས་གཉེན་ངོ་མཚར་དུ་གྱུར་ནས་བཞིན་གྱི་འཛུམ་ཕྱུང་སྟེ། ང་རྒྱལ་དང་། དྲེགས་པ་དང་། རྒྱགས་པ་མེད་པར་བྱས་ནས་ཚིགས་སུ་
བཅད་པ་འདི་དག་སྨྲས་སོ། །སེམས་ཅན་དག་པ་ངོ་མཚར་ཆེ། །བསྟན་བཅོས་ཀུན་ལས་བསླབས་གྱུར་ཀྱང་། །འཇིག་རྟེན་འཇིག་རྟེན་རྗེས་སྙག་ཕྱིར། །ཡི་གེའི་གྲྭར་ནི་བྱོན་པར་གྱུར། །ཡི་གེ་གང་གི་
མིང་དག་ཀྱང་། །བདག་གིས་ཤེས་པར་མ་གྱུར་པ། །དེ་ལ་འདི་ལ་བྱང་གྱུར་ཀྱང་། །ཡི་གེ་སློབ་པའི་གྲྭར་བྱོན་ཏོ། །འདི་ཡི་ཞལ་ནི་མཐོང་མོད་ཀྱི། །སྤྱི་གཙུག་འཕགས་པ་བལྟར་མི་སྣང་། །ཡི་གེའི་ཤེས་
<pb id="41.77a"/>
རབ་མཐར་ཕྱིན་ན། །བདག་གིས་འདི་གོ་ཇི་ལྟར་བསླབ། །ལྷ་ཡི་ལྷ་ཆེན་ལྷ་འདི་ནི། །ལྷ་རྣམས་ཀུན་གྱི་མཆོག་མཁས་པ། །ཁྱད་པར་འཕགས་ཤིང་མཉམ་པ་མེད། །འཇིག་རྟེན་གང་ཟག་དོ་ཟླ་མེད། །
བདག་ཀྱང་འདི་ཉིད་མཐུ་ཡིས་ན། །ཤེས་རབ་ཐབས་ཀྱི་ཁྱད་པར་གྱིས། །འཇིག་རྟེན་ཀུན་ཀྱི་དཔུང་གཉེན་པོ། །ལོབས་པ་འདི་ནི་བསླབ་པར་བྱ། །དགེ་སློང་དག་དེ་ལྟར་བྱིས་པ་སྟོང་ཕྲག་བཅུ་པོ་དེ་དག་བྱང་ཆུབ་སེམས་
དཔའ་དང་ལྷན་ཅིག་ཏུ་ཡི་གེ་སློབ་པའི་ཚེ་བྱང་ཆུབ་སེམས་དཔའི་བྱིན་གྱི་རླབས་ཀྱིས་བྱིས་པ་དེ་དག་ཡི་གེའི་ཕྱི་མོ་སློབ་ཅིང་གང་གི་ཚེ། ཨ་ཞེས་བརྗོད་པ་དེའི་ཚེ། འདུ་བྱེད་ཐམས་ཅད་མི་རྟག་པའི་སྒྲ་བྱུང་ངོ་། །ཨཱ་ཞེས་
བརྗོད་པ་དང་བདག་མེད་པའི་སྒྲ་བྱུང་ངོ་། །ཨི་ཞེས་བརྗོད་པ་དང་དབང་པོ་ཤིན་དུ་ཡངས་པའི་སྒྲ་བྱུང་ངོ་། །ཨཱི་ཞེས་བརྗོད་པ་དང་འགྲོ་བ་ནི་ཡམས་ཀྱི་ནད་མང་བ་ཞེས་བྱ་བའི་སྒྲ་བྱུང་ངོ་། །ཨུ་ཞེས་བརྗོད་པ་དང་འགྲོ་བ་ནི་འཚེ་
བ་མང་ངོ་ཞེས་བྱ་བའི་སྒྲ་བྱུང་ངོ་། །ཨཱུ་ཞེས་བརྗོད་པ་དང་འགྲོ་བ་ནི་དམའ་བའོ་ཞེས་བྱ་བའི་སྒྲ་བྱུང་ངོ་། །ཨེ་ཞེས་བརྗོད་པ་དང་། ཉེས་པ་ནི་བཙལ་བ་ལས་བྱུང་ངོ་ཞེས་བྱ་བའི་སྒྲ་བྱུང་ངོ་། །ཨཻ་ཞེས་བརྗོད་པ་དང་
འཕགས་པའི་ལམ་ནི་དགེའོ་ཞེས་བྱ་བའི་སྒྲ་བྱུང་ངོ་། །ཨོ་ཞེས་བརྗོད་པ་དང་ཆུ་བོ་ལས་རྒལ་བའི་སྒྲ་བྱུང་ངོ་། །ཨཽ་ཞེས་བརྗོད་པ་དང་རྫུབ་པའི་སྒྲ་བྱུང་ངོ་། །ཨཾ་ཞེས་བརྗོད་པ་དང་བདག་གི་བ་མི་འབྱུང་ཞེས་བྱ་
བའི་སྒྲ་བྱུང་ངོ་། །ཨཿཞེས་བརྗོད་པ་དང་ནུབ་པ་ཞེས་བྱ་བའི་སྒྲ་བྱུང་ངོ་། །ཀ་ཞེས་བརྗོད་པ་དང་ལས་ཀྱི་རྣམ་པར་སྨིན་པ་ལ་འཇུག་པ་ཞེས་བྱ་བའི་སྒྲ་བྱུང་ངོ་། །ཁ་ཞེས་བརྗོད་པ་དང་ཆོས་ཐམས་ཅད་ནམ་མཁའ་
དང་མཉམ་ཞེས་བྱ་བའི་སྒྲ་བྱུང་ངོ་། །ག་ཞེས་བརྗོད་པ་དང་ཆོས་ཟབ་ཅེས་བྱ་བའི་སྒྲ་བྱུང་ངོ་། །གྷ་ཞེས་བརྗོད་པ་དང་མ་རིག་པ་དང་། གཏི་མུག་གི་མུན་པ་དང་ལིང་ཐོག་སྟུག་པོ་བསལ་ཞེས་བྱ་བའི་སྒྲ་བྱུང་ངོ་། །
<pb id="41.77b"/>
ང་ཞེས་བརྗོད་པ་དང་ཡན་ལག་རྣམ་པར་དག་པ་ཞེས་བྱ་བའི་སྒྲ་བྱུང་ངོ་། །ཙ་ཞེས་བརྗོད་པ་དང་འཕགས་པའི་བདེན་པ་བཞིའི་སྒྲ་བྱུང་ངོ་། །ཚ་ཞེས་བརྗོད་པ་དང་འདོད་པའི་འདོད་ཆགས་སྤང་བའི་སྒྲ་བྱུང་ངོ་། །ཛ་
ཞེས་བརྗོད་པ་དང་རྒ་ཤི་ལས་ཡང་དག་པར་འདས་པའི་སྒྲ་བྱུང་ངོ་། །ཛྷ་ཞེས་བརྗོད་པ་དང་འཆི་བྱེད་ཀྱི་རྒྱལ་མཚན་ཅན་གྱི་དཔུང་ཚར་བཅད་པའི་སྒྲ་བྱུང་ངོ་། །ཉ་ཞེས་བརྗོད་པ་དང་ཤེས་པར་བྱེད་པའི་སྒྲ་བྱུང་ངོ་། །ཊ་
ཞེས་བརྗོད་པ་དང་ལམ་ཤིན་ཏུ་ཆད་པའི་སྒྲ་བྱུང་ངོ་། །ཋ་ཞེས་བརྗོད་པ་དང་དྲི་བ་བཞག་པའི་སྒྲ་བྱུང་ངོ་། །ཌ་ཞེས་བརྗོད་པ་དང་དཀྲུགས་མ་དང་བདུད་ཚར་བཅད་པའི་སྒྲ་བྱུང་ངོ་། །ཌྷ་ཞེས་བརྗོད་པ་དང་ཡུལ་
མི་གཙང་བའི་སྒྲ་བྱུང་ངོ་། །ཎ་ཞེས་བརྗོད་པ་དང་ཉོན་མོངས་པ་ནི་ཕྲ་བ་ཞེས་བྱ་བའི་སྒྲ་བྱུང་ངོ་། །ཏ་ཞེས་བརྗོད་པ་དང་དེ་བཞིན་ཉིད་ནི་འདྲེས་པ་མེད་ཅེས་བྱ་བའི་སྒྲ་བྱུང་ངོ་། །ཐ་ཞེས་བརྗོད་པ་དང་མཐུ་
སྟོབས་དང་ཤུགས་དང་མི་འཇིགས་པའི་སྒྲ་བྱུང་ངོ་། །ད་ཞེས་བརྗོད་པ་དང་སྦྱིན་པ་དང་དུལ་བ་དང་། ཡང་དག་པར་སྡོམ་པ་དང་། ངེས་པའི་སྒྲ་བྱུང་ངོ་། །དྷ་ཞེས་བརྗོད་པ་དང་འཕགས་པ་རྣམས་ཀྱི་ནོར་ནི་རྣམ་
པ་བདུན་ནོ་ཞེས་བྱ་བའི་སྒྲ་བྱུང་ངོ་། །ན་ཞེས་བརྗོད་པ་དང་མིང་དང་གཟུགས་ཡོངས་སུ་ཤེས་པར་བྱ་བའི་སྒྲ་བྱུང་ངོ་། །པ་ཞེས་བརྗོད་པ་དང་དོན་དམ་པའི་སྒྲ་བྱུང་ངོ་། །ཕ་ཞེས་བརྗོད་པ་དང་འབྲས་བུ་རྙེད་པ་
མངོན་དུ་བྱ་བའི་སྒྲ་བྱུང་ངོ་། །བ་ཞེས་བརྗོད་པ་དང་བཅིངས་པ་ལས་རྣམ་པར་ཐར་པའི་སྒྲ་བྱུང་ངོ་། །བྷ་ཞེས་བརྗོད་པ་དང་སྲིད་པ་འཇིགས་པའི་སྒྲ་བྱུང་ངོ་། །མ་ཞེས་བརྗོད་པ་དང་ང་རྒྱལ་དང་རྒྱགས་པ་ཞི་བར་
བྱ་བའི་སྒྲ་བྱུང་ངོ་། །ཡ་ཞེས་བརྗོད་པ་དང་ཆོས་ཇི་ལྟ་བ་བཞིན་དུ་རྟོགས་པར་བྱ་བའི་སྒྲ་བྱུང་ངོ་། །ར་ཞེས་བརྗོད་པ་དང་དགའ་བ་ལ་དགའ་བ་མེད་པའི་དོན་དམ་པར་དགའ་བ་ཞེས་བྱ་བའི་སྒྲ་བྱུང་ངོ་། །ལ་ཞེས་བརྗོད་
<pb id="41.78a"/>
པ་དང་འཁྲི་ཤིང་ཆད་པའི་སྒྲ་བྱུང་ངོ་། །ཝ་ཞེས་བརྗོད་པ་དང་ཐེག་པ་མཆོག་གི་སྒྲ་བྱུང་ངོ་། །ཤ་ཞེས་བརྗོད་པ་དང་ཞི་གནས་དང་ལྷག་མཐོང་གི་སྒྲ་བྱུང་ངོ་། །ཥ་ཞེས་བརྗོད་པ་དང་སྐྱེ་མཆེད་དྲུག་གཞོམ་
ཞིང་མངོན་པར་ཤེས་པ་དྲུག་དང་ཡེ་ཤེས་ཐོབ་པའི་སྒྲ་བྱུང་ངོ་། །ས་ཞེས་བརྗོད་པ་དང་ཐམས་ཅད་མཁྱེན་པའི་ཡེ་ཤེས་མངོན་པར་རྫོགས་པར་བྱང་ཆུབ་པར་བྱ་བའི་སྒྲ་བྱུང་ངོ་། །ཧ་ཞེས་བརྗོད་པ་དང་ཉོན་མོངས་པ་
བཅོམ་ཞིང་འདོད་ཆགས་དང་བྲལ་བའི་སྒྲ་བྱུང་ངོ་། །ཀྵ་ཞེས་བརྗོད་པ་དང་ཡི་གེའི་མཐར་ཕྱིན་ཏེ། ཆོས་ཐམས་ཅད་བརྗོད་དུ་མེད་པའོ་ཞེས་བྱ་བའི་སྒྲ་བྱུང་ངོ་། །དེ་ལྟར་བྱིས་པ་དེ་དག་ཡི་གེའི་ཕྱི་མོ་སློབ་པའི་ཚེ། 
བྱང་ཆུབ་སེམས་དཔའི་མཐུས་དེ་དག་ལ་སོགས་པ་ཆོས་ཀྱི་སྒོ་བརྒྱ་སྟོང་གྲངས་མེད་པ་བྱུང་བར་གྱུར་ཏེ། བྱང་ཆུབ་སེམས་དཔའ་ཡི་གེའི་གྲྭ་ན་འདུག་པའི་ཚེ་བྱིས་པ་སུམ་ཁྲི་ཉིས་སྟོང་རིམ་གྱིས་བླ་ན་མེད་པ་
ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་སྨིན་པར་བྱས་སོ། །བྱང་ཆུབ་སེམས་དཔའ་ལོགས་པར་གྱུར་ཀྱང་ཡི་གེའི་གྲྭར་འཇུག་པའི་རྒྱུ་ནི་དེ་ཡིན་ནོ། །རྐྱེན་ནི་དེ་ཡིན་ནོ། །ཡི་གེ་བསྟན་པའི་ལེའུ་སྟེ་
བཅུ་པའོ།།  །།<head n="2" t="བཅུ་གཅིག་པ། ཞིང་པའི་གྲོང་གི་ལེའུ།" type="lewu" lv="40.11" zh="46.164"/>དགེ་སློང་དག་གཞོན་ནུ་དེ་དེ་བས་ཀྱང་ཡ་ཟད་སྐྱེས་ནས་དུས་གཞན་ཞིག་ན་གཞོན་ནུ་དེ་གཞོན་ནུ་གཞན་དག་དང་ཞང་བློན་གྱི་བུ་དག་དང་ལྷན་ཅིག་ཏུ་ཞིང་པའི་གྲོང་ལྟ་ཞིང་
དོང་སྟེ། གྲོང་བལྟས་ནས་ཞིང་བླས་ཀྱི་མཐའི་བསྐྱེད་མོས་ཚལ་ཞིག་ཏུ་ཕྱིན་ཏོ། །དེ་ན་བྱང་ཆུབ་སེམས་དཔའ་གཅིག་པུ་གཉིས་སུ་མེད་པར་ཕ་ཟད་འཁྱམ་ཞིང་སོང་སོང་བ་དང་། འཛམ་བུའི་ཤིང་ལྗོན་པ་མཛེས་
པ་བལྟ་ན་སྡུག་པ་ཞིག་མཐོང་ནས། བྱང་ཆུབ་སེམས་དཔའ་དེའི་གྲིབ་མ་ལ་སྐྱིལ་མོ་ཀྲུང་བཅས་ཏེ་འདུག་གོ། །འདུག་ནས་བྱང་ཆུབ་སེམས་དཔའ་སེམས་རྩེ་གཅིག་པ་རྙེད་དེ་རྙེད་ནས་ཀྱང་སྡིག་པ་མི་དགེ་
<pb id="41.78b"/>
བའི་ཆོས་རྣམས་ལས་དབེན་པ། རྟོག་པ་དང་བཅས་པ། དཔྱོད་པ་དང་བཅས་པ། དབེན་པ་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་དང་པོ་བསྒྲུབས་ཏེ་གནས་སོ། །དེ་རྟོག་པ་དང་དཔྱོད་པ་དང་བྲལ་ཞིང་
ནང་ཡོངས་སུ་དང་སྟེ། སེམས་ཀྱི་རྒྱུད་གཅིག་ཏུ་གྱུར་པས་རྟོག་པ་མེད་པ། དཔྱོད་པ་མེད་པ། ཏིང་ངེ་འཛིན་ལས་སྐྱེས་པའི་དགའ་བ་དང་། བདེ་བ་ཅན་བསམ་གཏན་གཉིས་པ་བསྒྲུབས་ཏེ་གནས་སོ། །དེ་དགའ་
བའི་འདོད་ཆགས་དང་བྲལ་བས་བཏང་སྙོམས་ལ་གནས་ཤིང་དྲན་པ་དང་ཤེས་བཞིན་ཅན་ཡིན་ཏེ། བདེ་བ་ལུས་ཀྱིས་མྱོང་ལ། འཕགས་པ་རྣམས་ཀྱིས་གང་དེ་དྲན་པ་དང་ལྡན་པ། བདེ་བ་ལ་གནས་པ་བཏང་
སྙོམས་པའོ་ཞེས་བརྗོད་པ་སྟེ། དགའ་བ་མེད་པའི་བསམ་གཏན་གསུམ་པ་བསྒྲུབས་ཏེ་གནས་སོ། །དེ་བདེ་བ་ཡང་སྤངས་ཏེ་སྔ་ནས་སྡུག་བསྔལ་ཡང་སྤངས་ཤིང་ཡིད་བདེ་བ་དང་། ཡིད་མི་བདེ་བ་ཡང་ནུབ་
པས་བདེ་བ་ཡང་མ་ཡིན། སྡུག་བསྔལ་ཡང་མ་ཡིན་པ་བཏང་སྙོམས་དང་དྲན་པ་ཡོངས་སུ་དག་པ་བསམ་གཏན་བཞི་པ་བསྒྲུབས་ཏེ་གནས་སོ། །དེའི་ཚེ་ཕྱི་རོལ་གྱི་དྲང་སྲོང་མངོན་པར་ཤེས་པ་ལྔ་ཡོད་པ་རྫུ་
འཕྲུལ་དང་ལྡན་པ་ནམ་མཁའ་ལས་དོང་བ་ལྔ་ཞིག་ལྷོ་ཕྱོགས་ནས་བྱང་ཕྱོགས་ལོགས་སུ་དོང་དོང་བ་ལས་དེ་དག་ཚལ་སྟུག་པོ་དེའི་སྟེང་དུ་ཕྱིན་པ་དང་། ཕྱིར་ཕུལ་བ་ལྟར་འདོང་མ་ནུས་ནས། དེ་དག་མི་དགའ་ཞིང་བ་སྤུ་
གཡོས་ཏེ། ཚིགས་སུ་བཅད་པ་འདི་སྨྲས་སོ། །བདག་ཅག་འདི་ན་རི་རབ་ནོར་བུ་རྡོ་རྗེ་བརྩེགས་རི་ཤིན་དུ་རྔམས་སྟུག་པ་ཡང་ཐལ་ཕྱུང་སྟེ། །གླང་པོ་ཨ་མྲའི་ཤིང་རློན་ཡལ་གས་གཟིངས་པ་མང་པོ་བཅོམ་
ནས་འགྲོ་བཞིན་དོང་དོང་ལ། །བདག་ཅག་འདི་ན་ལྷ་ཡི་ཁྱིམ་ལ་འང་ཐོགས་མེད་གནོད་སྦྱིན་དྲི་ཟའི་ཁྱིམ་སྟེང་ནམ་མཁར་གནས་གནས་ན། །ཚལ་སྟུག་འདིར་ཕྱིན་ནས་ནི་སྒྱིད་ལུག་གྱུར་པ་སུ་ཡི་མཐུ་ཞིག་
<pb id="41.79a"/>
གིས་ན་རྫུ་འཕྲུལ་སྟོབས་བཟློག་གྱུར། །དེ་ནས་ཚལ་སྟུག་པོ་དེ་ན་ལྷ་མོ་ཞིག་གནས་པ་དེས་དྲང་སྲོང་དེ་དག་ལ་ཚིགས་སུ་བཅད་དེ་སྨྲས་པ། རྒྱལ་པོའི་གཙོ་བོའི་རིགས་བྱུང་ཤཱཀྱའི་རྒྱལ་སྲས་
ཉི་མ་ཤར་བ་ལྟ་བུར་རབ་ཏུ་སྣང་བའི་འོད། །འཇིག་རྟེན་གཙོ་བོ་མཁས་པ་ཟླ་ཞལ་པད་མ་རྒྱས་པའི་སྙིང་པོའི་ཁ་དོག་ལྟ་བུར་རབ་མཛེས་པ། །ལྷ་དང་ཀླུ་དབང་གནོད་སྦྱིན་དྲི་ཟས་མཆོད་པ་དེ་ནི་བསམ་གཏན་
དགོངས་ཤིང་ཚལ་སྟུག་འདི་ན་བཞུགས། །སྲིད་པ་བྱེ་བ་བརྒྱ་དག་ཏུ་ནི་བསོད་ནམས་སྤེལ་བ་དེ་ཡི་མཐུ་ཡིས་རྫུ་འཕྲུལ་སྟོབས་བཟློག་གོ། །དེ་ནས་དེ་དག་གིས་འོག་ལོགས་སུ་བལྟས་པ་དང་། གཞོན་ནུ་
ཞིག་དཔལ་དང་གཟི་བརྗིད་ཀྱིས་འབར་བ་མཐོང་ནས་འདི་དག་འདི་སྙམ་དུ་སུ་ཞིག་འདི་ལྟར་གནས། ནོར་གྱི་བདག་པོ་རྣམ་ཐོས་ཀྱི་བུ་འམ་ཅིག་མ་ཡིན་ནམ། འོན་ཏེ་འདོད་པའི་དབང་པོ་བདུད་ལྟ་འམ། ཡང་
ན་ལྟོ་འཕྱེ་ཆེན་པོའི་དབང་པོ་འམ། འོན་ཏེ་དབང་པོ་རྡོ་རྗེ་འཆང་བ་འམ། ཡང་ན་གུ་ལང་ངམ། གྲུལ་བུམ་གྱི་བདག་པོ་འམ། འོན་ཏེ་སྤྲོ་བ་ཆེན་པོ་དང་ལྡན་པ་ནག་པོ་འམ། འོན་ཏེ་ལྷའི་བུ་ཟླ་བ་འམ། འོན་ཏེ་འོད་
ཟེར་སྟོང་དང་ལྡན་པའི་ཉི་མ་འམ། འོན་ཏེ་འཁོར་ལོས་སྒྱུར་བའི་རྒྱལ་པོ་ཞིག་ཡིན་ནམ། སུ་ཞིག་སྙམ་མོ། །དེའི་ཚེ་ཚིགས་སུ་བཅད་པ་འདི་ཡང་སྨྲས་སོ། །གཞོན་ནུ་འདི་ནི་རྣམ་ཐོས་བུའི་གཟུགས་
ལས་འཕགས་པར་གསལ་བར་སྣང་བས་ན། །འདི་ནི་སྒྲ་གཅན་ཡིན་ནམ་འོན་ཏེ་རྡོ་རྗེ་འཆང་གི་གཟུགས་སམ་ཉི་ཟླའི་གཟུགས། །འདོད་མཆོག་དབང་པོའི་གཟུགས་སམ་གུ་ལང་གཟུགས་སམ་
འོན་ཏེ་ནག་པོའི་གཟུགས་ཡིན་ནམ། །ཡང་ན་འདི་ནི་དཔལ་ལྡན་ཡན་ལག་མཚན་སྤྲས་སྡིག་མེད་སངས་རྒྱས་འགྱུར་བ་ཞིག །དེ་ནས་ཚལ་གྱི་ལྷ་མོ་དེས་དྲང་སྲོང་དེ་དག་ལ་ཚིགས་སུ་བཅད་དེ་
<pb id="41.79b"/>
སྨྲས་པ། རྣམ་ཐོས་བུ་དང་མིག་སྟོང་བདོག་ལ་དཔལ་ནི་གང་ཡོད་གྱུར་པ་དང་། །འཇིག་རྟེན་སྐྱོང་བ་བཞི་དང་ལྷ་མིན་དབང་ལ་དཔལ་ནི་གང་ཡོད་དང་། །མི་མཇེད་བདག་པོ་ཚངས་དང་གཟའ་རྣམས་ལ་ཡང་
དཔལ་ནི་གང་ཡོད་པ། །དཔལ་དེ་ཤཱཀྱའི་སྲས་པོ་འདི་དྲུང་ཕྱིན་ན་གང་གི་ཆར་མི་ཕོད། །དེ་ནས་དྲང་སྲོང་དེ་དག་གིས་ལྷ་མོ་དེའི་ཚིག་ཐོས་ནས་ས་ལ་བབས་པ་དང་། དེ་དག་གིས་བྱང་ཆུབ་སེམས་དཔའ་མི་
གཡོ་བའི་ལུས་ཀྱིས་བསམ་གཏན་བྱེད་ཅིང་། མེའི་ཕུང་པོ་ལྟར་འབར་བ་མཐོང་ནས། དེ་དག་བྱང་ཆུབ་སེམས་དཔའ་ལ་སེམས་ཤིང་ཚིགས་སུ་བཅད་པས་བསྟོད་དེ། དེ་ལ་གཅིག་གིས་སྨྲས་པ། འཇིག་
རྟེན་ཉོན་མོངས་མེས་གདུངས་པ། །མཚོ་འདི་རབ་ཏུ་བྱུང་གྱུར་ཏེ། །གང་གིས་འཇིག་རྟེན་སིམ་འགྱུར་བའི། །ཆོས་དེ་འདི་ཡིས་བརྙེས་པར་འགྱུར། །ཡང་གཅིག་གིས་སྨྲས་པ། མི་ཤེས་རབ་རིབ་འཇིག་རྟེན་དུ། །
སྒྲོན་མ་འདི་ནི་རབ་ཏུ་བྱུང་། །གང་གིས་འགྲོ་བ་སྣང་འགྱུར་བའི། །ཆོས་དེ་འདི་ཡིས་བརྙེས་པར་འགྱུར། །ཡང་གཅིག་གིས་སྨྲས་པ། མྱ་ངན་རྒྱ་མཚོ་འདལ་བ་ལ། །གྲུ་ཡི་དམ་པ་འདི་བྱུང་སྟེ། །གང་གིས་
འགྲོ་བ་སྒྲོལ་འགྱུར་བའི། །ཆོས་དེ་འདི་ཡིས་བརྙེས་པར་འགྱུར། །ཡང་གཅིག་གིས་སྨྲས་པ། ཉོན་མོངས་འཆིང་བས་བཅིངས་པ་ལ། །འགྲོལ་བར་མཛད་པ་འདི་བྱུང་སྟེ། །གང་གིས་འགྲོ་བ་
འགྲོལ་འགྱུར་བའི། །ཆོས་དེ་འདི་ཡིས་བརྙེས་པར་འགྱུར། །ཡང་གཅིག་གིས་སྨྲས་པ། རྒ་དང་ནད་ཀྱིས་གཟིར་བ་ལ། །སྨན་པ་དམ་པ་འདི་བྱུང་སྟེ། །གང་གིས་རྒ་ཤི་ཐར་བྱ་བའི། །ཆོས་དེ་འདི་ཡིས་
བརྙེས་པར་འགྱུར། །དེ་ནས་དྲང་སྲོང་དེ་དག་གིས་བྱང་ཆུབ་སེམས་དཔའ་ལ་ཚིགས་སུ་བཅད་པ་དེ་དག་གིས་བསྟོད་དེ། ལན་གསུམ་བསྐོར་བ་བྱས་ནས་ནམ་མཁའ་ལས་དོང་ངོ་། །རྒྱལ་པོ་ཟས་གཙང་
<pb id="41.80a"/>
མ་ཡང་བྱང་ཆུབ་སེམས་དཔའ་མི་མཐོང་ཞིང་བྱང་ཆུབ་སེམས་དཔའ་མེད་པས་མི་དགའ་སྟེ། དེས་སྨྲས་པ། གཞོན་ནུ་དེ་མི་སྣང་ན་གར་སོང་། དེའི་ཚེ་སྐྱེ་བོ་ཕལ་པོ་ཆེ་གཞོན་ནུ་ཚོལ་དུ་དོང་དོང་བ་
དང་། དེའི་ཚེ་བློན་པོ་གཅིག་ཅིག་གིས་བྱང་ཆུབ་སེམས་དཔའ་འཛམ་བུའི་ཤིང་གི་གྲིབ་མ་ལ་སྐྱིལ་མོ་ཀྲུང་བཅས་ཏེ་བསམ་གཏན་བྱེད་ཅིང་འདུག་པ་མཐོང་ངོ་། །དེས་དེའི་ཚེ་ཤིང་ཐམས་ཅད་ཀྱི་གྲིབ་མ་ནི་ཡོལ་ན། འཛམ་བུའི་
ཤིང་གི་གྲིབ་མ་ནི་བྱང་ཆུབ་སེམས་དཔའི་ལུས་མི་གཏོང་བར་འདུག་པར་མཐོང་ནས་ངོ་མཚར་དུ་གྱུར་ཏེ། ཚིམ་ཞིང་མགུ་ལ་ཡི་རངས་ནས་རབ་ཏུ་དགའ་སྟེ། དགའ་བ་དང་ཡིད་བདེ་བ་སྐྱེས་ནས་རིངས་ཤིང་མྱུར་བ་མྱུར་བའི་
གཟུགས་ཀྱིས། རྒྱལ་པོ་ཟས་གཙང་མའི་ཐད་དུ་ཕྱིན་ཏེ་ཚིགས་སུ་བཅད་པ་འདི་དག་སྨྲས་སོ། །རྒྱལ་པོ་གཞོན་ནུ་དེ་ལ་གཟིགས། །འཛམ་བུའི་ཤིང་གྲིབ་བསམ་གཏན་མཛད། །བརྒྱ་བྱིན་ཚངས་པ་ཇི་བཞིན་དུ། །གཟི་
བརྗིད་དཔལ་གྱིས་རབ་ཏུ་མཛེས། །ཞུགས་ཤིང་གང་གི་གྲིབ་མ་ལ། །མཚན་རབ་མངའ་བ་དེ་བཞུགས་པའི། །གྲིབ་མ་དེས་ནི་དེ་མ་བཏང་། །སྐྱེས་མཆོག་བསམ་གཏན་མཛད་ལ་སྒྲིབ། །དེ་ནས་རྒྱལ་པོ་ཟས་གཙང་མ་
འཛམ་བུའི་ཤིང་ལྗོན་པ་ག་ལ་བ་དེར་སོང་སྟེ་ཕྱིན་ནས། བྱང་ཆུབ་སེམས་དཔའ་དཔལ་དང་གཟི་བརྗིད་ཀྱིས་འབར་བ་དེ་མཐོང་བ་དང་། ཚིགས་སུ་བཅད་པ་འདི་སྨྲས་སོ། །རི་ཡི་སྤོ་ལ་མེ་འབར་འདྲ་བ་སྟེ། །ཟླ་བ་སྐར་
མའི་ཚོགས་ནང་འདུག་འདྲ་ཞིང་། །གཟི་བརྗིད་སྒྲོན་འདྲ་བསམ་གཏན་བྱེད་མཐོང་ན། །ང་ཡི་ལུས་འདི་ཤིན་དུ་འདར་བར་གྱུར། །དེ་སྐད་ཅེས་སྨྲས་ནས། དེས་བྱང་ཆུབ་སེམས་དཔའི་རྐང་པ་ལ་ཕྱག་བྱས་ཏེ། ཚིགས་སུ་
བཅད་པ་འདི་སྨྲས་སོ། །ཐུབ་པ་གང་ཚེ་བལྟམ་པ་དང་། །གང་ཚེ་འོད་ལྡན་བསམ་གཏན་མཛད། །འདྲེན་པ་འདི་ལྟར་ལན་གཉིས་སུ། །མགོན་པོ་ཁྱོད་ཞབས་ཕྱག་འཚལ་ལོ། །དེའི་ཚེ་བྱིས་པ་ཁྲེའུ་ཐོགས་པ་དག་
<pb id="41.80b"/>
ཅ་ཅོའི་སྒྲ་འབྱིན་པར་གྱུར་ནས། དེ་དག་ལ་བློན་པོ་དག་གིས་སྒྲ་མ་ཆེ་སྒྲ་མ་ཆེ་ཞེས་བྱས་པ་དང་། དེ་དག་ཅི་ཞིག་ནོངས་ཤེས་ཟེར་རོ། །བློན་པོ་དག་གིས་སྨྲས་པ། རྒྱལ་པོའི་སྲས་དོན་ཐམས་ཅད་གྲུབ་པ་དགེ་བའི་མཚན་
བཟང་པོ་མཆོག་དམ་པ་དང་ལྡན་ཞིང་འོད་འདོམ་གང་བ་མངའ་བ་འདི་རི་ལྟར་མི་གཡོ་ཞིང་བསམ་གཏན་མཛད་པའི་ཚེ། ཉི་མའི་དཀྱིལ་འཁོར་ཡོལ་ཏེ་སོང་ཡང་། ཤིང་གི་གྲིབ་མ་དེ་མ་ཡོལ་ཞིང་སྒྲིབ་པར་གནས་སོ། །
དེ་ལ་འདི་སྐད་ཅེས་བྱ་སྟེ། དཔྱིད་འདས་དབྱར་གྱི་དུས་བབ་དབྱར་ཟླ་ར་བ་ལ། མེ་ཏོག་རྒྱས་ཤིང་མེ་ཏོག་ཡལ་གས་ཁེབས་གྱུར་ཏེ། །ཁྲུང་ཁྲུང་རྨ་བྱ་ནེ་ཙོ་རི་སྐེགས་སྐད་འབྱིན་པ། །ཤཱཀྱའི་བུ་དག་ཕལ་ཆེར་མངོན་དུ་
འདོང་བར་གྱུར། །འདུན་པ་ཅན་གྱིས་སྨྲས་པ། གཞོན་ནུ་ནགས་ཚལ་དག་ནི་གཟིགས་པ་མཛད་སླད་དུ། །བྱིས་པ་རྣམས་ཀྱིས་ཡོངས་སུ་བསྐོར་ཏེ་གཤེགས་པའི་རིགས། །བྲམ་ཟེ་ལྟ་བུར་ཁྱིམ་ན་བཞུགས་པས་ཅི་
ཞིག་བགྱི། །བདག་ཅག་རྣམས་ནི་བུ་མོའི་ཚོགས་རྣམས་སྦྲོན་དུ་མཆི། །ཉི་མའི་གུང་ལ་སེམས་ཅན་རྣམ་པར་དག་པ་དེ། །བྱིས་པ་ལྔ་བརྒྱ་དག་གིས་བསྐོར་ནས་ལྷན་ཅིག་ཏུ། །ཡབ་ལ་མ་གསོལ་ཡུམ་ལ་མ་གསོལ་མ་ཚོར་བར། །
དེ་ནི་བྱུང་ནས་ཞིང་པ་རྣམས་ཀྱི་གྲོང་དུ་སོང་། །རྒྱལ་པོ་དམ་པའི་ཞིང་པ་དག་གི་གྲོང་དེ་ན། །འཛམ་བུའི་སྡོང་ཆེན་ཡལ་ག་མང་པོ་རྒྱས་ཡོད་པ། །གཞོན་ནུས་མཐོང་ན་ཉམ་ཐག་སྡུག་བསྔལ་ཕོག་གྱུར་ཏེ། །འདུས་བྱས་ཅི་རུང་
སྡུག་བསྔལ་མང་ཞེས་སྙིང་རྗེ་བྱེད། །དུལ་བའི་སེམས་དང་ལྡན་པ་འཛམ་བུའི་གྲིབ་མར་སོང་། །རྩྭ་དག་བསྡུས་ཏེ་བདག་གིས་གདིང་བ་བཏིང་ནས་ནི། །སྐྱིལ་མོ་ཀྲུང་འདུག་དྲང་པོར་ལུས་བསྲང་བསམ་གཏན་བཞི། །དགེ་བ་
དག་ལ་བྱང་ཆུབ་སེམས་དཔའ་བསམ་གཏན་བྱེད། །དྲང་སྲོང་ལྔ་ཞིག་ནམ་མཁའི་དཀྱིལ་ནས་དོང་དོང་ན། །འཛམ་བུའི་ཤིང་གི་སྟེང་དུ་ཕྱིན་ནས་འདོང་མ་ནུས། །དེ་དག་ཐོགས་ནས་ང་རྒྱལ་དྲེགས་པ་སྤང་བྱ་ཞིང་། །དེ་དག་ཐམས་
<pb id="41.81a"/>
ཅད་འཐུན་པར་ལྷན་ཅིག་ལྟ་བར་བྱེད། །བདག་ཅག་རི་མཆོག་རི་རབ་དེ་བཞིན་འཁོར་ཡུག་དག །ཐལ་ཕྱུང་ཐགས་ཐོགས་མེད་པར་ཤུགས་ཀྱིས་དོང་དོང་ན། །བདག་ཅག་དེ་རིང་འཛམ་བུའི་ཤིང་ལྗོན་འདི་ལས་ནི། །
འདའ་བར་མ་ནུས་འདི་ལ་རྒྱུ་རྐྱེན་ཅི་ཞིག་ཡོད། །བབས་ཏེ་ས་སྟེངས་འདུག་ནས་འཛམ་བུའི་ཤིང་དྲུང་ན། །ཤཱཀྱའི་བུ་ཕོ་བྱང་ཆུབ་སེམས་དཔའ་གཟི་བརྗིད་ཅན། །འཛམ་གླིང་གསེར་གྱི་འོད་འཕྲོ་འདྲ་བ་འོད་ཟེར་ལྡན། །སྐྱིལ་མོ་
ཀྲུང་བཅས་བསམ་གཏན་བྱེད་པ་དེ་ཚེ་མཐོང་། །དེ་དག་རྨད་གྱུར་སྤྱི་བོར་སོར་བཅུ་ཐལ་སྦྱར་ཏེ། །ཐལ་མོ་སྦྱར་བ་རྐང་པར་གཏུགས་ནས་ཕྱག་འཚལ་ལོ། །འགྲོ་བ་ཤིན་དུ་བདེ་མཛད་ལེགས་པར་བལྟམ་པ་ལེགས། །མྱུར་དུ་
རྣམ་སངས་རྒྱས་ཏེ་བདུད་རྩིར་སེམས་ཅན་ཐུལ། །སྡོང་པོ་མཆོག་ནི་པད་མ་འདྲ་བའི་སྤྱན་ལ་འདུད། །གདུགས་ཡོལ་གྱུར་ཀྱང་གྲིབ་མས་བདེ་བར་གཤེགས་མི་གཏོང་། །ལྷ་རྣམས་སྟོང་ཕྲག་མང་པོ་གནས་པ་ཐལ་སྦྱར་ནས། །
དེས་པར་བྱས་པ་དེ་ཡི་རྐང་པར་ཕྱག་ཀྱང་འཚལ། །ཟས་གཙང་རྒྱལ་པོ་བདག་གི་ཁྱིམ་ན་ཡོངས་ཚོལ་ཞིང་། །ངའི་བུ་གཞོན་ནུ་དེ་ནི་གང་དུ་སོང་ཞེས་རྨེད། །སྲུ་མོས་སྨྲས་པ་བདག་གིས་བཙལ་ཀྱང་མ་རྙེད་ན། །གཞོན་ནུ་དེ་ནི་
གར་བཞུད་རྒྱལ་པོས་རྨ་བར་གསོལ། །ཟས་གཙང་རྒྱལ་པོས་ཉུང་རུམ་དག་ལ་རིངས་པར་རྨས། །ང་ཡི་གཞོན་ནུ་འདི་ནས་བྱུང་བར་ལ་ལས་མཐོང་ངམ་ཞེས། །སྒོ་བ་རྣམས་དང་དེ་བཞིན་ནང་མི་ཀུན་ལའང་རྨས། །ལྷ་གཅིག་
ཁྱོད་གསོན་མཆོག་དེ་ཞིང་པའི་གྲོང་དུ་བཞུད། །དེ་ནི་རིངས་པར་ཤཱཀྱ་རྣམས་དང་ལྷན་ཅིག་ཏུ། །བྱུང་ནས་དཔལ་ཞུགས་གྱུར་པའི་ཞིང་པའི་གྲོང་དུ་བལྟས། །ཇི་ལྟར་ཉི་མ་བྱེ་བ་ཁྲག་ཁྲིག་ཤར་བ་ལྟར། །དེ་ལྟར་དཔལ་གྱིས་
འབར་ཞིང་ཕན་བྱེད་འདུག་པ་མཐོང་། །ཅོད་པན་རལ་གྲི་ལྷམ་དག་ཕ་ཟད་ཕོག་ཕུད་དེ། །མགོ་བོར་སོར་བཅུ་ཐལ་མོ་སྦྱར་ནས་ཕྱག་ཀྱང་འཚལ། །དྲང་སྲོང་བདག་ཉིད་ཆེན་པོ་ལེགས་པར་ཡང་དག་སྨྲ། །གཞོན་ནུ་བྱང་ཆུབ་དོན་དུ་
