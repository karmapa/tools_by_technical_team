<pb id="41.247a"/>
<sutra id="J41"/>༄༅༅།   །རྒྱ་གར་སྐད་དུ། <stitle n="41" zh="46.588">ཨཱརྱ་མཉྫུ་ཤྲཱི་བི་ཀྲཱི་ཌི་ཏ་ནཱ་མ་མ་ཧཱ་ཡཱ་ན་སཱུ་ཏྲ།</stitle>བོད་སྐད་དུ། <ttitle n="41" zh="46.588"><head n="1" t="འཕགས་པ་འཇམ་དཔལ་རྣམ་པར་རོལ་པ་ཞེས་བྱ་བ་ཐེག་པ་ཆེན་པོའི་མདོ།" st="ཨཱརྱ་མཉྫུ་ཤྲཱི་བི་ཀྲཱི་ཌི་ཏ་ནཱ་མ་མ་ཧཱ་ཡཱ་ན་སཱུ་ཏྲ།"/>འཕགས་པ་འཇམ་དཔལ་རྣམ་པར་རོལ་པ་ཞེས་བྱ་བ་ཐེག་པ་ཆེན་པོའི་མདོ། </ttitle><bampo n="41.1" zh="46.588"/>བམ་པོ་དང་པོའོ། །སངས་རྒྱས་དང་
བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ་དགེ་སློང་ལྔ་བརྒྱ་ཙམ་གྱི་དགེ་སློང་གི་དགེ་འདུན་ཆེན་པོ་དང་། བྱང་
ཆུབ་སེམས་དཔའ་བརྒྱ་སྟོང་དང་ཐབས་གཅིག་ཏུ་བཞུགས་ཏེ། དེའི་ཚེ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ན་སྨད་འཚོང་མའི་བུ་མོ་གསེར་མཆོག་འོད་དཔལ་ཞེས་བྱ་བ་གཟུགས་བཟང་ཞིང་མཛེས་ལ་བལྟ་ན་སྡུག་པ། ཁ་དོག་
བཟང་པོ་རྒྱས་པ་མཆོག་དང་ལྡན་པ་ཞིག་འདུག་སྟེ། བུ་མོ་དེ་ཡང་སྔོན་གྱི་དགེ་བའི་རྩ་བའི་རྒྱུས་ལུས་ཀྱི་མདོག་གསེར་གྱི་ཁ་དོག་ལྟ་བུར་མངོན་པར་གྲུབ་པར་གྱུར་ཅིང་། སའི་ཕྱོགས་གང་དུ་འགྲེང་བ་དང་། འདུག་པ་དང་། འགྲོ་བའི་
ས་ཕྱོགས་དེ་དག་ཀྱང་གསེར་གྱི་ཁ་དོག་ལྟ་བུའི་འོད་ཀྱིས་སྣང་བར་གྱུར་ཏེ། དེས་གོས་དམར་པོ་འམ། དཀར་པོ་འམ། གང་དག་གྱོན་པར་གྱུར་པའི་གོས་དེ་དག་ཐམས་ཅད་ཀྱང་གསེར་གྱི་ཁ་དོག་ལྟ་བུ་ཉིད་དུ་ཀུན་དུ་སྣང་ངོ་། །
བུ་མོ་དེ་ཡང་སྐྱེ་བོའི་ཚོགས་ཐམས་ཅད་ལ་དགའ་ཞིང་ཡིད་གཅུགས་པ་དང་། ལྟ་བས་མི་ངོམས་ཤིང་བཀའ་བློ་བདེ་ལ་དེས་པ་དང་། འཇམ་པ་དང་། སྙན་པ་དང་། དགའ་བ་སྨྲ་ཞིང་བཞིན་འཛུམ་པ་དང་། ཤིན་དུ་འཐུན་པར་འཛིན་པ་
དང་། ཁྲོ་གཉེར་མེད་པ་དང་། མི་རྩུབ་པ་དང་། མི་བརླང་བར་གྱུར་པས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་དེ་ན་རྒྱལ་བུ་གཞོན་ནུ་རྣམས་དང་། བློན་པོའི་བུ་གཞོན་ནུ་རྣམས་དང་། ཚོང་དཔོན་གྱི་བུ་གཞོན་ནུ་རྣམས་དང་། ཁྱིམ་
བདག་གི་བུ་གང་ཇི་སྙེད་པ་དེ་དག་ཀྱང་དེ་ལ་ཤིན་དུ་ཆགས་ཤིང་ཡིད་འབྲང་བར་གྱུར་ཏེ་ལྟ་བས་ཆོག་མི་ཤེས་སོ། །སྨད་འཚོང་མའི་བུ་མོ་གསེར་མཆོག་འོད་དཔལ་དེ་སྐྱེད་མོས་ཚལ་ལམ། འབབ་ཆུ་འམ། རྫིང་བུ་འམ། ཁྱིམ་འམ། 
<pb id="41.247b"/>
ལམ་པོ་ཆེ་འམ། གྲོང་བར་རམ། ཐང་དང་གང་དང་གང་དུ་འགྲོ་བ་དེ་དང་དེ་དག་ཏུ་སྐྱེས་པ་དང་། བུད་མེད་དང་ཁྱེའུ་དང་། བུ་མོ་མང་པོ་རྣམས་ཀྱང་ཤིན་དུ་ལྟད་མོར་གྱུར་ནས་ཀུན་འདུས་ཏེ་དེའི་ཕྱི་བཞིན་འབྲང་ཞིང་འགྲོའོ། །དེ་ནས་སྨད་འཚོང་མའི་བུ་མོ་གསེར་
མཆོག་འོད་དཔལ་དེ་ཚོང་དཔོན་གྱི་བུ་འཇིགས་བྱིན་ཞེས་བྱ་བས་ནོར་གྱིས་གླས་ཏེ། བསྐྱེད་མོས་ཚལ་གྱི་སར་བྱུང་ནས་རྟ་བཞི་དང་ལྡན་པའི་ཤིང་རྟ་དང་། ནོར་བུ་དང་། མུ་ཏིག་དང་། བཻ་དཱུརྱ་དང་། གསེར་གྱིས་ལེགས་པར་བརྒྱན་པ། གདུགས་
དང་རྒྱལ་མཚན་དང་། བ་དན་བསྒྲེང་ཞིང་མེ་ཏོག་དང་། བདུག་པ་དང་། སྤོས་དང་། ཕྱེ་མ་དང་། མེ་ཏོག་ཕྲེང་གིས་མཛེས་པར་བྱས་པ། མེ་ཏོག་ཙམ་པ་ཀའི་ཕྲེང་བས་སྐར་ཁུང་བྱས་པའི་ནང་དུ་སྟན་བཟང་པོ་བཤམས་པ་ལ་འདུག་ནས། 
འདི་ལྟར་རྩེ་ཞིང་དགའ་བའི་བསམ་པས་ཤིང་རྟ་དེའི་མདུན་དུ་ནི་སིལ་སྙན་དང་། ཕེག་རྡོབ་པ་དང་། གླུ་དབྱངས་ལེན་པ་དག་གིས་ཤིང་རྟ་དེའི་ཕྱི་བཞིན་དུ་ནི་ཉེ་བར་སྤྱད་པ་དང་། ཡོངས་སུ་སྤྱད་པ་ཐོགས་པ་ཐམས་ཅད་རྗེས་སུ་འབྲང་ལ། 
སྐྱེ་བོའི་ཚོགས་ཆེན་པོ་ལྟད་མོ་ལྟ་བའི་བསམ་པ་ཅན་དག་ཀྱང་ཕྱི་བཞིན་འབྲང་བར་གྱུར་ཅིང་བསྐྱེད་མོས་ཚལ་གྱི་སར་དོང་ངོ་། །དེ་ནས་འཇམ་དཔལ་གཞོན་ནུར་གྱུར་པ་ནང་དུ་ཡང་དག་འཇོག་ལས་ལངས་ཏེ། སེམས་ཅན་ཐམས་
ཅད་ལ་སྙིང་རྗེ་ཆེན་པོ་སྐྱེས་ནས་འདི་སྙམ་དུ་སེམས་ཏེ། སུ་ཞིག་རྫུ་འཕྲུལ་གྱི་ཆོ་འཕྲུལ་ལམ། ཀུན་བརྗོད་པའི་ཆོ་འཕྲུལ་ལམ། རྗེས་སུ་བསྟན་པའི་ཆོ་འཕྲུལ་གྱིས་འདུལ་བར་འགྱུར་བའི་སེམས་ཅན་གང་ཐེག་པ་ཆེན་པོ་
ལ་ཡོངས་སུ་སྨིན་པར་བྱ་སྙམ་པ་དང་། འཇམ་དཔལ་གཞོན་ནུར་གྱུར་པས་སྨད་འཚོང་མའི་བུ་མོ་གསེར་མཆོག་འོད་དཔལ་ཚོང་དཔོན་གྱི་བུ་འཇིགས་བྱིན་དང་ལྷན་ཅིག་ཏུ་ཤིང་རྟ་ལ་ཞོན་ཏེ་བསྐྱེད་མོས་ཚལ་གྱི་སར་འགྲོ་བ་མཐོང་
ངོ་། །མཐོང་ནས་ཀྱང་གདུལ་བའི་ཕྱིར་དེའི་དབང་པོ་དང་། སྟོབས་དང་བརྩོན་འགྲུས་ཀྱི་བྱེ་བྲག་ལ་རྣམ་པར་བལྟས་ན་དེ་སྔོན་གྱི་དགེ་བའི་རྩ་བ་དང་ལྡན་ཞིང་ཆོས་ཀུན་ཤེས་པར་བྱ་བའི་ནུས་པ་དང་། མཐུ་དང་། སྐལ་བ་ཡོད་པར་
<pb id="41.248a"/>
རིག་ནས། དེའི་ཚེ་འཇམ་དཔལ་གཞོན་ནུར་གྱུར་པས་འདི་ལྟ་བུ་རྫུ་འཕྲུལ་མངོན་པར་འདུ་བྱ་བ་མངོན་པར་བྱས་ཏེ། ཇི་ལྟ་བུའི་རྫུ་འཕྲུལ་མངོན་པར་བྱས་པས། འདི་ལྟར་རང་གི་ལུས་བསྟན་མ་ཐག་ཏུ་ཉི་མ་དང་
ཟླ་བའི་འོད་ཀྱང་ཟིལ་དུ་རླག་པར་བྱེད་ན། སེམས་ཅན་གཞན་དག་གི་ལྟ་སྨོས་ཀྱང་ཅི་དགོས་པ་དེ་ལྟ་བུར་རང་གི་ལུས་མངོན་པར་སྤྲུལ་ནས། གོས་གང་གི་འོད་ཀྱིས་དཔག་ཚད་གཅིག་ཙམ་གྱི་ཁོར་ཡུག་སྣང་བས་སྣང་བར་བྱེད་པའི་
གོས་དེ་ལྟ་བུ་ཡང་ལུས་ལ་གྱོན་པར་ཀུན་དུ་བསྟན་ཏོ། །རང་གི་ལུས་རྒྱན་ཐམས་ཅད་ཀྱིས་རྣམ་པར་བརྒྱན་པར་ཡང་བསྟན་ཏོ། །དེ་ནས་འཇམ་དཔལ་གཞོན་ནུར་གྱུར་པས་ལུས་ལ་གོས་དང་རྒྱན་ཐམས་ཅད་ཀྱིས་
ལེགས་པར་བརྒྱན་ནས་ལམ་གང་ནས་སྨད་འཚོང་མའི་བུ་མོ་གསེར་མཆོག་འོད་དཔལ་འོང་བའི་ལམ་དེའི་མདུན་ལོགས་སུ་བསྡད་དོ། །འཇམ་དཔལ་གཞོན་ནུར་གྱུར་པས་དེར་བསྡད་མ་ཐག་ཏུ་དེ་ནས་ཚོང་དཔོན་གྱི་བུ་དེའི་
ཤིང་རྟ་ཡང་མོག་མོག་པོར་གྱུར། སྨད་འཚོང་མའི་བུ་མོ་གསེར་མཆོག་འོད་དཔལ་གྱི་ལུས་ཐམས་ཅད་ཀྱང་མོག་མོག་པོར་གྱུར་ཏོ། །འདི་ལྟ་སྟེ་དཔེར་ན། འཛམ་བུའི་ཆུ་བོའི་གསེར་གྱི་དྲུང་དུ། སྣག་ཚའི་ཡུག་
བཞག་ན་ལམ་མེར་མི་འདུག །ལྷན་ནེར་མི་འདུག །ལྷང་ངེར་མི་འདུག་གོ། །དེ་བཞིན་དུ་འཇམ་དཔལ་གཞོན་ནུར་གྱུར་པའི་ལུས་ཀྱི་འོད་ཀྱིས་རེག་པ་ན་བུ་མོ་དེའི་ལུས་ཀྱང་ལམ་མེར་མི་འདུག །ལྷན་ནེ་མི་འདུག །ལྷང་ངེར་
མི་འདུག་གོ། །སྨད་འཚོང་མའི་བུ་མོ་གསེར་མཆོག་འོད་དཔལ་གྱིས་འཇམ་དཔལ་གཞོན་ནུར་གྱུར་པ་ལྷའི་བུ་གཞོན་ནུ་ལྟར་འདུག་ལ། ལུས་ལ་རྒྱན་གྱིས་བརྒྱན་ཅིང་གསལ་བའི་གོས་ལེགས་པར་གྱོན་ལ། གོས་དེ་ལས་
ཀྱང་འོད་འབྱུང་བར་མཐོང་སྟེ། མཐོང་མ་ཐག་ཏུ་དེ་བདག་གི་ལུས་ལ་བརྙས་པའི་འདུ་ཤེས་དང་། དམན་པའི་འདུ་ཤེས་སྐྱེས་ཤིང་གོས་དེ་ལ་ཡང་མངོན་པར་འདོད་པ་དང་། གཟུང་བའི་འདུ་ཤེས་སྐྱེས་ནས་དེ་འདི་སྙམ་དུ་སེམས་
<pb id="41.248b"/>
ཏེ། ཚོང་དཔོན་གྱི་བུ་འདིས་ཆོག་གིས་བདག་ཤིང་རྟ་འདི་ལས་བབས་ལ་འདི་དང་ལྷན་ཅིག་ཏུ་དགའ་བ་དང་། རྩེ་བ་དང་། དགའ་མགུར་སྤྱད་ལ་གོས་འདི་ཡང་བསླང་བར་བྱའོ་སྙམ་མོ། །བུ་མོ་དེས་དེ་ལྟ་བུའི་སེམས་བསྐྱེད་མ་
ཐག་ཏུ་དེ་ནས་འཇམ་དཔལ་གཞོན་ནུར་གྱུར་པའི་བྱིན་གྱིས་བརླབས་ཀྱིས་རྒྱལ་པོ་ཆེན་པོ་རྣམ་ཐོས་ཀྱི་བུས་བདག་ཉིད་མིའི་གཟུགས་སུ་མངོན་པར་སྤྲུལ་ནས་བུ་མོ་དེ་ལ་འདི་སྐད་ཅེས་སྨྲས་སོ། །བུ་མོ་ཁྱོད་སྐྱེས་བུ་དམ་
པ་འདི་ལ་ཀུན་དུ་ཆགས་པའི་སེམས་མ་སྐྱེད་ཅིག །དེ་ཅིའི་ཕྱིར་ཞེ་ན། འདི་ནི་འདོད་པ་དོན་དུ་གཉེར་བ་མ་ཡིན་པའི་ཕྱིར་རོ། །བུ་མོས་སྨྲས་པ། འདི་སུ་ཞིག་ཡིན། འདིའི་མིང་ཅི། རྣམ་ཐོས་ཀྱི་བུས་སྨྲས་པ། འདི་ནི་
བྱང་ཆུབ་སེམས་དཔའ་སྟེ། འཇམ་དཔལ་གཞོན་ནུར་གྱུར་པ་ཞེས་བྱའོ། །བུ་མོས་སྨྲས་པ། བྱང་ཆུབ་སེམས་དཔའ་ཞེས་བྱ་བ་དེ་ཅི་ཞིག་ཡིན། ཅི་དེ་ལྷ་འམ། འོན་ཏེ་ཀླུ་འམ། གནོད་སྦྱིན་ནམ། དྲི་ཟ་འམ། ལྷ་
མ་ཡིན་ནམ། ནམ་མཁའ་ལྡིང་ངམ། མི་འམ་ཅི་འམ། ལྟོ་འཕྱེ་ཆེན་པོ་འམ། བརྒྱ་བྱིན་ནམ། ཚངས་པ་འམ། འཇིག་རྟེན་སྐྱོང་བ་འམ། རྒྱལ་པོ་ཆེན་པོ་འམ། བྱང་ཆུབ་སེམས་དཔའ་ཞེས་བྱ་བ་དེ་ཅི་ཞིག་ཡིན། 
རྣམ་ཐོས་ཀྱི་བུས་སྨྲས་པ། བུ་མོ་བྱང་ཆུབ་སེམས་དཔའ་ཞེས་བྱ་བ་དེ་ནི་ལྷ་ཡང་མ་ཡིན། ཀླུ་ཡང་མ་ཡིན། གནོད་སྦྱིན་ཡང་མ་ཡིན། དྲི་ཟ་ཡང་མ་ཡིན། ལྷ་མ་ཡིན་ཡང་མ་ཡིན། ནམ་མཁའ་ལྡིང་ཡང་མ་ཡིན། 
མི་འམ་ཅི་ཡང་མ་ཡིན། ལྟོ་འཕྱེ་ཆེན་པོ་ཡང་མ་ཡིན། བརྒྱ་བྱིན་ཡང་མ་ཡིན། ཚངས་པ་ཡང་མ་ཡིན། འཇིག་རྟེན་སྐྱོང་བ་ཡང་མ་ཡིན། རྒྱལ་པོ་ཆེན་པོ་ཡང་མ་ཡིན་ཏེ། བུ་མོ་དེ་ནི་སེམས་ཅན་ཐམས་ཅད་ཀྱི་བསམ་
པ་ཀུན་ཡོངས་སུ་རྫོགས་པར་བྱེད་པ་སྟེ། དེའི་ཕྱིར་བྱང་ཆུབ་སེམས་དཔའ་ཞེས་བྱའོ། །འདི་ནི་བསླངས་པ་ཐམས་ཅད་སྦྱིན་པར་བྱེད་དེ། ཡོངས་སུ་མི་གཏོང་བ་ཅི་ཡང་མེད་པས་དེའི་ཕྱིར་བྱང་ཆུབ་སེམས་དཔའ་ཞེས་བྱའོ། །
<pb id="41.249a"/>
དེ་ནས་བུ་མོ་དེ་འདི་སྙམ་དུ་སེམས་ཏེ། དེ་སྐད་གྲག་པ་ལས་ན་འདིས་བདག་ལ་གོས་འདི་སྦྱིན་པར་འགྱུར་རོ་སྙམ་ནས། དེ་ནས་སྨད་འཚོང་མའི་བུ་མོ་གསེར་མཆོག་འོད་དཔལ་ཤིང་རྟ་དེ་ལས་བབས་ནས་འཇམ་
དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་གང་ཁྱོད་ཀྱི་སྐུ་ལ་གསོལ་བའི་ན་བཟའ་འདི་བདག་ལ་སྩལ་དུ་གསོལ། དེའི་ཚེ་ཚིགས་སུ་བཅད་པ་འདི་ཡང་སྨྲས་སོ། །གལ་ཏེ་ཁྱོད་ནི་བྱང་ཆུབ་ལ་
ཡང་ཞུགས་གྱུར་ན། །འཇམ་དབྱངས་ན་བཟའ་འདི་ནི་བདག་ལ་སྩལ་དུ་གསོལ། །སེར་སྣ་ཅན་གྱི་བྱང་ཆུབ་སེམས་དཔའ་མི་མཛེས་ཏེ། །དཔེར་ན་ཆབ་དང་བྲལ་ཞིང་སྐམས་པའི་ཀླུང་དང་མཚུངས། །འཇམ་དཔལ་གྱིས་སྨྲས་
པ། གལ་ཏེ་བུ་མོ་ཁྱོད་ནི་བྱང་ཆུབ་ཞུགས་གྱུར་ན། །ཁོ་བོས་དེ་རིང་གོས་འདི་ཁྱོད་ལ་སྦྱིན་པར་བྱ། །གང་དག་གཡོ་བ་མེད་པར་བྱང་ཆུབ་སེམས་ལ་གནས། །དེ་དག་འདི་ན་ལྷར་བཅས་འཇིག་རྟེན་མཆོད་འོས་ཡིན། །བུ་མོས་
སྨྲས་པ། བྱང་ཆུབ་ཅེས་བགྱི་ཚིག་གི་དོན་ནི་གང་ཞིག་ལགས། །དེ་ནི་གང་ལས་འཐོབ་ཅིང་སུ་ཞིག་སྩལ་བར་བགྱིད། །ཚོགས་རྣམས་གང་དག་ལ་ནི་ངེས་པར་བསྟེན་བགྱིས་ན། །མཁས་པ་མ་ལགས་མ་རྟོགས་རྣམས་ཀྱིས་
རྟོགས་པར་འགྱུར། །འཇམ་དཔལ་གྱིས་སྨྲས་པ། སྲིང་མོ་བརྗོད་པ་མེད་པ་དང་། ཡི་གེ་མེད་པ་དང་། ཕུང་པོ་དང་། ཁམས་དང་། སྐྱེ་མཆེད་དག་ལས་རྣམ་པར་གྲོལ་བ་དང་། སྟོང་པ་དང་། མཚན་མ་དག་དང་བྲལ་བ་དང་། 
ཉོན་མོངས་པ་མེད་པ་དང་། ཞི་བ་དང་། རབ་ཏུ་ཞི་བ་དང་། ཉེ་བར་ཞི་བ་ནི་བྱང་ཆུབ་ཅེས་བྱའོ། །དེ་སྐད་ཅེས་སྨྲས་ནས། ཡང་འཇམ་དཔལ་གཞོན་ནུར་གྱུར་པས་བུ་མོ་དེ་ལ་འདི་སྐད་ཅེས་སྨྲས་སོ། །སྲིང་མོ་ཁྱོད་བྱང་ཆུབ་ཏུ་སེམས་
བསྐྱེད་ཅིག་དང་། ངས་ཁྱོད་ལ་གོས་འདི་སྦྱིན་ནོ། །བུ་མོས་སྨྲས་པ། འཇམ་དཔལ་བྱང་ཆུབ་ཅེས་བགྱི་བ་དེ་གང་ལགས། འཇམ་དཔལ་གྱིས་སྨྲས་པ། སྲིང་མོ་ཁྱོད་ཉིད་བྱང་ཆུབ་ཡིན་ནོ། །བུ་མོས་སྨྲས་པ། འཇམ་
<pb id="41.249b"/>
དཔལ་ཁྱོད་ཀྱིས་གསུངས་པའི་དོན་དེ་བདག་གིས་མ་འཚལ་ན་ཇི་ལྟར་བདག་བྱང་ཆུབ་ལགས། འཇམ་དཔལ་གྱིས་སྨྲས་པ། སྲིང་མོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་
ཐུབ་པ་ཞེས་བྱ་བ་ཞིག་བཞུགས་པ་དེ་འདི་སྐད་དུ། འདི་ལྟར་ལུས་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །བྱང་ཆུབ་མཉམ་པ་ཉིད་ཀྱིས་ལུས་མཉམ་པ་ཉིད་དོ་ཞེས་ཆོས་སྟོན་ཏེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་
ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་འདི་ཇི་སྙམ་དུ་སེམས། ཁྱོད་ཀྱི་ལུས་འདི་ལ་ཕུང་པོ་དང་། ཁམས་དང་། སྐྱེ་མཆེད་མངོན་པར་གྲུབ་པ་ཡོད་དམ། དེ་ནས་བུ་མོ་དེས་བསྟན་པ་འདི་ཐོས་ནས་དེ་སྔོན་གྱི་དགེ་བའི་རྩ་བའི་
རྒྱུ་འཐུན་པས་ཆོས་ལ་སྣང་བ་སྐྱེས་པར་གྱུར་ཏེ། དེས་སྣང་བ་ཐོབ་ནས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་དེ་ནི་དེ་ལྟ་ལགས་ཏེ། བདག་གི་ལུས་འདི་ལ་ཕུང་པོ་དང་། ཁམས་དང་། སྐྱེ་
མཆེད་དག་མངོན་པར་གྲུབ་པ་ལགས་སོ། །འཇམ་དཔལ་གྱིས་སྨྲས་པ། སྲིང་མོ་འདི་ཇི་སྙམ་དུ་སེམས། གཟུགས་ལ་སེམས་པ་འམ། རྣམ་པར་ཤེས་པ་ཡོད་དམ། བུ་མོས་སྨྲས་པ། འཇམ་དཔལ་དེ་ནི་མ་མཆིས་
སོ། །འཇམ་དཔལ་གྱིས་སྨྲས་པ། སྲིང་མོ་བྱང་ཆུབ་ཀྱང་མི་སེམས་ཤིང་རྣམ་པར་ཤེས་པ་མེད་དེ། སྲིང་མོ་དེའི་ཕྱིར་གཟུགས་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །བྱང་ཆུབ་མཉམ་པ་ཉིད་ཀྱིས་གཟུགས་
མཉམ་པ་ཉིད་དེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་འདི་ཇི་སྙམ་དུ་སེམས། ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་ལ་སེམས་པ་
འམ། རྣམ་པར་ཤེས་པ་ཡོད་དམ། བུ་མོས་སྨྲས་པ། འཇམ་དཔལ་དེ་ནི་མ་མཆིས་སོ། །འཇམ་དཔལ་གྱིས་སྨྲས་པ། སྲིང་མོ་བྱང་ཆུབ་ཀྱང་མི་སེམས་ཤིང་རྣམ་པར་ཤེས་པ་མི་སེམས་སོ། །སྲིང་མོ་དེའི་ཕྱིར་རྣམ་
<pb id="41.250a"/>
པར་ཤེས་པ་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །བྱང་ཆུབ་མཉམ་པ་ཉིད་ཀྱིས་རྣམ་པར་ཤེས་པ་མཉམ་པ་ཉིད་དེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་
མོ་གཞན་ཡང་གཟུགས་ནང་ངམ། ཕྱི་རོལ་ལམ། གཉི་ག་མེད་པར་རམ། གཟུགས་འདི་སྔོན་པོ་འམ། སེར་པོ་འམ། དམར་པོ་འམ། དཀར་པོ་འམ། ལེབ་རྒན་ནམ། ཤེལ་དང་། དངུལ་གྱི་ཁ་དོག་གམ། ཡུལ་
ན་གནས་པ་འམ། ཕྱོགས་ན་གནས་པ་ཞེས་བསྟན་པར་ནུས་སམ། བུ་མོས་སྨྲས་པ། འཇམ་དཔལ་དེ་ནི་མ་ལགས་སོ། །འཇམ་དཔལ་གྱིས་སྨྲས་པ། སྲིང་མོ་བྱང་ཆུབ་ཀྱང་ནང་ངམ། ཕྱི་རོལ་ལམ། གཉི་ག་
མེད་པར་རམ། བྱང་ཆུབ་དེ་སྔོན་པོ་འམ། སེར་པོ་འམ། དམར་པོ་འམ། དཀར་པོ་འམ། ལེབ་རྒན་ནམ། ཤེལ་དང་དངུལ་གྱི་ཁ་དོག་གམ། ཡུལ་ན་གནས་པ་འམ། ཕྱོགས་ན་གནས་པ་ཞེས་བསྟན་པར་མི་
ནུས་ཏེ། སྲིང་མོ་དེའི་ཕྱིར་གཟུགས་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །བྱང་ཆུབ་མཉམ་པ་ཉིད་ཀྱིས་གཟུགས་མཉམ་པ་ཉིད་དེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་
སོ། །སྲིང་མོ་དེ་བཞིན་དུ་ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་ནང་ངམ། ཕྱི་རོལ་ལམ། གཉི་ག་མེད་པར་རམ། རྣམ་པར་ཤེས་པ་འདི་སྔོན་པོ་འམ། སེར་པོ་འམ། དམར་པོ་
འམ། དཀར་པོ་འམ། ལེམ་རྒན་ནམ། ཤེལ་དང་དངུལ་གྱི་ཁ་དོག་གམ། ཡུལ་ན་གནས་པ་འམ། ཕྱོགས་ན་གནས་པ་ཞེས་བསྟན་པར་ནུས་སམ། བུ་མོས་སྨྲས་པ། འཇམ་དཔལ་དེ་ནི་མ་ལགས་སོ། །
འཇམ་དཔལ་གྱིས་སྨྲས་པ། སྲིང་མོ་བྱང་ཆུབ་ཀྱང་ནང་ངམ། ཕྱི་རོལ་ལམ། གཉི་ག་མེད་པར་རམ། བྱང་ཆུབ་དེ་སྔོན་པོ་འམ། སེར་པོ་འམ། དམར་པོ་འམ། དཀར་པོ་འམ། ལེབ་རྒན་ནམ། ཤེལ་དང་དངུལ་གྱི་ཁ་དོག་གམ། 
<pb id="41.250b"/>
ཡུལ་ན་གནས་པ་འམ། ཕྱོགས་ན་གནས་པ་ཞེས་བསྟན་པར་མི་ནུས་ཏེ། སྲིང་མོ་དེའི་ཕྱིར་རྣམ་པར་ཤེས་པ་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །བྱང་ཆུབ་མཉམ་པ་ཉིད་ཀྱིས་རྣམ་པར་ཤེས་པ་མཉམ་པ་ཉིད་དེ། སྲིང་མོ་དེའི་
ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་གཞན་ཡང་ཕུང་པོ་ལྔ་ནི་སྒྱུ་མ་ལྟ་བུ་སྟེ། ཡོད་པ་མ་ཡིན་པ། ཕྱིན་ཅི་ལོག་ལས་སྐྱེས་ཤིང་ཡོད་པ་མ་ཡིན་པ། ཕྱིན་ཅི་ལོག་གིས་ཐ་སྙད་བཏགས་
པའོ། །སྲིང་མོ་བྱང་ཆུབ་ཀྱང་སྒྱུ་མ་ལྟ་བུ་སྟེ། ཡོད་པ་མ་ཡིན་པ་ཕྱིན་ཅི་ལོག་གིས་ཐ་སྙད་བཏགས་པ་སྟེ། སྲིང་མོ་དེའི་ཕྱིར་སྒྱུ་མ་མཉམ་པ་ཉིད་ཀྱིས་ཕུང་པོ་མཉམ་པ་ཉིད་དོ། །ཕུང་པོ་མཉམ་པ་ཉིད་ཀྱིས་སྒྱུ་མ་མཉམ་པ་
ཉིད་དོ། །སྒྱུ་མ་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །བྱང་ཆུབ་མཉམ་པ་ཉིད་ཀྱིས་སྒྱུ་མ་མཉམ་པ་ཉིད་དེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་གཞན་ཡང་ཕུང་པོ་
ལྔ་ནི་རྨི་ལམ་ལྟ་བུ་སྟེ། ཤིན་ཏུ་མངོན་པར་མ་གྲུབ་པའོ། །སྲིང་མོ་བྱང་ཆུབ་ཀྱང་རྨི་ལམ་གྱི་རང་བཞིན་ཡིན་པས་ཤིན་དུ་མངོན་པར་མ་གྲུབ་པ་སྟེ། སྲིང་མོ་དེའི་ཕྱིར་རྨི་ལམ་མཉམ་པ་ཉིད་ཀྱིས་ཕུང་པོ་མཉམ་པ་ཉིད་དོ། །
ཕུང་པོ་མཉམ་པ་ཉིད་ཀྱིས་རྨི་ལམ་མཉམ་པ་ཉིད་དོ། །རྨི་ལམ་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །བྱང་ཆུབ་མཉམ་པ་ཉིད་ཀྱིས་རྨི་ལམ་མཉམ་པ་ཉིད་དེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་
བོ་ཞེས་སྨྲས་སོ། །སྲིང་མོ་གཞན་ཡང་ཕུང་པོ་ལྔ་ནི་སྨིག་རྒྱུ་ལྟ་བུ་སྟེ། འཁྲུལ་པའི་ལས་ཀྱིས་བསྐྱེད་པའོ། །སྲིང་མོ་བྱང་ཆུབ་ཀྱང་སྨིག་རྒྱུའི་རང་བཞིན་ཏེ། ལས་ཀྱི་རྣམ་པར་སྨིན་པ་མེད་པའོ། །
སྲིང་མོ་དེའི་ཕྱིར་སྨིག་རྒྱུ་མཉམ་པ་ཉིད་ཀྱིས་ཕུང་པོ་མཉམ་པ་ཉིད་དོ། །ཕུང་པོ་མཉམ་པ་ཉིད་ཀྱིས་སྨིག་རྒྱུ་མཉམ་པ་ཉིད་དོ། །སྨིག་རྒྱུ་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །བྱང་ཆུབ་མཉམ་པ་ཉིད་ཀྱིས་
<pb id="41.251a"/>
སྨིག་རྒྱུ་མཉམ་པ་ཉིད་དེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་གཞན་ཡང་ཕུང་པོ་ལྔ་ནི་གཟུགས་བརྙན་ལྟ་བུ་སྟེ། འཕོ་བ་མེད་པའོ། །སྲིང་མོ་བྱང་
ཆུབ་ཀྱང་གཟུགས་བརྙན་གྱི་རང་བཞིན་ཏེ། འཕོ་བ་མེད་པའོ། །སྲིང་མོ་དེའི་ཕྱིར་གཟུགས་བརྙན་མཉམ་པ་ཉིད་ཀྱིས་ཕུང་པོ་མཉམ་པ་ཉིད་དོ། །ཕུང་པོ་མཉམ་པ་ཉིད་ཀྱིས་གཟུགས་བརྙན་མཉམ་པ་ཉིད་དོ། །གཟུགས་
བརྙན་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །བྱང་ཆུབ་མཉམ་པ་ཉིད་ཀྱིས་གཟུགས་བརྙན་མཉམ་པ་ཉིད་དེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་གཞན་
ཡང་ཕུང་པོ་ལྔ་ནི་མིང་ཙམ་སྟེ། མིང་དེ་ཡང་གཡོ་བ་མེད་པའོ། །སྲིང་མོ་བྱང་ཆུབ་ཀྱང་མིང་ཙམ་སྟེ། མིང་དེ་ཡང་གཡོ་བ་མེད་པའོ། །སྲིང་མོ་དེའི་ཕྱིར་གཡོ་བ་མེད་པ་མཉམ་པ་ཉིད་ཀྱིས་ཕུང་པོ་མཉམ་པ་ཉིད་དོ། །
ཕུང་པོ་མཉམ་པ་ཉིད་ཀྱིས་གཡོ་བ་མེད་པ་མཉམ་པ་ཉིད་དོ། །གཡོ་བ་མེད་པ་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །བྱང་ཆུབ་མཉམ་པ་ཉིད་ཀྱིས་གཡོ་བ་མེད་པ་མཉམ་པ་ཉིད་དེ། སྲིང་མོ་དེའི་ཕྱིར་ངས་
ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་གཞན་ཡང་ཕུང་པོ་རྣམས་ལ་བྱེད་པ་པོ་མེད་དེ། མ་བྱས་པའི་དོན་ནི་བྱང་ཆུབ་པོ། །ཕུང་པོ་རྣམས་ལ་ངོ་བོ་ཉིད་མེད་དེ། ངོ་བོ་ཉིད་མེད་པའི་དོན་ནི་བྱང་
ཆུབ་པོ། །ཕུང་པོ་རྣམས་ལ་བྱུང་བ་མེད་དེ། མ་བྱུང་བའི་དོན་ནི་བྱང་ཆུབ་པོ། །ཕུང་པོ་རྣམས་ལ་རྟག་པ་ཉིད་མེད་དེ། མི་རྟག་པའི་དོན་ནི་བྱང་ཆུབ་པོ། །ཕུང་པོ་རྣམས་ལ་བདེ་བ་ཉིད་མེད་དེ། སྡུག་བསྔལ་བའི་
དོན་ནི་བྱང་ཆུབ་པོ། །ཕུང་པོ་རྣམས་ལ་སྡུག་པ་མེད་དེ། མི་སྡུག་པའི་དོན་ནི་བྱང་ཆུབ་པོ། །ཕུང་པོ་རྣམས་ལ་བདག་མེད་དེ། བདག་མེད་པའི་དོན་ནི་བྱང་ཆུབ་པོ། །སྲིང་མོ་གཞན་ཡང་ཕུང་པོ་རྣམས་ལ་མངོན་པར་གྲུབ་
<pb id="41.251b"/>
པ་མེད་དེ། མངོན་པར་མ་གྲུབ་པའི་དོན་ནི་བྱང་ཆུབ་པོ། །ཕུང་པོ་རྣམས་ནི་དབེན་པ་སྟེ། དབེན་པའི་དོན་ནི་བྱང་ཆུབ་པོ། །ཕུང་པོ་རྣམས་ལ་གཟུང་བ་མེད་དེ། གཟུང་བ་མེད་པའི་དོན་ནི་བྱང་ཆུབ་པོ། །ཕུང་པོ་རྣམས་ལ་གཞི་མེད་དེ། གཞི་
མེད་པའི་དོན་ནི་བྱང་ཆུབ་པོ། །ཕུང་པོ་རྣམས་ལ་འོང་བ་དང་འགྲོ་བ་མེད་དེ། འོང་བ་དང་འགྲོ་བ་མེད་པའི་དོན་ནི་བྱང་ཆུབ་པོ། །ཕུང་པོ་རྣམས་ནི་ད་ལྟར་བྱུང་བ་ལ་མི་གནས་པ་སྟེ། ད་ལྟར་བྱུང་བ་ལ་མི་གནས་པའི་དོན་ནི་བྱང་
ཆུབ་པོ། །སྲིང་མོ་གཞན་ཡང་ཕུང་པོ་རྣམས་ནི་འཕགས་པ་རྣམས་ཀྱིས་ཐ་སྙད་ཡིན་པས་བྱང་ཆུབ་ཀྱང་འཕགས་པ་རྣམས་ཀྱི་ཐ་སྙད་དོ། །ཕུང་པོ་རྣམས་ནི་ཐ་སྙད་མེད་པའི་རང་བཞིན་ཅན་ཏེ། བྱང་ཆུབ་ཀྱང་ཐ་སྙེད་མེད་
པའོ། །ཕུང་པོ་ལྔའི་རང་བཞིན་གང་ཡིན་པ་དེ་ནི་དེ་བཞིན་གཤེགས་པས་ཐུགས་སུ་ཆུད་པའི་ཆོས་ཐམས་ཅད་ཀྱི་རང་བཞིན་ཏེ། དེ་ནི་བྱང་ཆུབ་ཅེས་བྱའོ། །སྲིང་མོ་དེ་ལྟར་ན་ཕུང་པོ་ལྔའི་རང་བཞིན་ནི་བྱང་ཆུབ་ཀྱི་རང་བཞིན་ནོ། །
བྱང་ཆུབ་ཀྱི་རང་བཞིན་ནི་ཆོས་ཐམས་ཅད་ཀྱིས་རང་བཞིན་ཏེ། སྲིང་མོ་ཕུང་པོ་ལྔའི་རང་བཞིན་གང་ཡིན་པ་དང་། བྱང་ཆུབ་ཀྱི་རང་བཞིན་གང་ཡིན་པ་དེ་ནི་སེམས་ཅན་ཐམས་ཅད་ཀྱི་རང་བཞིན་ཡིན་ཏེ། སྲིང་མོ་དེའི་ཕྱིར་ངས་ཁྱོད་
ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་གཞན་ཡང་ཕུང་པོ་རྟོགས་པ་གང་ཡིན་པ་དེ་ཉིད་བྱང་ཆུབ་ཡིན་ཏེ། ཕུང་པོ་མ་གཏོགས་པར་རྟོགས་པ་ཡང་མེད་ལ། བྱང་ཆུབ་མ་གཏོགས་པར་ཡང་རྟོགས་
པ་མེད་པས་དེ་ལྟར་རྟོགས་པ་གང་ཡིན་པ་དེ་བྱང་ཆུབ་ཅེས་བྱ་སྟེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་རྣམ་གྲངས་འདིས་ཁྱོད་ཀྱིས་འདི་ལྟར་རིག་པར་བྱ་སྟེ། ཇི་ལྟར་སེམས་
ཅན་ཐམས་ཅད་བྱང་ཆུབ་ཏུ་གཏོགས་པ་ལྟར། དེ་གཏོགས་པ་མེད་པར་བསྟན་པ་ནི་བྱང་ཆུབ་སྟེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་པོ་ཞེས་སྨྲས་སོ། །སྲིང་མོ་གཞན་ཡང་ཁྱོད་ཀྱི་ལུས་འདི་ལ་སའི་
<pb id="41.252a"/>
ཁམས་དང་། ཆུའི་ཁམས་དང་། མེའི་ཁམས་དང་། རླུང་གི་ཁམས་དང་། ཁམས་བཞི་པོ་དག་མངོན་པར་གྲུབ་པ་དེ་ལ་སྲིང་མོ་སའི་ཁམས་ནི་བདག་མ་ཡིན། སེམས་ཅན་མ་ཡིན། སྲོག་མ་ཡིན། སྐྱེས་བུ་
མ་ཡིན། གང་ཟག་མ་ཡིན་ནོ། །བྱང་ཆུབ་ཀྱང་བདག་མ་ཡིན། སེམས་ཅན་མ་ཡིན། སྲོག་མ་ཡིན། སྐྱེས་བུ་མ་ཡིན། གང་ཟག་མ་ཡིན་ནོ། །དེ་བཞིན་དུ་ཆུའི་ཁམས་དང་། མེའི་ཁམས་དང་། རླུང་གི་ཁམས་
ཀྱང་བདག་མ་ཡིན། སེམས་ཅན་མ་ཡིན། སྲོག་མ་ཡིན། སྐྱེས་བུ་མ་ཡིན། གང་ཟག་མ་ཡིན་ནོ། །བྱང་ཆུབ་ཀྱང་བདག་མ་ཡིན། སེམས་ཅན་མ་ཡིན། སྲོག་མ་ཡིན། སྐྱེས་བུ་མ་ཡིན། གང་ཟག་མ་ཡིན་ནོ། །
ཤིན་དུ་ནམ་མཁའ་དང་མཚུངས་པའི་ཕྱིར་སའི་ཁམས་དང་བྱང་ཆུབ་མཉམ་མོ། །ཤིན་དུ་མེད་པའི་ཕྱིར་ཆུའི་ཁམས་དང་བྱང་ཆུབ་མཉམ་མོ། །ཤིན་དུ་མི་གཡོ་བའི་ཕྱིར་མེའི་ཁམས་དང་བྱང་ཆུབ་མཉམ་མོ། །ཤིན་དུ་བསྟན་དུ་
མེད་པའི་ཕྱིར་རླུང་གི་ཁམས་དང་བྱང་ཆུབ་མཉམ་མོ། །སྲིང་མོ་སའི་ཁམས་གང་ཡིན་པའི་ཁམས་དེ་ནི་དེ་བཞིན་གཤེགས་པས་མཁྱེན་ཏེ། མངོན་པར་རྫོགས་པར་ཐུགས་སུ་ཆུད་དོ། །སྲིང་མོ་ཆུའི་ཁམས་གང་ཡིན་པའི་
ཁམས་དེ་ནི་དེ་བཞིན་གཤེགས་པས་མཁྱེན་ཏེ། མངོན་པར་རྫོགས་པར་ཐུགས་སུ་ཆུད་དོ། །སྲིང་མོ་མེའི་ཁམས་གང་ཡིན་པའི་ཁམས་དེ་ནི་དེ་བཞིན་གཤེགས་པས་མཁྱེན་ཏེ། མངོན་པར་རྫོགས་པར་ཐུགས་སུ་ཆུད་
དོ། །སྲིང་མོ་རླུང་གི་ཁམས་གང་ཡིན་པའི་ཁམས་དེ་ནི་དེ་བཞིན་གཤེགས་པས་མཁྱེན་ཏེ། མངོན་པར་རྫོགས་པར་ཐུགས་སུ་ཆུད་དོ། །སྲིང་མོ་སའི་ཁམས་རྟོགས་པ་ནི་བྱང་ཆུབ་པོ། །སྲིང་མོ་དེ་བཞིན་དུ་
ཆུའི་ཁམས་དང་། མེའི་ཁམས་དང་། རླུང་གི་ཁམས་རྟོགས་པ་ནི་བྱང་ཆུབ་སྟེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་སའི་ཁམས་ཀྱིས་ཆུའི་ཁམས་ཡང་
<pb id="41.252b"/>
དག་པར་མི་ཤེས་སོ། །ཆུའི་ཁམས་ཀྱིས་མེའི་ཁམས་ཡང་དག་པར་མི་ཤེས་སོ། །མེའི་ཁམས་ཀྱིས་རླུང་གི་ཁམས་ཡང་དག་པར་མི་ཤེས་སོ། །སྲིང་མོ་དེ་ལྟར་ན་ཁམས་ཀྱི་མིང་ཡོངས་སུ་ཤེས་པ་གང་ཡིན་པ་
དེ་ནི་བྱང་ཆུབ་ཅེས་བྱ་སྟེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་གཞན་ཡང་གང་ཁྱོད་ཀྱི་ལུས་འདི་ལ་མིག་མངོན་པར་གྲུབ་པ་དང་། དེ་བཞིན་དུ་རྣ་བ་དང་། སྣ་
དང་། ལྕེ་དང་། ལུས་དང་། ཡིད་མངོན་པར་གྲུབ་པ་དེ་ལ་སྲིང་མོ་མིག་ནི་སྟོང་པ་སྟེ། མིག་སྟོང་པ་ཉིད་ཀྱི་རང་བཞིན་ནི་བྱང་ཆུབ་པོ། །རྣ་བ་ནི་སྟོང་པ་སྟེ། རྣ་བ་སྟོང་པ་ཉིད་ཀྱི་རང་བཞིན་ནི་བྱང་ཆུབ་པོ། །སྣ་ནི་སྟོང་པ་
སྟེ། སྣ་སྟོང་པ་ཉིད་ཀྱི་རང་བཞིན་ནི་བྱང་ཆུབ་པོ། །ལྕེ་ནི་སྟོང་པ་སྟེ། ལྕེ་སྟོང་པ་ཉིད་ཀྱི་རང་བཞིན་ནི་བྱང་ཆུབ་པོ། །ལུས་ནི་སྟོང་པ་སྟེ། ལུས་སྟོང་པ་ཉིད་ཀྱི་རང་བཞིན་ནི་བྱང་ཆུབ་པོ། །ཡིད་ནི་སྟོང་པ་སྟེ། 
ཡིད་སྟོང་པ་ཉིད་ཀྱི་རང་བཞིན་ནི་བྱང་ཆུབ་པོ། །སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་གཞན་ཡང་མིག་སྟོང་པ་ཉིད་གང་ཡིན་པ་དེ་ནི་གཟུགས་སུ་འདོགས་པར་མི་
བྱེད་དོ། །གཟུགས་སྟོང་པའི་གཟུགས་ཀྱི་ངོ་བོ་ཉིད་ནི་བྱང་ཆུབ་པོ། །རྣ་བ་དང་། སྣ་དང་། ལྕེ་དང་། ལུས་དང་། ཡིད་སྟོང་པ་ཉིད་གང་ཡིན་པ་དེ་ནི་ཆོས་སུ་འདོགས་པར་མི་བྱེད་དེ། ཆོས་སྟོང་པའི་ཆོས་ཀྱི་ངོ་བོ་ཉིད་
ནི་བྱང་ཆུབ་སྟེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་མིག་ནི་གཟུགས་མི་ལེན་ཏེ། བྱང་ཆུབ་ཀྱང་གཟུགས་མི་ལེན་ཏོ། །རྣ་བ་ནི་སྒྲ་མི་ལེན་ཏེ། བྱང་ཆུབ་ཀྱང་སྒྲ་
མི་ལེན་ཏོ། །སྣ་ནི་དྲི་མི་ལེན་ཏེ། བྱང་ཆུབ་ཀྱང་དྲི་མི་ལེན་ཏོ། །ལྕེ་ནི་རོ་མི་ལེན་ཏེ། བྱང་ཆུབ་ཀྱང་རོ་མི་ལེན་ཏོ། །ལུས་ནི་རེག་བྱ་མི་ལེན་ཏེ། བྱང་ཆུབ་ཀྱང་རེག་བྱ་མི་ལེན་ཏོ། །ཡིད་ནི་ཆོས་མི་ལེན་ཏེ། བྱང་ཆུབ་
<pb id="41.253a"/>
ཀྱང་ཆོས་མི་ལེན་ཏོ། །སྲིང་མོ་དེ་ཅིའི་ཕྱིར་ཞེ་ན། མིག་གཟུགས་དང་བྲལ་བ་ནི་བྱང་ཆུབ་པོ། །ཡིད་ཆོས་དང་བྲལ་བའི་བར་དུ་ཡང་བྱང་ཆུབ་ཡིན་པའི་ཕྱིར་རོ། །སྲིང་མོ་དེ་ལྟར་ན་མིག་གི་རྣམ་པར་ཤེས་
པའི་ཁམས་གང་ཡིན་པ་དེ་ནི་གཟུགས་ཀྱི་ཁམས་དང་མཚམས་སྦྱོར་བ་མེད་དེ། མིག་གི་རྣམ་པར་ཤེས་པའི་ཁམས་དང་གཟུགས་ཀྱི་ཁམས་སུ་བྲལ་བ་ནི་བྱང་ཆུབ་པོ། །རྣ་བའི་རྣམ་པར་ཤེས་པའི་ཁམས་གང་ཡིན་
པ་དེ་ནི་སྒྲའི་ཁམས་དང་མཚམས་སྦྱོར་བ་མེད་དེ། རྣ་བའི་རྣམ་པར་ཤེས་པའི་ཁམས་དང་སྒྲའི་ཁམས་སུ་བྲལ་བ་ནི་བྱང་ཆུབ་པོ། །སྣའི་རྣམ་པར་ཤེས་པའི་ཁམས་གང་ཡིན་པ་དེ་ནི་དྲིའི་ཁམས་དང་མཚམས་སྦྱོར་བ་མེད་
དེ། སྣའི་རྣམ་པར་ཤེས་པའི་ཁམས་དང་དྲིའི་ཁམས་སུ་བྲལ་བ་ནི་བྱང་ཆུབ་པོ། །ལྕེའི་རྣམ་པར་ཤེས་པའི་ཁམས་གང་ཡིན་པ་དེ་ནི་རོའི་ཁམས་དང་མཚམས་སྦྱོར་བ་མེད་དེ། ལྕེའི་རྣམ་པར་ཤེས་པའི་ཁམས་དང་རོའི་ཁམས་
སུ་བྲལ་བ་ནི་བྱང་ཆུབ་པོ། །ལུས་ཀྱི་རྣམ་པར་ཤེས་པའི་ཁམས་གང་ཡིན་པ་དེ་ནི་རེག་བྱའི་ཁམས་དང་མཚམས་སྦྱོར་བ་མེད་དེ། ལུས་ཀྱི་རྣམ་པར་ཤེས་པའི་ཁམས་དང་རེག་བྱའི་ཁམས་སུ་བྲལ་བ་ནི་བྱང་ཆུབ་པོ། །ཡིད་ཀྱི་རྣམ་པར་
ཤེས་པའི་ཁམས་གང་ཡིན་པ་དེ་ནི་ཆོས་ཀྱི་ཁམས་དང་མཚམས་སྦྱོར་བ་མེད་དེ། ཡིད་ཀྱི་རྣམ་པར་ཤེས་པའི་ཁམས་དང་ཆོས་ཀྱི་ཁམས་སུ་བྲལ་བ་ནི་བྱང་ཆུབ་སྟེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་
པོ་ཞེས་སྨྲས་སོ། །སྲིང་མོ་དེ་ལྟར་ན་བྱང་ཆུབ་དང་མིག་གི་རྣམ་པར་ཤེས་པའི་ཁམས་དེ་ནི་གཉིས་སུ་མེད་དེ་གཉིས་སུ་དབྱེར་མེད་དོ། །བྱང་ཆུབ་དང་གཟུགས་ཀྱི་ཁམས་དེ་ནི་གཉིས་སུ་མེད་དེ་གཉིས་སུ་དབྱེར་མེད་དོ། །བྱང་
ཆུབ་དང་མིག་གི་རྣམ་པར་ཤེས་པའི་ཁམས་དེ་ནི་གཉིས་སུ་མེད་དེ་གཉིས་སུ་དབྱེར་མེད་དོ། །བྱང་ཆུབ་དང་ཡིད་ཀྱི་ཁམས་ཀྱི་བར་དེ་ནི་གཉིས་སུ་མེད་དེ་གཉིས་སུ་དབྱེར་མེད་དོ། །བྱང་ཆུབ་དང་ཆོས་ཀྱི་ཁམས་དེ་ནི་གཉིས་སུ་མྱེད་དེ་གཉིས་
<pb id="41.253b"/>
སུ་དབྱེར་མེད་དོ། །བྱང་ཆུབ་དང་ཡིད་ཀྱི་རྣམ་པར་ཤེས་པའི་ཁམས་དེ་ནི་གཉིས་སུ་མེད་དེ་གཉིས་སུ་དབྱེར་མེད་དོ། །སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་གཞན་ཡང་མིག་
རྟོགས་པ་ནི་བྱང་ཆུབ་པོ། །དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། ཡིད་རྟོགས་པ་ནི་བྱང་ཆུབ་པོ། །མིག་གི་རང་བཞིན་ནི་སྟོང་པ་སྟེ། རང་བཞིན་སྟོང་པ་དེ་ནི་བྱང་ཆུབ་བོ། །དེ་བཞིན་དུ་རྣ་བ་དང་། སྣ་དང་ལྕེ་དང་། ལུས་དང་། 
ཡིད་ཀྱི་རང་བཞིན་ནི་སྟོང་པ་སྟེ། རང་བཞིན་སྟོང་པ་དེ་ནི་བྱང་ཆུབ་བོ། །སྲིང་མོ་མིག་གི་རང་བཞིན་ནི་མ་ཆགས། མི་སྡང་། མ་རྨོངས་པ་སྟེ། འདོད་ཆགས་དང་ཞེ་སྡང་དང་གཏི་མུག་དང་བྲལ་བ་ནི་བྱང་ཆུབ་པོ། །རྣ་བ་དང་། སྣ་དང་། 
ལྕེ་དང་། ལུས་དང་། ཡིད་ཀྱི་རང་བཞིན་ནི་མ་ཆགས་པ། མི་སྡང་བ། མ་རྨོངས་པ་སྟེ། འདོད་ཆགས་དང་ཞེ་སྡང་དང་། གཏི་མུག་དང་བྲལ་བ་ནི་བྱང་ཆུབ་པོ། །སྲིང་མོ་མིག་ནི་བདག་པོ་མེད་པ། བདག་གི་མེད་པ། ཡོངས་སུ་འཛིན་
པ་མེད་པ་སྟེ། བྱང་ཆུབ་ཀྱང་བདག་པོ་མེད་པ། བདག་གི་མེད་པ། ཡོངས་སུ་འཛིན་པ་མེད་པའོ། །དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱང་བདག་པོ་མེད་པ། བདག་གི་མེད་པ། ཡོངས་སུ་འཛིན་པ་མེད་པ་
སྟེ། བྱང་ཆུབ་ཀྱང་བདག་པོ་མེད་པ། བདག་གི་མེད་པ། ཡོངས་སུ་འཛིན་པ་མེད་པའོ། །སྲིང་མོ་མིག་ནི་སྐྱེས་པའི་ཆོས་དང་མཚུངས་པར་ལྡན་པ་ཡང་མ་ཡིན། བུད་མེད་ཀྱི་ཆོས་དང་མཚུངས་པར་ལྡན་པ་ཡང་མ་ཡིན་ནོ། །
སྲིང་མོ་བྱང་ཆུབ་ཀྱང་སྐྱེས་པའི་ཆོས་དང་མཚུངས་པར་ལྡན་པར་ཡང་མ་ཡིན། བུད་མེད་ཀྱི་ཆོས་དང་མཚུངས་པར་ལྡན་པ་ཡང་མ་ཡིན་ནོ། །སྲིང་མོ་དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱང་སྐྱེས་པའི་ཆོས་
དང་མཚུངས་པར་ལྡན་པ་ཡང་མ་ཡིན། བུད་མེད་ཀྱི་ཆོས་དང་མཚུངས་པར་ལྡན་པ་ཡང་མ་ཡིན་ནོ། །སྲིང་མོ་བྱང་ཆུབ་ཀྱང་སྐྱེས་པའི་ཆོས་དང་མཚུངས་པར་ལྡན་པ་ཡང་མ་ཡིན། བུད་མེད་ཀྱི་ཆོས་དང་མཚུངས་པར་ལྡན་པ་ཡང་མ་
<pb id="41.254a"/>
ཡིན་ནོ། །སྲིང་མོ་མིག་ནི་སྐྱེས་པའང་མ་ཡིན། བུད་མེད་ཀྱང་མ་ཡིན་ནོ། །སྲིང་མོ་བྱང་ཆུབ་ཀྱང་སྐྱེས་པ་ཡང་མ་ཡིན། བུད་མེད་ཀྱང་མ་ཡིན་ནོ། །སྲིང་མོ་ཡིད་ཀྱི་བར་དུ་ཡང་སྐྱེས་པ་ཡང་མ་ཡིན། བུད་མེད་
ཀྱང་མ་ཡིན་ནོ། །སྲིང་མོ་བྱང་ཆུབ་ཀྱང་སྐྱེས་པ་ཡང་མ་ཡིན། བུད་མེད་ཀྱང་མ་ཡིན་ནོ། །སྲིང་མོ་དེ་ལྟར་མིག་གི་དེ་བཞིན་ཉིད་ནི་དེ་བཞིན་གཤེགས་པས་ཐུགས་སུ་ཆུད་དེ། དེ་བཞིན་ཉིད་རྟོགས་པ་ནི་བྱང་ཆུབ་བོ། །ཡིད་ཀྱི་
དེ་བཞིན་ཉིད་ཀྱི་བར་དུ་ཡང་དེ་བཞིན་གཤེགས་པས་ཐུགས་སུ་ཆུད་དེ། དེ་བཞིན་ཉིད་རྟོགས་པ་ནི་བྱང་ཆུབ་པོ། །སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །སྲིང་མོ་གཞན་ཡང་ཁྱོད་ཀྱི་ལུས་
འདི་ནི་བདག་མ་ཡིན། སེམས་ཅན་མ་ཡིན། སྲོག་མ་ཡིན། སྐྱེས་བུ་མ་ཡིན། གང་ཟག་མ་ཡིན། ཤེད་ལས་སྐྱེས་པ་མ་ཡིན། ཤེད་བུ་མ་ཡིན། བྱེད་པ་པོ་མ་ཡིན། ཚོར་བ་པོ་མ་ཡིན། ཤེས་པ་པོ་མ་ཡིན། མཐོང་བ་
པོ་མ་ཡིན། ཉན་པ་པོ་མ་ཡིན། སྣོམ་པ་པོ་མ་ཡིན། ཟ་བ་པོ་མ་ཡིན། རེག་པ་པོ་མ་ཡིན། རྣམ་པར་ཤེས་པ་པོ་མ་ཡིན་ནོ། །སྲིང་མོ་བྱང་ཆུབ་ཀྱང་བདག་མ་ཡིན་སེམས་ཅན་མ་ཡིན། སྲོག་མ་ཡིན། གསོ་བ་མ་ཡིན། 
གང་ཟག་མ་ཡིན། བདག་གི་མ་ཡིན། ཡོངས་སུ་འཛིན་པ་མ་ཡིན། བྱས་པ་མ་ཡིན། ཚོར་བ་མ་ཡིན། གཟུགས་མ་ཡིན། སྒྲ་མ་ཡིན། དྲི་མ་ཡིན། རོ་མ་ཡིན། རེག་མ་ཡིན། རྣམ་པར་རེག་པ་མ་ཡིན་ཏེ། སྲིང་
མོ་དེ་ལྟ་བས་ན་ཆོས་ཐམས་ཅད་མཉམ་པ་ཉིད་ནི་བྱང་ཆུབ་ཅེས་བྱའོ། །སྲིང་མོ་གང་ཡང་ཁྱོད་ཀྱི་ལུས་ནི་གཡོ་བ་མེད་པ། བྱེད་པ་མེད་པ། རྟག་པ་མེད་པ་སྟེ། རྩྭ་དང་། ཤིང་དང་། ཤིང་ལྗོན་པ་དང་། བརྩིག་པའི་ཚོགས་རྣམས་
དང་ཁྱད་པར་མེད་ཅིང་ཐ་དད་དུ་དབྱེར་མེད་དོ། །སྲིང་མོ་གང་ཡང་ནང་གི་སའི་ཁམས་དང་ཕྱི་རོལ་གྱི་སའི་ཁམས་ནི་གཉིས་སུ་མེད་ཅིང་གཉིས་སུ་དབྱེར་མེད་དེ། འདི་ལྟར་མཚན་ཉིད་མེད་པར་མཚན་ཉིད་གཅིག་པར་དེ་བཞིན་གཤེགས་པས་
<pb id="41.254b"/>
ཤེས་རབ་དང་ཡེ་ཤེས་ཀྱིས་མངོན་པར་རྫོགས་པར་ཐུགས་སུ་ཆུད་དེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་པོ་ཞེས་སྨྲས་སོ། །སྲིང་མོ་གཞན་ཡང་སེམས་དང་ཡིད་དང་། རྣམ་པར་ཤེས་པའི་རྣམ་པར་རིག་པ་གང་
གིས་སེམས་པ་དང་། རྣམ་པར་ཤེས་པའི་སེམས་དང་། ཡིད་དང་། རྣམ་པར་ཤེས་པའི་རྣམ་པར་རིག་པ་དེ་ནི་སྐྲ་ལ་གནས་པ་མ་ཡིན། སྤུ་ལ་གནས་པ་མ་ཡིན། ཤ་མདོག་ལ་གནས་པ་མ་ཡིན། ལྤགས་པ་ལ་གནས་པ་མ་ཡིན། 
ཤ་ལ་གནས་པ་མ་ཡིན། ཁྲག་ལ་གནས་པ་མ་ཡིན། རུས་པ་ལ་གནས་པ་མ་ཡིན། ཆུ་བ་ལ་གནས་པ་མ་ཡིན། རྐང་ལ་གནས་པ་མ་ཡིན། ནང་ན་གནས་པ་མ་ཡིན། ཕྱི་རོལ་ན་གནས་པ་མ་ཡིན། གཉི་ག་མེད་པ་ལ་གནས་པ་མ་ཡིན། 
མིག་ལ་གནས་པ་མ་ཡིན། རྣ་བ་ལ་གནས་པ་མ་ཡིན། སྣ་ལ་གནས་པ་མ་ཡིན། ལྕེ་ལ་གནས་པ་མ་ཡིན། ལུས་ལ་གནས་པ་མ་ཡིན། ཡིད་ལ་གནས་པ་མ་ཡིན་ཏེ། གནས་པ་མ་ཡིན། མི་གནས་པ་མ་ཡིན། རྒྱུན་ཆད་པ་མ་ཡིན། ཡུལ་
ན་གནས་པ་མ་ཡིན། ཕྱོགས་ན་གནས་པ་མ་ཡིན། གཟུགས་མེད་པ། བསྟན་དུ་མེད་པ། རྣམ་པར་རིག་པ་མེད་པ། གཟུང་བ་མེད་པ། འདྲེ་བ་མེད་པ། གཞི་མེད་པ། དག་པ། གཙང་བ། འོད་གསལ་བ་སྟེ། སེམས་དང་། ཡིད་ཀྱི་རྣམ་པར་
རིག་པ་དེ་ནི་ཀུན་ནས་ཉོན་མོངས་པ་མེད་པ། རྣམ་པར་བྱང་བ་མེད་པ་སྟེ། དེ་ནི་རང་བཞིན་གྱིས་རྣམ་པར་དག་ཅིང་འོད་གསལ་ལ་ལུས་མེད་པའི་ཕྱིར། ཀུན་ནས་ཉོན་མོངས་པ་མེད་ཅིང་རྣམ་པར་བྱང་བ་མེད་དོ། །སྲིང་མོ་དེ་ལྟར་ན་ཕུང་པོ་དང་། 
ཁམས་དང་། སྐྱེ་མཆེད་ཀྱི་རང་བཞིན་ནི་བྱང་ཆུབ་པོ། །བྱང་ཆུབ་ཀྱི་རང་བཞིན་ཡང་ཕུང་པོ་དང་ཁམས་དང་། སྐྱེ་མཆེད་རྣམས་སོ། །སྲིང་མོ་ཁྱོད་ཀྱི་ལུས་འདི་ལ་ཕུང་པོ་དང་། ཁམས་དང་། སྐྱེ་མཆེད་གང་དག་མངོན་པར་གྲུབ་པ་དེ་དག་ནི་བྱང་ཆུབ་
སྟེ། བྱང་ཆུབ་གཞན་མ་ཡིན་ནོ། །དེ་ཅིའི་ཕྱིར་ཞེ་ན། བྱང་ཆུབ་ནི་ཕུང་པོ་དང་། ཁམས་དང་། སྐྱེ་མཆེད་རྣམས་ལས་གཞན་མ་ཡིན་ཏེ། དེ་དག་ཉིད་བྱང་ཆུབ་ཡིན་པས་ཆོས་ཐམས་ཅད་མཉམ་པ་ཉིད་དུ་རྟོགས་པས་ནི་བྱང་ཆུབ་ཡིན་པའི་ཕྱིར་རོ། །
<pb id="41.255a"/>
སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །འཇམ་དཔལ་གཞོན་ནུར་གྱུར་པས་བསྟན་པ་འདི་བཤད་པ་ན་ནམ་མཁའི་དཀྱིལ་ན་གནས་པའི་ལྷའི་བུ་ལྔ་འབུམ་གྱིས་བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ཏུ་སེམས་བསྐྱེད་དོ། །གང་དག་སྨད་འཚོང་མའི་བུ་མོ་གསེར་མཆོག་འོད་དཔལ་གྱི་ཕྱི་བཞིན་འབྲང་བའི་སྐྱེས་པ་དང་། བུད་མེད་དང་། ཁྱེའུ་དང་། བུ་མོ་རྣམས་ལས་སྲོག་ཆགས་ཉིས་བརྒྱས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་
ཆུབ་ཏུ་སེམས་བསྐྱེད་དོ། །ལྷ་དང་མི་དྲུག་བཅུ་ནི་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ། །སྨད་འཚོང་མའི་བུ་མོ་གསེར་མཆོག་འོད་དཔལ་ཡང་ཚིམ་ཞིང་མགུ་ལ་ཡི་རངས་ཏེ་རབ་ཏུ་དགའ་ནས། དགའ་བ་དང་
ཡིད་བདེ་བ་སྐྱེས་ཏེ། ཡན་ལག་ལྔས་ཕྱག་འཚལ་ནས། འཇམ་དཔལ་གཞོན་ནུར་གྱུར་པའི་རྐང་པ་གཉིས་ལ་གཏུགས་ཏེ། སངས་རྒྱས་དང་། ཆོས་དང་། དགེ་འདུན་ལ་སྐྱབས་སུ་སོང་ནས་ཚངས་པར་སྤྱད་པ་དང་བསླབ་པའི་གཞི་རྣམས་ཡང་
དག་པར་བླངས་ཏེ། ལྷག་པའི་བསམ་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་འདི་སྐད་ཅེས་སྨྲས་སོ། །འཇམ་དཔལ་བདག་ཀྱང་ཁྱོད་ཀྱིས་རྗེས་སུ་བསྟན་པ་དང་། སེམས་ཅན་ཐམས་ཅད་ལ་སྙིང་
བརྩེ་བ་དང་། སྙིང་རྗེས་སངས་རྒྱས་ཀྱི་གདུང་མི་གཅད་པ་དང་། ཆོས་ཀྱི་གདུང་མི་གཅད་པ་དང་། དགེ་འདུན་གྱི་གདུང་མི་གཅད་པའི་སླད་དུ་ཁྱོད་ཀྱིས་བསྟན་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དེར་སེམས་བསྐྱེད་པར་བགྱིའོ། །
དེ་བཞིན་དུ་ཆོས་རྟོགས་པར་བགྱི་བའི་སླད་དུ་སེམས་ཅན་ཐམས་ཅད་ལ་ཆོས་བསྟན་པར་ཡང་བགྱིའོ། །ཉེས་པར་བགྱིས་པའི་ལས་ཀྱི་སྒྲིབ་པ་ཡོངས་སུ་སྦྱང་བའི་སླད་དུ་ནོངས་པ་ལ་ནོངས་པར་བཤགས་པར་བགྱིའོ། །གང་ན་ཆོས་
ཐམས་ཅད་ཞི་ཞིང་ཉེ་བར་ཞི་བར་མ་རྟོགས་ནས། ཚུལ་བཞིན་མ་ལགས་པ་ཡིད་ལ་བགྱིད་པ་སྔོན་དུ་འགྲོ་བ་དང་། ཕྱིན་ཅི་ལོག་གི་དབང་དུ་མཆིས་པ་དང་། རང་གི་ལུས་ལ་མངོན་པར་ཞེན་པས་འདོད་ཆགས་ཀྱི་སྦྱོར་བ་དང་ལྡན་
<pb id="41.255b"/>
པའི་སེམས་ཅན་རྣམས་ཀྱིས་ནི་ཆོས་རྣམས་ཀྱི་རང་བཞིན་ཉིད་མ་རྟོགས་སོ། །འཇམ་དཔལ་དེ་ལྟ་ལགས་མོད་ཀྱི་འོན་ཀྱང་གང་དག་འདོད་ཆགས་ཀྱི་སྦྱོར་བ་དང་ལྡན་པའི་སེམས་ཅན་དེ་དག་ཀྱང་ཆོས་རྣམས་ཀྱི་ཆོས་ཉིད་འདི་ཅི་འདྲ་བ་དེ་ཉིད་
དང་ལྡན་ནོ། །བྱང་ཆུབ་སེམས་དཔའ་རྣམས་ནི་ལྡན་པའི་ཆོས་འདི་ལ་སློབ་ཅིང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །དེ་ཅིའི་སླད་དུ་ཞེ་ན། འཇམ་དཔལ་ཉོན་མོངས་པ་རྣམས་ནི་ཇི་ལྟར་མཆིས་པ་མ་
ལགས་པ་ལ། ཀུན་བརྟགས་པ་ལས་འབྱུང་བར་དེ་ལྟར་ཀུན་བརྟགས་པ་ཡོངས་སུ་རྟོགས་ན་འགག་པར་འགྱུར་བས་གསོག་དང་འདྲ་བའི་སླད་དུའོ། །འཇམ་དཔལ་ཇི་ལྟར་ཁྱོད་ཀྱིས་གསུངས་པའི་དོན་བདག་གིས་འཚལ་བ་ལྟར་
ན་ཉོན་མོངས་པ་རྣམས་ནི་རང་བཞིན་མ་མཆིས་ཤིང་བྱུང་བ་མ་མཆིས་པས་སྤྲིན་གྱི་ཚོགས་དང་འདྲའོ། །ཉོན་མོངས་པ་རྣམས་ནི་སྐད་ཅིག་ལ་འཇིག་ཅིང་འཇུ་སྟེ་ཆུའི་ཆུ་བུར་དང་འདྲའོ་ཉོན་མོངས་པ་རྣམས་ནི་ཤིན་དུ་མངོན་པར་གྲུབ་པ་མ་མཆིས་
པ་སྟེ། རླུང་དང་འདྲའོ། །ཉོན་མོངས་པ་རྣམས་ནི་ཡུལ་ཐམས་ཅད་ལས་ཡང་དག་པར་འདས་པ་སྟེ། ནམ་མཁའི་རི་མོ་དང་འདྲའོ། །ཉོན་མོངས་པ་རྣམས་ནི་རིང་དུ་མི་གནས་པས་ཆུའི་རི་མོ་དང་འདྲའོ། །ཉོན་མོངས་པ་རྣམས་ནི་ཚུལ་བཞིན་
མ་ལགས་པ་ཡིད་ལ་བགྱིད་པའི་འཇུག་པ་ལས་འབྱུང་བ་སྟེ། གནོད་སྦྱིན་དང་འབྱུང་པོ་འདྲའོ། །ཉོན་མོངས་པ་རྣམས་ནི་མ་མཆིས་པ་ལ་ཕྱིན་ཅི་ལོག་ཏུ་མཐོང་བ་ལས་བྱུང་བ་སྟེ། སྤྲིན་མར་དང་འདྲའོ། །ཉོན་མོངས་པ་རྣམས་ནི་
ཀུན་བརྟགས་པ་ལས་བྱུང་བ་སྟེ། ཡང་དག་པ་མ་ལགས་པའོ། །ཉོན་མོངས་པ་རྣམས་ནི་ངར་འཛིན་པས་ལྷག་པར་ཆགས་པ་དང་འབྲེལ་བའོ། །ཉོན་མོངས་པ་རྣམས་ནི་བདག་གིར་འཛིན་པས་དངོས་པོར་ཡོངས་སུ་འཛིན་པའོ། །ཉོན་
མོངས་པ་རྣམས་ནི་ལོག་པར་བསྐྱེད་པས་གློ་བུར་དུ་བྱུང་བའོ། །ཉོན་མོངས་པ་རྣམས་ནི་རྣམ་པར་རྟོག་པ་ལས་བྱུང་བས་མཚན་མའི་རྗེས་སུ་འབྲང་བ་དང་འདྲའོ། །ཉོན་མོངས་པ་རྣམས་ནི་ཁམས་སྣ་ཚོགས་ལ་མི་དཔྱོད་པའི་
<pb id="41.256a"/>
ཚུལ་གྱིས་བསྐྱེད་པ་སྟེ་སོ་སོར་མི་རྟོག་པའོ། །ཉོན་མོངས་པ་རྣམས་ནི་སེམས་དང་རྗེས་སུ་འཐུན་པས་བསྐྱེད་པ་སྟེ། ངེས་པར་མི་སེམས་པའོ། །ཉོན་མོངས་པ་རྣམས་ནི་བདག་དང་གཞན་ལ་མངོན་པར་
ཞེན་པ་ལས་བྱུང་བ་སྟེ། ཡིད་ཆེས་པར་མི་བགྱི་བའོ། །ཉོན་མོངས་པ་རྣམས་ནི་ཕུང་པོ་དག་ལེན་པའོ། །ཉོན་མོངས་པ་རྣམས་ནི་ཁམས་རྣམས་ལ་རིལ་པོར་འཛིན་པའོ། །ཉོན་མོངས་པ་རྣམས་ནི་སྐྱེ་མཆེད་རྣམས་
སྩོགས་པའོ། །ཉོན་མོངས་པ་རྣམས་ནི་མིང་དང་གཟུགས་ལ་རྣམ་པར་འབྱེད་པའོ། །ཉོན་མོངས་པ་རྣམས་ནི་ཚུལ་བཞིན་མ་ལགས་པ་ཡིད་ལ་བགྱིད་པ་དག་མི་རྟོགས་པའོ། །འཇམ་དཔལ་དེ་ལྟ་ལགས་མོད་ཀྱི་འོན་ཀྱང་ཉོན་
མོངས་པ་རྣམས་ནི་བྱང་ཆུབ་ཀྱི་ཕུར་བུའི་གཞི་ལགས་སོ། །དེ་ཅིའི་སླད་དུ་ཞེ་ན། བྱང་ཆུབ་ནི་གཡོ་བ་མ་མཆིས་པའི་སླད་དུའོ། །ཉོན་མོངས་པ་རྣམས་ནི་བྱང་ཆུབ་ཀྱི་ས་བོན་ཏེ། ཉོན་མོངས་པ་རྟོགས་པ་ཉིད་བྱང་ཆུབ་ལགས་
སོ། །ཉོན་མོངས་པ་རྣམས་ནི་བྱང་ཆུབ་རྡོ་རྗེའི་གཞི་ལགས་སོ། །དེ་ཅིའི་སླད་དུ་ཞེ་ན། ཆོས་ཀྱི་དབྱིངས་དབྱེར་མ་མཆིས་པའི་ཚུལ་གྱིས་བྱང་ཆུབ་ནི་ཉོན་མོངས་པ་རྣམས་ཀྱིས་མི་ཕྱེད་པའི་སླད་དུའོ། །འཇམ་དཔལ་
ཉོན་མོངས་པ་རྣམས་མཐོང་བ་ནི་བྱང་ཆུབ་སྟེ། བྱང་ཆུབ་ནི་ཡུལ་ཐམས་ཅད་ཀྱི་རྗེས་སུ་སོང་བའོ། །འཇམ་དཔལ་ཇི་ལྟར་བྱང་ཆུབ་རྣམ་པར་གནས་པ་མ་མཆིས་པ་དེ་ལྟར་ཉོན་མོངས་པ་རྣམས་ཀྱང་རྣམ་པར་གནས་པ་
མ་མཆིས་པ་སྟེ། སྐྱེས་ནས་འཇིག་ཅིང་འཇུ་བས་མི་གནས་པའོ། །འཇམ་དཔལ་ཉོན་མོངས་པ་རྣམས་ནི་སེམས་ཀྱི་རང་བཞིན་ལགས་སོ། །དེ་ཅིའི་སླད་དུ་ཞེ་ན། འཇམ་དཔལ་སེམས་འདི་ནི་ཆགས་པ་འམ། སྡང་བ་
འམ། རྨོངས་པ་ཞེས་སེམས་ཀྱི་རང་བཞིན་བསྟན་པར་མི་ནུས་ཏེ། འཇམ་དཔལ་ཇི་ལྟར་སེམས་བསྟན་པར་མི་ནུས་པ་དེ་བཞིན་དུ་ཉོན་མོངས་པ་རྣམས་ཀྱང་ཡུལ་ན་གནས་པ་འམ། ཕྱོགས་ན་གནས་པ་ཞེས་ཉོན་མོངས་
<pb id="41.256b"/>
པའི་རང་བཞིན་བསྟན་པར་མི་ནུས་པའི་སླད་དུའོ། །འཇམ་དཔལ་བྱང་ཆུབ་སེམས་དཔའ་སེམས་དཔའ་ཆེན་པོས་ཇི་ལྟ་ཇི་ལྟར་ཉོན་མོངས་པ་དེ་དག་རབ་ཏུ་རྟོགས་པ་དེ་ལྟ་དེ་ལྟར་དེ་འདོད་ཆགས་ལ་སྤྱོད་པའི་སེམས་ཅན་རྣམས་
ཡོངས་སུ་སྨིན་པར་བགྱི་བ་ལ་སྐྱོ་བར་མི་འགྱུར་རོ། །ཞེ་སྡང་ལ་སྤྱོད་པ་རྣམས་ལ་མ་ལགས། གཏི་མུག་ལ་སྤྱོད་པ་རྣམས་ལ་མ་ལགས་ཏེ། ཆ་མཉམ་པ་ལ་སྤྱོད་པའི་སེམས་ཅན་རྣམས་ཡོངས་སུ་སྨིན་པར་བགྱི་བ་ལ་སྐྱོ་
བར་མི་འགྱུར་རོ། །འཇམ་དཔལ་ད་ལྟར་བདག་གི་འདོད་ཆགས་ཇི་ལྟ་བ་དེ་བཞིན་དུ་འདོད་ཆགས་ལ་སྤྱོད་པ་ཐམས་ཅད་ཀྱི་འདོད་ཆགས་ལ་བལྟ་བར་བགྱིའོ། །འཇམ་དཔལ་ད་ལྟར་བདག་གི་ཞེ་སྡང་ཇི་ལྟ་བ་དེ་བཞིན་དུ་ཞེ་སྡང་ལ་སྤྱོད་
པ་ཐམས་ཅད་ཀྱི་ཞེ་སྡང་ལ་བལྟ་བར་བགྱིའོ། །འཇམ་དཔལ་ད་ལྟར་བདག་གི་གཏི་མུག་ཇི་ལྟ་བ་དེ་བཞིན་དུ་གཏི་མུག་ལ་སྤྱོད་པ་ཐམས་ཅད་ཀྱི་གཏི་མུག་ལ་བལྟ་བར་བགྱིའོ། །འཇམ་དཔལ་ད་ལྟར་བདག་གི་ཉོན་མོངས་པ་ཐམས་
ཅད་ཇི་ལྟ་བ་དེ་བཞིན་དུ་ཉོན་མོངས་པ་ཐམས་ཅད་ལ་སྤྱོད་པའི་སེམས་ཅན་ཐམས་ཅད་ཀྱི་ཉོན་མོངས་པ་ལ་བལྟ་བར་བགྱིའོ། །འཇམ་དཔལ་འདི་ལྟ་སྟེ་དཔེར་ན། མེ་ནི་རྩྭ་དང་ཤིང་ཐམས་ཅད་ཀྱིས་འཇིགས་པ་མ་མཆིས་པའོ། །
འཇམ་དཔལ་དེ་བཞིན་དུ་འཕགས་པའི་ཤེས་རབ་ཀྱི་མེ་ཡང་ཉོན་མོངས་པའི་རྩྭ་དང་ཤིང་ཐམས་ཅད་ཀྱིས་འཇིགས་པ་མ་མཆིས་པའོ། །འཇམ་དཔལ་འདི་ལྟ་སྟེ་དཔེར་ན། ཉི་མའི་དཀྱིལ་འཁོར་ནི་མུན་པ་མུན་ནག་ཐམས་
ཅད་དང་ལྷན་ཅིག་མི་གནས་སོ། །འཇམ་དཔལ་དེ་བཞིན་དུ་འཕགས་པའི་ཤེས་རབ་ཀྱང་ཉོན་མོངས་པ་ཐམས་ཅད་དང་ལྷན་ཅིག་མི་གནས་སོ། །འཇམ་དཔལ་འདི་ལྟ་སྟེ་དཔེར་ན། རླུང་མར་ནི་ཤིང་ལྗོན་པ་དང་རི་ཐམས་
ཅད་ལ་མི་ཆགས་སོ། །འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་དཔའ་ཡང་ཉོན་མོངས་པའི་ཡུལ་ཐམས་ཅད་ལ་མི་ཆགས་སོ། །འཇམ་དཔལ་འདི་ལྟ་སྟེ་དཔེར་ན། ནམ་མཁའི་ཁམས་
<pb id="41.257a"/>
ནི་སྲེག་པའི་བསྐལ་པ་ཐམས་ཅད་ཀྱིས་ཚིག་པར་མི་འགྱུར་རོ། །འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་དཔའ་ཡང་ཉོན་མོངས་པའི་སྲེག་པའི་བསྐལ་པ་ཐམས་ཅད་
ཀྱིས་ཚིག་པར་མི་འགྱུར་རོ། །འཇམ་དཔལ་འདི་ལྟ་སྟེ་དཔེར་ན། ནམ་མཁའ་ནི་རྡུལ་དང་ན་བུན་དང་། སྤྲིན་ཐམས་ཅད་དང་ལྷན་ཅིག་མི་གནས་སོ། །འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་
དཔའ་ཡང་ཉོན་མོངས་པ་ཐམས་ཅད་དང་ལྷན་ཅིག་མི་གནས་སོ། །འཇམ་དཔལ་འདི་ལྟ་སྟེ་དཔེར་ན། ནམ་མཁའ་ནི་ས་དང་ལྷན་ཅིག་མི་གནས་སོ། །འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་དཔའ་
ཡང་ཉོན་མོངས་པ་ཐམས་ཅད་དང་ལྷན་ཅིག་མི་གནས་སོ། །འཇམ་དཔལ་འདི་ལྟ་སྟེ་དཔེར་ན། ཁབ་ལོང་ནི་ལྕགས་དང་ལྷན་ཅིག་མི་གནས་སོ། །འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་
དཔའ་ཡང་ཉོན་མོངས་པ་ཐམས་ཅད་དང་ལྷན་ཅིག་མི་གནས་སོ། །འཇམ་དཔལ་འདི་ལྟ་སྟེ་དཔེར་ན། རི་འཁོར་ཡུག་ནི་རླུང་ཐམས་ཅད་ཀྱིས་བསྐྱོད་པར་མི་ནུས་སོ། །འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་
བྱང་ཆུབ་སེམས་དཔའ་ཡང་ཉོན་མོངས་པ་ཐམས་ཅད་ཀྱིས་བསྐྱོད་པར་མི་ནུས་སོ། །འཇམ་དཔལ་འདི་ལྟ་སྟེ་དཔེར་ན། དུད་འགྲོའི་སྐྱེ་གནས་སུ་སོང་བ་བྱ་ངང་པ་ཞེས་བགྱི་བ་ནི་འོ་མ་དང་ཆབ་བསྲེས་པ་ལས་འོ་མ་ཉིད་ནི་འཚལ་གྱི་ཆབ་ནི་
མ་ལགས་སོ། །འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་དཔའ་ཡང་འཕགས་པའི་ཤེས་རབ་དང་ཉོན་མོངས་པའི་འདྲེས་པ་དག་ལས་ཤེས་རབ་ཉིད་ནི་ལེན་གྱི་ཉོན་མོངས་པ་ནི་མ་ལགས་སོ། །
འཇམ་དཔལ་འདི་ལྟ་སྟེ་དཔེར་ན། བྱང་གི་སྒྲ་མི་སྙན་གྱི་གླིང་ན་ཉེ་དུར་འབྲེལ་བའི་བུད་མེད་རྣམས་ལ་ཤིང་གི་ཡལ་ག་འདུད་པར་མི་བགྱིད་དོ། །འཇམ་དཔལ་དེ་བཞིན་དུ་དབང་པོ་ཡོངས་སུ་མ་སྨིན་པའི་སེམས་ཅན་རྣམས་ལ་བྱང་
<pb id="41.257b"/>
ཆུབ་སེམས་དཔའི་སྤྱོད་པ་དང་། འཕགས་པའི་ཤེས་རབ་དང་ཡེ་ཤེས་འདུད་པར་མི་བགྱིད་དོ། །འཇམ་དཔལ་ད་ལྟར་བདག་ནི་ཉོན་མོངས་པ་རྣམས་ཀྱིས་འཇིགས་པ་འམ། སྐྲག་པ་ཅི་ཡང་མ་མཆིས་སོ། །དེ་ཅིའི་སླད་དུ་ཞེ་ན། འཇམ་
དཔལ་བདག་གིས་ཆོས་ཐམས་ཅད་ཀྱི་རང་བཞིན་དབེན་པར་རྟོགས་པའི་སླད་དུའོ། །འཇམ་དཔལ་བྱང་ཆུབ་སེམས་དཔའ་རྣམས་ནི་འཇིགས་པ་མ་མཆིས་པའི་གོ་ཅ་བགོས་པ་སྟེ། འཇམ་དཔལ་འདི་ལྟ་སྟེ་དཔེར་ན། གང་དགྲས་
འཇིགས་པ་དེ་ནི་དཔའ་བོ་ཞེས་མི་བགྱིའོ། །འཇམ་དཔལ་དེ་བཞིན་དུ་གང་ཉོན་མོངས་པ་རྣམས་ཀྱིས་འཇིགས་པ་དེ་ཡང་བྱང་ཆུབ་སེམས་དཔའ་ཞེས་མི་བགྱིའོ། །འཇམ་དཔལ་འདི་ལྟ་སྟེ་དཔེར་ན། གང་དགྲས་བཅོམ་པ་དེ་ནི་དཔའ་བོ་ཞེས་
མི་བགྱིའོ། །འཇམ་དཔལ་དེ་བཞིན་དུ་གང་ཉོན་མོངས་པ་རྣམས་ཀྱིས་བཅོམ་པ་དེ་ཡང་བྱང་ཆུབ་སེམས་དཔའ་ཞེས་མི་བགྱིའོ། །འཇམ་དཔལ་འདི་ལྟ་སྟེ་དཔེར་ན། ནོར་བུ་རིན་པོ་ཆེ་ཆུ་འདང་ཞེས་བགྱི་བ་ཆབ་ཀྱི་ནང་དུ་སྩལ་ན་གཤེར་
བར་ཡང་མི་འགྱུར་ཞིང་ཆབ་ཀྱི་དྲི་མས་ཀྱང་མི་གོས་ལ། ཆབ་ཀྱི་རྙོག་པ་ཐམས་ཅད་ཀྱང་རབ་ཏུ་དང་བར་བགྱིད་དོ། །འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་དཔའ་ཡང་ཉོན་མོངས་པའི་ནང་ན་གནས་
ཀྱང་ཉོན་མོངས་པས་གཤེར་བར་ཡང་མི་འགྱུར་ཞིང་ཉོན་མོངས་པའི་དྲི་མས་ཀྱང་མི་གོས་ལ། ཉོན་མོངས་པའི་རྙོག་པ་ཐམས་ཅད་ཀྱང་རབ་ཏུ་ཞི་བར་བགྱིད་དོ། །དེ་ནས་སྨད་འཚོང་མའི་བུ་མོ་གསེར་མཆོག་འོད་དཔལ་གྱིས་བསྟན་
པ་འདི་བཤད་ནས་ཡང་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་ཇི་ལྟར་ན་བྱང་ཆུབ་སེམས་དཔའ་ཉོན་མོངས་པ་མ་མཆིས་པ་ལགས། འཇམ་དཔལ་གྱིས་སྨྲས་པ། སྲིང་མོ་བྱང་ཆུབ་སེམས་
དཔའ་གང་གིས་ཉོན་མོངས་པ་སྐྱེ་བ་འམ་འགག་པར་མཐོང་ན། བྱང་ཆུབ་སེམས་དཔའ་དེ་ནི་ཉོན་མོངས་པ་ཐམས་ཅད་མེད་པ་ཞེས་མི་བྱའོ། །སླིང་མོ་འདི་ལྟ་སྟེ་དཔེར་ན། འབྲུ་མར་གྱི་སྒྲོན་མ་ལ་མུན་པ་མུན་ནག་སྣང་ན་འབྲུ་མར་གྱི་སྒྲོན་མ་ཞེས་
<pb id="41.258a"/>
མི་བྱའོ། །སྲིང་མོ་དེ་བཞིན་དུ་བྱང་ཆུབ་སེམས་དཔའ་གང་གིས་ཉོན་མོངས་པ་སྐྱེ་བ་འམ་འགག་པར་མཐོང་ན། བྱང་ཆུབ་སེམས་དཔའ་དེ་ནི་ཉོན་མོངས་པ་མེད་པ་ཞེས་མི་བྱའོ། །སྲིང་མོ་ཉོན་མོངས་པ་མེད་པ་ཞེས་
བྱ་བ་ནི་སུ་གང་དུ་ཀུན་ནས་ཉོན་མོངས་པ་ཡང་མི་མཐོང་། རྣམ་པར་བྱང་བ་ཡང་མི་མཐོང་སྟེ། མཐོང་བ་དང་། མི་མཐོང་བ་དང་། སེམས་དང་ཡིད་དང་། རྣམ་པར་རིག་པ་དང་བྲལ་བ་ནི་ཉོན་མོངས་པ་མེད་པའོ། །སྲིང་མོ་གང་དང་གང་
དུ་སེམས་དང་ཡིད་དང་། རྣམ་པར་རིག་པ་འཇུག་ན། ཐ་ན་མྱ་ངན་ལས་འདས་པར་སེམས་པ་ཡང་རུང་སྟེ། དེ་ཐམས་ཅད་ནི་ཉོན་མོངས་པའོ། །དེ་ཅིའི་ཕྱིར་ཞེ་ན། ཉོན་མོངས་པ་མེད་པ་ལ་ནི་སེམས་སམ་སེམས་པ་འཇུག་
པ་མེད་པའི་ཕྱིར་ཏེ། གང་གིས་དགེ་བ་འམ་མི་དགེ་བའི་དམིགས་པ་ལ་སེམས་འཇུག་པ་དེ་དག་ཐམས་ཅད་ནི་མངོན་པར་འདུ་བྱེད་པའོ། །གང་མངོན་པར་འདུ་བྱེད་པ་དེ་ནི་འཁོར་བའོ། །གང་འཁོར་བ་དེ་ནི་འདུ་བྱེད་དོ། །
འདུ་བྱེད་ཐམས་ཅད་ནི་འཁོར་བ་སྟེ། སྲིང་མོ་དེ་དག་ནི་ཉོན་མོངས་པ་ཡིན་ནོ། །སྲིང་མོ་ཉོན་མོངས་པ་ཞེས་བྱ་བ་དེ་ནི་སྦྱོར་བ་སྟེ། མིག་དང་གཟུགས་སུ་སྦྱོར་བ་ནི་ཉོན་མོངས་པའོ། །དེ་བཞིན་དུ་རྣ་བ་དང་། སྒྲ་དང་། 
སྣ་དང་། དྲི་དང་། ལྕེ་དང་། རོ་དང་། ལུས་དང་། རེག་བྱ་དང་། ཡིད་དང་། ཆོས་སུ་སྦྱོར་བ་ནི་ཉོན་མོངས་པའོ། །ཚུལ་ཁྲིམས་ལ་སྦྱོར་བ་ནི་ཉོན་མོངས་པའོ། །ཏིང་ངེ་འཛིན་ལ་སྦྱོར་བ་ནི་ཉོན་མོངས་པའོ། །ཤེས་
རབ་དང་། །རྣམ་པར་གྲོལ་བའི་ཡེ་ཤེས་མཐོང་བ་ལ་སྦྱོར་བ་ནི་ཉོན་མོངས་པའོ། །རབ་ཏུ་དབེན་པ་ལ་སྦྱོར་བར་སེམས་པ་ནི་ཉོན་མོངས་པའོ། །སྲིང་མོ་ཉོན་མོངས་པ་མེད་པ་ཞེས་བྱ་བ་དེ་ནི་རྒྱུ་བ་མེད་པ་ཞེས་བྱ་བའི་ཚིག་
བླ་དགས་སོ། །དེ་ནི་སྤྲོས་པ་མེད་པ་ཞེས་བྱ་བའི་ཚིག་བླ་དགས་སོ། །དེ་ནི་རྩོལ་བ་མེད་པ་ཞེས་བྱ་བའི་ཚིག་བླ་དགས་སོ། །ཀུན་དུ་འབྱུང་བ་མེད་པ་ཞེས་བྱ་བའི་ཚིག་བླ་དགས་ཏེ། སྲིང་མོ་གྲངས་དང་གྲངས་མེད་པ་དང་བྲལ་བ་ནི་ཉོན་
<pb id="41.258b"/>
མོངས་པ་མེད་པ་ཉིད་དོ། །སྲིང་མོ་གཞན་ཡང་བྱང་ཆུབ་སེམས་དཔའ་གང་བདག་ལ་ཡང་ཉོན་མོངས་པ་མེད་ལ། གཞན་དག་ཉོན་མོངས་པ་ལས་རབ་ཏུ་ཐར་བ་ལ་ཡང་ཤིན་དུ་བརྩོན་པ་དེ་ནི་ཉོན་མོངས་པ་མེད་པའོ་ཞེས་དེ་བཞིན་
གཤེགས་པས་གསུངས་ཏེ། གཞན་དག་ཉོན་མོངས་པ་ལས་རབ་ཏུ་ཐར་བར་བྱེད་པ་ནི་བྱང་ཆུབ་སེམས་དཔའི་བརྩོན་འགྲུས་ཡང་དག་ཕུལ་ལོ། །བུ་མོས་སྨྲས་པ། འཇམ་དཔལ་བྱང་ཆུབ་སེམས་དཔའི་བརྩོན་འགྲུས་ཡང་
དག་ཕུལ་གང་ལགས། འཇམ་དཔལ་གྱིས་སྨྲས་པ། སྟོང་པ་ཉིད་ལ་སོ་སོར་རྟོགས་པའི་རྗེས་སུ་འཇུག་ཅིང་ལྟ་བ་ལ་སྤྱོད་པའི་སེམས་ཅན་རྣམས་ལ་སྙིང་རྗེ་བ་དང་། མཚན་མ་མེད་པ་ལ་སོ་སོར་རྟོགས་པའི་རྗེས་སུ་འཇུག་
ཅིང་མཚན་མ་ལ་སྤྱོད་པའི་སེམས་ཅན་རྣམས་ལ་སྙིང་རྗེ་བ་དང་། སྨོན་པ་མེད་པ་ལ་སོ་སོར་རྟོག་པའི་རྗེས་སུ་འཇུག་ཅིང་སྨོན་པ་ལ་སྤྱོད་པའི་སེམས་ཅན་རྣམས་ལ་སྙིང་རྗེ་བ་དང་། མངོན་པར་འདུ་བྱེད་པ་མེད་པ་ལ་སོ་
སོར་རྟོགས་པའི་རྗེས་སུ་འཇུག་ཅིང་མངོན་པར་འདུ་བྱེད་པ་ལ་སྤྱོད་པའི་སེམས་ཅན་རྣམས་ལ་སྙིང་རྗེ་བ་དང་། སྐྱེ་བ་མེད་ཅིང་འཆི་འཕོ་བ་མེད་པ་ལ་སོ་སོར་རྟོགས་པའི་རྗེས་སུ་འཇུག་ཅིང་རྒ་བ་དང་ཤི་བར་འདུ་ཤེས་པའི་
སེམས་ཅན་རྣམས་ལ་སྙིང་རྗེ་བ་དང་། སྐྱེ་བ་མེད་པ་ལ་སོ་སོར་རྟོགས་པའི་རྗེས་སུ་འཇུག་ཅིང་སྐྱེ་བ་དང་འཇིག་པར་འདུ་ཤེས་པའི་སེམས་ཅན་རྣམས་ལ་སྙིང་རྗེ་བ་དང་། ཉན་ཐོས་སུ་ངེས་པ་ལ་སོ་སོར་རྟོགས་པའི་རྗེས་
སུ་འཇུག་ཅིང་ཉན་ཐོས་ཀྱི་འབྲས་བུ་ཐོབ་པ་ལས་ལྡོག་པ་དང་། རང་སངས་རྒྱས་སུ་ངེས་པ་ལ་སོ་སོར་རྟོགས་པའི་རྗེས་སུ་འཇུག་ཅིང་རང་སངས་རྒྱས་ཀྱི་འབྲས་བུ་ཐོབ་པ་ལས་ལྡོག་པ་དང་། བྱང་ཆུབ་སེམས་དཔའི་སྐྱོན་མེད་པ་
ལ་འཇུག་པ་སོ་སོར་རྟོགས་པའི་རྗེས་སུ་འཇུག་ཅིང་སེམས་ཅན་ཐམས་ཅད་ལ་ཡང་སྙིང་རྗེ་བ་སྟེ། སྲིང་མོ་འདི་ནི་བྱང་ཆུབ་སེམས་དཔའི་བརྩོན་འགྲུས་ཡང་དག་ཕུལ་ལོ། །སྲིང་མོ་འདི་ལྟ་སྟེ། དཔེར་ན། རྒྱ་མཚོ་ཆེན་པོར་འཇུག་པ་ནི་
<pb id="41.259a"/>
སླའི། རིན་པོ་ཆེ་ཆེན་པོ་དག་ཐོགས་ཏེ་ལྡོག་པར་ནི་དཀའོ། །སྲིང་མོ་དེ་བཞིན་དུ་སྟོང་པ་ཉིད་ལ་སོ་སོར་རྟོག་པ་ནི་སླའི། ཐབས་ལ་མཁས་པ་དང་བྲལ་བས་ལྡོག་པར་ནི་དཀའོ། །མཚན་མ་མེད་པ་དང་། སྨོན་པ་མེད་པ་དང་། 
མངོན་པར་འདུ་བྱེད་པ་མེད་པ་དང་། སྐྱེ་བ་མེད་པ་དང་། འབྱུང་བ་མེད་པ་དང་། ཉན་ཐོས་ཀྱི་སྐྱོན་མེད་པ་དང་། རང་སངས་རྒྱས་ཀྱི་སྐྱོན་མེད་པ་ལ་ཡང་སོ་སོར་བརྟག་པར་ནི་སླའི། ཐབས་ལ་མཁས་པ་དང་བྲལ་བས་ལྡོག་པར་ནི་དཀའོ། །སྲིང་མོ་
འདི་ལྟ་སྟེ་དཔེར་ན། གཡུལ་ངོ་ཆེན་པོར་འཇུག་པ་ནི་སླའི། མ་སྨས་མ་ཉམས་པར་རྒལ་བར་ནི་དཀའོ། །སྲིང་མོ་དེ་བཞིན་དུ་རྣམ་པར་ཐར་པའི་སྒོ་གསུམ་དུ་ཡང་འཇུག་པར་ནི་སླའི། ཐབས་ལ་མཁས་པ་དང་བྲལ་བས་ལྡོག་པར་ནི་དཀའོ། །
བུ་མོས་སྨྲས་པ། འཇམ་དཔལ་ཐབས་ཤེས་བགྱི་བ་ཇི་ལྟ་བུ་ལགས། འཇམ་དཔལ་གྱིས་སྨྲས་པ། སྲིང་མོ་ཐབས་ཤེས་བྱ་བ་ནི་གང་ཕྱོགས་གཉིས་མི་སྤོང་བ་སྟེ། འདི་ལྟར་འཁོར་བའི་ཕྱོགས་དང་། མྱ་ངན་ལས་འདས་པའི་ཕྱོགས་སོ། །
སྲིང་མོ་ཐབས་ཤེས་བྱ་བ་ནི་གང་སྒོ་གཉིས་སྟོན་པར་བྱེད་པ་སྟེ། འཁོར་བའི་སྒོ་དང་། མྱ་ངན་ལས་འདས་པའི་སྒོ་དང་། སྟོང་པ་ཉིད་ཀྱི་སྒོ་དང་། ལྟ་བ་ལས་རབ་ཏུ་ཐར་བའི་སྒོ་དང་། མཚན་མ་མེད་པའི་སྒོ་དང་། མཚན་མ་ལས་རྣམ་པར་
ཐར་པའི་སྒོ་དང་། སྨོན་པ་མེད་པའི་སྒོ་དང་། བསམས་བཞིན་དུ་སྐྱེ་བའི་སྒོ་དང་། མངོན་པར་འདུ་བྱེད་པ་མེད་པའི་སྒོ་དང་། དགེ་བ་མངོན་པར་འདུ་བྱ་བའི་སྒོ་དང་། སྐྱེ་བ་མེད་པའི་སྒོ་དང་། སྐྱེ་བ་ཀུན་དུ་སྟོན་པའི་སྒོ་དང་། འབྱུང་བ་
མེད་པའི་སྒོ་དང་། ཕུང་པོ་དང་། ཁམས་དང་། སྐྱེ་མཆེད་ཀྱི་སྒོ་དང་། སྐྱེ་བ་མེད་ཅིང་འགག་པ་མེད་པའི་སྒོ་དང་། སྐྱེ་བ་དང་འབྱུང་བའི་སྒོ་དང་། དབེན་པའི་སྒོ་དང་། སེམས་ཅན་ཡོངས་སུ་སྨིན་པར་བྱ་བའི་སྒོ་དང་། ཆོས་ཀྱི་དབྱིངས་ཀྱི་སྒོ་
དང་། ཆོས་ཐམས་ཅད་སོ་སོར་སྲུང་བའི་སྒོ་དང་། ཉན་ཐོས་ཀྱི་ཐེག་པའི་སྒོ་དང་། བྱང་ཆུབ་སེམས་དཔའི་ལྷག་པའི་བསམ་པའི་སྒོ་དང་། རང་བྱང་ཆུབ་ཀྱི་སྒོ་དང་། སངས་རྒྱས་ཀྱི་ཆོས་མི་བརྗེད་པའི་སྒོ་སྟེ། སྲིང་མོ་བྱང་ཆུབ་
