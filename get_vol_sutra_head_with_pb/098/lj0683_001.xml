<pb id="98.155b"/>
ཏེ་དྲག་བསེལ་གཙང་། །རྒྱལ་བར་བྱེད་ཅིང་རྒྱལ་བ་ཞི། །རྒྱལ་བའི་དཔལ་མཛད་དགའ་བར་མཛད། །ལྷུན་པོ་ཏི་སེ་མ་ལ་ཡས། །སྤྱོད་ཡུལ་ཟབ་མོ་ནོན་པ་སྟེ། །རིན་ཆེན་རྡོ་རྗེ་སྙིང་པོ་ཆེ། །ས་བཞིའི་སྤྱོད་ཡུལ་མངའ་བ་ལགས། །རིན་ཆེན་
བྲག་ལས་བྱུང་བའི་འོད། །རྡོ་རྗེའི་དཀྱིལ་འཁོར་དག་གིས་བརྒྱན། །དེ་བཞིན་གཤེགས་ལ་ལྷུར་དགྱེས་པ། །ཤུགས་དྲག་དཔལ་གྱི་གཞི་རྟེན་ལགས། །རབ་གསལ་དཔལ་མཛད་གཙང་མ་སྟེ། །ཕྱོགས་བཅུའི་དབང་ཕྱུག་དབང་
ཕྱུག་ཆེ། །དེ་ལྟར་རྡོ་རྗེ་འཆང་ཆེན་ལ། །མི་བརྒྱ་ཙ་བརྒྱད་མཆོག་རྣམས་ཀྱིས། །རྡོ་རྗེ་སེམས་དཔའ་སྟོད་ནས་ནི། །རྡོ་རྗེའི་ས་གསུམ་དབང་མཆོག་སྨྲས། །ཡོན་ཏན་སྙིང་པོ་ཤེས་རྣམས་ཀྱིས། །མིང་བརྒྱ་རྩ་བརྒྱད་མཆོག་བརྗོད་ཅིང་། །
ཉེས་པ་ཟློག་པ་འདི་ལས་བཞན། །ས་ཡི་སྟིང་ན་ངེས་མ་མཐོང་། །མིང་རྒྱ་རྩ་བརྒྱད་དམ་པ་འདི། །ཐམས་ཅད་འགྲུབ་བྱེད་དགའ་བ་སྟེ། །སྡིག་པ་ཐམས་ཅད་སེལ་བ་དང་། །དྲི་མ་ཀུན་བྲལ་ཡོན་ཏན་ངེས། །དེ་ཕྱིར་སྒྲིམ་པ་ཐམས་ཅད་ཀྱིས། །ཕུན་
ཕ་སུཾ་ཚོགས་པ་འདོད་པའི་མིས། །མིང་བརྒྱ་རྩ་བརྒྱད་དགེ་བ་འདི། །རྟག་ཏུ་ཡང་ནི་བརྗོད་པར་གྱིས། །མིང་རྒྱ་རྩ་བརྒྱད་དམ་པ་འདི། །བསམ་པ་ཀུན་དང་འབྱོར་པ་ཡི། །གནས་མཆོག་བླ་ན་མེད་པ་སྟེ། །དཔལ་ཡོན་
རྒྱ་ཆེན་སྦྱིན་པ་ཡིན། །ཡིད་ནི་ཤིན་དུ་དང་བ་ཡིས། །ས་ཡི་སྙིང་པོའི་མཚན་གསལ་བ། །འདོད་པ་ཐམས་ཅད་རབ་བསྒྲུབ་པའི། །ཡོན་ཏན་མཆོག་ནི་གང་བརྗོད་དང་། །དཔལ་ཡོན་རྒྱ་ཆེན་འཛིན་པ་ཡི། །མིང་
བརྒྱ་རྩ་བརྒྱད་དམ་པ་འདི། །མི་ནི་གང་ཞིག་བརྗོད་བྱེད་པ། །སྡུག་བསྔལ་ཀུན་ལས་མྱུར་ཏུ་འགྲོལ། །འཕགས་པ་སའི་སྙིང་པོའི་མཚན་རྒྱ་རྩ་བརྒྱད་པ་གཟུངས་སྔགས་དང་བཅས་
པ་རྫོགས་སྷོ།། །། སངས་རྒྱས་འཁོར་བརྒྱད་དང་བཅས་པའི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ། རྫོགས་སྷོ།། <sutra id="J646"/><head n="1" t="འཕགས་པ་སྤྱན་རས་གཟིགས་དབང་ཕྱུག་གི་མཚན་བརྒྱ་རྩ་བརྒྱད་པ་ཞེས་བྱ་བ།" st="ཨཱརྱཱ་བ་ལོ་ཀི་ཏེ་ཤྭ་ར་སྱ་ནཱ་མ་ཨཥྚ་ཤ་ཏ་ཀ །"/>རྒྱ་གར་སྐད་དུ། <stitle n="683">ཨཱརྱཱ་བ་ལོ་ཀི་ཏེ་ཤྭ་ར་སྱ་ནཱ་མ་ཨཥྚ་ཤ་ཏ་ཀ །
<pb id="98.156a"/>
</stitle>བོད་སྐད་དུ། །<ttitle n="683">འཕགས་པ་སྤྱན་རས་གཟིགས་དབང་ཕྱུག་གི་མཚན་བརྒྱ་རྩ་བརྒྱད་པ་ཞེས་བྱ་བ། </ttitle><bampo n="683.1"/>སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་
ན། བཅོམ་ལྡན་འདས་འཕགས་པ་སྤྱན་རས་གཟིགས་དབང་ཕྱུག་གི་གནས། རི་གྲུ་འཛིན་གྱི་རྩེ་མོ་མེ་ཏོག་དྲི་ཞིམ་པོ་སྣ་ཚོགས་བཀྲམ་པ། འཛམ་བུ་ཆུ་བོའི་གསེར་ཁ་དོག་བཟང་པོ་ལྟར་སྣང་བ། རིན་པོ་ཆེ་སྣ་ཚོགས་
སྣ་བའི་ས་ཕྱོགས་ན་བཞུགས་ཏེ། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། མི་དང་། མི་མ་ཡིན་པ་བྱེ་བ་ཁྲག་ཁྲིག་འབུམ་ཕྲག་དུ་མ་དག་གིས། 
བཅོམ་ལྡན་འདས་ལ་སྟི་སྟང་དུ་བྱས། བླ་མར་བྱས། རི་མོར་བྱས་ཏེ། མཆོད་ཅིང་རྗེད་ནས། ཡོངས་སུ་བསྐོར་ཅིང་མདུན་གྱིས་བལྟས་ནས་ཆོས་སྟོན་ཏེ། ཚངས་པར་སྤྱོད་པ། ཐོག་མར་དགེ་བ། བར་དུ་དགེ་བ། ཐ་མར་
དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་བྱང་བ་ཡང་དག་པར་རབ་ཏུ་སྟོན་ཏོ། །དེ་ནས་ཚངས་པ་ལ་སོགས་པས་འཕགས་པ་སྤྱན་རས་གཟིགས་དབང་ཕྱུག་ལ་
བསྟོད་པ། ཀྱེ་བཅོམ་ལྡན་འདས། དགོངས་པ་མཛད་པ། མཛད་རྒྱུ་མཛད་པ། ཁུར་བོར་བ། བདག་གི་དོན་རྗེས་སུ་བརྙེས་པ། སྲིད་པར་ཀུན་དུ་སྦྱོར་བ་ཡོངས་སུ་བས་བ། ཡང་དག་པའི་མཁྱེན་པས། 
ཐུགས་ཤིན་དུ་རྣམ་པར་གྲོལ་བ། ཅང་མཁྱེན་པ། གླང་པོ་ཆེ་ཆེན་པོ་དང་། སེམས་ཅན་ཐམས་ཅད་ཀྱི་དབང་དམ་པའི་ཕ་རོལ་དུ་བྱོན་པ། ཡེ་ཤེས་ཀྱི་ཚོགས་ཡོངས་སུ་རྫོགས་པ། སྲིད་པའི་དགོན་པ་ལས་རྒལ་
བ། བཞན་ལ་སྨན་པ། ཐུགས་རྗེ་དང་འབྲེལ་བའི་ཐུགས་མངའ་བ། སྐྱེ་དགུ་ལ་མཆོག་ཏུ་མཉེས་གཤིན་པ། བདེ་བ་རབ་ཏུ་སྩོལ་བར་མཛད་པ། བྱམས་པས་ཞུགས་པ། སེམས་ཅན་མཐའ་ཡས་པ་སྒྲོལ་བ་ལ་མཁས་
<pb id="98.156b"/>
པ། བདེ་བར་གཤེགས་པའི་སྲས་པོ། སྲིད་པ་གསུམ་གྱི་རྩ་ལག་གཅིག་པུ། འདོད་ཆགས་མི་མངའ་བ། ཞེ་སྡང་མི་མངའ་བ། གཏི་མུག་མི་མངའ་བ། དྲི་མ་གསུམ་སྤངས་པ། རིག་པ་གསུམ་གྱི་ཕ་རོལ་དུ་གཤེགས་
པ། མངོན་པར་ཤེས་པ་དྲུག་བརྙེས་པ། ཤིང་ནྱ་གྲོ་དྷ་ལྟར་ཆུ་ཞིང་གབ་པ། སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་མངའ་བ། དཔེ་བྱད་བཟང་པོ་བརྒྱད་བཅུས་བརྒྱན་པ། ལྤགས་པ་སྲབ་ཅིང་མདོག་སེར་བ། སྐུ་རིང་རྒྱུ་
བཟང་ཞིང་དཀར་བ། སྐུ་ཤིང་གི་མེ་ཏོག་སར་པ་དང་། དམར་རིང་ལྟ་བུའི་དབུ་ཐོར་ཚུགས་མངའ་བ། ལྕང་ལོ་འཁྱིལ་བ་མང་པོས་དབུ་ཁེབས་པ། འོད་དཔག་མེད་ཀྱིས་འོད་ཟེར་བཏང་བ། འབར་བའི་འོད་འདོམ་གང་གིས་
གསེར་གྱི་རི་བོ་ལྟར་སྙན་པར་གྲགས་པ། གཟི་བརྗིད་རྒྱ་ཆེ་བ། གཟུགས་འཆར་ཀའི་རི་ལྟ་བུ་གཙུག་ཏོར་མངའ་བ། ནོར་བུ་རབ་ཏུ་འབར་བ། མཆོད་ཕྱིར་ཐོགས་སྐུ་ལ་སེ་རལ་དུ་ཐོགས་པ། ས་རབ་ཏུ་རྣམ་པར་འབྱེད་
པ། ཕ་རོལ་དུ་ཕྱིན་པ་བཅུའི་ཞབས་དང་ལྡན་པ། ཚུལ་ཁྲིམས་མ་ཉམས་པ། ཚུལ་ཁྲིམས་མ་ཞིག་པ། སེང་གེ་ལྟར་ཐོང་ཀ་ཕེལ་ཀ་ཆེ་བ། སྐུ་འཇམ་ཞིང་མཛེས་པ། གཟིགས་པ་དང་གཤེགས་ཐབས་ཁྱུ་ཆོག་
གི་དཔང་པོ་འདྲ་བ། མཁུར་བ་གཡས་སུ་འཁྱིལ་པ། དཔྲལ་བ་ཆེ་ཞིང་ཟླ་བ་ཁམ་པ་འདྲ་ལ་ཐིག་ལེ་མངའ་བ། ཕྱག་པུས་མོ་སླེབས་པ། སྨིན་མ་བར་མ་ཆད་པ། ཤངས་མཐོ་བ། མགུར་བུམ་པའི་མགྲིན་པ་འདྲ་
བ། ཕྱག་སོར་མོ་དང་ཚིགས་རིང་བ། སེན་མོ་འཇམ་ཞིང་ཟངས་ཀྱི་མདོག་དང་འདྲ་བ། ཕྱག་དྲ་བས་འབྲེལ་པ། ཕྱག་དང་ཞབས་ཀྱི་མཐིལ་འཁོར་ལོས་བརྒྱན་པ། སྟོན་ཀའི་པད་མ་འདྲ་བ། སྐུ་འཇམ་ཞིང་རྒྱལ་
པ། ཚངས་པ་ལྟར་དབྱངས་ཟབ་པ། ཡིད་ཏུ་མཆི་བ་སྡུག་པ། བལྟ་ན་སྡུག་པ། ཉམས་དགའ་བར་བགྱིད་པ། འོད་པད་མ་འདྲ་བ། པད་མ་ལས་འཁྲུངས་པ། པད་མ་ལས་བྱུང་བ། པད་མའི་
<pb id="98.157a"/>
གདན་ལ་བཞུགས་པ། ཕྱག་ན་པད་མ་མངའ་བ། ཕྱག་ན་རིལ་བ་སྤྱིའུ་བླུགས་བསྣམས་པ། རི་དགས་ནགས་པོའི་ལྤགས་པ་མནབས་པ། ཕྱག་མཁར་བསྣམས་པ། བགྲང་བའི་ནོར་བུ་བསྣམས་པ། གཙུང་བ་སྩངས་
པ། གསོང་པོར་གསུང་བ། བདུད་རྩིའི་ཆར་འབེབས་པ། ཡིད་བཞིན་གྱི་ནོར་བུ་ལྟ་བུ། བལྟ་ན་སྡུག་པའི་ཤིང་འདྲ་བ། སེམས་ཅན་ཐམས་ཅད་མོས་པར་མཛད་པ། དགའ་བར་མཛད་པ། སེམས་ཅན་ཐམས་ཅད་ཉེ་བར་མཚོ་བ། 
སངས་རྒྱས་ཀྱི་སྤྲུལ་པ། བདེ་བར་གཤེགས་པའི་ཆ་བྱད་མངའ་བ། བདེ་བར་གཤེགས་པའི་རིང་བསྲེལ་འཛིན་པ། སྤུ་རེ་རེ་སྐྱེས་པ། སེམས་ཅན་གྱི་སྙིང་པོ། བསོད་ནམས་མཛད་པ། དགེ་བ་མཛད་པ། ངེས་པར་མཛད་པ། 
བརྩོན་འགྲུས་འབར་བ། འཁོར་བ་ལས་ཤིན་དུ་གནས་པ། དམ་པའི་ཆོས་ལ་རྒྱལ་ཚབ་ཏུ་དབང་བསྐུར་བ། སྒྲོལ་མ་ཞབས་དྲུང་ན་གནས་པ། ཁྲོ་གཉེར་ཅན་བཀའ་བཞིན་བགྱིད་པ། རྒྱལ་བ་དང་ལྡན་པ། ཚུལ་དང་ལྡན་པ། དྲན་
པ་དང་ལྡན་པ། མཐུ་རྩལ་ཆེ་བ། ཡོན་ཏན་དང་ལྡན་པ། བྱམས་པ་དང་ལྡན་པ། ཞི་བ་དང་ལྡན་པ། ཚུལ་ཁྲིམས་དང་ལྡན་པ། སྐལ་པ་དང་ལྡན་པ། དོན་དང་ལྡན་པ། དོན་རྣམས་ཐུགསུ་ཆུད་པ། ཐེ་རྩོམ་རྣམས་གཅོད་པ། ཆོས་
རྣམས་གསུང་བ། འཇིག་རྟེན་རྣམས་ཀྱི་སྟོན་པ། ཞལ་གྱི་དཀྱིལ་འཁོར་ཡོངས་སུ་རྒྱས་པ། སྐུ་རྐེད་པའི་ཕྱོགས་རིན་པོ་ཆེ་ཐམས་ཅད་ཀྱིས་སྤྲས་པ། གསེར་གྱི་མཆོད་སྡོང་ལྟ་བུ། སྐུ་ཉི་མ་སྟོང་བས་ལྷག་པར་མཛེས་
པ། ཚངས་པའི་དབང་པོ་ལ་སོགས་པས་ཕྱག་བགྱིས་པ་ལགས་སོ། །གང་ལ་ལ་ཞིག་འཕགས་པ་སྤྱན་རས་གཟིགས་དབང་ཕྱུག་གི་མཚན་བརྒྱ་རྩ་བརྒྱད་པས་བསྟོད་པ་སྒྲུབ་པ་བྱེད་པ་དེའི་མཚམས་མེད་པ་ལྔའི་ལས་ཀྱི་
སྒྲིབ་པ་རྣམ་པར་བྱང་བར་འགྱུར་རོ། །དཀྱིལ་འཁོར་ཐམས་ཅད་ཏུ་ཞུགས་པར་འགྱུར་རོ། །དེ་ལ་གསང་སྔགས་ཐམས་ཅད་གྲུབ་པར་འགྱུར་རོ། །བསྐལ་པ་བྱེ་བ་འབུམ་ཕྲག་དུ་མར་ངན་འགྲོར་འགྲོ་བར་མི་འགྱུར་རོ། །