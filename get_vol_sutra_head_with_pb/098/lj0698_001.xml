<pb id="98.223a"/>
ཉིན་མོ་ཤེས་རབ་ཀྱི་ཕ་རོལ་ཏུ་ཕྱིན་པ་བཀླག་ཅིང་མཚན་མོ་སྟན་གཅིག་ལ་གནས་པས་ནུབ་ཡལ་གྱིས་བཟླས་པ་བྱས་ན་ནོར་གྱི་ཕུང་པོ་ཆེན་པོ་རྙེད་དེ། འཐོར་གནོད་བྱས་ཀྱང་མཛད་པར་
མི་འགྱུར་ཏེ། ལྷ་ཁང་ཆེན་པོ་བྱའོ། །ཆོ་ག་འདིའི་ཆོ་འཕྲུལ་གྱི་དཀར་པོའི་ཕྱོགས་ལ་བཟླས་པ་བྱས་ན་འཁོར་ལོས་སྒྱུ་བ་ཐོབ་ཅིང་། བཅྡོཾས་མ་ནོར་རྒྱུན་མ་དངོསུ་མཐོང་ཞིང་ཕྱིར་མི་ལྡོག་པའི་བྱང་
ཆུབ་སེམས་དཔར་འགྱུརོ། །ཅི་ལྟར་དེ་ལྟར་ཚངས་སྤྱོད་བྱ་ཞིང་ཁ་ན་མ་ཐོ་བའི་ཟས་ཆང་དང་། ཉ་ཤ་ལ་སོགས་པ་སྤང་ཞིང་མཚན་མོ་བཟླས་པ་བྱས་ན་དབུལ་པོར་མི་འགྱུརོ། །དེ་ནས་བཅོམ་
ལྡན་འདས་ལ་འཕགས་པ་ཀུན་དགའ་བོ་དང་། ཟླ་བ་བཟང་པོ་ཡོངསུ་དགའ་ནས་ཁྱིམ་བདག་ཟླ་བ་བཟང་པོའི་དོན་དུ་གསུངས་པ་ལ་མངོན་པར་བསྟོད་དོ། །བཅྡོཾས་མ་ནོར་རྒྱུན་མའི་རྟོག་པ་
རྫོགས་སྷོ།།  །།<sutra id="J660"/><head n="1" t="བཅོམ་ལྡན་འདས་མ་ནོར་རྒྱུན་མའི་གཟུངས་ཀྱི་རྟོག་པ།" st="nst"/><stitle n="698"></stitle><ttitle n="698"></ttitle><bampo n="698.1"/>ན་མོ་རཏྞ་ཏྲ་ཡཱ་ཡ། ༀ་བ་སུ་དྷ་རེ་སྭཱ་ཧཱ། སྙིང་པོའོ། །ན་མོ་རཏྞ་ཏྲ་ཡཱ་ཡ། ༀ་བ་སུ་ཤྲི་སྭཱ་ཧཱ། ཉེ་བའི་སྙིང་པོའོ། །ན་མོ་རཏྞ་ཏྲ་ཡཱ་ཡ། ༀ་བ་སུ་སྭཱ་ཧཱ། ཉེ་བའི་སྙིང་
པོའི་ཡང་ཉེ་བའི་སྙིང་པོའི། ཐལ་མོ་སྦྱར་ཏེ་གུང་མོ་གཉིས་དང་དེ་ནས་སྲིན་ལག་གཉིས་དང་། མཐེ་འུ་ཆུང་གཉིས་བཤིབས་ཏེ། སྡིག་མཛུབ་ཕན་ཚུན་གཉིས་སྒྲིབ་ལ། ཐེ་འུ་ཆུང་གཉིས་
ཅུང་ཞིག་བསྣོལ་ཏེ། རྩེ་མོ་གཉིས་རྒྱབ་སྤྲད་དེ་ཁབ་ལྟ་བུ་བྱས་ལ། གུང་མོ་སྤྲད་པ་ལ་ཐེབ་མོ་ཟུང་ཅིག་དེའི་འོག་ཏུ་སྦྱར་ཏེ། རེག་པ་བཅས་པ་ནི་རབ་ཏུ་བཟུང་བའི་རྟོག་པ་ལ་གསུང་པ་སྟེ། 
ལས་ཐྃད་སྒྲུབ་པའི་བཅྡོཾས་མ་ནོར་རྒྱུན་མའི་གཟུངས་ནི་ཐུབ་པས་གསུངས་པའོ། །ན་མོ་རཏྞ་ཏྲ་ཡཱ་ཡ། ༀ་ཤྲཱི་ཡེ་ཤྲཱི་ཡེ་ཀ་རི། དྷ་ན་ཀ་རི། དྷ་ན་ཀ་རི། དྷ་ན་ཀ་རི་སྭཱ་ཧཱ། བསྒྲུབ་པར་བྱ་
<pb id="98.223b"/>
བའི་སྔགས་སྷོ། །རིགས་པ་འདིའི་དང་པོ་རེ་ཤིག་དམ་ཚིག་གིས་ཕྱག་ནི་སོར་མོ་རྣམས་ཐལ་མོ་སྦྱར་ལ་འཐེབ་ཆེན་དབུསུ་བཅུག་པ་ནི་བཅོམ་ལྡན་འདས་མའི་དམ་ཚིག་གི་ཕྱག་རྒྱའོ། །
ༀ་ས་མ་ཡེ། ས་མེ་ས་མ་ཡ་ཀ་རི། མ་ཧཱ་ས་མ་ཡེ་སྭཱ་ཧཱ། དམ་ཚིག་གི་ཕྱག་རྒྱ་དང་སྔགས་སོ། །ཕྱག་རྒྱ་དེ་ཉིད་ལས་གུང་མོ་དང་སྡིག་མཛུབ་ཀྱི་ཚིག་གསུམ་པ་བསྐུལ་ཞིང་འཐེབ་ཆུང་
གཉིས་ཅུང་ཟད་ཕྱིར་ཕྱུང་བ་ནི། བཅྡོཾས་མའི་ཕྱག་རྒྱའོ། །འདི་ནི་དབབ་པ་དང་། བསྡུ་བ་དང་། བསྒྲུབ་བྱའི་སྔགས་ཀྱི་བྱའོ། །ཕྱག་རྒྱ་དེ་ཉིད་ལ་སྡིགས་མཛུབ་གཉིས་བརྐྱང་བ་ནི་
མེ་ཏོག་གི་ཕྱག་རྒྱ་ཡིན་ཏེ། ༀ་བ་སུན་དྷེ་སྭཱ་ཧཱ། མེ་ཏོག་གི་ཕྱག་རྒྱ་དེ་ཉིད་ལ་གུང་མོ་བརྐྱང་བ་ནི་བདུག་སྤོས་ཀྱི་ཕྱག་རྒྱ་ཡིན་ཏེ། སྔགས་ནི། ༀ་བ་སུ་དྷ་རི་སྭཱ་ཧཱ། ཕྱག་རྒྱ་འདི་
ནི་མིང་མེད་བརྐྱང་བའི་ཕྱག་རྒྱ་ཡིན་ཏེ། སྔགས་ནི། ༀ་བ་སུ་དྷ་མ་ཏེ་ཤྲཱི་ཡེ་སྭཱ་ཧཱ། ཕྱག་རྒྱ་འདི་ཉིད་ལ་འཐེབ་ཆུང་གི་སེན་མོ་འཐེབ་ཆེན་གྱིས་བཀབ་སྟེ། སོར་མོ་གཞན་རྣམས་ནི་རྡོ་རྗེའི་
མཚན་ཉིད་དུ་བྱས་པ་ནི་མར་མེའི་ཕྱག་རྒྱ་སྟེ། སྔགས་ནི། ༀ་བ་སུ་དྷ་རེ་ཎི་སྭཱ་ཧཱ། སེན་མོ་གན་རྐྱལ་དུ་བྱས་ལ་མཐེང་བོང་གཉིས་ལོག་སུ་སྦྱར་བ་ནི་གཏོར་མའི་ཕྱག་རྒྱ་སྟེ། སྔགས་ནི། 
ༀ་བ་སུ་དྷ་ར་ཎི་སྭཱ་ཧཱ། ལྷག་མ་ཉེ་བར་སྤྱོད་པ་ཉི་ཤུ་རྩ་བའི་སྔགས་ཀྱི་འཐུན་མོང་གི་ཕྱག་རྒྱ་འམ། སྔགས་ཀྱིས་བསྒྲུབ་པར་བྱའོ། །བཅྡོཾས་མའི་ཐང་ཀའི་ཆོ་ག་ནི་ཉམས་པ་མེད་ཅིང་། 
སྐྲའི་ཉམས་པ་མེད་པ་སྐུད་པ་མ་ཆད་པའི་རས་ཞེང་དུ་མཐོ་གང་གི་ཚད་ཉིད་ལ་རིང་དུ་མཐོ་དོ་བྱས་ཏེ་སྟེང་དུ་བཅོམ་ལྡན་འདས་བྲི་གཡསུ་འཕགས་པ་སྤྱན་རས་གཟིགས་བྱས། གཡོན་
<pb id="98.224a"/>
དུ་རྡོ་རྗེ་འཆང་བྱ། བཅོམ་ལྡན་འདས་ཀྱི་འོག་ཐང་ཀའི་དབུསུ་བཅྡོཾས་མ་བྲི་སྟེ། གསེར་གྱི་མདོག་ཅན། རྒྱན་ཐམས་ཅད་ཀྱིས་བརྒྱན་པ། གོས་སྲབ་མོའི་ཤམ་ཀག་མནབས་
པ། དེ་བཞིན་དུ་གོས་སྲབ་མོའི་སྟོད་གཡོགས་ཅན།   ཁ་དོག་སྣ་ཚོགས་ཀྱི་གོས་ཀྱི་ཤམ་ཐབས་དང་། ལྡན་པའོ། །དེ་ནས་འོག་ཕྱོགསུ་སྒྲུབ་པ་པོ་ལག་ན་མཆོད་པའི་ཆོ་ག་བྱའོ། །
དེ་ནས་སྒྲུབ་པ་པོས་གཙང་སྦྲ་བྱས་གོས་གཙང་མ་གྱོན་ཏེ། གསོ་སྦྱོང་ཡན་ལག་བརྒྱད་བྱའོ། །དེའི་མདུན་དུ་བསྙེན་པ་འབུམ་ཕྲག་གཅིག་བྱས་ལ་ཇི་ལྟར་འབྱོར་པས་མཆོད་པས་ཆོ་ག་བྱའོ། །
དེ་ནས་སྒྲུབ་པོ་དང་ལྡན་པས་བསྙུང་བར་བྱས་ཏེ། ཞིང་གི་དབུསུ་ཐང་སྐུ་བཞུགས་སུ་གསོལ་ཏེ། དྲི་དང་མེ་ཏོག་དང་། བདུག་པ་དང་། ཉེ་བར་ལོངས་སྤྱོད་པའི་གཏོར་མ་བྱས་ལ་བརྒྱད་བརྒྱ་བཟླས་
པར་བྱའོ། །ཐང་ཀའི་འོག་དུ་ལན་བརྒྱ་ཚོ་གཅིག་གིས་བསྔགས་བྱས་པའི་བུམ་པ་ཆུས་ཡོངསུ་གང་བ་གཞག་པར་བྱའོ། །བུམ་པའི་ཆུས་གཏོར་མ་བཏང་ཞིང་། གླང་བུ་དང་ཐོང་
འཛིན་གཉིས་ལ་གཏོར་བར་བྱའོ། །གླང་བུའི་མགུལ་པ་དང་། ཐོང་འཛིན་གྱི་མགུལ་པར་མེ་ཏོག་གི་ཕྲེང་བ་གདགས་པར་བྱའོ། །དེ་རྣམས་ཀྱི་མདུན་དུ་སྔགས་པས་ཆུ་ཡི་རྒྱུན་
ཞིང་ལ་ལན་གཡས་ལོགསུ་བསྐོར་བར་བྱ་བ་ནི་སྔགས་པས་མདུན་དུ་འགྲོ་ཞིང་སྔགས་པའི་སྟེང་ནི་ཞིང་རྨོར་འགྲོ་བར་བྱའོ། །ཕྱིས་ས་བོན་འདེབས་པའི་དུསུ་ཆོ་ག་འདིས་བརྒྱད་བརྒྱ་
སྔགས་ལས་ས་བོན་སྤར་བ་གང་ལ་ལན་བདུན་བཟླས་ཏེ་ཞིང་ལ་གཏོར་བར་བྱའོ། །ས་བོན་གདབས་པའི་ཆོ་གའོ། །ད་ནི་ཞིང་རྔ་བའི་དུསུ་ཡང་ཆོ་ག་འདིས་བྱའོ། །ཆོ་ག་ལྷག་པ་ནི་འདིར་
<pb id="98.224b"/>
དགེ་སློང་བཞི་ལ་ཞིང་གི་མཚམས་བཞིར་ཅི་འདོད་སྟོན་མོ་བྱས་ཏེ། དེ་ནས་སྔགས་པས་ཆད་པ་བདུན་བཟླས་པ་བྱེད་ཅིང་བརྔ་བ་ནི་ལོ་ཏོག་རྩ་བ་བྱས་པའི་ཆོ་གའོ། །ད་ནི་གཡུལ་འཆག་པ་བྱའི་
ཆོ་ག་བཤད་པར་བྱ་སྟེ། གཡུལ་འཆག་པའི་དུསུ་སྔགས་པས་རང་ཉིད་གཙང་སྦྲ་བྱས་ལ་གོས་གཙང་མ་གོས་ལ་ཤར་དུ་ཞལ་སྟན་ཏེ། སྐུ་གཟུགས་བཞུགསུ་གསོལ་ལ་དྲི་དང་། མེ་ཏོག་དང་། 
བདུག་པ་དང་། ཡང་ཉེ་བར་ལོངས་སྤྱོད་པའི་གཏོར་མ་བྱས་ལ་བཟླས་པ་བྱས་ཏེ། འབྲུའི་ཕུང་པོའི་མཚམས་བཞིར་གཞོན་ནུ་མ་གསར་དུ་བག་མ་བྱས་ཤིང་ཁྱོ་ཡོད་པའི་བུད་མེད་བཞི་ལ་སྟོན་མོ་བྱས་
ལ། དེ་སྙེད་ཀྱི་མཐར་ཟད་པ་མེད་པར་གནས་སོ། །དེ་ནས་སྐྱེས་བུས་འབྲུ་འཇལ་ཞིང་གྲངས་བྱེད་པའི་དཔྲལ་བ་ལ་སྔགས་དགོད་པར་བྱའོ། །བཅྡོཾས་མའི་སྔགས་དེ་སྙེད་དུ་སྨྲ་བཅད་བྱས་ལ་
བཟླས་པ་བྱའོ། །ཇི་སྙེད་དུ་སྔོ་ལ་བལྟས་ན་གཉིས་འགྱུར་དུ་འགྲོ་བར་འགྱུར་རོ། །དེ་རྙེད་བཟླས་པ་བྱའོ། །དེ་ནས་འབྲུའི་ལྷག་མ་དེ་མི་འཇལ་བར་འཆིངས་པའི་མི་ལ་སོགས་པ་བོས་ཤིང་སྦྱིན་
པ་འམ། དགེ་འདུན་ལ་སྦྱིན་པར་བྱའོ། །གཡུལ་འཆག་པའི་ཆོ་གའོ། །ད་ནི་འབྲུ་བང་མཛོད་དུ་འཇུག་པའི་ཆོ་ག་བཤད་པར་བྱ་སྟེ། དང་པོ་རེ་ཤིག་མཛོད་ཀྱི་སྒོ་གཡས་གཡོན་དུ་
འབྱུང་པོ་གཉིས་གཅེར་བུ་གསུས་པ་འཕྱང་བ། དབང་པོ་འཕྱང་བ། གཡོན་པའི་ལག་ན་འབྲུའི་སྨོད་བཟུང་ཞིང་འབྲུ་སྐྱུག་བཞིན་པ། གསེར་གྱི་མདོག །རྒྱན་ཐྃད་ཀྱི་བརྒྱན་པ་
གཉིས་བྲི་བར་བྱའོ། །མཛོད་ཀྱི་ཁང་པར་ཡང་དྲི་དང་། བྱུག་པ་དང་། མཆོད་ཡོན་སྦྱིན་ཞིང་གདུགས་དང་། རྒྱལ་མཚན་དང་། བ་དན་ལ་སོགས་པས་བཅྡོཾས་མའི་ཐང་ཀའི་མཛོད་ཀྱི་ནང་