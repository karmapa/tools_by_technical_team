<pb id="103.60a"/>
ཐིམ་ནས་ཀྱང་། །<bampo n="749.4" zh="102.3"/>ལྕགས་ཀྱི་སྡིགས་པ་མགོ་དགུ་པའི། །ཁྲོ་བོ་རཀྵ་ཞེས་བྱ་བའི། །ཁྲག་འཐུང་ཆེན་པོར་གྱུར་ནས་ནི། །སྙིང་ཁྲག་གཞིབས་ཏེ་འཐུངས་ནས་ནི། །སྡུག་བསྔལ་ཆེན་པོར་བསད་ནས་ཀྱང་། །
དམྱལ་བ་རྡོ་རྗེར་དེ་ལྟུང་འགྱུར། །གལ་ཏེ་ཐ་ཚིག་མ་ཉམས་ན། །ལྕེ་ལ་བཞག་པ་ཨརྒྷ་སྟེ། །སྙིང་གི་དཀྱིལ་དུ་ཐིམ་ནས་ཀྱང་། །ཡེ་ཤེས་སེམས་དཔའ་ཚོན་གང་བར། །གྱུར་ཏེ་སྒྲིབ་པ་ཀུན་སྦྱངས་ནས། །སངས་རྒྱས་སྲས་སུ་སྐྱེད་པར་བྱེད། །
འདོད་ཆགས་དམ་ཚིག་ཉམས་གྱུར་ན། །མངལ་གྱི་གྲོང་ཁྱེར་ཆེན་པོར་འགྲོ། །ཞེ་སྡང་དམ་ཚིག་ཉམས་འགྱུར་ན། །རཀྵ་སྲིན་པོའི་རིགས་སུ་འགྲོ། །གཏི་མུག་དམ་ཚིག་ཉམས་འགྱུར་ན། །མི་གཙང་ཟས་སུ་ཟ་བ་ཡི། །རྨོངས་པའི་
ཕག་ཆེན་ལུས་སུ་ལྟུང་། །ང་རྒྱལ་དམ་ཚིག་ཉམས་འགྱུར་ན། །རུས་སྦལ་ནག་པོའི་ལུས་སུ་ལྟུང་། །ཕྲག་དོག་དམ་ཚིག་ཉམས་འགྱུར་ན། །ཆུ་སྲིན་མགོ་དགུའི་ལུས་སུ་ལྟུང་། །དམ་ཚིག་ཆེན་པོའི་ཀུན་ཉམས་ན། །རུ་དྲ་ནག་པོའི་
ལུས་སུ་ལྟུང་། །ལས་ཀྱི་རྐྱེན་དང་མ་ཕྲད་ན། །ཐར་པའི་སྐབས་ནི་མི་སྲིད་དོ། །སེམས་དཔའི་རྡོ་རྗེས་དེ་སྐད་ཅེས་གསུངས་སོ། །ཉོན་མོངས་པ་ལྔའི་བདག་པོ་རིག་འཛིན་རྣམས་ཀྱིས་ཤིན་དུ་ཆོ་ངེ་ཆེན་པོ་འབྱིན་ཅིང་དུས་དེར་ཨེ་མའོ་བཅོམ་ལྡན་འདས། 
བཅོམ་ལྡན་འདས་ཀྱིས་གསུངས་པ་ལྟར་ན་བདག་ལ་ལྟུང་རྒྱུ་མཆིས་ཏེ། དང་པོ་བཅོམ་ལྡན་འདས་ཀྱི་བཀའ་ལ་བཏགས་པའི་ཚེ། བཀའ་ལ་མ་དད་མ་གུས་པས་བཀའ་ལ་སྐུར་ཅིང་སྤྱས་ལོང་བཏགས་པ་དང་། སྟོན་པ་དང་གྲོགས་ལ་སྨད་ཅིང་སྤྱས་ལོངས་
བཏགས་པ་ལ་སོགས་པ་ལྟུང་བའི་རྒྱུ་མང་པོ་བགྱིས་པས། ད་ནི་བདག་ཀྱང་ཆད་པའི་སྐྱེས་གནས་སུ་མཆི་བར་ངེས་ན། བཅོམ་ལྡན་འདས་ཀྱི་ཐུགས་རྗེ་ཆེན་པོས་བཟུང་སྟེ་བཀའི་འཁོར་དུ་བཀོད་པས་ད་ནི་ཐར་པ་ཐོབ་ལགས་གྲང་། འོན་ཀྱང་
འགྱོད་པ་དྲག་པོའི་དབང་གིས་ཡིད་ཀྱི་སྒྲིབ་པ་ནི་བྱང་ཆུབ་སེམས་ཀྱིས་བཤགས། ངག་གི་སྒྲིབ་པ་ནི་ཚིག་དུ་འདོན་ཅིང་སྨྲེས་ཏེ་བཤགས། ལུས་ཀྱི་སྒྲིབ་པ་ནི་ལུས་གདན་ཁྲི་ལ་ཕུལ་ཏེ་བཤགས་ན། བཅོམ་ལྡན་འདས་ཀྱི་ཐུགས་
<pb id="103.60b"/>
རྗེས་གཟུང་འཚལ་ན་གཉེན་པོ་ནི་གང་ལགས། ཐབས་ནི་ཇི་ལྟར་བཤགས། ཡུལ་ནི་གང་ལ་བཤགས། རྒྱུ་ནི་གང་མཆིས་བཅོམ་ལྡན་འདས་ཀྱིས་བཤད་དུ་གསོལ། བདེ་བར་གཤེགས་པ་ཐུགས་རྗེས་བསྐྱབ་ཏུ་གསོལ། བཅོམ་ལྡན་འདས་
ཀྱིས་བཀའ་སྩལ་པ། རིག་འཛིན་ཆེན་པོ་མི་ཐོད་ཅན་རྣམས་ཉོན་ཅིག །ལྟུང་བར་གྱུར་པའི་གནས་རྣམས་ལ་འགྱོད་པར་གྱུར་ནས་ཞུས་པ་ལེགས་སོ། །ལྟུང་བའི་གཉེན་པོ་ནི་གང་ཞེ་ན། ཉེས་བྱས་རྣམས་བཤགས་པར་འདོད་ན་གང་འགྱོད་པ་དྲག་པོ་
སྐྱེས་ནས་བ་སྤུ་ནི་གཟིངས་མཆིམ་འབྱིན་པ་ཡིན་ནོ། །ཐབས་ནི་རྣམ་པ་བཞི་ཡོད་དེ། གང་ཞེ་ན།  ཤེས་རབ་ཆེན་པོའི་རྒྱུད་ཀྱིས་བགས་ཆགས་ཐམས་ཅད་རང་བཞིན་མེད་པར་ཤེས་པ་དང་། ཏིང་འཛིན་ཆེན་པོའི་མེས་བག་ཆགས་ཐམས་ཅད་
བསྲེགས་ཏེ་མེད་པར་བྱ་བ་དང་། བྱང་ཆུབ་སེམས་ཀྱི་འོད་ཟེར་གྱིས་བག་ཆགས་ཀྱི་མུན་ནག་ཐམས་ཅད་བསལ་ཏེ་དེ་དག་དག་པར་བྱ་བ་དང་། སྤྱོད་པ་རླབས་པོ་ཆེའི་ཆུས་བཀྲུ་བའོ། །དེ་ལ་བཤགས་པར་བྱ་བའི་ཡུལ་ནི་འདི་ལྟ་སྟེ། 
སངས་རྒྱས་དང་། རིག་འཛིན་དང་། ལྷ་དང་། བླ་མ་དང་། གླེགས་བམ་དང་། གྲོགས་པོ་དང་། རྟེན་དུ་གྱུར་བ་རྣམས་སོ། །བཤགས་པར་བྱ་བའི་རྒྱུ་ནི་འདི་ལྟ་སྟེ། སྒྲིབ་པ་ཆེ་ཆུང་བཤགས་པའོ། །ཉོན་མོངས་པ་རགས་པ་མངོན་
དུ་རྒྱུ་བ་བཤགས་པ་དང་། བག་ལ་ཉལ་དང་ཤེས་བྱའི་སྒྲིབ་པ་བཤགས་པའོ། །དེའི་ཕྱིར་ལྟུང་བར་གྱུར་པའི་ལས་རྣམས་འགྱོད་པ་དྲག་པོས་བསྟེན་ལ་ཐབས་ལ་མཁས་པས་དཔྱད་དེ། སྒྲིབ་པ་ཆེ་ཆུང་ཆ་ཤས་ཀྱིས་ཕྱེ་ལ་གུས་པར་བཤགས་པ་
གྱིས་ཤིག །དེ་སྐད་ཅེས་བཀའ་སྩལ་པ་དང་། རིག་འཛིན་ཆེན་པོ་མིའི་ཐོད་པ་ཅན་རྣམས་མགུ་ཞིང་རངས་ཏེ་རྣལ་འབྱོར་སྦྱོར་བའི་ཕྱག་བྱས་ནས། འགྱོད་ཅིང་གདུང་བའི་གླུ་འདི་བླངས་སོ། །ཨོྃ་ཡེ་ཤེས་སྐུ་མཆོག་རང་བཞིན་དཀྱིལ་
འཁོར་ནི། །ཟླ་རྒྱས་བཞིན་དུ་སྤྲོས་པ་མི་མངའ་ཡང་། །ཐུགས་རྗེས་ཉི་གསལ་འོད་བཞིན་སྙོམས་མཛད་ལྷ། །བདེར་གཤེགས་བཞུགས་ཤིང་བདག་ལ་དགོངས་སུ་གསོལ། །བརྗོད་མེད་ཤེས་རབ་མི་གཡོ་ཆོས་མཆོག་དབྱིངས། །
<pb id="103.61a"/>
བདེ་ཆེན་ལོངས་སྤྱོད་རྫོགས་སྐུ་རིགས་ལྔའི་གཙོ། །ཆོ་འཕྲུལ་སྤྲུལ་པའི་ཚོགས་ལ་ཕྱག་འཚལ་ལོ། །དངོས་སུ་འབྱོར་དང་ཡིད་ཀྱིས་སྤྲུལ་པ་ཡི། །ཀུན་དུ་བཟང་པོའི་བླ་མེད་མཆོད་སྤྲིན་གྱིས། །མཁའ་དབྱིངས་རྣམ་དག་རྒྱ་
ཆེར་ཡོངས་བཀང་ནས། །ཕྱི་ནང་གསང་བའི་མཆོད་པ་རྒྱ་ཆེན་མཆོད། །ཀུན་དུ་བཟང་མོ་ཡུམ་གྱི་བྷ་ག་ལ། །འདུ་འབྲལ་མེད་པའི་ངང་དུ་རོ་གཅིག་པའི། །གཉིས་མེད་བྱང་ཆུབ་སེམས་ཀྱིས་མཉེས་གྱུར་ཅིག །སེམས་ཀྱི་རང་བཞིན་
ཆོས་དབྱིངས་ནམ་མཁའ་ཆེ། །ཆོས་ཉིད་རྣམ་དག་རྒྱ་ཆེ་འོད་གསལ་བས། །རྣལ་འབྱོར་ཉིད་དབྱིངས་སྨྲ་བསམ་ལས་འདས་པས། །མཉམ་ཉིད་བྱང་ཆུབ་སེམས་ལ་རྟག་ཏུ་འདུད། །ཀུན་བཟང་རྫོགས་ཆེན་ཡེ་ནས་བདལ་བ་ལ། །ཕྱི་ནང་
གསང་བའི་དཀྱིལ་འཁོར་བཀོད་པ་ནི། །སྣང་སྲིད་རྣམ་དག་ཀུན་བཟང་ཡུམ་གྱི་དབྱིངས། །འབྱུང་དང་འབྱུང་འགྱུར་ཡབ་ཡུམ་ལྷུན་རྫོགས་རྣམས། །གསང་ཆེན་རབ་རྫོགས་གཟུངས་ཆེན་བདག་ཉིད་མ། །གཉིས་མེད་ཐིག་ལེ་ཆེན་པོར་འོད་གསལ་
བ། །ཅིར་ཡང་སྣང་བས་བདེ་ཆེན་གཡུང་དྲུང་ལྷ། །འདུ་འབྲལ་མེད་པ་གསང་བའི་དཀྱིལ་འཁོར་ནི། །བདག་ཉིད་ཆེན་པོ་བཅོམ་ལྡན་ཡབ་ཡུམ་དང་། །བྱང་ཆུབ་ལྕམ་དྲལ་ཁྲོ་བོ་ཁྲོ་མོའི་ཚོགས། །རྡོ་རྗེ་ལྷ་མོ་ཚོགས་རྗེ་ཚོགས་ཀྱི་བདག །མ་ལྟར་
བྱམས་ཤིང་སྲིང་ལྟར་གདུང་ལ་སོགས། །ཉེས་ལེགས་སྟང་འཛིན་དམ་ཚིག་རྗེས་གཅོད་མ། །དཔང་གྱུར་རྡོ་རྗེ་དམ་ཅན་དགོངས་སུ་གསོལ། །ཐུགས་རྗེས་གདུང་འཚོབ་རྡོ་རྗེ་ཐོད་པ་ཅན། །བདག་ཅག་དྲེགས་པའི་བདག་པོ་འདིར་ཚོགས་ཀུན། །འགྲོ་
བའི་དོན་ཕྱིར་བྱང་ཆུབ་སེམས་བསྐྱེད་དེ། །བླ་མེད་གོ་འཕང་འཐོབ་པར་བྱ་བའི་ཕྱིར། །བསྟན་པ་རྒྱ་མཚོ་སོ་སོའི་འདུལ་ཁྲིམས་དང་། །སྐུ་གསུང་ཐུགས་དང་མཉམ་སྦྱོར་སྡོམ་པའི་མཆོག །འདའ་དཀའ་རྡོ་རྗེ་དམ་ཚིག་གཏན་གྱི་གཉེར། །
སྤྱི་དང་ལྷག་པའི་ཁྱད་པར་དམ་ཚིག་རྣམས། །སྔ་ཕྱི་མནོས་ཤིང་གཉེར་དུ་རྨའོ་འཚལ། །དོན་ལས་གོལ་ཞིང་ལྡོག་སེམས་མ་མཆིས་ཀྱང་། །གདོད་བྱ་ལོང་ཡོད་སྙམ་པའི་ལེ་ལོ་དང་། །ཀློང་དུ་གྱུར་པའི་རྩལ་ཤུགས་ཆུངས་པ་ཡིས། །ཤེས་བཞིན་མ་
<pb id="103.61b"/>
ལྡན་དམ་ཚིག་འགལ་འགྱུར་ཏེ། །དང་པོའི་ཐ་ཚིག་བཀའ་ལ་བཏགས་པའི་ཚེ། །བཀའ་ལ་མ་གུས་འགལ་བགྱིས་དཔྱས་ལོང་བཏོགས། །བར་དུ་བསླབ་པའི་གཉེར་ཆེན་ཕོག་པའི་ཚེ། །བསླབ་ལ་མི་བརྩོན་དོན་ལ་གཡེལ་བ་དང་། །ཐ་མ་འདི་ཚེ་འབྲས་
བུ་སྒྲུབ་པ་ན། །བཀའ་དང་གཞུང་བཞིན་མ་ལྕོགས་དོན་ལས་འགལ། །ཚོར་དང་མ་ཚོར་སྒྲིབ་པ་ཆེ་ཆུང་རྣམས། །ཤིན་ཏུ་མི་ཤེས་མ་རིགས་དབང་གིས་ན། །སྟོན་པའི་བཀའ་དང་དམ་ལས་འགལ་བགྱིས་པ། །དཔའ་བོ་ཐུགས་རྗེའི་བདག་ལ་བཟོད་
པར་གསོལ། །འཁོར་བ་ཐོག་མ་མེད་པའི་དུས་མཐའ་ནས། །ལས་ཀྱི་དབང་གིས་བདག་ཅག་རིང་དུ་འཁྱམས། །ཉོན་མོངས་ལོག་པར་ལྟ་བའི་དུག་འཐུངས་ཏེ། །སྡུག་བསྔལ་ནད་ཀྱིས་ཤིན་ཏུ་གདུངས་པ་ལ། །བདེ་གཤེགས་ཐུགས་རྗེ་སྨན་པའི་རྒྱལ་པོ་
ཡིས། །དམ་ཚིག་བདུད་རྩི་ཐར་པའི་སྨན་སྩལ་བས། །ཉོན་མོངས་འཁྲུལ་པའི་ནད་རྣམས་ཞི་མཛད་ཅིང་། །བླ་མེད་བྱང་ཆུབ་སྙིང་པོར་འཚོ་མཛད་པ། །བྱམས་མགོན་ཐུགས་རྗེའི་བདག་ལ་སྐྱབས་སུ་མཆི་ཞེས་ངུས་ནས། ཨ་ལ་ལ་ཧོ་ཞེས་བརྗོད་དེ་
གཉེན་པོ་དྲག་པོར་བསྟེན་ནས་ལུས་གདན་ཁྲིར་ཕུལ་ཏེ། བྱང་ཆུབ་སེམས་ཀྱིས་རྣམ་པར་འདུད་པའི་དོན་ལ་རྣམ་པར་སྦྱངས་པས་ལུས་གཅེར་བུ་ཟང་མར་ཕྱུང་། གནོང་བ་དྲག་པོའི་འགྱོད་པ་བྱས་པས་བདེ་བར་གཤེགས་པ་རྣམས་མཉེས་པར་
གྱུར་ཏོ། །དེས་སྒྲིབ་པ་བྱང་ཞིང་བསོད་ནམས་ཀྱི་ཚོགས་རྫོགས་པའི་རྟགས་ལུས་གོས་དང་ཕྲལ་ནས་ལྡན་པའི་ཐོད་པ་ཡང་ཟླ་བ་ཚེས་བརྒྱད་པར་གྱུར་ཏོ། །ས་ཐོབ་པའི་རྟགས་སུ་དེ་བཞིན་གཤེགས་པའི་ཞབས་རྟེན་དུ་གནས་པར་
གྱུར་ཏོ། །དེ་ནས་སེམས་དཔའི་རྡོ་རྗེ་དགྱེས་ཏེ་བཀའ་སྩལ་པ། མིའི་ཐོད་པ་ཅན་རྣམས་འགྱོད་པའི་ལས་ཀྱིས་བཤགས་པ་ལེགས་ཏེ། ཉོན་མོངས་པའི་སྒྲིབ་པ་རྣམ་པར་དག་པར་གྱུར་ཏོ། །ད་ནི་ཤེས་བྱའི་སྒྲིབ་པ་དག་ཅིང་ཡེ་
ཤེས་ཀྱི་ཚོགས་རྫོགས་པར་བྱ་བའི་ཕྱིར་ཉན་པའི་དབང་པོས་སངས་རྒྱས་ཀྱིས་གསུང་ལ་གསང་སྔགས་ཀྱི་སྒྲ་རྣམས་ཉོན་ཅིག །དེས་ནི་ས་ནས་སར་འཕར་ཞིང་འབྲས་བུ་ཡོངས་སུ་རྫོགས་པར་འགྱུར་རོ། །དེ་སྐད་ཅེས་གསུངས་པས་འཁོར་བསམ་པ་
<pb id="103.62a"/>
རངས་པར་གྱུར་ཏོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས་སྐོང་བ་ལས་ཀྱི་བསྒྲུབ་ལུགས་ཀྱི་ལེའུ་སྟེ་བརྒྱད་པའོ།།  །།<head n="2" t="དགུ་པ། རྒྱུན་གྱི་ཏིང་ངེ་འཛིན་གྱི་ལེའུ།" type="lewu" zh="102.142"/>དེ་ནས་བཅོམ་ལྡན་འདས་གསང་བ་མཆོག་ཉིད་ཏིང་ངེ་འཛིན་རྒྱས་ཤིང་རྣམ་པར་འཕྲུལ་
བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །སེམས་དཔའ་རྡོ་རྗེའི་སྙིང་པོ་ཡང་ཏིང་ངེ་འཛིན་རྣམ་པར་འཕྲུལ་པ་ཞེས་བྱ་བ་ལ་སྙོམས་པར་ཞུགས་སོ། །འདུས་པའི་འཁོར་རྣམས་ཀྱང་སྣ་ཚོགས་འཕྲུལ་པ་ཞེས་བྱ་བའི་ཏིང་ངེ་འཛིན་ལ་སྙོམས་
པར་ཞུགས་སོ། །དེ་ནས་འདུས་པ་ཕལ་མོ་ཆེའི་འཁོར་གྱིས་ཆོས་ཐམས་ཅད་ཅི་ཡང་མེད་པར་མཐོང་ངོ་། །ཆོས་ཐམས་ཅད་ཅི་ཡང་མེད་པར་གསལ་བར་གྱུར་པ་དང་། ཆོས་ཉིད་སྟོང་པའི་ནམ་མཁའ་ལས་བྲག་ཅའི་ཚུལ་དུ་སྒྲ་འདི་བྱུང་ངོ་། །མི་གནས་
མི་རྟོག་བསམ་དང་བྲལ། །མ་ཆགས་ཆགས་བྲལ་ཡུལ་ལས་འདས། །ཅི་ཡང་མི་འབྱུང་ཅིར་མ་ཡིན། །རང་བྱུང་རང་ཞི་བརྗོད་དང་བྲལ། །ཞེས་སྒྲ་བྱུང་བས་སྟོན་པ་ནི་དོན་གྱི་ཆེ་བ་ཕྱུང་། འཁོར་རྣམས་ནི་རྩལ་སྦྱངས། ཐམས་ཅད་དོན་ལ་ངམ་ཞིང་
ཆོས་ཉིད་ཀྱི་ནམ་མཁའ་མཐོང་ངོ་། །དེ་ནས་བཅོམ་ལྡན་འདས་གསང་བ་མཆོག་གི་བདག་པོ་ཉིད་སྙིང་རྗེ་རྒྱུན་གྱི་ཏིང་ངེ་འཛིན་ཞེས་བྱ་བ་ལ་སྙོམས་པར་ཞུགས་སོ། །དེ་ནས་ཆོས་ཉིད་ཀྱི་ནམ་མཁའ་ལ་སྙིང་རྗེ་བྱང་ཆུབ་སེམས་ཀྱི་གཟུགས་བརྙན་ཉི་མའི་དཀྱིལ་
འཁོར་ཞིག་ཤར་བར་གྱུར་ཏོ། །དེ་ནས་འདུས་པ་ཕལ་མོ་ཆེའི་འཁོར་རྣམས་ཡང་དག་པར་རྟོག་པ་འདི་ལྟར་སྐྱེས་ཏེ། ཨེ་མ་ཆོས་ཐམས་ཅད་ཀྱི་རང་བཞིན་འདི་ལྟར་ཡིན་པ་ལས་འདི་ལྟར་མ་ཤེས་པའི་འགྲོ་བ་རྣམས་འཁོར་བའི་རྒྱ་མཚོར་བྱིང་བ་འདི་ཡང་སྙིང་
རྗེ་ཞེས་སྙིང་རྗེ་བྱང་ཆུབ་ཀྱི་སེམས་སྐྱེས་པར་གྱུར་ཏོ། །དེ་ནས་ཉི་མའི་སྙིང་པོའི་འོད་ཟེར་ལས་ཆོ་འཕྲུལ་གྱི་སྒྲ་ཕྱུང་ངོ་། །ཡོངས་ལ་ཁྱབ་པའི་ཉི་མའི་འོད། །སྙིང་རྗེ་བྱང་ཆུབ་སེམས་ཡིན་ཏེ། །རྣམ་རྟོག་མུན་པ་སེལ་བར་སྣང་། །ཡིད་བཞིན་
རིན་ཆེན་འབར་བའོ་ཞེས་སྒྲ་བྱུང་བ་ལས་ཆོས་ཐམས་ཅད་བྱང་ཆུབ་སེམས་ཀྱི་འོད་ཟེར་དུ་གསལ་བར་གྱུར་ཏོ། །དེ་ནས་ཡང་བཅོམ་ལྡན་འདས་གསང་བའི་མཆོག་གི་བདག་པོ་དེ་ཉིད་ཆོ་འཕྲུལ་འབྱུང་བའི་རྒྱུ་ཞེས་བྱ་བའི་ཏིང་ངེ་འཛིན་ལ་སྙོམས་
<pb id="103.62b"/>
པར་ཞུགས་སོ། །དེ་ནས་འདུས་པ་ཕལ་མོ་ཆེའི་འཁོར་རྣམས་ཀྱིས་ཉི་མའི་སྙིང་པོ་ལས་ཆོས་ཐམས་ཅད་ཀྱི་རྒྱུ་ཡི་གེ་ཨ་དཀར་པོ་ཤར་བར་མཐོང་ངོ་། །དེ་ནས་ཨ་ལ་ཆོ་འཕྲུལ་སྒྲ་བྱུང་ངོ་། །ཨའི་ཆགས་མེད་ཡི་གེའི་མཛོད། །ཆོ་འཕྲུལ་
རྟོག་པ་ཀུན་གྱི་རྒྱུ། །ཉོན་མོངས་སྐྱོན་བྲལ་ཟླ་བའི་མདོག །ཆོ་འཕྲུལ་སྣ་ཚོགས་འབྱུང་བའི་རྒྱུ། །ཞེས་སྒྲ་བྱུང་བས་འདུས་པའི་ཚོགས་རྣམས་ཀྱིས་ཆོས་ཐམས་ཅད་ཆོ་འཕྲུལ་གྱི་རང་བཞིན་དུ་གནས་པར་མཐོང་ངོ་། །དེ་ནས་བཅོམ་ལྡན་འདས་
གསང་བ་མཆོག་གི་བདག་པོ་དེ་ཅི་ཡང་མི་མཛད་པ་ཆོ་འཕྲུལ་སྣ་ཚོགས་ཀྱི་རང་བཞིན་དུ་སྣང་བར་གྱུར་ཏོ། །དེ་ནས་ཡུམ་ཆེན་མོ་ནམ་མཁའི་དབྱིངས་ཕྱུག་མ་ཞེས་བྱ་བ་དེ་ཆོས་ཐམས་ཅད་ནམ་མཁའི་བྷ་གར་བྱིན་གྱིས་བརློབ་པ་ཞེས་བྱ་བའི་ཏིང་ངེ་
འཛིན་ལ་སྙོམས་པར་ཞུགས་སོ། །ཞུགས་པར་གྱུར་པ་དང་འདུས་པ་ཕལ་མོ་ཆེའི་འཁོར་གྱིས་ཆོས་ཐམས་ཅད་ནམ་མཁའ་ཁྱབ་པའི་རང་བཞིན་དུ་མཐོང་ངོ་། །དེ་ནས་ཡུམ་གྱི་བྷ་གའི་སྙིང་པོ་ལས་འོད་ཟེར་མཐིང་ཀ་འཕྲོས་ནས་ཉི་མའི་སྙིང་པོའི་ཨ་
ལ་བསྐུལ་བས་ཡི་གེ་ཨེ་མཐིང་ཀ་འཕྲོས་ཏེ་ལྡིང་ཞིང་གནས་པ་ལས་ཆོ་འཕྲུལ་གྱི་རང་སྒྲ་འདི་བྱུང་ངོ་། །ཨ་ནི་ཨེ་ཡི་རང་བཞིན་ཏེ། །ཨ་ལས་ཨེ་བྱུང་མཁའ་ཁྱབ་བདལ། །མི་འགྱུར་ཐོགས་མེད་བསམ་ལས་འདས། །མཐའ་དང་
དབུས་མེད་ཀུན་ཏུ་བདལ། །ཞེས་སྒྲ་བྱུང་བས། ཐམས་ཅད་ནམ་མཁའི་རང་བཞིན་དུ་ཕྱམ་ཆད་པར་གྱུར་ཏོ། །དེ་ནས་ཡང་ཡུམ་ཆེན་མོ་ལས་ཀྱི་དབྱིངས་ཕྱུག་མས་ཡང་ཞིང་གཡོ་བ་རླུང་གི་དཀྱིལ་འཁོར་ཞེས་བྱ་བ་ལ་སྙོམས་པར་
ཞུགས་སོ། །དེས་འདུས་པ་ཕལ་མོ་ཆེའི་འཁོར་གྱིས་ཆོས་ཐམས་ཅད་རླུང་གི་རང་བཞིན་དུ་གནས་པར་མཐོང་ངོ་། །དེ་ནས་རླུང་དེ་ལས་ཆོ་འཕྲུལ་གྱི་སྒྲ་བྱུང་ངོ་། །ཨ་ཡི་བྱིན་བརླབས་ཡེ་ཤེས་ལས། །རླུང་གི་ཆོ་འཕྲུལ་ཡྃ་དུ་
ཤར། །ཐམས་ཅད་འདེགས་པའི་སྟོབས་ལྡན་ཞིང་། །རང་བཞིན་གཡོ་ཞིང་ཐོགས་མེད་འཕྱོ། །ཞེས་སྒྲ་བྱུང་བས་རླུང་གི་དཀྱིལ་འཁོར་དུ་འཁྱིལ་བར་གྱུར་ཏོ། །དེ་ནས་ཡུམ་ཆོས་ཀྱི་དབྱིངས་ཕྱུག་མ་ཞེས་བྱ་དེས་འབར་འཕྲོ་
<pb id="103.63a"/>
མེའི་ཏིང་ངེ་འཛིན་ལ་སྙོམས་པར་ཞུགས་སོ། །འདུས་པ་ཕལ་མོ་ཆེའི་འཁོར་གྱིས་ཆོས་ཐམས་ཅད་མེའི་རང་བཞིན་དུ་གནས་པར་མཐོང་ངོ་། །དེ་ནས་མེའི་འོད་ཟེར་ལ་ཆོ་འཕྲུལ་གྱི་སྒྲ་བྱུང་བ། ཨ་ཡི་བྱིན་བརླབས་ཡེ་ཤེས་
ལས། །ཆོ་འཕྲུལ་མེ་ཡི་སྙིང་པོར་ཤར། །འབར་བས་གསལ་བྱེད་ཡེ་ཤེས་འཕྲོ། །དངོས་པོ་ཀུན་ཟང་མེ་ཀློང་འཚུབ། །ཅེས་སྒྲ་བྱུང་བས་མེའི་བསྐལ་པ་འབྱམ་ཀླས་སོ། །དེ་ནས་ཡང་ཡུམ་རིན་ཆེན་དབྱིངས་ཕྱུག་མ་ཞེས་བྱ་བ་དེས་སྡུད་
པ་རྒྱ་མཚོའི་ཏིང་ངེ་འཛིན་ལ་སྙོམས་པར་ཞུགས་སོ། །དེས་འདུས་པ་ཕལ་མོ་ཆེའི་འཁོར་གྱི་ཆོས་ཐམས་ཅད་ཆུའི་རང་བཞིན་དུ་གནས་པར་མཐོང་ངོ་། །དེ་ནས་རླབས་ཀྱི་འོད་ཟེར་ལས་ཆོ་འཕྲུལ་གྱི་སྒྲ་འདི་བྱུང་ངོ་། །རྒྱུ་ཡི་ཡི་གེ་འོད་ཟེར་ལས། །
ཆུ་ཡི་སྙིང་པོའི་ཆོ་འཕྲུལ་ཤར། །ནམ་མཁའི་མཐའ་དང་མཉམ་པའོ། །རླུང་མཚོ་ཐམས་ཅད་རྒྱས་པར་འགྱུར། །ཞེས་སྒྲ་བྱུང་བས་ཐམས་ཅད་ཡུམ་རིན་ཆེན་དབྱིངས་ཕྱུག་མའི་རང་བཞིན་གྱིས་ཁྱབ་པར་གནས་སོ། །དེ་ནས་ཡུམ་ཆེན་མོ་
རྡོ་རྗེ་དབྱིངས་ཕྱུག་མ་ཞེས་བྱ་བས་ཞིང་ཁམས་ཐམས་ཅད་བྱིན་གྱིས་རློབ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་འདུས་པ་ཕལ་མོ་ཆེའི་འཁོར་གྱིས་ཆོས་ཐམས་ཅད་ས་རྣམས་ཡོངས་སུ་རྫོགས་པའི་རང་བཞིན་དུ་མཐོང་
ངོ་། །དེ་ནས་ས་རྡོ་རྗེ་འབར་བ་ཞེས་བྱ་བ་ལས་ཆོ་འཕྲུལ་གྱི་སྒྲ་བྱུང་བ། མི་དམིགས་པ་ལ་སྣ་ཚོགས་པར། །སྣང་བའི་ཆོ་འཕྲུལ་འདི་བྱུང་བ། །རྣལ་འབྱོར་ས་བཅུ་རྫོགས་པའི་དོན། །ལྷུན་གྱིས་གྲུབ་པས་བདེ་བ་ཆེ། །ཞེས་སྒྲ་བྱུང་བས་
ས་དགུ་འདུལ་བའི་བྱེ་བྲག་ཏུ་ཐུགས་སུ་ཆུད་པར་གྱུར་ཏོ། །དེ་ནས་སེམས་དཔའི་རྡོ་རྗེ་སྙིང་པོ་དེ་རི་བོ་བརྩེགས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེས་འདུས་པ་ཕལ་མོ་ཆེའི་འཁོར་གྱིས་ཆོས་ཐམས་ཅད་རྡོ་རྗེ་འབར་བའི་རི་
བོར་མཐོང་ངོ་། །དེ་ནས་དེའི་འོད་ལས་ཆོ་འཕྲུལ་གྱི་སྒྲ་འདི་བྱུང་ངོ་། །རྣམ་དག་ཤེས་རབ་མཁའ་ཀློང་ནས། །རྡོ་རྗེ་འབར་བའི་རི་བོ་ཤར། །རྒྱ་ཆེ་གཏིང་ཟབ་ནམ་འཕང་གཅོད། །རྟོག་པའི་རི་བོ་འཇོམས་པར་བྱེད་ཅེས་སྒྲ་བྱུང་བས་
<pb id="103.63b"/>
རྡོ་རྗེ་འབར་བའི་རི་བོས་ཉོན་མོངས་པའི་རི་བོ་ཐམས་ཅད་ཟིལ་གྱིས་མནན་ནོ། །དེ་ནས་དབྱིངས་ཕྱུག་མ་ཆེན་མོ་ལྔ། །ཤེས་རབ་ཟབ་མོའི་གཞལ་ཡས་ཡུམ་གྱི་མཁའ་ཀློང་རྣམ་དག་ཅེས་བྱ་པའི་ཏིང་ངེ་འཛིན་ལ་སྙོམས་པར་ཞུགས་སོ། །
བྷ་གའི་སྙིང་པོ་ལས་ཆོ་འཕྲུལ་གྱི་སྒྲ་འདི་བྱུང་ངོ་། །བྷ་ག་གསང་བའི་འོད་ཟེར་ལས། །བདེ་གཤེགས་བཞུགས་པའི་གཞལ་ཡས་ཁང་། །ནམ་མཁའི་མཐའ་ལྟར་དཔག་ཏུ་མེད། །དུས་གསུམ་རྒྱལ་བའི་རྒྱ་མཚོའི་དབྱིངས་ཞེས་སྒྲ་བྱུང་ངོ་། །
བྱུང་བས་ནམ་མཁའ་ཐམས་ཅད་ཕོ་བྲང་གི་གཞལ་ཡས་འབྱམ་ཀླས་པར་གྱུར་ཏོ། །དེ་ནས་བཅོམ་ལྡན་འདས་གསང་བ་མཆོག་དེ་ཉིད་ཆོས་ཐམས་ཅད་སྐུ་ལ་ཡོངས་སུ་རྫོགས་པ་ཞེས་བྱ་བའི་ཏིང་ངེ་འཛིན་ནམ་ཕྱག་རྒྱ་ཐམས་ཅད་རྣམ་པར་སྤྲོ་བ་
ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་འདུས་པ་ཕལ་མོ་ཆེའི་འཁོར་རྣམས་ཀྱིས་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་བཅོམ་ལྡན་འདས་གསང་བ་མཆོག་གི་བདག་པོའི་ཞབས་ཀྱི་གདན་ཁྲི་ཡན་ཆད་ནས་དབུའི་
གཙུག་ཏོར་མན་ཆད་དུ་རྫོགས་པར་མཐོང་ངོ་། །དེ་ནས་ཡང་འཁོར་བ་འདོད་པ་ཁམས་ནི་ཆགས་པ་ཁྲག་གི་རྒྱ་མཚོར་རྫོགས། འཁོར་བ་གཟུགས་ཀྱི་ཁམས་ནི་ཞིང་ཆེན་གྱི་ས་གཞི་བདལ་བ་ལ་རྫོགས་པར་མཐོང་ངོ་། །ཀེང་རུས་ལ་གཟུགས་
མེད་པའི་ཁམས་རྫོགས་པར་མཐོང་ངོ་། །རི་རབ་ཀྱི་ཁ་མུ་ཏིག་གི་བཅལ་དང་། ཨསྨ་གར་བའི་འབར་བའི་འོད་འཁྲིགས་པའི་ནོར་བུ་རིན་པོ་ཆེ་འབར་བའི་བྲག་གཏམས་པ་ལ། ཉན་ཐོས་དང་། རང་སངས་རྒྱས་དང་། བྱང་ཆུབ་སེམས་དཔའ་རྣམས་
རྫོགས་པར་མཐོང་ངོ་། །ནོར་བུ་རིན་པོ་ཆེའི་སྟེང་ན་རྡོ་རྗེ་རྩེ་གསུམ་དང་རྩེ་ལྔའི་བྲག་གཏམས་པ་ལ་ཀྲི་ཡ་དང་ཨུ་པ་ཡ་དང་ཡོ་ག་རྣམས་རྫོགས་པར་མཐོང་ངོ་། །རྡོ་རྗེ་བྲག་ཆེན་གྱི་སྟེང་ན་པད་མ་དཀར་པོའི་མཎ་ཌལ་ལ་བསྐྱེད་པའི་རྣལ་འབྱོར་པ་ཐམས་ཅད་རྫོགས་
པར་མཐོང་ངོ་། །པད་མའི་སྟེང་ན་ཉི་མ་ཉི་ཤུ་རྩ་བཞི་དང་། ཟླ་བ་ཉི་ཤུ་རྩ་བཞི་ཁ་སྦྱོར་དུ་བཀོད་པ་ལ་དབང་ཕྱུག་ཕོ་ཉི་ཤུ་རྩ་བཞི་དང་། མོ་ཉི་ཤུ་རྩ་བཞི་རྫོགས་པར་མཐོང་ངོ་། །དབང་ཕྱུག་ཕོ་མོའི་སྟེང་བྱོལ་སོང་གི་གཙོ་བོ་བརྒྱད་ནི་རིག་འཛིན་ཆེན་
<pb id="103.64a"/>
པོའི་རྣལ་འབྱོར་ཉོན་མོངས་པ་སྦྱངས་ནས་ཤེས་བྱའི་སྒྲིབ་པ་སྦྱང་བའི་ཕྱིར་དཔའ་བརྟུན་སྟག་དང་། འཇིགས་བྱེད་སེང་གེ་དང་། གདུག་པའི་གཟིག་དང་། གཏུམ་པོའི་དོམ་དང་། སྟོབས་ཀྱི་གླང་པོ་དང་། བརྗིད་པའི་མ་ཧེ་
དང་། འཛིན་པའི་ཆུ་སྲིན་དང་། ཞེ་སྡང་གི་སྦྲུལ་རྣམས་ལ་རིག་འཛིན་ཐམས་ཅད་ས་ལ་ཡོངས་སུ་རྫོགས་པར་མཐོང་ངོ། །གཞལ་ཡས་ཆེན་པོ་འབར་བ་ལ་ཡུམ་ཀུན་དུ་བཟང་མོ་རྫོགས་པར་མཐོང་ངོ། །མེ་དཔུང་ཆེན་པོ་དགུ་ལ་ཡེ་ཤེས་
ཀྱི་སྒོ་དགུ་རྩེག་གུ་ཡོངས་སུ་འབར་བར་རྫོགས་པར་མཐོང་ངོ། །ཞབས་བརྒྱད་ལ་གསང་བའི་ཡུམ་བཞི་དང་། སྒོ་མ་བཞི་རྫོགས་པར་མཐོང་ངོ། །དུར་ཁྲོད་ཀྱི་རྒྱན་ཆེན་པོ་བཅྭ་བརྒྱད་ནི་མ་མོ་ཆེན་མོ་བཅྭ་བརྒྱད་ཡོངས་སུ་རྫོགས་པར་གསལ་
ལོ། །ཕྱག་མཚན་བཞི་བཅུ་རྩ་གཉིས་ནི་འཕྲ་མེན་མ་བཅུ་དབྱུག་པ་འཕྱར་བའི་ལག་ན་ཁྱུང་བཅུ་འབར་བའི་ཁ་ནས་མཚོན་ཆ་སྣ་ཚོགས་འཕྲོ་བ། མཁའ་འགྲོ་བརྒྱད་དབྱུག་པ་འཕྱར་བའི་ལག་ན་སེང་གེ་ཁ་གླལ་བ་བརྒྱད་ཀྱི་ཁ་ནས་
རལ་གྲི་འབར་བ་བརྒྱད་འཕྲོ་བ། ཤུགས་འགྲོ་བརྒྱད་དབྱུག་པར་འཕྱར་བའི་ལག་ན་སྟག་མཆེ་བ་གཙིགས་པ་བརྒྱད་ཀྱི་ཁ་ནས་རྡོ་རྗེ་སྣ་ཚོགས་འཕྲོ་བ། མ་མོ་བརྒྱད་དབྱུག་པར་འཕྱར་བའི་ལག་ན་མི་མགོ་བརྒྱད་རྡོ་རྗེ་ལུ་གུ་རྒྱུད་ཀྱིས་བཏགས་
ནས་ཀླད་ལ་བསྐོར་བ། འབར་མ་བརྒྱད་དབྱུག་པ་འཕྱར་བའི་ལག་ན་མེ་དཔུང་འབར་བ་བརྒྱད་ལས་ཐུ་ལུམ་འཕྲོ་བ་སྟེ། བཞི་བཅུ་རྩ་གཉིས་སུ་གསལ་ལོ། །ཕྱག་བཞི་བཅུ་རྩ་གཉིས་ནི་ཁྲག་འཐུང་འབར་བ་བཞི། གིང་ཕོ་
དགུ། མོ་དགུ། ཟ་བྱེད་ཕ་བཅུ་གསོད་བྱེད་མ་བཅུ་སྟེ་བཞི་བཅུ་རྩ་གཉིས་སུ་གསལ་ལོ། །ཞལ་ཉི་ཤུ་རྩ་གཅིག་ནི་སྲིད་པ་ཟ་བྱེད་གསང་བའི་དུར་ཁྲོད་ཉི་ཤུ་རྩ་གཅིག་ཏུ་གསལ་ལོ། །སྤྱན་འབར་བ་དྲུག་བཅུ་རྩ་བཞི་ནི་ཧེ་རུ་ཀ་ཡབ་ཡུམ་
དྲུག་བཅུ་རྩ་བཞིར་གསལ་ལོ། །དབུ་ཉི་ཤུ་རྩ་གཅིག་ནི་དུས་གསུམ་གྱི་སངས་རྒྱས་ཉི་ཤུ་རྩ་གཅིག་དུ་གསལ་ལོ། །གཡས་ཀྱི་དབུ་བདུན་གྱི་སྤྱི་གཙུག་ནས་སངས་རྒྱས་ཀྱི་སྐུ་རེ་རེ་བྱུང་བའི་དབུ་ལ་འཁོར་ལོ་འོད་ཟེར་དང་བཅས་པ་རེ་རེ་
<pb id="103.64b"/>
འབར་བ། དབུས་ཀྱི་དབུ་བདུན་ལས་དབུ་རྒྱན་སངས་རྒྱས་ཀྱི་དབུ་རེ་རེ་བྱུང་བའི་སྐུ་ལ་རིན་པོ་ཆེའི་མཆོད་རྟེན་འབར་བ་བདུན་དུ་གསལ་བ། གཡོན་གྱི་དབུ་བདུན་ལས་དབུ་རྒྱན་སངས་རྒྱས་ཀྱི་སྐུ་རེ་རེ་བྱུང་བའི་དབུ་ལ་ནོར་བུ་རིན་པོ་ཆེ་བདུན་དུ་
གསལ་བ། འཁོར་ལོ་དང་མཆོད་རྟེན་དང་། རིན་པོ་ཆེ་དེ་དག་གི་ལྟེ་བ་དང་། བུམ་པ་དང་། རྩེ་མོ་ལས་རྒྱལ་མཚན་ཆེན་པོ་བཅུ་འབར་བ་ནི་རྒྱ་བྱེའུ་ལྕགས་ཀྱི་རྒྱལ་མཚན་དང་། གདུལ་བྱ་ཤ་བའི་རྒྱལ་མཚན་དང་། གཅན་
ཟན་གཟིག་གི་རྒྱལ་མཚན་དང་། སྤྲུལ་པ་རྡོ་རྗེའི་རྒྱལ་མཚན་དང་། རིན་ཆེན་སྦྲུལ་ནག་གི་རྒྱལ་མཚན་དང་། དཔའ་བོ་སྟག་གི་རྒྱལ་མཚན་དང་། གཟི་མདངས་མིའི་རྒྱལ་མཚན་དང་། དམར་གསལ་ཁྲག་གི་རྒྱལ་མཚན་དང་
རྩལ་ཆེན་སེང་གེའི་རྒྱལ་མཚན་དང་། གཏུམ་ཆེན་དོམ་གྱི་རྒྱལ་མཚན་དང་། རྒྱལ་མཚན་དེ་རྣམས་ཀྱི་རྩེ་མོ་གཅིག་ཏུ་འདུས་ཏེ། གསེར་གྱི་གཙུག་ཏོར་ཏོག་སྟོང་འབར་བའོ། །དེ་ནས་འདུས་པ་ཕལ་མོ་ཆེའི་འཁོར་གྱིས་ཞབས་ཀྱི་གདན་ཁྲི་ཡན་
ཆད་ནས་དབུའི་གཙུག་ཏོར་མན་ཆད་དུ་ཡོངས་སུ་རྫོགས་པར་མཐོང་ངོ་། །དབུ་ལས་བྱུང་བའི་སངས་རྒྱས་ཉི་ཤུ་རྩ་གཅིག་དང་། རྒྱལ་མཚན་ཆེན་པོ་བཅུ་ལ་རྫོགས་པའི་རྣལ་འབྱོར་ཡོངས་སུ་རྫོགས་པར་མཐོང་ངོ་། །དབུའི་གཙུག་ཏོར་རྒྱལ་མཚན་
གྱི་རྩེ་མོ་ལ་གསེར་གྱི་ཏོག་སྟོང་ནི་རྫོགས་པ་ཆེན་པོའི་རྣལ་འབྱོར་ཉིད་དུ་གསལ་བར་མཐོང་ངོ་། །དེ་ལྟར་མཐོང་ཞིང་གསལ་བར་གྱུར་པ་དང་། ཆོས་ཐམས་ཅད་སྐུ་ལ་ཡོངས་སུ་རྫོགས་པའི་དོན་ལ་འཁོར་ཐམས་ཅད་ངམ་ཞིང་ངོ་མཚར་སྐྱེས་པར་གྱུར་ཏོ། །
རྣལ་འབྱོར་ཆེན་པོ་རྣམས་ཀྱི་སྐུ་ལ་ཡོངས་སུ་བསྟོད་པ། ཨེ་མའོ་ཆོས་ཀུན་སྐུ་ལ་ཡོངས་སུ་རྫོགས་པས་ཆོས་ཀྱི་སྐུ། །རྡོ་རྗེ་ཆེ་མཆོག་ཕྱག་འཚལ་ཧེ་རུ་ཀ །ཆོས་ཉིད་མཁའ་ལ་སྐར་ཚོགས་རྒྱས་པའི་སྐུ། །དབྱར་གྱི་ཆར་སྤྲིན་གཏིབས་པ་ལྟ་
བུའི་གཟུགས། །ཆུ་རླབས་ལྟ་བུར་བརྗོད་པའི་ཞལ་གདངས་ཤིང་། །ཉི་མ་འབུམ་གྱི་འོད་ཟེར་བདལ་བ་བཞིན། །ཐེག་ཆེན་དགུ་དང་འཁོར་བའི་ཆོས་རྣམས་ཀུན། །ཕྱག་རྒྱ་གཅིག་ཏུ་བཀོད་ནས་རྫོགས་པའི་སྐུ། །སྐུ་གསུམ་ལྷུན་གྲུབ་ཆོས་སྐུ་ཏོག་
<pb id="103.65a"/>
སྟོང་འབར། །དབུ་སྐྲ་ཁམ་ནག་རལ་པའི་གཅོད་པན་ཅན། །ཀླུ་རྒྱལ་འབུམ་གྱིས་ཀླུབས་ཤིང་མཆོད་ཀུན་འབུལ། །རྡོ་རྗེ་གསུང་གིས་ལྗགས་སྒྲ་བརྡབས་པས་ཀྱང་། །ཧཱུྃ་དང་ཕཊ་ཀྱི་སྒྲ་སྐད་འཇིགས་པར་སྒྲོགས། །ཐེག་ཆེན་
དོན་དམ་གསང་སྔགས་སྒྲོགས་པའི་ཚིག །འབར་བའི་སྨིག་མ་མུན་རུམ་གློག་ལྟར་འགྱུ། །སྤྱན་དམར་བཟློག་པའི་སྡང་མིག་ཉི་ལྟར་འབར། །འབར་བའི་ཤངས་ནས་བསྐལ་པའི་ཚུབ་ནག་འཁྱིལ། །རྡོ་རྗེ་ཐོག་དང་གནམ་ལྕགས་སེར་ཆེན་
འབེབས། །རྣོ་དབལ་མ་ཆེ་བ་ཟང་ཡག་གཙིགས་པ་ཡིས། །ཉོན་མོངས་ལོག་ལྟའི་ཚོགས་ལ་ངམ་ཞིང་འཁྲུག །ཐོད་རུས་ཤ་ཁྲག་རྐང་རུས་འབུ་དང་རྣག །ཟ་བྱེད་རྔམ་པའི་ཞལ་དུ་ཆེམ་ཆེམ་གསོལ། །སྦྲུལ་གདུག་ཀོ་རློན་ལ་
སོགས་འཇིགས་པའི་རྒྱན། །རྔམ་པའི་སྐུ་ལ་ཤིན་ཏུ་བརྗིད་པར་བརྒྱན། །ཟ་བྱེད་རྔམ་དང་འཇིགས་བྱེད་མང་པོའི་ཚོགས། །འབར་བའི་ཕྱག་མཚན་སྤྲུལ་པའི་ཕོ་ཉ་མཛད། །འཁོར་བ་ཀུན་དང་ཐར་པའི་ཆོས་རྣམས་ཀུན། །དཔའ་བོ་ཆེན་པོའི་གདན་
དུ་བརྗིད་ཅིང་རོལ། །འགྲན་གྱི་ཟླ་མེད་ཆེ་བཙན་གཅིག་པུ་ཉིད། །གསང་མཆོག་འབར་བའི་སྐུ་ལ་ཕྱག་འཚལ་བསྟོད། །དེ་སྐད་ཅེས་བསྟོད་པས་ཆོས་ཐམས་ཅད་སྐུ་ལ་ཡོངས་སུ་རྫོགས་ཤིང་སངས་མ་རྒྱས་པ་མེད་པར་གྱུར་ཏོ། །དེ་ནས་
ཡང་བཅོམ་ལྡན་འདས་གསང་བ་མཆོག་གི་བདག་པོ་དེ་ཉིད་ཕྱག་རྒྱ་ཐམས་ཅད་ཕྱག་རྒྱ་བཀོད་པའི་ཕོ་བྲང་དུ་གྱུར་ཏོ། །སྤྲོ་བ་རྒྱུན་གྱི་ཏིང་ངེ་འཛིན་ཞེས་བྱའོ། །དེ་ནས་བཅོམ་ལྡན་འདས་གསང་བའི་མཆོག་བདག་པོ་ཆོས་ཉིད་རྒྱུན་གྱི་ཏིང་ངེ་འཛིན་
ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །ཆོས་ཀྱི་རྒྱུན་གྱི་ཏིང་ངེ་འཛིན་འདི་གསུངས་སོ། །ནམ་མཁའ་དོན་གྱི་གླེགས་བམ་ལ། །སྐར་ཚོགས་རིག་པའི་ཡིག་བྲིས་ཏེ། །འབྱུང་ཆེན་བཞིའི་སྒྲ་བསྒྲགས་པས། །གསང་སྔགས་
ཆོས་ཀྱི་རྒྱུན་མི་འཆད། །ཆོས་ཀྱི་རྒྱུན་གྱི་ཏིང་ངེ་འཛིན་ཞེས་བྱ་བ་ཡོངས་སུ་རྫོགས་སོ། །དེ་ནས་ཡང་བཅོམ་ལྡན་འདས་གསང་བ་མཆོག་གི་བདག་པོ་དེས་བདུད་རྩི་རྒྱུན་གྱི་ཏིང་ངེ་འཛིན་ལ་སྙོམས་པར་ཞུགས་ཏེ་འདི་སྐད་ཅེས་གསུངས་སོ། །
<pb id="103.65b"/>
སྟོང་གསུམ་བན་དའི་བཟང་ཁོང་དུ། །སྲིད་གསུམ་སེམས་ཅན་དུག་ཆེན་ལས། །དུས་གསུམ་སངས་རྒྱས་རྩི་སྦྱར་བས། །བདུད་རྩི་དཀྱིལ་འཁོར་ལྷུན་གྱིས་རྫོགས་ཞེས་གསུངས་སོ། །དེ་ནས་ཡང་བཅོམ་ལྡན་འདས་སེམས་དཔའི་རྡོ་རྗེ་སྙིང་
པོ་དེ་མཆོད་པ་རྒྱུན་གྱི་ཏིང་ངེ་འཛིན་ལ་སྙོམས་པར་ཞུགས་ཏེ། འདི་སྐད་ཅེས་གསུངས་སོ། །འཁོར་བ་རྒྱ་མཚོའི་ཡོ་བྱད་རྣམས། །མཆོད་པ་རྒྱ་མཚོའི་རྒྱན་ཡིན་ཏེ། །སྲིད་པ་རྒྱ་མཚོ་མཐའ་ཡས་ཀུན། །ཀུན་བཟང་མཆོད་སྤྲིན་མཆོག་དུ་རོལ། །
ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེ་བཟླས་བརྗོད་རྒྱུན་གྱི་ཏིང་འཛིན་ལ་སྙོམས་པར་བཞུགས་ཏེ་འདི་སྐད་ཅེས་གསུངས་སོ། །འཁོར་བ་ཆོས་ཀྱི་དབྱིངས་ཉིད་ལས། །སེམས་ཅན་སངས་རྒྱས་སྙིང་པོ་ཤར། །སྒྲ་སྐད་བསམ་གྱིས་
མི་ཁྱབ་པ། །ཐམས་ཅད་བཟླས་བརྗོད་སྔགས་ཀྱི་ཚིག་ཅེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེས་སྦྱོར་བ་རྒྱུན་གྱི་ཏིང་ངེ་འཛིན་ལ་སྙོམས་པར་ཞུགས་ཏེ་འདི་སྐད་ཅེས་གསུངསོ། །འཁོར་བ་ཤེས་རབ་ཡུམ་ཉིད་ལ། །སྙིང་རྗེ་ཐབས་
ཀྱི་རྒྱལ་པོ་ཡིས། །འདུ་འབྲལ་མེད་པར་སྦྱར་བས་ནི། །ཐམས་ཅད་རྒྱལ་བའི་སྲས་སུ་བསྐྱེད་ཅེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེ་སྒྲོལ་བ་རྒྱུན་གྱི་ཏིང་ངེ་འཛིན་ཞེས་བྱ་བ་ལ་སྙོམས་པར་ཞུགས་ཏེ་འདི་སྐད་གསུངས་སོ། །
འཁོར་བ་བསྒྲལ་བའི་ཞིང་འདི་དག །ཡེ་ཤེས་འབར་བའི་མཚོན་ཆེན་གྱིས། །རང་བཞིན་མེད་པར་བསྒྲལ་ནས་ནི། །མཉམ་ཉིད་ཆོས་སྐུ་ཆེན་པོར་བཏོན་ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེ་སྐུ་གདུང་རྒྱུན་གྱི་ཏིང་ངེ་
འཛིན་ཞེས་བྱ་བ་ལ་སྙོམས་པར་ཞུགས་ཏེ། འདི་སྐད་ཅེས་གསུངས་སོ། །འདོད་ཁམས་རྨང་གི་རི་རབ་ལ། །གཟུགས་ཁམས་བང་རིམ་ཁྲི་འཕང་བརྟན། །གཟུགས་མེད་བུམ་རྟེན་བུམ་པར་བཅས། །གདུང་ཆེན་ཆོས་སྐུར་རྒྱུན་དུ་གནས་ཞེས་
གསུངས་སོ། །དེ་ནས་ཡང་སེམས་དཔའི་རྡོ་རྗེ་དེས་འདི་སྐད་ཅེས་གསུངས་སོ། །ནམ་མཁའ་མེ་ཆུ་ས་རླུང་རྣམས། །རྨང་གཞི་རི་རབ་རྟེན་དུ་སྣང་། །བང་རིམ་རི་བདུན་བཅས་པ་རྣམས། །དེ་ཉིད་བང་རིམ་ཁྲི་འཕང་བརྟན། །རི་བོ་བུམ་རྟེན་བུམ་པར་
<pb id="103.66a"/>
བཅས། །འདི་ཡང་ཆོས་སྐུ་རྒྱུན་མི་ཆད། །སེམས་དཔའི་རྡོ་རྗེ་དེས་ཡང་འདི་སྐད་ཅེས་གསུངས་སོ། །འཛུགས་པའི་ཡན་ལག་བཞི་རྨང་རྟེན། །འཁོར་ལོ་ཚོགས་ཆེན་ཁྲི་འཕང་བརྟན། །ཡན་ལག་དང་པོ་བུམ་རྟེན་བཅས། །ལྕང་ལོ་གཅོད་
པན་ཕྲེང་བས་ཀླུབས་ཞེས་གསུངས་སོ། །དེ་ནས་སེམས་དཔའི་རྡོ་རྗེ་སྙིང་པོ་དེས་ཤི་བ་ཡོངས་སུ་སློང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །རོ་ཡི་སྒྲུབ་ལུགས་ཆེན་པོ་ནི། །དུར་ཁྲོད་ཆེན་པོའི་གནས་རྣམས་སུ། །རོ་ཡི་རྫས་རྣམས་
བཙལ་ནས་ཀྱང་། །འདོད་པ་བསྒྱུར་བའི་སྔགས་ཀྱིས་གདབ། །རོ་ཡིས་སྟེང་དུ་གནས་ནས་ནི། །རོ་ཡི་གཉེན་བོར་བདག་བསམས་ནས། །རོ་སྔགས་རྒྱུན་མི་འཆད་པར་བཟླས། །རོ་ལ་བཀྲག་དང་མདངས་བྱུང་ན། །གྲུབ་པར་འགྱུར་བའི་རྟགས་
ཡིན་ཏེ། །རྒྱུན་མི་འཆད་པར་ཏིང་འཛིན་བྱ། །རོ་ནི་འགུལ་བར་གྱུར་པ་དང་། །གསེར་འགྱུར་རྩིས་ནི་བྱུག་པར་བྱ། །རོ་ཡི་ཡན་ལག་ཀུན་བཅིངས་ནས། །སྔགས་ནི་དག་པར་བཟླས་པར་བྱ། །རོ་ཉིད་ལངས་པར་གྱུར་པ་དང་། །རོ་ཡི་ཆོ་འཕྲུལ་
སྟོན་པར་བྱེད། །བརྟུལ་ཞུགས་ལྡན་པའི་སྐྱེས་བུ་ཡིས། །དེ་ཚེ་རོ་ཡི་ལྕེ་བཅད་ནས། །རོ་ལ་བརྡབས་ན་གསེར་དུ་འགྱུར། །དེ་བཞིན་ཇི་ལྟར་འདོད་པ་ཡི། །རྐྱེན་གྱིས་བསྒྱུར་ན་དེ་ལྟར་འགྱུར། །ལྕེ་བཅད་རལ་གྲི་མཚོན་ཆ་དེས། །རོ་ཡིས་
བན་ད་བཅད་པ་དང་། །ཇི་ལྟར་འདོད་པའི་རྫས་འགྲུབ་སྟེ། །བན་ད་གོ་རུ་བཟུར་ནས་ནི། །ལྕེ་ཡི་རལ་གྲི་ཐོགས་ནས་ནི། །ལྷ་མིན་གཡུལ་ཡང་བཟློག་པར་འགྱུར། །རོ་ལངས་གྲུབ་པའི་རྐང་མགྱོགས་ནི། །དཔག་པའི་ཚད་ལས་
འདས་པ་སྟེ། །སྐྱེས་བུ་རྩལ་དང་ལྡན་པ་བཞིས། །ཕྱོགས་བཞི་དག་ཏུ་ཁ་བལྟས་ནས། །དུས་གཅིག་མདའ་ཡི་རྒྱང་འཕངས་ནས། །མདའ་ནི་ས་ལ་མ་བབས་པར། །བཞི་ཀ་བར་སྣང་ལས་བླངས་ནས། །སྐད་ཅིག་ཙམ་གྱིས་
འཇིག་རྟེན་སྐོར། །སྐྱེས་བུ་ལག་ཚོད་མ་ཡལ་བར། །དེ་མ་ཐག་ཏུ་གནས་སུ་སླེབས། །རོ་ལ་འདོད་པ་ཀུན་འབྱུང་ཞེས། །དུས་གསུམ་རྒྱལ་བ་རྣམས་ཀྱིས་བཤད་ཅེས་གསུངས་སོ། །རོ་ལངས་བསྒྲུབ་པའི་ཏིང་ངེ་འཛིན་ཏོ། །དེ་ནས་ཡང་སེམས་
<pb id="103.66b"/>
དཔའི་རྡོ་རྗེ་སྙིང་པོ་དེ་རྡོ་རྗེ་ནམ་མཁའི་ཐེམ་སྐས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །ནམ་མཁའ་རྡོ་རྗེར་བསྒོམས་ནས་ཀྱང་། །ཏིང་འཛིན་རེད་བར་གྱུར་པ་ན། །ཕན་ཕུན་གྱ་གྱུའི་ཐབས་ཚུལ་དུ། །རྡོ་རྗེ་
སྐས་ལ་བགྲོད་ནས་ནི། །ནམ་མཁའི་དབྱིངས་སུ་སོང་ནས་ཀྱང་། །སྣང་སྲིད་འཇིག་རྟེན་ཁམས་ལ་བལྟ། །དེས་ནི་སེམས་ཡུལ་ཡངས་པར་འགྱུར་ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེ་རྒྱ་མཚོ་ཆེན་པོ་གནོན་པ་ཞེས་བྱ་བའི་
ཏིང་ངེ་འཛིན་ལ་སྙོམས་པར་ཞུགས་ཏེ་འདི་སྐད་ཅེས་གསུངས་སོ། །རྒྱ་མཚོ་རྡོ་རྗེས་གཏམས་པར་ནི། །ཏིང་འཛིན་གསལ་བར་གྱུར་པ་དང་། །རྒྱ་མཚོ་ཆེན་པོར་བགྲོད་ན་ནི། །རྒྱ་མཚོར་གནས་པའི་སེམས་ཅན་རྣམས། །ཏིང་འཛིན་རྡོ་རྗེས་བསྒྲལ་
བར་བྱ་ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེ་ཐོགས་མེད་རླུང་ཟླའི་དཀྱིལ་འཁོར་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །ནམ་མཁའ་དག་གི་ལིང་ག་ལ། །ཟླ་བའི་དཀྱིལ་འཁོར་དབུས་གནས་པར། །བསྒོམ་
ཏེ་ཏིང་འཛིན་རྟས་པ་དང་། །ཞིང་ཁམས་ཀུན་དུ་བགྲོད་པར་བྱ་ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེས་ཉི་མ་རབ་ཏུ་སྣང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །ནམ་མཁའ་དག་
གི་ལིང་ག་ལ། །ཉི་མའི་དཀྱིལ་འཁོར་དབུས་གནས་པར། །བསྒོམས་ཏེ་ཏིང་འཛིན་རྟས་པ་དང་། །མུན་པའི་གནས་རྣམས་ཐམས་ཅད་བསལ་ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེས་སྲེག་པའི་བསྐལ་པ་གཞིལ་བ་ཞེས་བྱ་བའི་
ཏིང་ངེ་འཛིན་ལ་སྙོམས་པར་ཞུགས་སོ། །རྣལ་འབྱོར་སྡིག་འཛུབ་རྩེ་མོ་ལ། །ཟླ་བའི་དཀྱིལ་འཁོར་འོད་གསལ་འབར། །བསྒོམས་ཏེ་ཏིང་འཛིན་རྟས་པ་དང་། །ཆུ་རྒྱུན་བབས་ཏེ་གཞིལ་བར་བྱ་ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་
སྙིང་པོ་དེས་སྟོང་གི་འཇིག་རྟེན་རྒྱང་མར་འཕེན་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་འདི་སྐད་ཅེས་གསུངས་སོ། །རྣལ་འབྱོར་ལས་ཀྱི་དཀྱིལ་འཁོར་དུ། །སྟོང་གི་འཇིག་རྟེན་འཁོར་ཡུག་བཅས། །ཤིན་ཏུ་གསལ་བར་བསྒོམས་པ་དང་། །
<pb id="103.67a"/>
ཏིང་འཛིན་རྩལ་ཅན་རབ་སྦྱང་ཕྱིར། །ནམ་མཁའི་ཁམས་སུ་འཕངས་ནས་ནི། །ས་ནས་ས་རུ་སྤར་བར་བྱ། །དེ་སྐད་ཅེས་གསུངས་སོ། །དེ་ནས་སེམས་དཔའི་རྡོ་རྗེ་དེ་ཉི་མའི་དཀྱིལ་འཁོར་འབུམ་འགྱེད་པ་ཞེས་བྱ་བའི་ཏིང་ངེ་འཛིན་
ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །རྣལ་འབྱོར་སྡིགས་པའི་འཛུབ་མོ་ལ། །ཉི་མའི་དཀྱིལ་འཁོར་འབར་བ་ལས། །འོད་ཟེར་འབར་བ་འབུམ་འཕྲོས་པས། །འོད་ཟེར་དེ་དག་རེ་རེ་ལས། །ཉི་མའི་དཀྱིལ་འཁོར་འབུམ་འཕྲོས་
པས། །དེས་ནི་མུན་པ་ཐམས་ཅད་སེལ་ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེ་འབྱུང་བ་ཆེན་པོ་བསྐལ་པའི་ཆུ་རྒྱུན་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །རྣལ་འབྱོར་ལག་པའི་འཁོར་ལོ་
ལས། །ཆུ་ཟླའི་སྙིང་པོ་རབ་ཤར་ཏེ། །བདུད་རྩི་ཆུ་བོའི་རྒྱུན་བབ་པས། །སྲེག་པའི་བསྐལ་པའི་མེ་ཆེན་གསོད་ཅེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་དེ་སྐུའི་ཕྱག་རྒྱ་འབར་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་
འདི་སྐད་ཅེས་གསུངས་སོ། །རིན་ཆེན་འབར་བའི་ལིང་ག་ལ། །སངས་རྒྱས་ཡེ་ཤེས་དཔལ་གྱི་སྐུ། །རིན་ཆེན་འབར་བའི་ངོས་བརྒྱད་ལ། །རིག་པའི་མ་མོ་དཔལ་འབར་བ། །བརྒྱད་དུ་གསལ་བར་གྱུར་པ་དང་། །ཡེ་ཤེས་རྩ་བའི་དཀྱིལ་འཁོར་རྫོགས་
ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེས་གསུང་གི་ཕྱག་རྒྱ་འབར་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །པད་མ་འབར་བའི་ལིང་ག་ལ། །རིན་ཆེན་འབར་བའི་ཡིག་འབྲུ་བརྒྱད། །
ཤིན་ཏུ་འབར་ཞིང་འཕྲོ་འདུ་བ། །གསུང་གི་རྩ་བའི་ཕྱག་རྒྱ་ཡིན་ཞེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་དེ་ཐུགས་ཀྱི་ཕྱག་རྒྱ་འབར་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །རྡོ་རྗེ་འབར་བའི་ལིང་
ཀ་ལ། །ཡི་གེ་ཧཱུྃ་གི་འབྲུ་ཡིས་བསྐོར། །མཐའ་མ་རིན་ཆེན་ཡིག་འབྲུ་བརྒྱད། ཁ་དོག་མཐིང་གས་བསྐོར་བ་ནི། །ཐུགས་ཀྱི་གསང་བའི་ཡེ་ཤེས་ཡིན་ཞེས་གསུངས་སོ། །དེ་ནས་སེམས་དཔའི་རྡོ་རྗེ་དེས་ཏིང་ངེ་འཛིན་གྱི་མདོ་འདི་གསུངས་སོ། །
<pb id="103.67b"/>
སེམས་ནི་སྒྱུ་མའི་རང་བཞིན་ཏེ། །ཇི་ལྟར་བརྟགས་པ་དེ་ལྟར་སྣང་། །མདོ་བཞིན་སྣང་བར་མ་གྱུར་ཀྱང་། །སེམས་ཉིད་བརྟགས་པ་དེ་ལྟར་འགྱུར། །གདོས་བཅས་དམིགས་བུས་མི་མཐོང་ཡང་། །མངོན་ཤེས་ཡིད་གཟུགས་ཅན་གྱིས་
མཐོང་། །གང་ལྟར་བརྟགས་པར་ཡུན་བརྟགས་ན། །རྟོག་པ་རྟས་པའི་འབྲས་བུ་ནི། །མངོན་སུམ་གསལ་བར་རེད་པར་འགྱུར། །དགེ་དང་མི་དགེའི་བག་ཆགས་དང་། །ཡོད་དང་མེད་པའི་རང་བཞིན་རྣམས། །བག་ཆགས་རྟས་པ་
ཁོ་ནར་ཟད། །དེ་བས་ཏིང་འཛིན་སེམས་ཉིད་གཙོ་ཞེས་གསུངས་སོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས་རྒྱུན་གྱི་ཏིང་ངེ་འཛིན་གྱི་ལེའུ་སྟེ་དགུ་པའོ།།  །།
<head n="2" t="བཅུ་པ། གསང་སྦྱོར་སྒྲུབ་པའི་ལེའུ།" type="lewu" zh="102.155"/>དེ་ནས་སེམས་དཔའི་རྡོ་རྗེ་སྙིང་པོ་དེས་གསང་སྦྱོར་ཆེན་པོ་སྒྲུབ་པ་འདི་གསུངས་སོ། །འདུས་པ་ཆེན་པོའི་རྣལ་འབྱོར་རྣམས། །ཤིན་ཏུ་གསང་བའི་སྒྲུབ་པ་འདི། །བདེ་གཤེགས་རྒྱལ་བའི་གཤེགས་ཤུལ་ཏེ། །
འཇིག་རྟེན་གང་ཟག་ལམ་ཡང་ཡིན། །མ་རྟོགས་པ་དང་ལོག་པར་རྟོགས། །ཕྱོགས་རྟོགས་ཡང་དག་ཉིད་མ་རྟོགས། །ལོག་པའི་ལམ་བཞི་མཐའ་བསལ་ནས། །བདེ་གཤེགས་རྒྱལ་བའི་ལམ་ལ་འཇུག །དེས་ན་སྒྲུབ་པའི་ལམ་མཆོག་
འདི། །འདུས་པའི་ཚོགས་ལ་བཤད་པར་བྱ། །ཤིན་ཏུ་གུས་པས་མཉན་པར་གྱིས། །དེ་ནས་འདུས་པའི་འཁོར་རྣམས་ཀྱིས་གསང་བ་སྦྱོར་བའི་ཕྱག་བྱས་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་གསང་བའི་དབང་ཕྱུག་ཆེན་པོ།  
བདག་ཅག་རྣམས་ལ་གསང་བའི་ཡང་གསང་བ། བཀའ་གསང་བ་ཆེན་པོ་ཡེ་ཤེས་རྨད་དུ་བྱུང་བ། སངས་རྒྱས་གཤེགས་པའི་ཤུལ་ཡང་དག་པའི་དོན་བདག་ཅག་རྣམས་ལ་བཤད་དུ་གསོལ། ཞེས་གསོལ་བ་བཏབ་པ་ལས་སེམས་དཔའི་
རྡོ་རྗེ་སྙིང་པོ་དེ། བཙུན་མོའི་ཚོགས་ལ་དགྱེས་པར་འཇུག་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །བྷ་ག་གསང་བའི་པད་མ་ནི། །བདེ་གཤེགས་རྒྱལ་བའི་ཕོ་བྲང་སྟེ། །སྔོན་འདས་རྒྱལ་བ་
<pb id="103.68a"/>
བརྣལ་བའི་དབྱིངས། །ད་ལྟར་བཞུགས་པ་གནས་པའི་རྟེན། །སླད་ཀྱིས་བྱོན་པ་གཤེགས་པའི་ཤུལ། །རྒྱལ་བ་རྣམས་ལ་དེ་ལྟར་སྣང་། །དེ་ལྟར་མ་ཤེས་འཁོར་བའི་ལམ། །རྣལ་འབྱོར་ཅན་གྱིས་ཤེས་པར་གྱིས། །
ཡུལ་གྱི་མཆོག་ནི་འདིར་གཟུང་བ། །མཚན་ལྡན་བཀྲ་ཤིས་གསང་བའི་ཡུམ། །སྨྱིན་དཀྱུས་རིང་ལ་ལག་སོར་ཕྲ། །ཚིགས་མིག་ཟླུམ་ལ་ཕྲ་བར་བཤད། ཁ་ནས་ཨུད་པལ་ངད་ལྡང་ཞིང་། །ཡིད་འོང་མཚན་ལྡན་རྐེད་སྐབས་ཕྱེད། །
སྐྲ་འཇམ་མཐོན་མཐིང་ལྕང་ལོར་འཁྲིལ། །སོ་དཀར་ཚགས་དམ་སྨྱིན་དཀྱུས་རིང་། །ཟར་མའི་མེ་ཏོག་རྒྱས་འདྲའི་སྤྱན། །དཔྲལ་བའི་དབྱེས་ཆེ་སྐྲ་མཚམས་འཁྱུག །སྣ་བཟོང་མདོག་གསལ་པད་མའི་རིགས། །ལུས་དྲང་སྐེ་རིང་སེམས་མའི་
ཚུལ། །ནུ་མའི་དཀྱིལ་འཁོར་ཟླ་རྒྱས་འདྲ། །ཤ་དཀར་ཚགས་དམ་འཁྲིལ་བག་ཅན། ཁོང་དལ་འགྲོ་ན་གོམ་པ་འཇམ། །སྐད་ནི་ངང་པ་གཞོན་ནུ་སྒྲོགས། །ཅི་ཡང་མཛེས་པའི་སྟབས་ཚུལ་ལྡན། །སྐྱེས་བུ་བླ་མས་ཡུམ་དུ་གཟུང་། །
གཟུངས་སུ་བྱིན་གྱིས་བརླབས་པ་ནི། །དེ་ཡི་གཟུགས་ཀྱི་ཕུང་པོ་ལ། །བདེ་བར་གཤེགས་པའི་ས་བོན་ལྔ། །འཕྲོ་འདུ་གསལ་བར་གྱུར་པ་དེ། །རྒྱས་བཏབ་བྱིན་བརླབས་དབང་བསྐུར་ནས། །བདེ་གཤེགས་ཡུམ་ལྔའི་སྐུ་མཆོག་གསལ། །
རྡོ་རྗེ་ཐབས་ལ་འང་དེ་བཞིན་ཏེ། །དེ་ལྟར་གསལ་བར་གྱུར་པ་དང་། །ཡུམ་གྱི་མཁའ་ལ་མེ་ཡི་བསྒོམ། །གསང་བ་དབུས་ཀྱི་ཟླ་གམ་ལ། །བྱང་ཆུབ་སེམས་ཀྱི་སྤྲོ་བསྡུ་བྱ། །གཟུགས་བརྙན་ཇི་ལྟར་གསལ་བ་བཞིན། །ཆགས་པའི་
མཁའ་ལ་དེ་བཞིན་ནོ། །མ་སྐྱེས་པ་དང་མ་འགགས་པ། །རིག་པ་རང་སྣང་མཉམ་པའོ། །མཁའ་དབྱིངས་རྣམ་དག་བདེ་ཆེན་ཀློང་། །མི་གནས་བདེ་བ་ཆེན་པོའི་ལུང་། །རིག་པ་ཐབས་ཀྱི་རང་བཞིན་ལས། །བྱིན་བརླབས་རང་དབང་ངང་
གིས་གསལ། །བཞིན་མདོག་དམར་པོ་སོགས་ཀ་ལ། །དཔྲལ་བའི་དབྱེས་ཆེ་སྨིན་དཀྱུས་རིང་། །མིག་གི་མདངས་གསལ་དཀྱུས་སུ་རིང་། །དུང་ཆེན་ཐགས་དམ་ཤེལ་མདོག་ཆགས། །བཞིན་གྱི་གཟངས་རིང་ཀོས་ཀོ་ཕྲ། །
<pb id="103.68b"/>
ལུས་ལ་ཞིམ་པའི་དྲི་ལྡང་ཞིང་། ཁ་ནས་ག་པུར་ངད་ལྡང་བ། །ནུ་མའི་དཀྱིལ་མཐོ་ནུ་མར་འཁྱིལ། །པད་མ་ཅན་ཞེས་བྱ་བར་གྲགས། །དུང་ཅན་མ་ཞེས་བསྟན་བ་ནི། །དཀར་མོ་ཟླ་བའི་མདངས་སུ་གསལ། །བཞིན་ལུས་དུང་ལྟར་གཡས་སུ་གཡོ། །
གཙུག་པུད་མཐོན་མཐིང་གཡས་སུ་འཁྱིལ། །སྐད་ཆེ་གདངས་སྙན་ཚིག་ཏུ་གསལ། །བོང་ཆུང་ལུས་ནི་མཛེས་པར་སྣང་། །བུ་མོ་མིག་རིངས་ཞེས་བྱ་བ། །ཤེས་རབ་གསལ་ཞིང་འདོད་པ་ཆེ། །གཙོ་བོ་དེས་པའི་བརྟུལ་ཞུགས་ཅན། །ཟླ་གསང་དཀར་དམར་རླུང་ཀར་
ལྕི། །རྣམ་པར་བརྡིག་ཅིང་འཁྱིལ་པས་ནི། །ཀུན་གྱིས་དོྲད་ནི་ཡོང་མི་ལོན། །གསང་བ་སྦས་པའི་ཐབས་ལ་མཁས། །ཕྱི་ནང་རླུང་ཀར་གསེར་ལྟར་ལྕི། །རྟོག་པ་མེད་ཅིང་དོན་ལ་གཞོལ། །བཞིན་ནི་གྲུ་བཞིའི་དབྱིབས་ལྡན་ལ། །མིག་རིང་ཕྲ་བཤད་འཁྱིལ་བག་ཆགས། །
དཀར་དམར་མཛེས་པའི་རྒྱན་གྱིས་བརྒྱན། །ལྗོན་པ་དག་གི་རིགས་སྨོས་པ། །སྡོང་པོ་ཡལ་ག་མང་པོའི་དཀྱིལ། །ཤིན་དུ་མདབ་རྒྱས་ཡལ་གར་ལེགས། །མཐོན་མཐིང་སྐྲ་ཡི་རང་བཞིན་ནོ། །བྱང་ཆུབ་སེམས་འདྲར་ལྕང་ལོར་བཤད། །སྟོད་སྨད་ཀུན་ཏུ་ཕྲ་ལ་ལེགས། །
སྲིད་དུ་རིང་ཞིང་ལྡེམ་བག་ཅན། །ལྕུག་ཕྲན་ཞེས་བྱའི་མཚན་མ་ནི། །བཅུ་གཉིས་ཉི་ཤུ་རྩ་ལྔ་པ། །རྡོ་རྗེའི་མཚོན་གྱིས་མ་ཕོག་ཅིང་། །མུ་ལ་རཀ་ཏར་ལྡན་པ་ལ། །ཕྲ་ཞིང་བཤད་ལ་གཟངས་སུ་རིང་། །བན་གླང་སེར་མོ་གྲུ་བཞི་ལ། ཁམ་ལ་མིག་འབུར་སྨྱིན་
ཚོགས་ཆེ། །སྐྲ་ཁམས་མ་ལ་སོ་ཆེ་ཞིང་། །སྣ་རིང་འགྲམ་སླང་རིང་བ་ཡིན། །རི་མོ་ཅན་གྱི་བུད་མེད་ནི། །ནག་མོ་གྲྭ་གསུམ་རྩིང་མགོ་མ། །ཁྲོ་གཉེར་ཅན་ལ་གེལ་བག་ཆགས། །སྡོང་གཅིག་ཡན་ལག་གཏན་མེད་པའོ། །སྐྱེ་བའི་རྒྱུ་མེད་བཀྲ་མི་
ཤིས། །མི་རེག་ཡལ་ག་མེས་ཚིག་ཡིན། །སྤྱིར་ནི་དེ་ལྟར་བསྟན་མོད་ཀྱང་། །གང་དག་དད་ལྡན་བརྟུལ་ཞུགས་ཅན། །ཡིད་དུ་འོང་དང་མི་འོང་རྣམས། །དད་པ་ཆགས་ཤིང་ལུས་འབུལ་ན། །ཐུགས་རྗེའི་ཡུལ་བས་ཀུན་སྙོམས་བྱ། །རྣམ་རྟོག་སྤོང་ལེན་གང་
བྱེད་པ། །དེ་དག་སྒྲིབ་པ་མུ་མཐའ་ཡས། །རྨད་དུ་གསང་བའི་མཆོད་པ་ལ། །གསང་བའི་ཕྱག་ཚང་གང་བྱེད་པ། །ལས་ཀྱི་སྒྲིབ་པ་ཀུན་བསལ་ཏེ། །མན་ངག་གསང་བའི་དམིགས་བུ་འཐོབ། །དེ་ལྟར་བརྟགས་པའི་ཡུམ་དེ་ལ། །
<pb id="103.69a"/>
དྲི་སྤོས་ཙན་དན་ལ་སོགས་པ། །ཨ་ག་རུ་དང་སྦྱར་བའི་ཆུ། །ཁྲུས་ཀྱི་ཆོ་གས་དག་པར་བྱ། །དྲི་ཞིམ་ལ་སོགས་སྣ་ཚོགས་ཀྱིས། །ལུས་ལ་བྱུག་པ་སྣ་ཚོགས་བྱ། །དེ་ནས་ནང་གི་ཁྲུས་ཆེན་ཡང་། །ཤིན་ཏུ་
དག་པར་བྱ་བ་ནི། །རྫས་ཀྱི་ཆུ་དང་རྫས་སྦྱར་བས། །ནང་གི་རྫས་རྣམས་དག་པར་བྱ། །བུར་ཤིང་སྙིང་པོ་ལ་སོགས་པ། །རོ་ཡི་མཆོག་ཏུ་གྱུར་པ་ཀུན། །རྩི་འམ་བཅུད་དང་སྦྱར་ནས་ཀྱང་། །ནང་གི་རྫས་རྣམས་སྦྱར་བར་བྱ། །
རྫས་ཀྱི་ཆོ་ག་རྫོགས་པ་དང་། །བྱང་ཆུབ་མཆོག་ཏུ་སེམས་བསྐྱེད་དེ། །མི་དམིགས་ཆོས་ལ་བློ་སྦྱངས་ཕྱིར། །རྩ་བ་བྱང་ཆུབ་སེམས་ཀྱི་དོན། །རྒྱ་ཆེར་ཤིན་ཏུ་བཤད་པར་བྱ། །ཕུང་པོ་སྒྱུ་མར་སྣང་བས་ན། །སེམས་ལ་རང་
བཞིན་མེད་པར་ངེས། །སྣང་སྲིད་ནམ་མཁར་གཅིག་པས་ན། །འཁོར་བ་སྒྱུ་མ་ཡིན་པར་ངེས། །ཀུན་གཞི་ཆོས་ཀྱི་མཛོད་ཡིན་པས། །སངས་རྒྱས་གཞན་ན་མེད་པར་ངེས། །བྱམས་ལ་དང་མ་ཆགས་པས་ན། །སྡང་ལ་སེམས་མི་
འཁྲུག་པར་ངེས། །གནས་ལ་ངེས་པ་མེད་པས་ན། །ས་རྣམས་བགྲོད་པ་མེད་པར་ངེས། །སེམས་ལ་སྐྱེ་ཤི་མེད་པས་ན། །འཕོ་འགྱུར་དག་ལ་ཉམ་མི་ང་། །དེས་ན་ཐམས་ཅད་སྒྱུ་མར་སྣང་། །སྒྱུ་མ་རང་བཞིན་མེད་ཤེས་པས། །
ཐམས་ཅད་ཆོས་ཉིད་སྙིང་པོ་ཡིན། །མཚན་མ་རྟོག་པའི་དྲི་མ་དག །ཆོས་ཉིད་ཆུ་བོ་དེས་བཀྲུས་ན། །འཛིན་པའི་དྲི་མ་དག་པར་འགྱུར། །དེ་ནས་རྒྱན་གྱི་ཆོ་ག་ནི། །རྫས་ཀྱི་ཡོ་བྱད་ཡིན་པས་ན། །རློབ་ཅིང་འཕུར་པའི་ཆས་
གོས་དང་། །རིན་ཆེན་ཕྲོག་དང་རྣ་ཆར་བཅས། །འཇོལ་སྒེག་མགུལ་རྒྱན་ལ་སོགས་པ། །དཔུང་རྒྱན་དོ་ཤལ་སེ་མོ་དོ། །ནོར་བུ་རིན་ཆེན་ལ་སོགས་བརྒྱན། །རྐད་གདུབ་ལག་གདུབ་ལ་སོགས་པ། །གསེར་དང་དངུལ་ལ་སོགས་
པས་བརྒྱན། །རོལ་མོ་སྒྲ་དབྱངས་སྣ་ཚོགས་པའི། །མཆོད་རྫས་སྣ་ཚོགས་ཐོགས་པར་བྱ། །དེ་ནས་འདྲེན་པའི་ཆོ་ག་ནི། །གསང་བའི་ཚིག་གིས་བསྲེ་བ་ན། །རྡོ་རྗེ་ལྕེ་ཡི་དམ་ཚིག་གིས། །ཚིག་གི་བརྡས་ནི་མཚོན་པར་བྱ། །
<pb id="103.69b"/>
ས་མ་ཡ་ཧོ་ཞེས་བརྗོད་ན། །ས་མ་ཡ་སྟྭམ་ཞེས་ཀྱང་བསྲེ། །ར་ག་ཡ་མི་ཞེས་བརྗོད་ན། །ར་ཧོ་ཧྃ་ཞེས་བརྗོད་པར་བྱ། །ཏི་པ་སུ་ཀི་ཞེས་བརྗོད་ན། །གན་དེ་ཙི་ཏ་ཞེས་པས་མཚོན། །ཨ་ཏི་པུ་ཧོ་ཞེས་བརྗོད་ན། །པྲ་ཏི་པུ་ཧོ་ཞེས་པས་མཚོན། །
གཡས་ཀྱི་སྨྱིན་མ་བསྐྱོད་བྱས་ན། །གཡོན་གྱི་སྨིན་མས་མཚོན་པར་བྱ། །ན་ས་གཡས་ཀྱིས་མཚོན་བྱས་ན། །དེ་བཞིན་ན་ས་གཡོན་གྱིས་མཚོན། །གཙུག་ཏོར་གཙུག་དུ་མཚོན་བྱས་ན། །དེ་བཞིན་དཔལ་བེའུ་ལིང་གར་མཚོན། །
རྡོ་རྗེ་ལིང་ག་འོད་འཕྲོ་ན། །པད་མ་ཟེ་འབྲུ་འབར་འཕྲོ་འཁྱིལ། །ཞེས་པའི་ཚིག་གི་དོན་རྣམས་བསྲེ། །བསྐུལ་བའི་ཆོ་ག་ཁྱད་པར་ཡང་། །དོན་གྱིས་འདི་ལྟར་བསྐུལ་བར་རིགས། །ཤེས་རབ་ཉི་མའི་འོད་ཟེར་གྱིས། །ཐབས་མཆོག་ཟླ་བའི་
འོད་ལ་བསྐུལ། །བསྐུལ་བའི་ཆོ་ག་རྫོགས་པ་དང་། །མཆོད་པའི་ཡོ་བྱད་དབུལ་བར་བྱ།། །།དེ་ནས་སངས་རྒྱས་ཐམས་ཅད་ཟླ་བའི་དཀྱིལ་འཁོར་གྱི་ངང་དུ་གསལ་བར་གྱུར་ཏོ།། །།
ཤེས་རབ་ཉི་མའི་དཀྱིལ་འཁོར་གྱི་ནང་དུ་གསལ་བར་གྱུར་ཏོ། །དེ་ནས་ཉི་མའི་འོད་ཟེར་གྱིས་འདི་སྐད་ཅེས་བསྐུལ་ཏོ། །མི་གཡོ་མཆོག་གི་རྒྱལ་པོ་དགོངས་སུ་གསོལ། །རྣམ་པར་མི་རྟོག་ཤིན་ཏུ་དྲི་མེད་སྐུ། །འོད་ཟེར་མདངས་ལྡན་ཟླ་བ་རྒྱས་
འདྲའི་ཞལ། །དགྱེས་པ་རོལ་པའི་དོན་ལ་བཞེངས་སུ་གསོལ། །དེ་སྐད་ཅེས་བསྐུལ་བ་དང་། ཟླ་བའི་འོད་ཟེར་ལས་འདི་སྐད་ཅེས་བསྐུལ་ལོ། །ཡིད་འོང་འབྱོར་ལྡན་རྒྱལ་བ་རྒྱ་མཚོའི་དབྱིངས། །ཤེས་རབ་ཟབ་མོ་རྣམ་དག་པད་མའི་མདངས། །
སྒྱ་འཕྲུལ་རབས་ལ་མཁས་པའི་སྤྱོད་མཆོག་མ། །ཡིད་འོང་འབྱོར་ལྡན་ཆོ་འཕྲུལ་སྣ་ཚོགས་བསྟན་ཞེས་གསུངས་སོ། །དེ་ནས་ཡོ་བྱད་ཀྱི་ཚོགས་ཐམས་ཅད་ཤིན་ཏུ་འབུལ་བ་ཞེས་བྱ་བའི་ཆོ་འཕྲུལ་བྱུང་སྟེ། ཉི་མའི་འོད་ཟེར་ལས་སྒྲ་
བྱུང་བ།  །པད་མའི་ཟེ་འབྲུ་འབར་བ་འདི། །འཛུམ་པའི་མདངས་ཀྱི་འབུལ་ལགས་ན། །དགྱེས་པའི་རྡོ་རྗེ་ཆོ་འཕྲུལ་ལས། །བྱང་ཆུབ་ཆར་སྤྲིན་དབབ་ཏུ་གསོལ། །ཟླ་བའི་འོད་ཟེར་ལས་ཆོ་འཕྲུལ་གྱི་སྒྲ་བྱུང་བ། ཨེ་མ་ཡིད་ཀྱི་
<pb id="103.70a"/>
དགའ་སྡེ་མོ། །གདུང་བའི་སྙིང་ཕྲེང་ཤེས་རབ་གཟུངས། །པད་མའི་གའུ་འཁྱིལ་བ་ལ། །བདེ་བའི་རྡོ་རྗེ་བྱང་ཆུབ་འབར་ཞེས་སྒྲ་བྱུང་བས། ཕྱག་རྒྱ་སྣ་ཚོགས་ཀྱི་ཆོ་འཕྲུལ་འབྱུང་བའི་རྒྱུར་གྱུར་ཏོ། །དེ་ནས་སེམས་
དཔའ་རྡོ་རྗེ་དམ་པ་དེས་འཁོར་བ་ཐམས་ཅད་ཐུགས་རྗེས་ཡོངས་སུ་བཟུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ཐབས་མཆོག་ཟླ་བ་རྡོ་རྗེ་ཞེས་བྱ་བ་ལས་ཆོ་འཕྲུལ་གྱི་སྒྲ་འདི་བྱུང་ངོ་། །འདོད་པའི་དབང་པོ་ཐམས་ཅད་ནི། །ཆགས་
པའི་འགྱིང་བའི་གཙོ་མོ་ཡིན། །ཆགས་པའི་རྣམ་པར་སྦྱང་བའི་ཕྱིར། །འདོད་པ་གནས་སུ་དྲང་བར་བྱ་ཞེས་བྱུང་བས། འཁོར་བ་ཐམས་ཅད་ཐུགས་རྗེ་ཆེན་པོའི་ལྷུང་བཟེད་ཀྱིས་བཟུང་ངོ་། །དེ་ནས་སེམས་དཔའི་རྡོ་རྗེ་དེ་སྒྲིབ་པ་སྲེག་པ་ཞེས་བྱ་བའི་ཏིང་ངེ་
འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །རྡོ་རྗེ་འབར་བའི་ལིང་ག་ལ། །ཨ་ཡི་ཡེ་ཤེས་འོད་འཕྲོས་པས། །ཆགས་པའི་སྒྲིབ་པའི་བུད་ཤིང་རྣམས། །མེ་ཡི་ཡེ་ཤེས་ཀྱིས་སྦྱངས་སོ། །དེ་ནས་ཡང་སེམས་དཔའི་རྡོ་རྗེ་དེས་
བྷ་ག་བྱིན་གྱིས་རློབ་པ་ལ་སྙོམས་པར་ཞུགས་ནས་གསུངས་པ། འཁོར་བར་སྣང་བའི་ཆོས་རྣམས་ཀུན། །བྷ་གའི་སྙིང་པོར་རབ་གསལ་བ། །ཡུམ་གྱི་ལུས་ཀྱི་ཡན་ལག་རྣམས། །ཡུམ་ལྔའི་རང་བཞིན་ཉིད་དུ་གསལ་ཞེས་གསུངས་སོ། །དེ་ནས་
སེམས་དཔའི་རྡོ་རྗེ་སྙིང་པོ་དེས་ཆགས་པ་ཐམས་ཅད་གཅོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །ཆོས་ཉིད་ནམ་མཁར་རྟོགས་གྱུར་ན། །སྦྱོར་སྒྲོལ་མང་པོ་ཅི་བྱས་ཀྱང་། །ཆགས་སྡང་དྲང་བའི་ཐབས་ཡིན་ཏེ། །
རྡུལ་ཆ་ཙམ་ཡང་སྣང་བ་མེད་ཅེས་གསུངས་སོ། །དེ་ནས་སངས་རྒྱས་ཐམས་ཅད་བཙུན་མོའི་ཚོགས་ཐམས་ཅད་ལ་དགྱེས་པའི་རོལ་པ་ལ་ཞུགས་པར་གྱུར་ཏེ། མི་དམིགས་པའི་བདེ་བ་ལ་ཅི་ཡང་མི་གཡོ་བར་གྱུར་ཏོ། །དེ་ནས་བྱང་ཆུབ་སེམས་ཀྱི་
ཆར་ཆེན་པོ་པད་མའི་སྙིང་པོ་རྒྱུན་མི་འཆད་པར་འབབ་པར་གྱུར་ཏོ། །འཁོར་བ་ཐམས་ཅད་ནི་རྒྱལ་བའི་སྲས་པོར་བསྐྱེད། རྒྱལ་བ་འགོག་པ་ནི་བྱང་ཆུབ་སེམས་ཀྱིས་བརླན་པར་མཛད་ཅིང་སྲིད་པའི་མྱུ་གུ་མངོན་པར་བསྐྱེད། རྨད་དུ་བྱུང་བའི་མཆོད་པའི་
<pb id="103.70b"/>
ཡོ་བྱད་ནི་བསམ་གྱིས་མི་ཁྱབ་པའི་ལིང་ལོང་ཕྱད་པར་བྱུང་ངོ་། །རིག་འཛིན་གྱི་སེམས་དཔའ་ཐམས་ཅད་ནི། ཤེས་བྱའི་སྒྲིབ་པ་སྦྱངས་ནས་ཆོས་ཀྱི་སྐུའི་ནང་དུ་བརླན་པར་གྱུར་ཏོ། །དེ་ནས་སེམས་དཔའི་རྡོ་རྗེ་དེས་འགྲོ་བ་ཐམས་ཅད་
ལ་དབང་བསྐུར་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དཔག་ཏུ་མེད་པའི་རྒྱལ་བ་རྣམས། །འཁོར་བའི་སེམས་ཅན་རྒྱུ་ལས་བྱུང་། །འཁོར་བའི་སེམས་ཅན་རྒྱུན་ཆད་ན། །སངས་རྒྱས་རྒྱུན་ཡང་འཆད་པར་འགྱུར། །
འཁོར་བ་ཆོས་ཉིད་རང་བཞིན་དུ། །ཤེས་ནས་སྨྲ་བར་གང་བྱེད་པ། །རིག་པའི་ཡེ་ཤེས་རང་དབང་དེ། །ཆོས་ཀྱི་རྒྱལ་པོ་རྒྱལ་བའི་སྲས་ཞེས་གསུངས་སོ། །དེ་ནས་སེམས་དཔའི་རྡོ་རྗེ་དམ་པ་དེས་ཆོས་ཐམས་ཅད་གྲུབ་པ་སྨོན་ལམ་གྱི་
སྒོ་ནས་འཇུག་པར་མཁྱེན་ནས་སྨོན་གནས་ཆེན་པོའི་ལམ་འདི་གསུངས་སོ། །འགྲོ་དྲུག་རྒྱལ་བའི་སྲས་པོ་འདི། །མ་རྟོགས་ལོག་པར་འཁྱམས་པ་རྣམས། །རྒྱལ་བའི་སྲས་སུ་བསྐྱེད་ནས་ནི། །འཁོར་བའི་རྒྱུན་རྣམས་གཅད་པར་བྱ། །
ཉི་ཟླའི་ནང་དུ་བཞག་ནས་ནི། །བཅུ་དྲུག་ས་ལ་རྫོགས་པར་འགྱུར། །དེས་ན་རིགས་ལྡན་མཚན་བཟང་ལ། །དོན་དང་ལྡན་པའི་མཁས་པ་ཡིས། །སྦྱོར་བའི་ཡན་ལག་ཀུན་རྫོགས་ནས། །ཡུམ་གྱི་མཁའ་དབྱིངས་ཟླ་གམ་ལ། །
གྲུབ་པའི་གཞལ་ཡས་ཁང་དུ་བསྐྱེད། །རྩིབས་བརྒྱད་ཟླ་གམ་དགུར་གསལ་ལ། །བྱང་ཆུབ་སེམས་ལས་ཕྱག་རྒྱའི་ཚོགས། །ལྷ་དགུ་གསལ་པའི་ཡེ་ཤེས་བསྐྱེད། །དེས་ནི་ཐམས་ཅད་རྫོགས་པར་འགྱུར་ཞེས་གསུངས་སོ། །
རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས་གསང་སྦྱོར་སྒྲུབ་པའི་ལེའུ་སྟེ་བཅུ་པའོ།།  །།<head n="2" t="བཅུ་གཅིག་པ། རྡོ་རྗེ་ཚེ་བསྒྲུབ་པའི་ལེའུ།" type="lewu" zh="102.162"/>དེ་ནས་སེམས་དཔའི་རྡོ་རྗེ་སྙིང་པོ་དེ་མི་འགྱུར་བ་གཏན་འཕོ་བ་མེད་
པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །རྣལ་འབྱོར་རིག་འཛིན་གང་ཞིག་རྣམས། །མི་འཕོ་བར་ནི་གནས་འདོད་པ། །ལོ་གཅིག་གམ་ནི་ཟླ་གཅིག་གམ། །དེ་བཞིན་ཞག་གི་རྣམ་གྲངས་
<pb id="103.71a"/>
ཀྱང་། །བཅྭ་ལྔ་འམ་ཡང་ན་བདུན་བར་དུ། །ཐོ་རངས་ཐུན་ཐའི་དང་པོའི་ཚེ། །རིག་འཛིན་རྣལ་འབྱོར་སྒྲུབ་པ་པོ། །ཤར་གྱི་ཕྱོགས་སུ་ཁ་བལྟས་ཏེ། །ཤར་ཕྱོགས་ནམ་མཁས་བསྡུས་པ་ཡི། །ལྷ་ཀླུ་གནོད་སྦྱིན་འཇིག་རྟེན་
བཅས། །ཐམས་ཅད་ཁོང་དུ་བསྡུས་ནས་ཀྱང་། །དབུགས་དེ་སླར་ལ་མི་དབྱུང་བར། །རང་གི་ཁོང་དུ་བསྟིམ་པར་བྱ། །ཐ་མར་སྣ་ཡི་ནང་དུ་བསྲེ། །དེ་ལྟར་མང་པོར་བསྒྲུབས་པ་དང་། །དཔལ་ཆེ་གཟི་བརྗིད་ཐམས་ཅད་འཐོབ། །
ཅེས་གསུངས་སོ། །དེ་ནས་ཡང་སེམས་དཔའི་རྡོ་རྗེ་སྙིང་པོ་དེས་རྟེན་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །གང་ཞིག་རྟེན་ལ་གནས་འདོད་པ། །མཚན་མ་བཟང་པོའི་གནས་མཆོག་ཏུ། །
ཐམས་ཅད་འབྱོར་བར་བྱས་ནས་ནི། །ས་ལས་བྱས་པའི་སྟེགས་བུ་བཤམས། །དབུས་ཀྱི་པད་མ་འདབ་བརྒྱད་ལ། །ཟླ་གམ་དམར་པོ་སྒོ་བཞིར་ལྡན། །མཐའ་མ་རྡོ་རྗེ་ར་བས་བསྐོར། །དཔལ་ལྡན་ཚེ་ཡི་ཕྱག་རྒྱ་དགོད། །
རིན་ཆེན་ལུགས་ཀྱི་བུམ་པ་ལ། །ཚེ་རྫས་རྒྱས་པར་བྱས་ནས་ནི། །མཚན་ལྡན་སྣོད་ཀྱིས་ཁ་དགབ་བྱ། །རྡོ་རྗེ་གཟུངས་ཀྱིས་བཏགས་ནས་ནི། །ཚེ་ཚད་མེད་པར་མངའ་གསོལ་ལ། །དབུས་སུ་དེ་བཞིན་བཞག་པར་བྱ། །རིན་
ཆེན་བུམ་པ་བཞི་རྣམས་ལ། །གསང་བའི་བུ་མོ་བཞི་བཀོད་གཞག །ཡ་མཚན་བྱུང་བའི་བུམ་པ་ལ། །རིགས་བཞི་སངས་རྒྱས་ཡབ་ཡུམ་དང་། །སོ་སོའི་འཁོར་གྱི་སེམས་དཔའ་རྣམས། །ཐབས་དང་ཤེས་རབ་སྡེབས་ནས་ནི། །
ཕྱོགས་ཕྱོགས་གནས་སུ་ཚོམ་བུར་བྲི། །སྒོ་བཞིར་སྒོ་མ་བཞི་རྣམས་གཞག །སེམས་ཀྱི་ཕྱག་རྒྱ་ཀུན་བཀོད་ནས། །ཉི་ཟླ་ག་འུར་ཨ་ཡུ་ནི། །འཁྱིལ་འབར་འཚེར་ཞིང་གསལ་བར་བྱ། །ཨ་ཡུ་བྱང་ཆུབ་སེམས་སུ་ཞུ། །རྒྱལ་
མཚན་མཆོག་ལྡན་རིན་ཆེན་གཏེར། །དབང་བསྐུར་དཔལ་ལྡན་མཛོད་ལྡན་མ། །གསང་བའི་བུ་མོ་ཚེ་གཏེར་འཛིན། །ཨ་ཡུ་ཡུམ་བཞིའི་ཐུགས་ཀང་འཕྲོས། །དེ་བཞིན་ཚོམ་བུ་རིམ་པར་བརྒྱུད། །རྡོ་རྗེ་ཚེ་མཆོག་ཀུན་བསྡུས་ནས། །
<pb id="103.71b"/>
དཀར་དམར་འོད་ཀྱིས་བདག་ལ་བསྟིམ། །དེ་ནས་རྡོ་རྗེ་ཚེ་ཕྲེང་བཟླས། །ནུབ་ཕྱོགས་ཚེ་ཡི་དབྱིངས་མཆོག་གིས། །པད་མ་དབང་གི་ཞིང་ཁམས་སུ། །བྱམས་ལྡན་ཡེ་ཤེས་ཚེ་དཔག་མེད། །ཐུགས་ཀྱི་དཔལ་བེའུ་ཆེན་པོ་ནི། །གཉིས་
གསལ་འོད་ཀྱི་ག་འུ་ན། །བྱང་ཆུབ་སེམས་ཀྱི་ཨ་ཡུ་འབར། །དམར་གསལ་འབར་བའི་ཚེ་མཆོག་དེ། །རིག་འཛིན་རྣལ་འབྱོར་རྣམས་ལ་འཕྲོ། །འཕྲོས་པ་དགུ་ལུང་དམ་པ་ཡིས། །ཙི་ཏའི་དབུགས་ལ་བཀྲག་ཏུ་བསླན། །ཚེ་ཉམས་
རྒྱུ་དྲུག་ཀུན་སྤངས་ནས། །གཟི་བྱིན་སྐྱེ་བའི་རྒྱུ་ལྔ་བསྒོམ། །བྱང་ཆུབ་སེམས་ཀྱི་ཨ་ཡུ་དེ། །སྐྱེ་མེད་དབྱིངས་སུ་སྦས་ནས་ཀྱང་། །ཕྱག་རྒྱའི་ཐ་མར་བདུན་གྱིས་བཤད། །དང་པོ་སྐུ་གསུང་ཐུགས་ཀྱི་རྒྱ། །གཉིས་པ་གནོན་པའི་རྒྱ་གྲམ་
འབར། །གསུམ་པ་རྟ་མཆོག་དཔལ་གྱི་རྒྱ། །བཞི་པ་རིན་ཆེན་དཔལ་བེའུ་སྟེ། །ལྔ་བ་གསེར་གྱི་འགུ་ཧྱའོ། །དྲུག་བ་ཟླ་གམ་དམར་པོ་ལ། །བདུན་པ་ཉི་ཟླ་ག་འུར་འབར། །ཚེ་ཡི་ངོ་བོ་རྒྱུད་གསུམ་པོ། །སྲོག་གི་ངོ་བོར་གཞལ་ཡས་
ཁང་། །ལེབ་རྒན་འབར་བའི་དཀྱིལ་འཁོར་དུ། །ཨ་ཡུ་དམར་པོ་འོད་འཕྲོ་བ། །འཆི་བ་མེད་པའི་སྲོག་བཙུགས་ཏེ། །འགྱུར་བ་མེད་པའི་གཡུང་དྲུང་ཡིན། །ཆོས་ཉིད་དབྱིངས་སུ་ཚེ་སྦས་པས། །དུས་གསུམ་རྒྱལ་བ་དགྲར་ལངས་ཀྱང་། །དེ་ལ་གཟུང་
ཞིང་བསྟན་དུ་མེད། །དེ་ནས་ཅི་བདེ་སྤྱད་པར་བྱ། །རྡོ་རྗེ་ཚེ་སྒྲུབ་པའོ། །དེ་ནས་སེམས་དཔའི་རྡོ་རྗེ་དམ་པ་དེ་རྡོ་རྗེ་ཁྲོ་བོ་ཚེ་ཀུན་ཏུ་འཕྲོག་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསུངས་སོ། །གནས་འགྱུར་མཎ་
ཌལ་འབར་བྱས་ལ། །ཡེ་ཤེས་ཁྲོ་བོ་འབར་བ་ཡི། །ཐུགས་ཀྱི་དཔལ་བེའུ་འི་འོད་ཟེར་ལས། །དབང་གི་ལྷ་མོ་མང་པོ་འཕྲོས། །ཟ་མ་ཏོག་དང་བཅས་པ་ཡི། །ལྕགས་ཀྱུ་དཀར་དམར་ལག་ན་ཐོགས། །དེ་ཡི་འགྲོ་དྲུག་ཐམས་ཅད་ཀྱི། །ཚེ་དང་
གཟི་བྱིན་ཐམས་ཅད་འཕྲོགས། །ཟ་མ་ཏོག་ཏུ་བསྡུས་ནས་ཀྱང་། །ཚེ་ཡི་རིག་འཛིན་རྣམས་ལ་བསྟིམ། །ཇི་ལྟར་འདོད་པ་གོང་ལྟར་སྦྱར། །རྡོ་རྗེ་གཟི་མདངས་འཕྲོག་པ་ཞེས་བྱ་བའི་མདོའོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་
<pb id="103.72a"/>
པའི་མདོ་ལས་རྡོ་རྗེ་ཚེ་བསྒྲུབ་པའི་ལེའུ་ཞེས་བྱ་སྟེ། བཅུ་གཅིག་པའོ།།  །།<head n="2" t="བཅུ་གཉིས་པ། ཚོགས་ཆེན་འདུས་པའི་བསྒྲུབ་ལུགས་ཀྱི་ལེའུ།" type="lewu" zh="102.165"/>དེ་ནས་སེམས་དཔའི་རྡོ་རྗེ་དམ་པ་དེ་ཚོགས་ཐམས་ཅད་ཡོངས་སུ་རྫོགས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་
ཞུགས་སོ། །སྙོམས་པར་ཞུགས་ནས་དུར་ཁྲོད་གསང་བ་མཆོག་གི་དཀྱིལ་འཁོར་ཞེས་བྱ་བ་འདི་རྒྱ་ཆེར་བཤད་དོ། །དཀྱིལ་འཁོར་དཀྱིལ་འཁོར་ཐམས་ཅད་ཀྱི། །རྩ་བའི་དཀྱིལ་འཁོར་དམ་པ་འདི། །འཁོར་བ་ཐམས་ཅད་
བསྒྲལ་བའི་ཕྱིར། །རྣལ་འབྱོར་ཅན་ལ་བཤད་པར་བྱ། །ཉོན་ཅིག་འདུས་པ་ཆེན་པོའི་ཚོགས། །སྒྲུབ་པའི་གནས་མཆོག་དམ་པ་དག །སྐྱོན་ཡོན་གཉིས་ཀྱི་བྱེ་བྲག་ལས། །ངེས་པར་བཏགས་ཏེ་ཤེས་པ་ལས། །བླང་དོར་
གཉིས་སུ་སྦྱར་བར་བྱ། །རི་བོ་ཆེན་པོ་འདུས་པའི་རྩེ། །གངས་དཀར་ཤེལ་གྱི་འདབ་ཆེན་ནི། །སེང་ཕྲུག་འཁྲ་བའི་གནས་ཡིན་ཏེ། །ཐམས་ཅད་ཞི་བར་བྱེད་པའི་གནས། །རྡོ་རྗེ་བྲག་ཆེན་གཏམས་པའི་དཀྱིལ། །དགོན་པ་ཆེན་པོའི་ཕུག་
ཆེན་ནི། །གཅན་ཆེན་འཁྲ་བའི་གནས་ཡིན་ཏེ། །མངོན་སྤྱོད་ཆེན་པོ་བསྒྲུབ་པའི་གནས། །དུར་ཁྲོད་ངམ་གྲོག་བཤུང་བའི་གནས། །སུམ་མདོ་གྲོག་གླེ་རྩུབ་པའི་རི། །དུར་གཅན་འཁྲ་བའི་གནས་ཡིན་ཏེ། །
ཆགས་པ་སྒྲུབ་པའི་གནས་ཡིན་ནོ། །ནགས་ཚལ་དྲ་བས་གཏིབས་པའི་ནང་། །ཤིན་ཏུ་བཙན་ཞིང་འཇིགས་པའི་ངོགས། །སྟག་གཟིག་འཁྲ་བའི་གནས་ཡིན་ཏེ། །འདོད་པ་སྒྲུབ་པའི་གནས་སུ་ཤིས། །ཆུ་མདོ་ཆུ་འཇིགས་
རྒྱ་མཚོའི་གླིང་། །ཆུ་ཡི་ར་བས་ཀུན་བསྐོར་བ། །ཆུ་གཅན་འཁྲ་བའི་གནས་ཡིན་པས། །བྱ་བ་མེད་པའི་ལས་ལ་བྱའོ། །དེར་ནི་ཡོ་བྱད་ཕུན་སུམ་ཚོགས། །ཅི་འདོད་བལྟས་ཏེ་མ་ཐོགས་པར། ཁ་ན་མ་ཐོ་བཅས་དང་བྲལ། །འབྱོར་པས་
ནན་ཏན་མཆོག་བསྐྱེད་པ། ཁམས་ལས་གྱུར་པའི་ནད་ཆེན་རྣམས། །བཅུན་གྱི་མཆོག་གིས་བཟློག་བྱའི་ཕྱིར། །རྩི་འམ་བཅུད་དམ་ཐར་པ་རྣམས། །ཉེར་རྫོགས་སུ་ནི་གཞག་པར་བྱ། །འདུས་པའི་ནད་དང་དུས་ཀྱི་ནད། །དུག་ལས་གྱུར་པའི་ནད་
<pb id="103.72b"/>
རྣམས་ཀྱིས། །རྐྱེན་གྱིས་བར་ཆད་འབྱུང་སྲིད་ཕྱིར། །སྨན་དང་མཁས་པས་བཅས་ཏེ་སྦྱར། །ཀ་པཱ་ལ་དང་ལྕང་ལོར་བཅས། །གའུ་ཆུང་ལ་སོགས་པའི་རྫས། །ཕྱག་རྒྱ་ཆེ་དང་ལྡན་བྱས་ལ། །དངོས་གྲུབ་འབྱུང་བའི་རྟེན་དུ་བྱ། །སྒྲུབ་མཆོག་གསང་བའི་རྣལ་
འབྱོར་པ། །སྐྱོ་བའི་ཡིད་རྣམས་བསང་ཕྱིར་དང་། །གཏི་མུག་མུན་པ་གཞོམ་པའི་ཕྱིར། །དུང་དང་ཁར་རྔ་རྫ་རྔ་དང་། །ཅང་ཏེའུ་པི་བང་ཀོ་ཀི་ལ། །སྙན་པར་རྫོགས་པའི་རྫས་རྣམས་ཀུན། །སྣ་ཚོགས་འབྱུང་བའི་རོལ་མོ་སྟེ། །ཉེར་རྫོགས་སུ་ནི་
འབྱོར་བར་བྱ། །ཤིན་དུ་གཏམས་པས་ཚོགས་ཆེན་ནི། །བླ་མ་རྡོ་རྗེ་འཁོར་ལོ་རྒྱལ། །གསང་བ་སྦྱོར་བའི་དུས་ཆེན་དུ། །སྒྲུབ་ཆེན་སྒྲུབ་པའི་རྣལ་འབྱོར་རྣམས། །སྙིང་རྗེ་བྱམས་དང་དགའ་སྙོམས་དང་། །གདུང་བའི་བྱང་ཆུབ་སེམས་བསྐྱེད་དོ། །
དེ་ཡང་ཤེས་དང་ཤེས་བྱ་ཡིས། །རྩལ་ཆེན་ཀུན་ཏུ་རྫོགས་པ་ནི། །རྡོ་རྗེ་སྙིང་པོ་འབྲུ་མཆོག་དག །ཤིན་ཏུ་གཏམས་པས་ཚོགས་པ་ནི། །བླ་མ་རྡོ་རྗེ་འཁོར་ལོ་རྒྱལ། །ཡོན་ཏན་མཆོག་གི་གཏེར་གྱུར་ཅིང་། །སྲིད་པས་ཞུས་ཀྱང་ཟད་མི་ཤེས། །རྐྱེན་
ཐུབ་དབང་ལུང་རྫོགས་པར་གཟུང་། །རྡོ་རྗེ་ཀུན་གྱི་གཟུགས་འཛིན་པ། །ཀུན་སྡུད་ཀུན་འབྱུང་འཁྲུག་མེད་ཅིང་། །ནམ་མཁའི་ཁྱོན་ལྟར་ཀུན་ལ་ཁྱབ། །མ་ལྟར་བྱམས་པའི་ཡུམ་མཆོག་གཟུང་། །རྒྱུད་སྦྱངས་བརྟུལ་ཞུགས་མཆོག་འཆང་ཞིང་། །
ཐོགས་མེད་ཐེ་ཚོམ་སོམ་ཉི་བྲལ། །འཛིན་ཆགས་མེད་ཅིང་བླང་དོར་མེད། །བརྟན་ལྡན་གཟུངས་ཐུབ་རྡོ་རྗེ་གིང་། །རྡོ་རྗེ་དྲོད་ཀྱི་དུས་འཛིན་ཅིང་། །ཚིག་གི་འཕེན་སྡུད་སྐབས་སུ་སྦྱོར། །ཡོན་ཏན་བརླབས་ཀྱིས་འཕང་བཅད་དེ། །ལེགས་ཉེས་དམིགས་
སུ་གལ་འཛུགས་སོ། །རྡོ་རྗེ་ཚིག་གི་གདངས་སྐད་ཅན། །རྡོ་རྗེ་མཐོང་བ་རྣམ་པར་དག །ངག་གི་དབང་ཕྱུག་ཚིག་ལ་མཁས། །ལས་ཀྱི་ཕྲེང་བ་རྫོགས་བྱེད་པའོ། །འདི་ལྟར་སྦྱར་བའི་དུས་ཆེན་ཡང་། །ངེས་པར་བརྟགས་ཏེ་མདོ་གཟུང་བ། །རིག་བྱེད་
དག་གི་ཡན་ལག་ལས། །ཤེས་པར་བྱ་སྟེ་ལེགས་སྦྱར་བ། །བཀྲ་ཤིས་ལྷ་ཡི་ཉི་མ་དང་། །འབྱོར་དང་དུས་ཚིགས་བཟང་པོ་རྣམས། །འཇིག་རྟེན་མཚན་མའི་རྟོག་པ་སྟེ། །བརྟགས་ན་བཀྲ་ཤིས་མཚན་མ་འབྱུང་། །དུས་ཆ་བཞི་ཡི་དང་པོ་ནི། །མཆོག་
<pb id="103.73a"/>
ཉིད་མངོན་སྤྱོད་རོ་ལངས་ཡིན། །དབྱར་ཚེ་སྟོན་སྨན་ཤིས་པ་སྟེ། །ཞི་དང་རྒྱས་པ་དེ་བཞིན་སྦྱར། །དབང་དུ་བསྡུས་པ་འང་དབང་ཡིན་ཏེ། །བམ་ཆེན་གསང་བའི་དུས་སུ་བཤད། །ནོར་འདོད་རྫུ་འཕྲུལ་ཐམས་ཅད་ཀྱང་། །ཆ་
བཞིར་ཁྱབ་པར་སྦྱར་བྱའོ། །བསྒྲུབ་པ་ཆེན་པོའི་རྫས་མཆོག་དག །གལ་ཏེ་དུས་ལ་བབ་གྱུར་ན། །དུས་འདི་དངོས་གྲུབ་དུས་ཆེན་ཏེ། །དུས་འདི་མཁས་པས་ཡོང་མི་བཅག །རྣལ་འབྱོར་ལས་ཀྱི་དང་པོ་རྣམས། །ཅི་སྟེ་འདོད་པའི་མཚན་མ་
དག །ཡིད་འོང་འབྱུང་ཞིང་རྟགས་རྙེད་པ། །དམ་ཚིག་གཟུངས་འདུ་དུས་ཆེན་ཡིན། །སྦྱངས་པས་རྩལ་གྱི་མཐར་ཕྱིན་ཅིང་། །ཤེས་བློའི་ཡོན་ཏན་ཚོགས་རྒྱས་པ། །འདི་དག་ཚད་ལ་བབ་པ་སྟེ། །དུས་ཀྱི་མཆོག་འདི་ཉེ་བར་བརྟག །འདི་ལྟར་རྒྱུ་བཞི་
འབྱོར་པ་ལས། །འབྲས་བུའི་དངོས་པོར་གྲུབ་པ་སྟེ། །གྲུ་དང་མཉན་པ་མཁས་པ་ལ། །བསྟེན་པས་རིན་ཆེན་ལོན་པ་འདྲ། །ཇི་སྲིད་གནས་པའི་རྒྱ་མཚོ་རྣམས། །རང་བཞིན་མེད་པ་ཀུན་གཅིག་པའི། །བདག་མེད་ཕྱོགས་བྲལ་ལྷུན་གྱིས་གྲུབ། །གཅིག་ལས་
རྣམ་གྲངས་ངང་གིས་མེད། །ཐ་སྙད་དག་པར་ཡོངས་ཆུད་ན། །ངེས་པའི་དོན་ཆེན་དེ་ཉིད་དེ། །ཐམས་ཅད་དག་པར་འགྱུར་བའོ། །བདག་དང་གཞན་དུ་མི་གཉིས་པས། །བདག་ཉིད་བདག་གི་རང་བཞིན་ཏེ། །སངས་རྒྱས་ཞེས་བྱ་གཞན་ན་མེད། །བདག་ཉིད་
ལྷུན་གྲུབ་དབང་ཕྱུག་ཆེ། །གང་འདོད་པ་ཡི་དངོས་པོ་དག །ཇི་ལྟ་བ་བཞིན་འགྲུབ་འགྱུར་ཏེ། །རྫ་མཁན་འཕང་ལོ་སྲུབ་པ་ལྟར། །གང་ལྟར་དམིགས་པ་དེ་ལྟར་འགྱུར། །འགྲོ་བའི་ཁམས་སུ་གཟི་ཆེ་ཞིང་། །འབྱུང་ཆེན་ལྔ་ལ་དབང་སྒྱུར་བའི། །ངོ་མཚར་རྩལ་
གྱི་ཁྱད་པར་དག །གདོན་མི་ཟ་བར་འབྱུང་བ་ཡིན། །དེ་ལྟར་བརྩོན་པའི་བསྒྲུབ་པ་དག །རྫས་དང་ཡོ་བྱད་ལ་སོགས་ཏེ། །ཤེས་དང་ཡོན་ཏན་ཕུན་སུམ་ཚོགས། །གཞན་དུ་རེག་ལས་མེད་པ་ནི། །ཐམས་ཅད་ཚང་བར་རྫོགས་པས་ན། །ཕུན་སུམ་ཚོགས་
ཤེས་དེ་ལ་བྱ། །གསང་ཆེན་བསྒྲུབ་པའི་ལས་འདི་དག །འཁོར་བའི་ལས་དང་འཐུན་སྤྱད་ཅིང་། །ཉོན་མོངས་ལྔ་ལྟར་སྤྱོད་སྣང་ཡང་། །འོད་ཀྱིས་མུན་པ་སྣང་འགྱུར་ལྟར། །སྐྱོན་ནི་ཡོན་ཏན་ཆེན་པོ་ལ། །གཡོ་མཚང་དངོས་གྲུབ་ཆེན་པོར་འགྱུར། །དེ་ལྟར་འཁོར་
<pb id="103.73b"/>
བའི་རྐ་བཟློག་པས། །མི་གནས་ཡེ་ཤེས་རྒྱ་མཚོར་འཁྱིལ། །གནས་རབ་བརྟག་པའི་གལ་ཆེན་ཡང་། །ནམ་མཁའ་འཁོར་ལོ་རྡོ་རྗེ་དང་། །རིན་ཆེན་ཟུར་བརྒྱད་པད་མའི་དབྱིངས། །རྒྱ་གྲམ་ལ་སོགས་འདྲ་བར་བཏག །ས་གཞི་ཡང་ནི་དེ་
བཞིན་ཏེ། །རི་བོ་བརྩེགས་དང་བཟུར་བ་དང་། །དེ་བཞིན་བསྒྲེང་དང་གཏམས་པའི་ཚུལ། །འདྲ་བར་མཁས་པས་བརྟག་པར་བྱ། །དེ་ཡང་རིགས་ཀྱི་ཁྱད་པར་ནི། །ལྔ་ལ་སོགས་པ་སོ་སོ་ཡི། །གནས་གནས་དག་ཏུ་རྟོགས་ནས་ནི། །
ནོར་བུ་རིན་ཆེན་དེ་བསྒྲུབ་བྱ། །སྐྱོན་གྱི་གནས་དག་སྤང་བ་ནི། །གཤིན་རྗེ་གདུག་པའི་མདུང་རྩེ་དང་། །མ་མོ་རྔམ་པའི་སྤར་ཤད་དང་། །སྲིན་མོ་དུས་པའི་མཆི་རྗེས་དང་། །གནོད་སྦྱིན་ཁྲོ་བོའི་རྦབ་ཤུལ་དང་། །འབྱུང་པོ་ཀུན་གྱི་འཇོལ་ལ་སོགས། །
གནས་ཀྱི་སྐྱོན་རྣམས་དགྲ་དང་རྐུན། །མཁས་པས་ངེས་པར་སྤང་བར་བྱ། ཁ་ན་མ་ཐོར་བཅས་པ་དང་། །ཉམས་པ་ལས་བྱུང་ཉེན་དང་བྲལ། །མ་དག་པ་ཡི་ཡོ་བྱད་རྣམས། །གདུག་ཅན་པང་དུ་འོངས་པ་ལྟར། །ཝ་ཡི་བརྟུལ་ཞུགས་ཆེན་པོ་ཡི། །
བསྐལ་བས་བཤུགས་ཏེ་སྤང་བར་བྱ། །དགོན་པ་ཆེན་པོའི་ས་ཕྱོགས་སམ། །བཀྲ་ཤིས་མཚན་མ་འབྱུང་བ་དག །དགའ་བ་སྐྱེ་བར་འགྱུར་བ་ཡི། །ཡིད་འོང་གནས་སུ་འདུག་ནས་ནི། །རྩོད་པ་ཉེ་བར་ཞི་བྱའི་ཕྱིར། །སྙིང་རྗེ་ལྡན་པའི་རྣལ་འབྱོར་
གྱིས། །བསྒྲུབ་པ་བརྣག་པ་མཐར་དབྱུང་ཕྱིར། །རྒྱལ་པོ་རྟེན་དང་འཁོར་བཅས་ལ། །བདེན་པས་བསྒོ་བ་འམ་ཡང་བསླང་བ། །དགོངས་ཤིག་ཐུགས་རྗེ་རྒྱལ་བའི་ལྷ། །ལྷ་ཀླུ་གནོད་སྦྱིན་སྡེ་དཔུང་བཅས། །གངས་རི་རྩེ་དང་རིན་ཆེན་རི། །
ཀུན་དགའ་ལྡུམ་ར་བསྐྱེད་མོས་ཚལ། །མཚོ་རྫིང་ལུ་མ་འབབ་ཆུའི་གནས། །འཇིག་རྟེན་འཇིག་རྟེན་ཐམས་ཅད་ཀྱི། །གང་དག་བདག་པོར་གྱུར་པ་རྣམས། །རྣལ་འབྱོར་དབང་ཕྱུག་བདག་ཉིད་ཀྱིས། །ས་འདི་ལྷུན་གྱིས་གྲུབ་བྱའི་ཕྱིར། །
འཛམ་གླིང་གྲུབ་པའི་ས་སློང་ན། །འཁོར་དང་བཅས་པ་འདིར་འཁོད་ལ། །རིན་ཆེན་གཏེར་གྱི་ས་གཞི་བསླང་། །ཞེས་པས་རིན་ཆེན་སྣ་ཚོགས་ཀྱིས། །ས་ལ་གནས་པས་དེ་མགུ་བྱ། །དེས་ནི་བདག་གིས་དེ་འགྱུར་ཞིང་། །ཉེས་པ་དེ་དང་བྲལ་བ་ཡིན། །
<pb id="103.74a"/>
བྱང་ཆུབ་སྤྱོད་པ་གཡོ་བ་དང་། །བསོད་ནམས་དགའ་བ་སྐྱེད་པ་ལ། །ཤེས་ལྡན་རྫུ་འཕྲུལ་ཅན་གྱི་བུ། །མ་སྐྲག་ཕྲག་དོག་ཡོང་མ་སྐྱེ། །རྣལ་འབྱོར་མཆོག་གི་སྒྲུབ་བ་པོ། །བདུད་འདུལ་ཕྱག་རྒྱ་རྫོགས་པའི་ཚེ། །རུ་དྲ་ཚོགས་
ཀྱི་རྒོལ་བ་ལ། །སྐྱེས་བུ་ལས་ཀྱི་དོན་བགྲངས་ཏེ། །དོན་གྱི་དབང་པོའི་ཕྱིར་སྦྲན་པ། །རྒྱལ་བ་དབང་ཕྱུག་ཐམས་ཅད་ཀྱིས། །དོན་མཆོག་ཡང་དག་མཛད་པའི་ཚེ། །སྐྱེས་བུ་རྩལ་གྱི་ཁྱད་པར་ལས། །འདི་ཚེ་དཔང་མཁྱེན་དམིགས་
འབྱེད་མ། །སྔོན་ཚེ་དཔལ་ཆེན་གར་དབང་གིས། །རུ་དྲ་སྡེ་བཞི་བསྒྲལ་ནས་ནི། །གསང་བ་བསྟན་པའི་རྒྱས་མཛད་ནས། །འགྲོ་དྲུག་ཐུགས་རྗེས་བསྒྲལ་བ་ལྟར། །རྣལ་འབྱོར་ས་ལ་སྦྱོར་ཚེ་འདིར། །ལྷ་མོས་མཁྱེན་པར་མཛད་ནས་
ཀྱང་། །བདེ་ཆེན་ས་ལ་བགྲོད་པའི་ཚེ། །རུ་དྲའི་རྒོལ་བ་འབྱུང་བ་འམ། །སྤྱན་ལྡན་ཁྱོད་ཀྱིས་དཔང་མཛོད་ཅིག །སྒྲུབ་པའི་ལས་མཆོག་ཁྱད་པར་གྱིས། །བརྩམ་པར་བྱ་བའི་ལས་རྣམས་ཀུན། །མཚན་མས་མཚན་མ་གཞོམ་
པའི་ཕྱིར། །རོ་ལྔའི་མཚན་མ་བརྟག་པར་བྱ། །དགེ་བར་གྱུར་ན་དེར་གནས་བྱ། །གལ་ཏེ་ཤིས་པར་མ་གྱུར་ན། །སྐྱེས་བུ་ཐབས་ལ་མཁས་པ་ཡིས། །མནན་ནམ་སྤོ་བའི་ལས་ཀྱིས་སྦྱར། །དེར་ནི་བསོད་ནམས་གཏེར་ལྡན་ཕྱིར། །
རིན་ཆེན་ལྔ་ལ་སོགས་པའི་རྫས། །ས་གཞི་གཏེར་ཆེན་རྒྱས་པར་བྱ། །བཀྲ་ཤིས་མཆོག་ཏུ་བསྔགས་པ་ཡིན། །ས་ཞག་སྤོས་ཆེན་རྣམ་ལྔའི་ཁུ། །བསྲེས་བས་ཀུན་ཏུ་གྲུ་བཞི་ནི། །མཎྜལ་རྒྱས་པའི་དབྱིབས་འདྲ་ལ། །ཏིང་འཛིན་
ཕྱག་རྒྱ་སྔགས་ལྡན་པས། །མཚན་མའི་དངོས་པོ་ཀུན་སྦྱངས་ཏེ། །རྒྱལ་བ་བཞུགས་པའི་རྟེན་དུ་བྱ། །རྡོ་རྗེ་བྱིན་བརླབས་འབྱུང་གནས་དང་། །གནས་རྣམས་ཤིན་ཏུ་བརྟན་བྱའི་ཕྱིར། །མཆོག་གི་སྦྱོར་བ་དག་པ་ཡིས། །ས་གཞི་གཟུང་ཞིང་
བྱིན་གྱིས་བརླབ། །དེ་དང་དེར་ནི་ས་སྦྱངས་ཏེ། །ཐིག་གིས་ཡུལ་བཅད་སྐབས་དག་ཏུ། །རྒྱལ་བ་བཞུགས་པའི་ཕོ་བྲང་དེར། །རྡོ་རྗེ་དྲག་པོའི་གིང་ཆེན་གྱིས། །ལྕེ་བོག་ནག་པོའི་དུད་པས་འདུག །རྒྱུན་མི་འཆད་དུ་བྱས་ནས་ནི། །ཁྲོ་བོ་དྲག་པོའི་
<pb id="103.74b"/>
སྔགས་ཟློས་ཤིང་། །རྡོ་རྗེ་ཁྲོ་བོའི་སྟབས་ཀྱིས་བསྐོར། །ཤེས་རབ་ཡུལ་གྱི་འཇོ་ཚུལ་གྱི། །རྣམ་གཉིས་རྫས་ཀྱི་འདེ་གུ་དག །སྲིན་བལ་ཡེ་འུ་སྦྱར་བ་ཡིས། །ཀུན་ཏུ་ཟླ་བའི་ཐིག་ལེ་བྱ། །རྡོ་རྗེ་རྒྱལ་པོ་འཕགས་རྣམས་ཀྱིས། །སོ་སོའི་
སྔགས་དང་རྩ་བའི་རྒྱ། །སོ་སོའི་སྟང་སྟབས་སྦྱར་ནས་ཀྱང་། །དེ་དག་གནས་སུ་བྱིན་གྱིས་རློབ། །གསང་བའི་དོན་ལ་ཞུགས་བྱའི་ཕྱིར། །གསང་བའི་ལས་ཀྱི་སྔོན་ལོགས་སུ། །བསྟན་པ་སྐྱོང་བའི་མགོན་པོ་ལ། །སྦྱིན་མཆོད་བསྲུང་བའི་
ལས་ཆེན་བཅོལ། །གཞལ་ཡས་གནས་ཀྱི་ཕྱི་རོལ་དུ། །མགོན་པོ་གནས་པའི་རྟེན་གཞི་དག །རིན་ཆེན་འབྲས་སམ་འབྱུང་ཁུངས་སམ། །ཤིང་ངམ་བ་སོ་དེ་དག་ལས། །ལུགས་སམ་ཕྱག་རྒྱའི་གཟུགས་བྱས་ཏེ། །མགོན་པོ་བཞི་རུ་མངའ་
གསོལ་ཏེ། །གནས་ཀྱི་སྒོ་སྲུངས་སོ་བར་བྱ། །རི་རབ་གླིང་བཞིའི་ཕྱོགས་ཕྱོགས་ནས། །རྡོ་རྗེ་གསང་བདག་དབང་གི་མཐུས། །འཇིག་རྟེན་སྐྱོང་པའི་ཐ་ཚིག་ཅན། །མཐུ་ཆེན་མགོན་པོ་སྡེ་བཞི་རྣམས། །སོ་སོའི་བགེགས་རིས་འདུལ་ལ་མཁས། །
ཆོས་སྐྱོང་ལོངས་སྤྱོད་རྫོགས་པའི་སྐུ། །ཕྲིན་ལས་རྣམ་བཞི་མཐར་ཕྱིན་པས། །རིགས་བཞི་ཁ་དོག་སོ་སོར་གསལ། །རང་རྟགས་ལྷ་ཡི་མཚན་མ་ཐོགས། །ཕྱི་འཁོར་སྐྱོང་བའི་རྫུ་འཕྲུལ་ཅན། །བདག་ཅག་རྣལ་འབྱོར་རྩལ་སྦྱོང་གིས། །རང་རང་
འཁོར་རྣམས་ཐུབ་པར་མཛོད། །བསྒྲུབ་པའི་རྩལ་འདི་མཐར་དབྱུང་ཞིང་། །རྐྱེན་གྱི་བར་ཆད་བསལ་བ་དང་། །གསང་བའི་མན་ངག་སྦྱང་བའི་ཕྱིར། །འཇུག་སྲིད་དམ་སྲི་གནོན་པར་བྱ། །དུར་ཁྲོད་ཆེན་པོའི་གནས་དག་ཏུ། །རྣལ་འབྱོར་གསང་
བའི་གནས་དག་ཏུ། །དངོས་གྲུབ་ཆུ་ལ་རྡུལ་འཇུག་ཅིང་། །ཁྲོ་བོ་ཧཱུྃ་ཆེན་ཀུན་འདུས་ནས། །གསད་ཅིང་གནོན་པའི་ལས་བྱ་སྟེ། །རི་རབ་ཆེན་པོའི་རྨད་དུ་གཏང་། །ཡ་མ་ར་ཛའི་ཟས་སུ་སྦྱིན། །ཆུ་སྲིན་འབར་བའི་ཁ་རུ་བརྫང་། །འཁོར་ལོ་འབར་བའི་
ཕྱག་རྒྱས་མནོན། །བདུན་རྒྱུད་རིགས་ནི་བརླག་གྱུར་ནས། །ནམས་ཡང་ལྡང་བར་མི་ནུས་ཏེ། །བྱང་ཆུབ་སེམས་ནི་སྐྱེས་ན་གཏང་། །བཛྲ་མུཥྚི་བྃ། མ་མ་བ་ཤྃ་ཀུ་རུ་ནན། སུྃ་བྷ་ནི་སུྃ་བྷཱ་ནཱྃ། དེ་ལྟར་དྲག་པོའི་སྦྱོར་བ་ཡིས། །སྒོ་ནས་ཕྱི་རོལ་བར་ཁང་དུ། །
<pb id="103.75a"/>
མཁའ་འདྲའི་ཁུང་བུ་བྱས་ནས་ནི། །དུག་དང་རྩུབ་པའི་ཕྱེ་མ་དང་། །ཁྲག་སྣ་ཚོགས་དང་མི་རོ་ཡིས། །ཤིན་དུ་གསུབ་ཅིང་གནོན་པར་བྱ། །དེ་ནས་རྡོ་རྗེ་ནང་དག་ཏུ། །སེང་གེའི་ལྟ་བས་བལྟས་ནས་ནི། །རྡོ་རྗེ་གོམ་པས་ཕྱོགས་ནས་ནི། །ཁྲོ་
མིག་འབར་བས་ཕྱིར་བལྟས་ཏེ། །འགྱིད་བག་ཚུལ་དུ་བརྗིད་པ་ཡིས། །འབར་བའི་རྡོ་རྗེ་སྤར་ནས་ནི། །ཕྱི་ནང་རྡུལ་ཆེན་བསལ་བར་བྱ། །ཧཱུྃ་སྟོང་གསུམ་སྟོང་གིས་འཇིག་རྟེན་ན། །སྐྱེ་འགྲོ་རྩི་ཤིང་ནགས་ཚལ་དང་། །ཡོད་མཐོང་སྣང་གྲགས་ཇི་སྙེད་པ། །
ཀུན་ཀྱང་འབར་བ་ཁྲག་འཐུང་སྟེ། །རྔམ་ཆེན་གཏུམ་ཐུང་ཤེ་དག་འབར། །དུར་ཁྲོད་དཀྱིལ་འཁོར་ལྷུན་གྱིས་གྲུབ། །རཀྵ་ཡཀྵ་ཧེ་རུ་ཀ །རཀྟ་ཀྲོ་དྷི་ཛྭ་ལ་ཁ། །ཧ་ལ་ཧ་ལ་ཏིཥྛ་ཕཊ། །ཞེས་པས་ཁྲོ་བོ་རོལ་པ་ཡི། །སྟབས་དང་མ་མོའི་རྔམ་ཚུལ་དང་། །
ཕྲ་མེན་ལྷགས་པའི་རྔམ་སྟབས་ཀྱིས། །འབར་བའི་དཀྱིལ་འཁོར་བསྐོར་བར་བྱ། །རྡོ་རྗེ་དཀྲིགས་པའི་ཕྲེང་བ་དང་། །ཐོ་བ་ལྕགས་ཀྱུ་འབར་བ་དང་། །འཁོར་ལོ་རལ་གྲི་ལ་སོགས་རྫས། །ཀུན་གྱི་ཕྱག་རྒྱ་མཚན་མས་བསྐོར། །དེ་ལས་འབར་བའི་ཕྱག་
རྒྱ་དང་། །མིག་ལས་འབར་བའི་མེ་མཆེད་པས། །མེ་འོད་འབར་བའི་ཕྲེང་བ་འདིས། །དམིགས་སམ་དངོས་སུ་སྦྱར་ནས་ཀྱང་། །འབར་བ་དྲག་པོའི་ཡི་གེ་ལས། །སྲེག་པའི་དཔལ་ཆེན་གུར་དུ་གཏམས། །ཧཱུྃ་རྃ་རྡོ་རྗེ་མེ་ཡི་རི། །ལྷུན་པོ་འབར་བའི་རྩེ་བརྒྱད་
ལ། །འབར་བའི་ལྷ་བརྒྱད་བསྒྱེལ་ནས་ཀྱང་། །དབང་ཆེན་རྡོ་རྗེ་བཀའ་སྡོད་གནས། །ཤིན་ཏུ་མི་བཟད་འབར་བ་ཡིས། །གཏུམ་ཆེན་ཧ་ལ་རྔམ་པའི་གཟུགས། །ལྷ་ཆེན་ཁྱབ་འཇུག་པགས་བཤུས་ནས། །ཞིང་ཆེན་གཡང་གཞིའི་ན་བཟའ་བསྣམ། །
གཤིན་རྗེ་མ་ཏྲང་འབར་བ་ཡི། །རོ་དབྱུག་ཆེན་པོ་ཕྱག་ན་འཕྱར། །འཕྲ་མེད་དགུ་ཁྲི་མང་པོ་དག །འབར་བའི་ཚོགས་ནི་གཏིབས་ཐག་བཅད། །གང་ལ་ཅིས་འདུལ་དེར་སྟོན་པ། །ཙི་ཏ་འབར་བའི་མེ་ཕྲེང་གིས། །དོ་ཤལ་མགུར་ཆུ་ཕྲེང་བས་
སྦྲེངས། །བསྐལ་བའི་མེ་དཔུང་འབར་བའི་ཀློང་། །སྲིད་པའི་རྩེ་མོར་འཁྱིལ་ཅིང་འཕྲོ། །ནམ་མཁའི་ཁམས་ཀུན་མེ་དཔུང་གཏིབས། །རྡོ་རྗེ་འཁོར་ལོ་མེ་ལྕེ་འཕྲོ། །དུར་ཁྲོད་དགོན་པའི་ས་ཕྱོགས་དག །མེ་ཡི་རི་བོ་འབར་བ་ལ། །མེ་ཡི་ཡི་དགས་མ་དག་ལས། །
<pb id="103.75b"/>
གང་ཡང་གནས་པར་མི་ཕོད་པ། །སྟེང་གི་མེ་ལྕེ་འབར་བ་ནི། །འོག་གི་ཕྱོགས་སུ་འཕྲོ་ཞིང་འཁྲུག །འོག་གི་མེ་ལྕེ་འབར་བ་ཡང་། །གྱེལ་དུ་འཁྱིལ་ཞིང་སྟེང་དུ་ཐལ། །མེ་ལྕེ་དགུ་ཕྲེང་འབར་བ་དག །འུར་ཆེམ་འཆད་པས་འཐབ་ཅིང་འཁྲུག །
དུར་ཁྲོད་མེ་ནི་སྨུག་ཅིང་འབར། །ཞེ་སྡང་འཇོམས་པས་མཐིང་ནག་འཚུབ། །ང་རྒྱལ་སྲེག་པས་སེར་ནག་འཕྲོ། །འདོད་ཆགས་མཉམ་པས་དམར་ནག་འཕྲོ། །ཕྲག་དོག་སྲེག་པས་ལྗང་ནག་འཁྱིལ། །གཏི་མུག་གསེལ་བས་སྨུག་ནག་འཁྱིལ། །
འབར་ཆེན་ཀློང་གི་འཁོར་ལོས་གཏམས། །ཛྭ་ལ་མཎྜལ་ཧ་ལ་ཧ་ལ་རྃ། །མེའི་རི་ལག་ཆུའི་ཕྱག་རྒྱ་ཡིས། །གནས་སམ་དཀྱིལ་འཁོར་བསྐོར་བར་བྱ། །ཆོས་ཉིད་བདལ་བའི་ནམ་མཁའ་ལ། །ཡེ་ཤེས་ལྔ་ཡི་འབྱུང་ཆེན་བརྩེགས། །ཀུན་གཞི་བདལ་
བའི་ནམ་མཁའ་ལ། །བསྐྱེད་མའི་འབྱུང་ཆེན་རྣམ་ལྔ་བརྩེགས། །བྲུྃ་ལས་རིན་ཆེན་འབར་བའི་གཞལ། །མཐའ་དང་དབུས་མེད་ཀུན་ཏུ་ཁྱབ། །ཏ་ལའི་བསྐྱེད་ཅིང་གསེར་ཙོང་དྲིལ། །ཟླ་གམ་དམར་པོ་དབང་གི་རྒྱ། །བྲུྃ་ཁྃ་ཏྲྃ་ཁ་ལ་ཏི་བྲུྃ། །ཞེས་པས་
རྣམ་ལྔའི་བྱུག་པ་ཡིས། །གཏོར་ཞིང་ཀུན་ཏུ་བྱུག་པར་བྱའོ། །སྒྲུབ་མཆོག་སྐྱོང་བའི་རྣལ་འབྱོར་རྣམས། །རྡོ་རྗེ་ཚིག་གིས་བཏབ་ནས་ནི། །རྒྱལ་སྲས་རིག་འཛིན་བཀའ་འཁོར་ལོ། །འབྲས་བུར་རེད་ཕྱིར་བྱིན་གྱིས་རློབ། །རྡོ་རྗེ་རྒྱལ་
དབང་ཆེན་པོ་དེས། །སྒྲིབ་པ་སྲེག་པའི་ཡི་གེ་ནི། །ཕྲེང་བར་བྱས་ཏེ་གནས་སུ་འཕྲོ། །ཉི་མའི་དཀྱིལ་འཁོར་ལ་བཞག་སྟེ། །རིག་འཛིན་ཕོ་མོའི་མཚན་མས་གདབ། །རྣམ་ལྔའི་བྱུག་པས་ཀུན་ལ་གཏོར། །རྟགས་ཀྱི་ཕྱག་རྒྱ་ལག་དུ་སྦྱིན། །
རྣལ་འབྱོར་ཆེན་པོའི་ལུགས་སུ་སྤྱད། །འཇིག་རྟེན་སྐྱོང་ཚུལ་ཐམས་ཅད་ནི། །སྒྱུ་མ་ཡིན་ཕྱིར་ཤིན་དུ་ཡང་། །འཇིག་རྟེན་འདས་པའི་སྤྱོད་ཚུལ་དག །ཇི་ལྟར་འབྱུང་བ་དེ་ལྟར་སྤྱད། །ཨེ་མ་དུར་ཁྲོད་གསང་བ་ཡི། །རྨད་བྱུང་ཞིང་ཁམས་
དགའ་ཚལ་འདིར། །སྐལ་ལྡན་དབང་ཕྱུག་རྒྱལ་བའི་སྲས། །འདུས་པས་ཚེགས་པའི་རིག་འཛིན་རྣམས། །ཨེ་མ་འོ་དགའ་མཆོག་བདེ་ཆེན་གྲོགས། །དམ་ཚིག་སྲོག་གི་ལུ་གུ་རྒྱུད། །ཐབས་དང་ཤེས་རབ་འབྲེལ་པ་ཡིས། །སྤྲུལ་པའི་
<pb id="103.76a"/>
གཤོགས་སྤྲུགས་གྲྭ་རྒྱས་པས། །ཚོགས་གཉིས་རྩལ་གྱིས་བརླབས་སྤར་ནས། །ཆོས་ཉིད་མཁའ་ལ་ལྡིང་བར་རིགས། །ཨ་ཡྃ་ཛ་ལྃ་ཁྃ་ལྷན། །དེ་རིང་ཕན་ཅད་རྒྱལ་བའི་སྲས། །དབང་ཕྱུག་ཡིན་པས་ཅི་བདེར་སྤྱོད། །རྣལ་འབྱོར་
ལོངས་སྤྱོད་བསྐྱེད་པ་དང་། །དུག་རྣམས་བདུད་རྩིར་འགྱུར་བ་ཡི། །མཱྃ་ལས་སྐྱེས་པའི་ཡེ་ཤེས་ཀྱིས། །ཟངས་ཀྱི་དངོས་པོ་འཇུ་འདུལ་བྱ། །དམ་རྫས་ཡོ་བྱད་ལོངས་སྤྱོད་རྣམས། །གོང་ནས་ཆ་གསུམ་སོ་སོ་ནས། །ཤན་མ་འདྲེས་པར་སྟ་
གོན་བྱ། །ཕྱི་ཡི་ཆ་ལ་འཇུག་པ་ཡི། །མཆོད་སྦྱིན་སྤེལ་བའི་ཡོ་བྱད་བྱ། །དེ་གཉིས་གཉིས་པའི་ཆ་དག་ལས། །མཇུག་གི་རྒྱལ་ཆོས་ལོངས་སྤྱོད་བྱ། །རྨད་བྱུང་ནང་གི་ཆ་དག་ནི། །ཐམས་ཅད་གཅིག་ཏུ་བྱས་ནས་ནི། །རས་སམ་ཤིང་
ཁྱོན་དག་དུ་ནི། །བསྡུས་ཏེ་བསྒྲུབ་པའི་རྫས་ཀྱིས་དགབ། །བྱུག་པ་ཆེན་པོས་དེ་ལ་གཏོར། །ལྕེ་པོག་ནག་པོའི་དུད་པས་བདུག །རྡོ་རྗེ་གར་གྱི་ཕྱག་རྒྱ་དང་། །འབར་བའི་ལྟ་བས་བརྗིད་པར་བྱ། །ཚམ་ངམ་ཆེན་པོའི་སྟབས་ཀྱིས་བསྐོར། །
སྣ་ཚོགས་གསུར་གྱི་དྲི་ཆེན་གདོན། །དེ་ནས་རྒྱལ་པོའི་བྱིན་བརླབས་ཀྱིས། །ཡོ་བྱད་དེ་དག་བདུད་རྩི་ལྔ། །དམ་རྫས་ངོ་བོར་བསྡུས་ནས་ནི། །དེ་ལ་འབྲུ་ལྔའི་འཕྲོ་འདུ་ལས། །ཞུ་ནས་ཕྱག་མཚན་རྣམ་ལྔར་འབར། །དག་པའི་བདུད་རྩི་ཆེན་
པོར་ཞུ། །ཤེས་རབ་ལྷ་མོ་རིག་འཛིན་མ། །བཞི་འམ་ཡང་ན་རྣམ་པ་བརྒྱད། །རྫས་སམ་ཡོ་བྱད་རང་བཞིན་པས། །ཟས་མཆོག་གར་གྱིས་སྤྱིར་བླངས་ཏེ། །ལོངས་སྤྱོད་སྤེལ་བའི་དབྱངས་འདིས་བསྟན། །བདག་ཅག་རིག་འཛིན་
ཤེས་རབ་མ། །རྒྱལ་སྲས་ལྷ་ཡི་དངོས་གྲུབ་འཛིན། །དགྱེས་པས་ཚིམ་པའི་ལོངས་སྤྱོད་དག །ཇི་ལྟར་ཡིད་བཞིན་ནོར་བུ་འམ། །དཔག་བསམ་ཤིང་ལྗོན་འདོད་འཇོའི་བ། །མ་རྨོས་ལོ་ཏོག་རྒྱས་པ་ལྟར། །རྣལ་འབྱོར་
ལོངས་སྤྱོད་ཆེན་པོ་དག །ནམ་མཁའི་ཁམས་སུ་གཏིབས་ནས་ཀྱང་། །རྡོ་རྗེ་དགྱེས་ཚོགས་ཀུན་འདུས་ནས། །སྐལ་ལྡན་རྣམས་ཀྱིས་རབ་སྤྲུལ་ཅིག །རྡོ་རྗེ་གར་གྱི་དབང་སྒྱུར་ནས། །སྒེག་པས་ལྷ་མོ་འཇོ་ཚུལ་དག །
<pb id="103.76b"/>
འདུད་ཅིང་སྡོད་པའི་ཚུལ་གྱིས་ནི། །རོལ་མོའི་ཚོགས་ཀྱིས་དགའ་བ་བསྐྱེད། །ཨོྃ་ཤྲཱི་བཛྲ་ལཱ་སྱེེ་ཧཱུྃཧཱུྃ། བཛྲ་མཱ་ལེེ་ཏྲཱྃ་ཏྲཱྃ། བཛྲ་གཱི་ཏི་ཧྲཱིཿཧྲཱིཿབཛྲ་ནྀ་ཏྱ་ཨཿཨཿ རྡོ་རྗེ་ཀརྨའི་ཐབས་མཆོག་གིས། །རྡོ་རྗེ་གླུ་འདིས་གཟི་བྱིན་བསྐྱེད། །རྡོ་རྗེ་བདུད་
རྩི་ལོངས་སྤྱོད་འདི། །རྩི་མཆོག་བཅུད་ཀྱི་སྙིང་པོ་སྟེ། །གཟི་མདངས་རྒྱས་པར་བྱེད་པའི་མཆོག །  བཀྲག་འཛིན་གཟུགས་མཆོག་དྲན་པའི་དཔལ། །རྡོ་རྗེ་ཅན་གྱི་བྱིན་སྟོབས་ཀྱིས། །སྐལ་པ་ཅན་གྱི་ཟས་སུ་བྱ། །སྐལ་མེད་རྣམས་ཀྱི་དུག་ཏུ་
འགྱུར། །དཔེར་ན་སྦྲུལ་ལ་འོ་མ་བཞིན། །ས་མ་ཡ་ཛཿ ཀུ་སུ་ཙ་མ་མ། སྨུག་ཟིལ་ལྷ་མོ་མཉེན་གསལ་མ། །རླན་རྣམས་བདུད་རྩིར་སྒྱུར་བྱེད་མ། །བདུད་རྩི་ཆུ་རྒྱུན་དངོས་གྲུབ་འཛིན། །རང་གཉེར་ལས་སྐལ་ཆུ་རྒྱུན་འབེབས། །ཤིང་ལོ་འདབ་ལས་
བདུད་རྩིར་སྒྱུར། །འབྲུ་ཐོགས་སྣ་ཚོགས་དངོས་གྲུབ་འཛིན། །རང་གཉེར་ལས་སྐལ་འབྲས་བུར་སྐྱེད། །ལྷ་མོ་སྲ་བརྟན་དབང་སྒྱུར་མ། ཁུ་བ་བཅུད་ལས་བདུད་རྩིར་འགྱུར། །བདུད་རྩི་ཞུན་ཆེན་དངོས་གྲུབ་འཛིན། །རང་གཉེར་ལས་སྐལ་རྟན་པར་བྱེད། །
རྡོ་རྗེ་ལྷ་མོ་ཤེལ་མདོག་མ། །ཉི་ཟེར་བདུད་རྩིར་སྒྱུར་བྱེད་མ། །གསལ་བ་མདངས་ཀྱི་དངོས་གྲུབ་འཛིན། །རང་གཉེར་ལས་སྐལ་གཟི་བྱིན་སྐྱེད། །ལྷ་མོ་ཁྲོ་གཉེར་སྔོ་བསངས་མ། །དུར་ཁྲོད་རྫས་ལས་བདུད་རྩིར་སྒྱུར། །ཤ་ཆེན་སྣ་ཚོགས་
དངོས་གྲུབ་འཛིན། །རང་གཉེར་ལས་སྐལ་བྱིན་འབེབས་མ། །རྩེ་ཡི་ལྷ་མོ་བློ་གྲོས་མ། །རྩི་ཐོག་བདུད་རྩིར་སྒྱུར་བྱེད་མ། །རྩི་མཆོག་ཀུན་གྱི་དངོས་གྲུབ་འཛིན། །རང་གཉེར་ལས་སྐལ་ཚིམ་བྱེད་མ། །སྨན་གྱི་ལྷ་མོ་ནོར་གྱི་རྒྱུན། །དུག་རྣམས་བདུད་
རྩིར་སྒྱུར་བྱེད་མ། །བདུད་རྩི་སྨན་གྱི་དངོས་གྲུབ་འཛིན། །རང་གཉེར་ལས་སྐལ་འདི་ཀུན་ཡང་། །རྡོ་རྗེ་གླུ་ཡིས་བརྟེན་ནས་ནི། །རྣལ་འབྱོར་ཆེན་པོའི་ཡོ་བྱད་དུ། །རོལ་མོས་དགའ་སྟོན་ལོངས་སྤྱོད་བྱ། །དེ་ནས་ལས་ཀྱི་གནས་སྐབས་འདིར། །ཕྱི་ནང་
འཐུན་འཇུག་བཀའ་སྡོད་པའི། །གཤིན་རྗེ་ཆོས་ཀྱི་ཕྱག་རྒྱ་ཡིས། །བྲན་གྱི་བྱ་བར་དབང་བསྡུས་ནས། །ཕྱི་མཚམས་བསྲུང་བར་དབང་བསྐུར་ཏེ། །འབུར་རམ་ལུགས་སམ་རི་མོ་འམ། །ཅི་འདྲ་བར་ནི་བྱས་ནས་ཀྱང་། །ཕྱི་ཁྱམས་སྒོ་ཡི་ཕྱི་རོལ་དུ། །
<pb id="103.77a"/>
མ་ཧེ་ཁྲི་ལ་བཞག་ནས་ནི། །འཐུན་པའི་རྫས་ཀྱིས་མགུ་བྱས་ལ། །དེ་ཚེ་འདི་ཡིས་བསྐོ་བར་བྱ། །གསང་ཆེན་ལྷུན་གྲུབ་ཕོ་བྲང་ནས། །ལས་ཀྱི་གཤིན་རྗེའི་ཕོ་བྲང་ནས། །བཅོམ་ལྡན་ཆོས་རྗེས་བཀའ་སྩལ་པ། །དེ་བཞིན་
རིག་འཛིན་སྒྲུབ་པ་པོས། །བཀའ་གསང་གཞུང་ཆེན་འདི་སྒྲུབ་ཅིང་། །ཡང་དག་དོན་ལ་དེས་འཇུག་ན། །འདི་དག་ནོར་བུ་རིན་ཆེན་ཏེ། །འདི་ལ་རྟོད་ཅིང་བར་གཅོད་པ། །ལྷ་སྲིན་སྡེ་བརྒྱད་འབྱུང་པོ་ཀུན། །ཁྱོད་ཀྱི་འཁོར་དང་གཡོག་ཡིན་
གྱིས། །རྣམ་པར་སྨིན་པའི་ཆོས་ཤོད་ལ། །གསང་བ་མཆོག་གི་རྣལ་འབྱོར་པས། །བླ་མེད་འབྲས་བུར་མ་གྱུར་ཚེར། །ས་འདི་ཡན་ཆད་མ་གཏང་བར། །དཔལ་ཆེན་མི་ཕམ་བཀའ་མ་འདའ། །བདག་ཅག་ཡེ་ནས་གཉིས་མེད་དེ། །
ད་མ་དོན་གྱི་དབྱིངས་སུ་གཅིགས། །ཕྱི་རོལ་སྐྱོང་བའི་མུ་རན་ལ། །རྡོ་རྗེ་ཡལ་དམ་ཐུབ་པར་མཛོད། །བཛྲ་ཡ་མ་རཱ་ཛ་ས་མ་ཡ་སྟྭྃ། ཞེས་པས་གཤིན་རྗེ་མནས་བསྒགས་ཏེ། །གལ་ཏེ་འདས་ན་ཁོ་བདག་འཚིག །
བརྩམ་པར་བྱ་བའི་ལས་ཆེན་པོ། །དངོས་གྲུབ་འབྱུང་བར་བྱེད་པའི་རྟེན། །ཕྱག་རྒྱ་ཆེ་དང་གཟུགས་མཆོག་གི །སྟེགས་བུ་ལེགས་པར་སྦྱངས་ན་འགྲུབ། །མཚོན་པས་ཁྲིད་པར་བྱེད་པ་ཡི། །རྡུལ་ཚོན་འདུས་བྱས་རྒྱུ་རྣམས་ལ། །
བརྙན་མའི་དཀྱིལ་འཁོར་བཤད་བགྱི་བ། །སོ་སོར་བརྟགས་ཏེ་བཤད་བགྱི་བ།  བརྟན་ཞིང་ངོས་འཇམ་ཁང་བུ་ལ། །འབུར་ཁུང་ཁོད་སྙོམས་འཕང་མཐོ་བའི། ཁ་དོག་ལྔ་ཡི་གཟུགས་བྱས་ནས། །དེས་ནི་མཚན་མའི་དངོས་
གྲུབ་སྟེར། །ཤིང་ཤུན་རས་སམ་དུར་ཁྲོད་ཀྱི། །ཞིང་ཆེན་རས་ལ་ཁ་དོག་ལྔས། །ཕྱག་རྒྱ་འབར་བའི་གཟུགས་བྲིས་ན། །དེ་ཡང་མཚན་མ་འབྱུང་པའི་རྟེན། །རྡོ་དང་ཤེལ་རྡོ་ལ་སོགས་པ། །དུང་ངམ་བ་སོའི་རྒྱུ་ལས་ནི། །མཁས་པས་
འབུར་དུ་བཏོད་བྱས་ནས། །མཚན་མ་འབྱུང་བའི་རྟེན་དུ་འགྱུར། །གསེར་དངུལ་རིན་ཆེན་ལ་སོགས་པ། །ཟངས་ལྕགས་མཁར་བའི་རྒྱུ་དག་ལས། །མཁན་གྱིས་བླུགས་ཏེ་མ་ཉམས་ན། །དེ་ཡང་མཚན་མའི་རྟེན་དུ་འགྱུར། །བླཀྵ་བྱང་ཆུབ་
<pb id="103.77b"/>
ཤིང་ལ་སོགས། །རྒྱུད་ཤིང་ཡལ་ག་མཉེན་པ་ལས། །ཕྱག་རྒྱའི་གཟུགས་དེ་ལེགས་སྦྱར་ན། །དེ་ཡང་རྟེན་དུ་མཁས་པས་བཤད། །མཉེན་ཅིང་སྦྱིན་པའི་མཆོག་རྣམས་ལ། །བཞིན་དང་འདྲིལ་ཁུགས་ལེགས་སྦྱར་ཏེ། །ཕྱག་རྒྱ་ཆེན་པོའི་གཟུགས་
བྱས་ན། །དེ་ཡང་རྟེན་པའི་འོས་སུ་འགྱུར། །དེ་ལ་སོགས་པའི་རྒྱུ་རྣམས་ལ། །ཡི་གེ་འམ་ཡང་ན་མཚན་རྟགས་སམ། །མིང་ངམ་ཐིག་ལེར་རྫས་ལ་བྲི། །བསྒྲུབས་ན་མཚན་མའི་རྟེན་དུ་འགྱུར། །དེ་ལས་རེ་ཤིག་འདིར་བཤད་པ། །སྟེགས་
བུ་ལ་བརྟེན་མཚན་མ་དག །བསྒྲུབ་པའི་དོན་དུ་བརྟག་གཟུང་བ། །བརྩམ་པའི་ཐབས་ནི་འདི་ལྟ་སྟེ། །གོང་དུ་སྨོས་པའི་རྒྱུ་རྣམས་ལ། །སྟེགས་བུ་མཛེས་ཤིང་མཉམ་བྱས་ཏེ། །ཀུན་ཏུ་གྲུ་བཞི་ཆ་མཉམ་ལ། །བདུད་རྩི་ལྔ་ཡི་སྦྱོར་བ་ཡིས། །
མེ་ལོང་ལྟ་བུར་སྙིང་པོར་བྱ། །སྣང་བྱུང་ཡང་དག་བྱིན་བརླབས་ཅན། །ཡེ་ཤེས་རང་བྱུང་གྲུབ་པའི་རྫས། །བཀའ་གསང་རྨད་བྱུང་ཕོ་བྲང་དུ། །དུར་ཁྲོད་རྫས་ལྔས་བསྐྱང་ནུལ་བྱ། །རྡོ་རྗེ་སྲད་བུའི་ཐིག་གདབ་པ། །ཆོ་ག་རྣམ་པར་བཤད་བགྱི་བ། །གསང་བའི་ལྕང་
ལོ་འཁྲིལ་མངས་དང་། །རྡོ་རྗེ་རྒྱུན་ཐག་ལ་སོགས་པ། །རིང་ཐུང་མཎྜལ་འཁོར་ཁྱུད་ལ། །འཇུར་མདུད་ཅན་དུ་མ་གྱུར་པའི། །སུམ་སྒྲིལ་སྙོམས་པར་ཚད་ལྡན་ལ། །ཡེ་ཤེས་ལྔ་ཡི་རང་བཞིན་གསལ། །རྒྱུ་དེ་བྱིན་གྱིས་བརླབ་པའི་ཐབས། །ཐབས་དང་ཤེས་
རབ་འབྲེལ་བ་ཡི། །ཡི་གེ་གཉིས་ཀྱི་འཕྲོ་འདུ་ལས། །དཀར་དམར་འོད་ཀྱི་གསེར་ཕྲེང་འཕྲོ། །རྡོ་རྗེ་གསང་བའི་ཐབས་ཀྱིས་ང་། །བྱང་ཆུབ་སེམས་འདྲེན་འཁལ་བའི་ཡུམ། །ངེས་པར་བརྟགས་ཏེ་འདིར་བཟུང་བ། །མཚན་ལྡན་བཀྲ་ཤིས་གསང་བའི་ཡུམ། །སྨིན་
དཀྱུགས་རིང་ལ་ལག་སོར་ཕྲ། །ཚིགས་མིག་ཟླུམ་ལ་ཕྲ་བར་བཤད། ཁ་ནས་ཨུཏྤལ་ངད་ལྡང་ཞིང་། །ལུས་ལ་ག་པུར་ཙནྡན་དྲི། །ཡིད་འོང་མཚན་ལྡན་རྐེད་སྐབས་ཕྱེད། །སྐྲ་འཇམ་མཐོན་མཐིང་གཡས་སུ་འཁྱིལ། །སོ་དཀར་ཚགས་དམ་དཀར་དམར་ཕྱེད། །
མིག་གི་དཀྱུས་རིང་སྨིན་དཀྱུགས་ལེགས། །ཟར་མའི་མེ་ཏོག་རྒྱས་འདྲའི་སྤྱན། །དཔྲལ་བའི་དབྱེས་ཆེ་སྐྲ་མཚམས་འཁྱུག །སྣ་བཟང་མདོག་གསལ་པདྨའི་རིགས། །ལུས་དྲང་སྐེ་རིང་སེམས་མའི་ཚུལ། །ནུ་མའི་དཀྱིལ་མཐོ་ཟླ་རྒྱས་འདྲ། །
<pb id="103.78a"/>
ཤ་དཀར་ཚགས་དམ་འཁྲིལ་བག་ཆགས། །ཁོང་དལ་འགྲོ་ན་གོམ་པ་འཇམ། །སྐད་ནི་ངང་པ་གཞོན་ནུ་སྒྲོགས། །ཅིར་ཡང་མཛེས་པའི་སྟབས་ཚུལ་ལྡན། །སྐྱེས་བུ་བླ་མས་ཡུམ་དུ་གཟུང་། །གཟུངས་མར་བྱིན་གྱིས་བརླབ་པ་ནི། །ཡུམ་གྱི་
ཕུང་པོ་གནས་ལྔར་ནི། །བདེ་བར་གཤེགས་པའི་ས་བོན་ལྔ། །འཕྲོ་འདུ་གསལ་བར་གྱུར་པ་དང་། །སངས་རྒྱས་བྱིན་བརླབས་དབང་བསྐུར་ནས། །བདེ་གཤེགས་ཡུམ་ལྔའི་སྐུ་མཆོག་གསལ། །རྡོ་རྗེ་ཡབ་ལ་འང་དེ་བཞིན་ཏེ། །དེ་ལྟར་གསལ་བར་
གྱུར་པ་དང་། །ཡུམ་གྱི་མཁའ་ལ་མེ་རི་སྒོམ། །གསང་བ་དབུགས་ཀྱི་ཟླ་གམ་ལ། །བྱང་ཆུབ་སེམས་ཀྱི་འཕྲོ་འདུ་བྱ། །གཟུགས་བརྙན་ཇི་ལྟར་གསལ་བ་བཞིན། །ཡུམ་གྱི་མཁའ་ལ་དེ་བཞིན་ནོ། །དེ་ནས་རྡོ་རྗེ་ཚིག་འདི་ཡིས། །ལུས་ཀྱི་
ཡུམ་ལ་ངེས་པར་བསྒོ། །ཤེས་རབ་ལྷ་མོ་གསང་བའི་ཡུམ། །འདོད་དགུར་སྒྱུར་བའི་འཕྲུལ་མོ་ཆེ། །ཆགས་པའི་ཚུལ་གྱིས་ཐབས་ལ་འདུད། །གཡོན་དུ་འཁྲིལ་ཅིང་གཡས་སུ་འཁྱུད། །འཛུམ་པའི་མདངས་ཀྱིས་ཟླ་གམ་སྦྱོར། །གསང་
བའི་བྱང་ཆུབ་སེམས་འདྲེན་པ། །ཁྱོད་ནི་ལྷ་མོ་རྒྱལ་བའི་སྲས། །རང་བཞིན་ཆོས་ཀྱི་མཚན་ལྡན་མ། །རྡོ་རྗེ་ལས་ཀྱི་ཡུམ་ཡིན་གྱིས། །གསང་བའི་ལས་རྣམས་ཀུན་བྱོས་ཤིག །ལག་པ་འཁོར་ལོའི་གཞལ་ཡས་སུ། །ཉི་ཟླ་འབར་
བའི་ཚོགས་བཀོད་དེ། །གསང་བའི་བྱང་ཆུབ་དཀར་དམར་འདི། །ཐིག་ལེ་ཡི་གེའི་ངོ་བོར་གདབ། །ལས་ཀྱི་རྡོ་རྗེ་འབར་བ་ཡི། །རྡོ་རྗེ་གར་གྱི་ཕྱག་རྒྱ་ཡིས། །བྱང་ཆུབ་སེམས་ཀྱི་ཐིག་འདི་དྲོངས། །རྡོ་རྗེ་གསང་བའི་ལས་འདི་དྲོངས། །
རྡོ་རྗེ་གསང་བའི་ལས་འདི་གྱིས། །ཨོྃ་ཙནྡྲ་དྷ་ར་ཧྲཱི་ཞེས་པའི། །གསང་བའི་ཐབས་ཀྱི་སྦྱོར་བ་ཡིས། །རྫས་མཆོག་འབར་བའི་ཐིག་ལེ་ཡིས། །གནས་ལྔ་དག་གི་གཞལ་ཡས་སུ། །གསང་བའི་ཐབས་ཀྱི་ཐིག་ལེ་བྱ། །སྲད་བུའི་སྦྱོར་བ་དེ་རྫོགས་
ནས། །གོལ་སྒྲིབ་རྟག་ཆད་སྐྱོན་བྲལ་བའི། །ཆེ་ཆུང་ཡ་ཡོ་མེད་པ་ཡི། །རྡོ་རྗེ་དབུ་མའི་ཐིག་འདི་དགྱེ། །ཆོས་ཀྱི་དབྱིངས་ཀྱི་གཞལ་ཡས་སུ། །མི་དམིགས་བདལ་བའི་མཎྜལ་ལ། །ཡེ་ཤེས་ལྔ་ཡི་ཐིག་འཕྲོས་པས། །བདེ་ཆེན་རྣམ་ཐར་ཕྱག་རྒྱའི་ཚོགས། །
<pb id="103.78b"/>
ཀུན་གཞི་ནམ་མཁའི་གཞལ་ཡས་སུ། །ཉོན་མོངས་རྟོག་པའི་མཎྜལ་ལ། །ཏིང་འཛིན་འོད་ཟེར་ཐིག་འཕྲོས་པས། །ཕྱག་རྒྱ་རྡོ་རྗེ་འབར་བའི་ཚོགས། །མཁའ་དབྱིངས་གསང་བའི་གཞལ་ཡས་སུ། །ཟླ་གམ་པད་མའི་མཎྜལ་ལ། །བྱང་ཆུབ་སེམས་ཀྱི་ཐིག་
འཕྲོས་པས། །ཡེ་ཤེས་སེམས་དཔའ་གསལ་བའི་ཚོགས། །བཀྲ་ཤིས་དབེན་པའི་གཞལ་ཡས་སུ། །མཚན་མ་རྟེན་གྱི་མཎྜལ་ལ།  རྡོ་རྗེ་སྲད་བུའི་ཐིག་འཕྲོས་པས། །ཆོ་འཕྲུལ་གཟུགས་བརྙན་ཕྱག་རྒྱ་འབར། །སྟོང་གསུམ་གསང་བའི་དཀྱིལ་
འཁོར་དུ། །རྨད་བྱུང་རྡོ་རྗེའི་ཐིག་འགྱེད་ན། །གསང་བའི་དམ་ལ་གནས་པ་ཡི། །འབྱུང་པོ་སྐྱེ་བོ་གདོལ་པ་ཅན། །རྡོ་རྗེ་རྩལ་གྱི་ཧཱུྃ་རིངས་ལས། །རྡོ་རྗེ་མཚོན་ཆའི་བུ་ཡུག་འཚུབ། །ཕྱོགས་མཚམས་བླ་འོག་ཁྲོ་བོས་གཏམས། །འབར་བ་གསང་བའི་མཚམ་
བཟུང་སྟེ། །ཕྱི་རོལ་སྡེ་པའི་འདྲུལ་རྣམས་གཅད། །རྡོ་རྗེ་མཚོན་ཆ་འབར་བའི་ཚོགས། །སྲེག་དང་འཇོམས་པའི་དྲག་ཤུལ་ཅན། །རྡོ་རྗེ་ལྕེ་ཡིས་འདིར་བརྡེག་བྱ། །རྡོ་རྗེ་ཉི་མའི་གཞལ་ཡས་སུ། །རྡོ་རྗེ་དཔལ་བེའུ་འོད་ཀྱི་ཐིག །མེ་ལོང་ཡེ་ཤེས་རང་
བཞིན་ཅན། །རྣལ་འབྱོར་ཅན་གྱིས་གདབ་པར་བྱ། །དེ་བཞིན་རིན་ཆེན་འབར་བའི་གཞལ། །པད་མ་ཟླ་བའི་འཁོར་ལོ་ཡི། །དཔག་མེད་ནམ་མཁའི་གཞལ་ཡས་སུ། །རིགས་ཀྱི་དཔལ་བེའུ་འོད་ཀྱི་ཐིག །ཡེ་ཤེས་བཞི་ཡི་རང་བཞིན་ཅན། །
རྣལ་འབྱོར་ཅན་གྱིས་གདབ་པར་བྱ། །རྡོ་རྗེ་མཁའ་ལ་འཁོར་ལོ་བསྐོར། །ཐབས་དང་ཤེས་རབ་ཟུང་ཡ་བཞིས། །སོ་སོའི་ཕྱག་ཏུ་གནས་ནས་ནི། །ནམ་མཁའ་དབུས་ཀྱི་སྙིང་པོ་ལ། །སྲད་བུ་བཞི་ཡི་རྒྱ་གྲམ་བྲེ། །དེ་ནས་རྡོ་རྗེ་བརྟེན་བའི་ས། །
དབུས་ཀྱི་ཕོ་བྲང་དགུ་པ་ནི། །རྡོ་རྗེ་སྲད་བུའི་ཐིག་ཆེན་གྱིས། །ཕྱག་རྒྱ་བཞུགས་པའི་གནས་རྣམས་ཀུན། །ཆེ་ཆུང་མེད་པར་སྙོམས་པར་བྱ། །འདིར་ནི་རྡོ་རྗེ་མུ་ཁྱུད་བདུན། །འབྱུང་བའི་རིམ་པ་དྲུག་བར་དུ། །འཁོར་ལོ་དྲུག་བརྩེགས་སྙིང་པོར་འབར། །
གྲུ་ཆེད་རྩིབས་མཚན་མེ་རི་འཕྲོ། །མུ་ཁྱུད་ཚར་གསུམ་འབར་བའི་ཕྲེང་། །བར་ཁྱམས་བཞིས་མཛེས་ཕྱི་ཁྱམས་དང་། །ལྔར་གསལ་སྒོ་དགུ་ཤར་དུ་བརྩེགས། །ཕོ་བྲང་དེ་ཡི་གནས་གནས་སུ། །ཕྱག་རྒྱའི་ཚུལ་རྣམས་འབྱུང་བ་ནི། །མུ་ཁྱུད་
<pb id="103.79a"/>
མཐའ་ཟད་ཡན་ཆད་དུ། །ཡབ་ཡུམ་དྲུག་བཅུ་རྩ་བཞི་ཡི། །ཆོ་འཕྲུལ་དམ་ཚིག་ཚད་མེད་པ། །རོལ་པ་འཇིགས་བྱེད་འཇིགས་བྱེད་ཆེ། །ཀ་ཙ་ལི་ལ་སོགས་པར་བྲི། །དེ་བཞིན་ཟ་བྱེད་ཡབ་ཡུམ་བཞི། །ལས་ཀྱི་ལྷ་སྟེ་ཧེ་རུ་ཀ །འཁོར་ལོ་
ཐ་མའི་རྩིབས་ལ་དགོད། །གནས་དང་ཡུལ་གྱི་ཕྱག་རྒྱ་དག །གྲུ་ཆད་ཕྱི་དང་ནང་ལ་དགྲམ། །ཧཱུྃ་ཆེན་བཅུ་ཡི་ཡབ་ཡུམ་དག །ཤིན་དུ་མཛེས་པར་དང་པོ་ལའོ། །དེ་ཉིད་ལ་ནི་མ་བརྒྱད་དང་། །གིང་ཆེན་བཅྭ་བརྒྱད་རྒྱས་པར་དགོད། །གཉིས་པའི་ཁྱམ་
ལ་མཁའ་འགྲོ་བརྒྱད། །ཤུགས་འགྲོ་བརྒྱད་ཀྱང་དེ་བཞིན་ནོ། །གསུམ་པའི་ཁྱམས་ལ་ཕྲ་མེན་བརྒྱད། །དེ་བཞིན་འབར་མ་བརྒྱད་རྣམས་བྲིས། །བཞི་པའི་ཁྱམས་ལ་ཕོར་ཐོགས་བརྒྱད། །དེ་བཞིན་སྲིན་མོ་གཞོང་ཐོགས་བརྒྱད། །ཀུན་ཏུ་
མཛེས་པར་བྲི་བར་བྱ། །ལྔ་པའི་ཁྱམས་ནི་ཐ་མ་ལ། །རྡོ་རྗེ་སླས་དང་བྲན་མོ་དང་། །ཕོ་ཉ་ལ་སོགས་རྒྱས་པར་དགྲམ། །དེ་ཡང་ཚུལ་དུ་དགོད་པ་ནི། །གོང་མ་དག་ནི་རྒྱུ་རྣམས་ལས། །ཀ་ཙ་ལི་ལ་སོགས་པ་དང་། །ཇི་ལྟར་འབྱོར་པ་དེ་ལྟར་བྲི། །མཆོད་
པའི་ཡོ་བྱད་ཐམས་ཅད་དང་། །རྨད་དུ་བྱུང་བའི་རྫས་མཆོག་དང་། །རྡོ་རྗེ་གསང་བའི་རིམས་ཀྱིས་བཀོད། །རྡོ་རྗེ་གསང་སྒོ་ཕྱེ་ནས་ནི། །ཏིང་འཛིན་དཀྱིལ་འཁོར་ཀུན་རྫོགས་ནས། །རང་བཞིན་ཡུལ་ནས་ཕབ་ནས་ནི། །བསྒྲུབ་པའི་དཀྱིལ་
འཁོར་དེར་རྫོགས་བྱ། །འདིར་ཡང་དོན་གྱི་ཁྱད་པར་གྱིས། །རིག་འཛིན་ཆེ་བའི་ས་སྦར་བ། །ཤར་གྱི་གདན་གྱི་ཁྱད་པར་ལ། །རྡོ་རྗེ་སེང་གེས་བཏེག་འཁོར་ལོ། །ཟླ་བ་ཉི་མ་གཡས་གཡོན་གྱི། །ཞབས་རྟེན་ཚུལ་གྱི་མཎ་ཌལ་ནི། །རྡོ་རྗེ་རྒྱལ་
པོ་ཡབ་ཡུམ་བཞུགས། །ལྷོ་ཡི་གདན་གྱི་ཁྱད་པར་ལ། །གླང་ཆེན་རྡོ་རྗེས་བཏེགས་འཁོར་ལོ། །པད་མ་གཡས་གཡོན་ཞབས་བརྟེན་ཚུལ། །རྡོ་རྗེ་རྒྱལ་བ་ཡབ་ཡུམ་བཞུགས། །བྱང་གི་གདན་གྱི་ཁྱད་པར་ལ། །པད་མ་རྡོ་རྗེ་བཏེག་རྒྱ་
གྲམ། །རྡོ་རྗེ་ཀརྨ་ཡབ་ཡུམ་བཞུགས། །ནུབ་བམ་ཕྱོགས་སམ་མཚམས་གཞན་དུ། །གཞི་རྣམས་གཅིག་དུ་གྱུར་པ་ལ། །མཎྜལ་རྒྱུན་མ་ཆད་པ་ལ། །རྡོ་རྗེས་གཏམས་ཤིང་སྦྲེལ་བྱས་ནས། །པད་མ་ཕྱོགས་གཅིག་ཆེར་འབར་བ། །
<pb id="103.79b"/>
བ། ཁ་དོག་འབར་བའི་འོད་ཀྱིས་དཀྲིགས། །རྩལ་འཕང་ཆེ་ཆུང་ཁྱད་པར་གྱིས། །སྐལ་དང་ལྡན་ནམ་མི་ལྡན་པའི། །ལ་ལ་དག་ལ་ཟླ་བ་ནི། །རངས་པའི་གདན་གྱི་མཚན་མ་ལ། །དེ་ཡང་རྩལ་འཕང་ཆེ་ཆུང་ལ། །ལ་ལ་རྩེ་གསུམ་རྡོ་རྗེས་མཚན། །
ལ་ལ་རྡོ་རྗེ་ཕྱེད་མས་མཚན། །ལ་ལ་མ་རངས་ཟླ་གམ་ཁ། །ནང་དུ་བསྟན་པས་མཚན་པར་བྱའོ། །ལ་ལ་རྩིས་འབིགས་རྣམ་པར་མཚན། །ལ་ལ་པདྨ་བརྩེགས་པས་མཚན། །ལ་ལ་དག་ལ་མཚན་མ་མེད། །ལ་ལས་གདན་དེ་མི་ནོན་ཏེ། །ནར་མ་གང་ཟག་མི་ཡིས་རྫས། །
སོ་སོའི་བདེ་བའི་ཐབས་སུ་སྦྱར། །ཀུན་ཏུ་བདེ་བར་སྦྱར་བའི་ཕྱིར། །པི་པར་སྟན་ཞེས་གྲགས་པ་སྟེ། །ཀུན་དུ་ཁྱབ་པར་ལུས་བདེར་སྦྱར། །རྨད་བྱུང་སྒྲུབ་པའི་དཀྱིལ་འཁོར་དུ། །འཇུག་དང་དངོས་གྲུབ་གསོལ་བ་དང་། །དབང་བསྐུར་བ་ཡི་ལས་
རྣམས་བྱ། །འདོད་པར་བྱ་བ་བསྒྲུབ་པ་དང་། །གཏོར་མ་ལ་སོགས་རྫས་ཀྱི་རྣམས། །ཆ་གསུམ་དག་ལ་བགོས་ནས་ཀྱང་། །གཅིག་ནི་སྦྱིན་སྲེག་ལས་མཆོག་བྱ། །གཅིག་ལ་རྣལ་འབྱོར་ལོངས་སྤྱོད་གཏེར། །གཅིག་ནི་མཁའ་འགྲོའི་འཁོར་ཚོགས་
བསྐྱང་། །གནས་སུ་བཀྲ་ཤིས་ལ་སོགས་ཀྱིས། །བསྒྲུབ་པ་རྫོགས་པས་མཐར་དབྱུང་ངོ་། །དུར་ཁྲོད་གསང་མཆོག་དབྱིངས་ཉིད་ལ། །དཀྱིལ་འཁོར་དགུ་བརྩེགས་དཔལ་གྱི་རྒྱ། །ཡེ་ཤེས་དགུ་ཡི་ཁོང་གསེང་གསལ། །མེ་རི་འོད་ཀྱི་ཐིག་ཐག་
གཅད། །འཁོར་ལོ་ཚོགས་ཆེན་བསྒྲུབ་པའི་ས། །རྣལ་འབྱོར་རྩལ་མཆོག་ཅན་གྱི་གནས། །བསྒྲུབ་པ་རྩ་ཡི་དཀྱིལ་འཁོར་ཏེ། །དུར་ཁྲོད་གསང་བ་མཆོག་གི་མདོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས་ཚོགས་ཆེན་འདུས་
པའི་བསྒྲུབ་ལུགས་ཀྱི་ལེའུ་སྟེ་བཅུ་གཉིས་པའོ།།  །།<head n="2" t="བཅུ་གསུམ་པ། རྡོ་རྗེ་རིག་འཛིན་བསྒྲུབ་པའི་ལེའུ།" type="lewu" zh="102.184"/>དེ་ནས་སེམས་དཔའི་རྡོ་རྗེ་དམ་པ་དེས་འདི་སྐད་ཅེས་བཀའ་སྩལ་ཏོ། །འདུས་པ་ཆེན་པོའི་ཚོགས་རིག་འཛིན་ཐམས་ཅད་ངེས་པར་འགྲུབ་པར་འདོད་ན་འདི་ལྟར་རིག་པར་བྱའོ། །དེ་བཞིན་ཐམས་ཅད་ཀུན་རྫོགས་
ནས། །རིགས་ཀྱི་ཁྱད་པར་འདི་དག་དབྱེ། །སོ་སོའི་རིགས་སུ་བསྒྲུབ་པར་བྱ། །རྡོ་རྗེ་ཅན་ལ་དཔལ་བེའུ་ནི། །དཀྱིལ་འཁོར་རྡོ་རྗེ་འབར་བའོ། །དེ་བཞིན་རིན་ཆེན་རིན་ཆེན་ཏེ། །པདྨ་དམར་པོ་འོད་ཀྱི་དཀྱིལ། །ལས་ནི་ཀུན་ཏུ་རྒྱ་གྲམ་འབར། །དེ་བཞིན་རིན་