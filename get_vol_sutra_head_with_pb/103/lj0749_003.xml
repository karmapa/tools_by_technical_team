<pb id="103.40a"/>
པ། །<bampo n="749.3" zh="102.3"/>འདྲེས་པ་གང་ཟག་བྱིས་པའི་ཚིག །ཟུར་ཡང་བརྗོད་པར་མི་བྱ་ཞིང་། །ཐམས་ཅད་རྡོ་རྗེ་གསང་བས་བྱའོ། །ཇི་ལྟར་གསོད་པའི་མི་རྣམས་དག །གཤེད་མའི་མིས་ནི་གསོད་པའི་ཚེ། །ཐར་པའི་ཐབས་ལ་
བརྩོན་པ་བཞིན། །ལེ་ལོའི་དགྲ་བཅོམ་བརྩོན་པར་འབད། །རྣལ་འབྱོར་སྒྲིབ་པའི་གེགས་བསལ་བ། །དཀའ་ཐུབ་སྡོམ་པའི་མདུད་པ་ཅན། །འདོད་དང་ལོངས་སྤྱོད་མི་མཐུན་དང་། །སྤྱི་འཐུན་ནང་དུ་མི་གཅིག་པ། །ཕྱི་ནང་ཅན་དང་
གནོད་བྱེད་དང་། འདོད་མྱོས་བྱིང་རྨུགས་བརྐམ་པ་དང་། །དད་མེད་རྩ་ཉམས་འཕྱར་གཡེང་ཅན། །མཁས་པས་བསྒྲིམས་ཏེ་སྤང་བར་བྱའོ། །དེ་ནི་རྣལ་འབྱོར་གེགས་ཡིན་ཏེ། །དངོས་གྲུབ་ཆུ་བོ་གཅོད་པར་བྱེད། །རྣལ་འབྱོར་ངེས་
པར་སྤྱོད་པ་ལ། །བར་དུ་གནོད་པའི་བདུད་ལྔ་འབྱུང་། །རྣམ་རྟོག་འཕྲིག་པའི་བདུད་ཉིད་དང་། །དེ་བཞིན་བཏང་སྙོམས་ལེ་ལོའི་བདུད། །ལོངས་སྤྱོད་འདུ་འཛི་གཡེང་བའི་བདུད། །ཚིག་རྩུབ་མཚོན་ཆ་རྣོན་པོའི་བདུད། །ཁྲོ་གཏུམ་ངང་ཐུང་འཁྲུག་པའི་བདུད། །རྣལ་འབྱོར་
སྤྱོད་པའི་བདུད་ལྔ་པོ། །ཡང་དག་དོན་ལ་སྒྲིབ་པ་སྟེ། །གཉེན་པོ་བྱང་ཆུབ་སེམས་མཆོག་གིས། །ཞི་བ་ཆེན་པོའི་ངང་དུ་བཟློག །རྣལ་འབྱོར་སྤྱོད་པའི་དགྲ་བཞི་པོ། །ཐབས་ལ་མཁས་པས་གདུལ་བར་བྱ། །རྡོ་རྗེ་བརྣག་
པ་གསང་འཕེལ་བས། །ངག་གི་དབང་པོ་ཉམས་གྱུར་ཏེ། ཁ་ན་མ་ཐོས་ཕོག་པར་འགྱུར། །དེ་དག་བཅས་ཀར་འགྱུར་བའི་དགྲ། །ལྟ་དམན་སྤྱོད་རྩིང་འཆོལ་པ་ཡིས། །བཀའ་ཡི་གཞུང་བོར་ལོག་པར་སྤྱད། །
ནོར་བས་བར་ཆད་འབྱུང་བའི་དགྲ། །དམ་གཙོར་སྤྱོད་པའི་ལས་རྣམས་ཡིན། །འདའ་དཀའ་རྡོ་རྗེ་མཆོག་གསུམ་པོ། །བཏང་སྙོམས་ཕྱལ་བར་ཤོར་བ་ནི། །རྩ་བ་རུལ་བའི་ལྗོན་ཤིང་བཞིན། །བཀའ་ཆད་ཆེན་པོ་འབབ་པའི་གནས། །བརྩམ་པ་ལས་ལ་སྦྱོར་བའི་ཚེ། །
འབད་པའི་རྩལ་ཤུགས་ཆུངས་བ་ཡིས། །དོན་རྣམས་གྲུབ་པ་མ་ཡིན་ཏེ། །འབྲས་བུར་མི་འགྱུར་འཕྲོག་པའི་དགྲ། །རྣལ་འབྱོར་ཆེན་པོར་སྤྱོད་པ་ལ། །འདོད་པའི་ནོར་མཆོག་འཕྲོག་པའི་དགྲ། །ཐབས་ལ་མཁས་པའི་
<pb id="103.40b"/>
སྐྱེས་བུ་ཡིས། །སྐྱོན་གྱི་དགྲ་བཞིར་སྤང་བར་བྱ། །སྲིད་གསུམ་བསྒྲོལ་བའི་ཞིང་འདི་དག །སངས་རྒྱས་ཞིང་དུ་རྟོགས་པ་ནི། །ས་རྣམས་ཅིག་ཅར་སྦྱངས་པ་སྟེ། །ཞིང་རྣམས་དག་པའི་མཆོག་ཡིན་ནོ། ཁམས་གསུམ་མཆོད་པའི་
རྒྱུ་འདི་དག །ཡོ་བྱད་ཆེན་པོའི་མཆོག་ཡིན་ཏེ། །རྒྱལ་བ་ཐམས་ཅད་མཉེས་པའི་རྒྱུ། །རྨད་དུ་བྱུང་བའི་མཆོད་པའོ། །འཁོར་བ་དུར་ཁྲོད་གནས་འདི་དག །བདེ་བ་ཆེན་པོའི་གནས་ཡིན་ཏེ། །མ་ནོར་མ་བཅོས་ཆོས་ཀྱི་
དབྱིངས། །བཙལ་མེད་ལྷུན་གྱིས་གྲུབ་པ་ལ། །དུག་ལྔ་རྒྱུ་བའི་རྩ་བ་དག །ཡེ་ཤེས་ལྔ་ཡི་རྩ་བ་སྟེ། །ཀུན་ཤེས་ཀུན་རིག་གསལ་བའོ། །རང་རིག་ཡེ་ཤེས་རང་ལས་བྱུང་། །རྣལ་འབྱོར་ཆོས་མིག་ལྡན་པ་
ཡིས། །ངེས་པའི་དོན་དུ་འདི་ལྟར་བལྟའོ། །འདི་ནི་རྒྱུན་གྱི་དམ་ཚིག་སྟེ། །བརྗོད་དུ་མེད་པ་བསྲུང་བའོ། །བསྲུང་བ་ཐུབ་པར་བྱ་བ་ལ། །དམ་ཚིག་རྩལ་གྱི་ཁྱད་པར་ནི། །གང་དག་རིག་པ་འཛིན་པ་ཡི། །བློ་ལ་ངེས་པའི་
ལུང་དུ་བསྟན། །འདོད་པས་ཆགས་དང་འཇོམས་པ་དང་། །གཏི་མུག་ང་རྒྱལ་ཕྲག་དོག་རྣམས། །རྣལ་འབྱོར་ཆེན་པོའི་དམ་ཚིག་སྟེ། །དོན་དང་ལྡན་པའི་སྐྱེས་བུས་སྤྱད། །སྦྱོར་དང་གྲོལ་བར་བྱེད་པ་དང་། །མ་བྱིན་ལེན་དང་
ངག་སྤྲུལ་བྱེད། །རྣལ་འབྱོར་དམ་ཚིག་སྤྱོད་པའི་མཆོག །སྤྱད་པར་བྱ་བའི་ལས་ཡིན་ནོ། །རྒྱལ་བ་སེམས་ཅན་ཐམས་ཅད་དང་། །དངོས་པོར་བརྟགས་པ་ཐམས་ཅད་ཀྱང་། །དོན་གྱི་ངང་དུ་གཅིག་པ་སྟེ། །དེ་ཉིད་སྐུ་
གསུང་ཐུགས་ཀྱི་བདག །མཚན་མའི་ཆོས་རྣམས་ཐམས་ཅད་ནི། །མཉམ་པ་ཆེན་པོའི་ངང་དུ་གསལ། །ཐེག་པ་འོག་མའི་ཁྱད་པར་རྣམས། །ཀུན་ཀྱང་རང་རིག་བློ་ལ་གསལ། །ཡོན་ཏན་ཅི་འབྱུང་མི་བརྗོད་
ཅིང་། །འོག་མ་རྣམས་ལ་མི་དམོད་ཅིང་། །ཐམས་ཅད་མཉམ་པའི་དམ་ཚིག་སྟེ། །འདི་ལྟར་ཤེས་ན་ཚོགས་མཆོག་རྫོགས། །གཟུགས་རྣམས་རྣམ་པར་སྣང་བ་མཛད། །ཚིག་རྣམས་བརྗོད་པ་སྣང་མཐའ་ཡས། །
<pb id="103.41a"/>
རྣམ་རྟོག་ཀུན་དུ་སེམས་རྡོ་རྗེ། །རིག་དང་ཚོར་བ་རིན་ཆེན་འབྱུང་། །ཡིད་གཡོ་བྱེད་པ་དོན་ཀུན་རྫོགས། །སྟན་འགན་རང་བཞིན་སྦྱོར་བའི་གནས། །ཞིང་བཅུ་དག་དང་ལྡན་པ་ན། །བདེ་བ་ཆེན་པོའི་ལོངས་སྤྱོད་དེ། །ཐོགས་མེད་
ཕྲིན་ལས་རྣམ་བཞིར་རྫོགས། །ཕྱི་ཡི་ཡུལ་དང་ནང་གི་སེམས། །ཐམས་ཅད་མཉམ་པ་ཉིད་དུ་གནས། །དེ་ལ་སྒྲིབ་དང་མི་སྒྲིབ་ཅེས། །མཉམ་པའི་རྒྱལ་པོས་ཡོང་མ་གསུངས། །ཐམས་ཅད་མཉམ་ཉིད་དབྱིངས་གྱུར་པས། །
ཕུང་པོ་ལྔ་དོན་ཡེ་ཤེས་ལྔ། །སྐུ་གསུང་ཐུགས་ཀྱི་དབང་ཕྱུག་ནི། །ཕྱག་རྒྱ་ཆེན་པོའི་རིག་འཛིན་ཡིན། །ཡུལ་དང་ཡེ་ཤེས་རང་བཞིན་ལས། །གཞན་གྱི་རང་བཞིན་མེད་པས་ན། །མཚན་མའི་རྣམ་པ་ཅིར་སྣང་ཡང་། །དེ་ལ་
ཆད་པའི་གནས་མེད་དོ། །དམ་ཚིག་དམ་པ་གང་ཞེ་ན། །རྟོགས་པ་དམ་པ་དམ་ཚིག་སྟེ། །རྟོག་པར་བྱེད་པ་གང་ཡིན་པ། །དེ་ནི་དམ་ཚིག་ཆེན་པོའོ། །ཐམས་ཅད་མཉམ་པའི་ངང་ལ་གནས། །ཏིང་ངེ་འཛིན་གྱི་ཆོ་འཕྲུལ་ལས། །
དངོས་སུ་སྤྱོད་པ་ཐམས་ཅད་བྱ། །དེ་ནི་དམ་ཚིག་ཆེན་པོ་ཡིན། །སྣོད་དུ་གྱུར་པ་ཡུམ་གྱི་དབྱིངས། །བཅུད་རྣམས་རྒྱལ་བ་ཡབ་ཀྱི་མཁའ། །འབྱུང་འཇུག་རིག་པས་ལོངས་སྤྱོད་དེ། །འདི་ནི་རྡོ་རྗེའི་ཐ་ཚིག་ཡིན། །སྲིད་པའི་སེམས་ཅན་
ཐམས་ཅད་དང་། །ཐར་པ་ཆོས་ཀྱི་རྣམ་གྲངས་ཀུན། །སོ་སོར་ཐམས་ཅད་སྣང་བ་སྟེ། །ཀུན་ཀྱང་མཉམ་པའི་ངང་དུ་གསལ། །སྤྱོད་པའི་ལས་དང་རྟོགས་པ་དང་། །མཚན་མར་གྱུར་པ་ཐམས་ཅད་ཀྱང་། །སེམས་ཀྱི་ཕྱི་ནང་སྤྱོད་
ཡུལ་དེ། །བརྟགས་ན་ལོངས་སྤྱོད་ཚོགས་སུ་འགྱུར། །མ་སྐྱེས་སྟོང་པ་སྐུ་ཡི་རྒྱ། །རང་བཞིན་སྨོན་མེད་གསུང་གི་དོན། །མཚན་མེད་ཡིད་ལས་འདས་པའི་ཐུགས། །རྣམ་གསུམ་བདེ་ཆེན་སངས་རྒྱས་སོ། །མཉམ་པའི་ལྟ་
བས་དབང་བསྒྱུར་ན། །འཁོར་བ་ཐམས་ཅད་དབྱིངས་ལ་སྣང་། །ལས་ཀུན་རྫོགས་པའི་མཆོག་ཡིན་ཏེ། །གཞན་དུ་འཕྲིན་ལས་ལུས་པ་མེད། །སྡུག་བསྔལ་བྱང་ཆུབ་ཆེན་པོ་སྟེ། །འཁོར་བ་ཡེ་ནས་མྱ་ངན་འདས། །
<pb id="103.41b"/>
སྒྲིབ་པ་རྣམ་དག་ཆོས་ཀྱི་དབྱིངས། །ཉོན་མོངས་ཀུན་ཀྱང་བྱང་ཆུབ་དོན། །སྣང་བ་མེད་པའི་དོན་མཐོང་དང་། །ས་དང་ས་ཡི་རིམ་པར་ནི། །འདི་དང་འདི་ཞེས་གཟུང་དུ་མེད། །འདི་ནི་སྣང་མེད་ཐོབ་པའི་གནས། །སྐུ་དང་གསུང་ཐུགས་
མི་གཡོ་བའི། །ཇི་བཞིན་ཉིད་ཀྱི་ངང་ལ་གནས། །ཇི་ལྟར་བསྒྱུར་ཡང་ཆོས་ཉིད་པས། །ཆད་པའི་གནས་ཞེས་བརྗོད་དང་བྲལ། །མེད་དང་ཕྱལ་བ་གཅིག་པོ་དང་། །ལྷུན་གྱིས་རྫོགས་པའི་དམ་ཚིག་ཆེ། །འདི་ཞེས་རིས་
སུ་ཆད་མེད་པ། །འདི་ནི་བསྲུང་བའི་དམ་ཚིག་གོ །སྤྱད་དང་སྤྱོད་པར་བྱ་མེད་པས། །སྲིད་དང་མུ་སྟེགས་འཇིག་རྟེན་པའི། །སྤྱོད་པར་སྣང་བ་ཐམས་ཅད་ཀུན། །ལྷུན་གྱིས་གྲུབ་པའི་མཛད་སྤྱོད་དོ། །མ་སྤངས་ལྷུན་གྲུབ་དབྱེར་
མེད་པས། །དབྱིངས་ལས་གཞན་ན་ལྟ་ཡུལ་མེད། །འདི་ནི་ལྟ་བའི་དམ་ཚིག་གོ །ས་ཆུ་མེ་རླུང་སྣོད་བཅུད་བཅས། །ཀུན་ཀྱང་རང་བཞིན་ཆོས་ཉིད་དོ། །ཆོས་ཉིད་དོན་ལ་གཞན་མེད་པ། །རང་བྱུང་ཡེ་ཤེས་གསལ་བ་འོ། །
ཡིད་བཞིན་ནོར་བུ་རིན་པོ་ཆེ། །མ་བཙལ་རང་ལ་ཡོད་པ་ཡིན། །འདོད་པ་འབྱུང་བའི་ལོངས་སྤྱོད་དེ། །བདེ་ཆེན་ལོངས་སྤྱོད་ཚོགས་ཡིན་ནོ། །ངན་སོང་མཐོ་རིས་ཐམས་ཅད་དང་། །འཕགས་ལམ་འཁོར་བའི་ཆོས་རྣམས་ཀུན། །
རང་བཞིན་སོ་སོར་མི་དམིགས་ཏེ། །སངས་རྒྱས་ཀྱི་ནི་རང་བཞིན་ཡིན། །སྤྱོད་དང་གཟུགས་རིགས་ཐམས་ཅད་ཀུན། །ཕྱག་རྒྱ་ཆེན་པོའི་རང་བཞིན་ཏེ། །སྐུ་གསུང་ཐུགས་ཚིག་རྒྱ་ཆེར་སྟོན། །དོན་རིག་ཐུགས་ཀྱི་རང་བཞིན་ནོ། །
མ་སྐྱེས་པ་དང་མ་བྱུང་བ། །མི་གནས་པ་ལ་ཆགས་པ་མེད། །དོན་གྱི་ཁྱད་པར་རྟོགས་ཆུད་ན། །ཀུན་ཏུ་བཟང་པོའི་མཆོག་གི་སའོ། །མཚན་དང་དཔེ་བྱད་ཀུན་རྫོགས་ཏེ། །ཐམས་ཅད་སྐུ་གསུང་ཐུགས་ཀྱི་དོན། །
བདག་ཉིད་ཆེན་པོར་ཐམས་ཅད་རྫོགས། །ལྷུན་རྫོགས་བདེ་བ་ཆེན་པོ་ཡི། །ཁྱབ་པ་ཆེན་པོར་ཀུན་བདལ་བས། །སྒྲིབ་པ་ཀུན་བྱང་ཚོགས་ཀུན་རྫོགས། །རྣམ་གྲོལ་བཅིངས་པ་ཀུན་དང་བྲལ། །ལྷུན་གྲུབ་བདེ་བའི་
<pb id="103.42a"/>
གནས་ཆེན་ཡིན། །ཞེས་སྨྲ་བའི་སེང་གེ་ཆེན་པོས་གསུངས་སོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས་དམ་ཚིག་གསང་བ་མཆོག་གི་ལེའུ་ཞེས་བྱ་སྟེ་བཞི་པའོ།། །།
<head n="2" t="ལྔ་པ། རྣལ་འབྱོར་བརྡའི་ལེའུ།" type="lewu" zh="102.97"/>དེ་ནས་ཡང་སེམས་དཔའི་རྡོ་རྗེ་དེ་ཆོས་ཐམས་ཅད་བརྡས་མཚོན་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་ཏིང་ངེ་འཛིན་དེ་ལས་བཞེངས་པ་དང་། འདུས་པ་ཆེན་པོའི་འཁོར་རྣམས་ཀྱིས་གསོལ་པ། སེམས་དཔའ་
ཆེན་པོ་ཆོས་ཐམས་ཅད་ནི་བདག་ཅག་རྣམས་ཀྱིས་བརྡ་རིག་པ་ཙམ་གྱི་ངོ་བོར་མཐོང་ངོ་། །དེ་ནས་སེམས་དཔའ་ཆེན་པོས་བཀའ་སྩལ་པ། འདུས་པ་ཆེན་པོའི་ཚོགས་ཆོས་ཐམས་ཅད་ནི་བརྡ་དང་། ཐ་སྙད་དང་། བཏགས་པ་ཙམ་དུ་ཤེས་
པར་གྱིས་ཤིག །བཏགས་པའི་ཆོས་ཐམས་ཅད་ནི་ཕྱི་ནང་གང་ན་ཡང་མི་གནས་ཏེ། །ཆོས་ཐམས་ཅད་ལ་མིང་གི་གཞི་མེད་ཅིང་བཏགས་པའི་ཐ་སྙད་དང་བྲལ་བ་ཡིན་ནོ། །བརྡ་ཞེས་བྱ་བ་ནི་སྦས་པ་བཏགས་པའི་ཐ་སྙད་ཡིན་ནོ། སྦས་པའི་
ཆོས་རྣམས་གསང་བའི་ཕྱིར། །ཐམས་ཅད་སྦ་ཞིང་བརྒྱུད་པར་བྱ། །འདི་ལྟར་བརྡ་ཡི་སྦྱོར་བ་ལ། །རྣལ་འབྱོར་ཅན་གྱིས་ཤེས་པར་གྱིས། །དེ་ནས་འདུས་པའི་རྣལ་འབྱོར་རྣམས་ཀྱིས་གསོལ་པ། སེམས་དཔའ་ཆེན་པོས་བརྡའི་ཆོས་
རྣམས་རྒྱ་ཆེར་བཤད་དུ་གསོལ། བདག་ཅག་གིས་ཀྱང་ཆོས་ཐམས་ཅད། །བརྡ་ཡི་དོན་གྱི་བརྒྱུད་པར་བགྱི། །བརྡ་ཞེས་བགྱི་བ་ཇི་ལྟ་བུ། །སྦས་པའི་ཆོས་ནི་གང་དང་གང་། །མི་བསྟན་གསང་བ་གང་གང་ལགས། །
དེ་སྐད་ཅེས་གསོལ་པ་དང་། སྨྲ་བའི་སེང་གེས་བཀའ་སྩལ་པ། །ཉོན་ཅིག་འདུས་པ་ཆེན་པོའི་ཚོགས། །བརྡ་ཞེས་བྱ་བ་སྦས་པའི་ཚིག །སྦས་ཏེ་གསང་བའི་ཆོས་རྣམས་ནི། །རྣལ་འབྱོར་ཆེན་པོའི་སྤྱོད་པ་ཡིན། །
མི་བསྟན་གཞན་ལ་གསང་བ་ནི། །མུ་སྟེགས་ལ་སོགས་སྡེ་པ་རྣམས། །རྣལ་འབྱོར་སྤྱོད་པ་འཕྱ་བ་ལས། །ཤིན་ཏུ་བླན་ཞིང་སྦ་བའི་ཕྱིར། །སྦས་པའི་བརྡ་ཡིས་བསྟན་པར་བྱ། །བརྡ་ཡི་ཡོན་ཏན་ཆེན་པོ་ནི། །
<pb id="103.42b"/>
གྲངས་ཀྱང་བསམ་གྱིས་མི་ཁྱབ་ན། །མདོར་བསྡུས་རྣམ་པ་བཞི་ཡོད་དེ། །གཞན་གྱི་སྤྱོད་ཡུལ་མ་ཡིན་དང་། །རྣལ་འབྱོར་རིག་པའི་སྤྱོད་ཡུལ་དང་། །སྦས་བས་གྲུབ་ཐག་ཉེ་བ་དང་། །གསང་བའི་དམ་ཚིག་མི་ཉམས་ཤིང་། །
བརྡ་ལ་དགའ་བའི་མ་སྲིད་རྣམས། །ཉེ་ཞིང་གདུང་པའི་ཐབས་སུ་འགྱུར། །དེ་བས་སྦས་པའི་བརྡ་རྣམས་ནི། །ཚིག་གིས་མཚོན་ཏེ་བརྗོད་པར་བྱ། །ཨ་ལ་ལ་ཧོཿ ཨ་ཏི་པུ་ཧོཿ པྲ་ཏི་པུ་ཧོཿ མ་ཧཱ་གོ་རུ་སཾ་
ཀྲ་མ། གུ་ཡ་དེ་བཱི་ས་མ་ཡ། མ་ཧཱ་ཙནྡྲ། མ་ཧཱ་པུཪྴ། གུ་ཡ། བྷ་ག །མ་ཧཱ་བཛྲ། ས་མ་ཡ་ཧོཿ ས་མ་ཡ་སྟྭྃ། ར་ཧོ་ཡ་ཧཾ། ར་ག་ཡཱ་མི། ས་མ་ཡ་ཛཿ ལྷན། ཨོྃ་ཨཱྃཿཧཱུྃ། ས་མ་ཡ། ས་མ་ཡ། ཨེ་ཧྱེ་ཧི། ཨེ་ཧྱེ་ཧི། 
ཧ་ཧེ་ཧ། ཧ་ཧེ་ཧ། མ་ཏྃ་ཁ། མ་ཏྃ་ཁ། ཀ་རུ་ཀྵ། ཀ་རུ་ཀྵ། ཀྵྃ་བ་རི། ཀྵྃ་བ་རི། ར་ཧོ་ཧྃ་ར་ཧོ་ཧྃ། ས་མ་ཡ་ཧི། ཨ་ལ་སྟོྃ། ཨ་ལ་སྟོྃ། ཁ་ཁ་ལེ་ཁ་ལེ། ཤ་ད་པ། ཤ་ད་པ། ཁ་རྃ་ཁཱ་རི། ཁ་རྃ་ཁཱ་རི། ཁ་ལེ་བྷྱོ། ཁེ་ལ་ཧེ་བྷྱོ། ཁ་ཀ་
ཁ་ཁ་ཀ་ཁ། ཁ་ཧྱི་ཧ་ཧེ། རཀྵ་ཁཱ་ཧི་རཀྵ་ཁཱ་ཧི།  ཧ་ཧ་ཧེ་རྃ། གུ་ཧྱ། གུ་ཧྱ། ས་མ། ས་མ། མ་ལེ་མུ་ལེ། ཏ་ལེ་དུ་ལེ། མ་ཙ་མེ་ཙ། གུ་ཧྱ་སིཏྟི། པ་ར་མ། པ་ར་མ། ཤི་རི་ཧོཿ ཤི་རི་ཧོ། མ་མ་ཁ་ཀ་ཏྲྃ། ཨེ་ཨེ་ཨེ་ཨེ། ཧྲིྃ་ཧྲིྃ། 
བྷྱོ་བྷྱོ། ཁ་ཁ་ལེ་ལེ། ཀརྨ་མ་ཏི་བྷྱོ། རཀྵ་ཀྲ་མ་བྷྱོ། རཀྵ་ཀྲ་མ་བྷྱོ། ཀརྨ་མ་ལེ། ཀརྨ་མ་ལེ། ཀྵུ་ཏི་ཤ་ནེ། ཀྵུ་ཏི་ཤ་ནེ། རཀྵ་ཀརྨ། རཀྵ་ཀརྨ། ཀྲོ་དྷ་ཀྵྃ། ཁཱ་ཧི་བྷྱ་ཁཱ་ཧི་བྷྱོ། ཙ་ལེ་ཡྃ། ཙ་ལེ་ཡྃ། པྲ་ཙ་ལེ། གུརྦ་ཡྃ། གུརྦ་ཡྃ། བི་གུརྟྟི། མ་མོ྅ཧྃ། 
མ་མོ྅ཧྃ། དག་བརྡ་དམ་ཚིག་གི་ཕྱག་རྒྱའོ། །བྱཱ་གྷྲི་ཙཪྨ། བྱཱ་གྷྲི་ཙཪྨ། བ་ཡྃ་ཀྵྃ་ག་རི། བ་ཡྃ་ཀྵྃ་ག་རི། བ་བྱཱ་ཛྙོ་བ་བ་ཏི། བ་བྱཱ་ཛྙོ་བ་བ་ཏི། ན་ར་ཧ་ས། ན་ར་ཧ་ས། བནྡྷ་ཀ་པཱ་ལ། བནྡྷ་ཀ་པཱ་ལ། ཙར་མ་ན་ག་ཏྲུྃ། ཙཪྨ་ན་ག་ཏྲུྃ། །
རཱ་ག་རཀྟ་ཙ་རཱ་ག་རཀྟ་ཙ། རུ་དྷི་ར་མ་ཏ། རུ་དྷི་ར་མ་ཏ། ཀ་རུ་ག་ཙ་ཀ་རུ་ག་ཙ་བ་བྱ་བ་ཏི། བ་བྱ་བ་ཏི། གྃ་གྲོ་ཎ། གྃ་གྲོ་ཎ། ཐཪྤ་ཏ། ཐཪྤ་ཏ། དཔའ་བྱེད་ཁ། དཔའ་བྱེད་ཁ། ཟླ་བ་རྒྱས་དང་རྫོགས་པ་དང་། །ཟླ་བ་དཀར་དང་ཟླ་ཕྲོམ་མཆོག །
<pb id="103.43a"/>
ཚེ་འཛིན་ཀུན་གྱི་གཙོ་མོ་དང་། །འཇམ་པོ་ཐར་པ་ཆེན་པོ་དང་། །གལ་ཞེས་བྱ་བའི་རོ་མཆོག་དང་། །གཟི་བརྗིད་ཆེན་པོའི་དྲི་ཞིམ་དང་། །བྲན་མོ་དང་ནི་གཡོག་འཆང་མ། །འཇམ་དཔལ་རྣོན་པོའི་ཀ་ཏར་དང་། །
མཱ་ཐ་ཡ་མཱ་ཐ་ཡ།  པཪྤ་ཏི་པཪྤ་ཏི། རྭ་ཐ་མ་རྭ་ཐ་མ། ཁ་ཏཾ་ཉ་ཁ་ཏཾ་ཉ། རྭ་ཏི་ཧཱུྃ་རྭ་ཏི་ཧཱུྃ། ཤི་ཉཾ་ཐ་ཤི་ཉྃ་ཐ། ཀ་རཾ་ཐ་ཀ་རཾ་ཐ། ཤཀྟི་ཁ་ཤཀྟི་ཁ། ཡོ་ག་ཙརྦཱ་ན་ཡོ་ག་ཙརྦཱ་ན། སྒྲ་བརྡ་དམ་ཚིག་ཕྱག་གི་རྒྱའོ། །ལག་གི་ཕྱག་རྒྱ་ཆེན་པོ་ནི། །
གར་ཐབས་གཡས་གཡོན་བསྐོར་ནས་ཀྱང་། །སེ་གོལ་བརྡབས་པ་འདྲེན་པའི་བརྡ། །བསྐོར་ནས་ཐལ་སྦྱར་ཕྱག་རྒྱའི་བརྡ། །ཤིན་ཏུ་བསྐོར་ནས་སྤྱི་བོར་དགྲོལ། །འདི་ནི་མཆོད་པ་བཞེས་པའི་བརྡ། །བསྐོར་ནས་སྙིང་གར་བཅངས་
པ་ནི། །ཏིང་འཛིན་རྡོ་རྗེ་བརྟན་པའི་བརྡ། །གར་བསྐོར་ཤིན་ཏུ་གཉིས་བསྟབ་པ། །མཆོད་པ་སྟོབས་པར་བྱེད་པའི་བརྡ། །གར་བསྐོར་དབང་མོའི་སྤྱི་བོར་གཞག །སྦྱོར་བའི་དོན་ལ་འཇུག་པའི་བརྡ། །ཐབས་ཀྱིས་སྤྱི་བོར་གཞག་པ་
དང་། །ཤེས་རབ་དབང་མོའི་སྙིང་ཀར་རོ། །ཐབས་ཀྱིས་གསང་བ་གཡས་བཅུག་ན། །ཤེས་རབ་ཐོས་བྱེད་གསང་བ་ཡིན། །ཐབས་ཀྱིས་ན་ས་གཡས་བཏེག་ན། །ཤེས་རབ་ན་ས་གཡོན་བཏེག་པའོ། །ཐབས་ཀྱིས་
རྡོ་རྗེ་ཕྱག་རྒྱ་བསྟན། །ཤེས་རབ་པད་མོའི་ཕྱག་རྒྱ་བསྟན། །ཐབས་ཀྱིས་སྨྱིན་མ་གཡས་བསྐྱོད་ན། །ཤེས་རབ་སྨིན་མ་གཡོན་བཏེག་བྱ། །ཐབས་ཀྱིས་ཕྱག་གཡོན་བརྐྱང་བ་དང་། །ཤེས་རབ་གཡས་ཀྱིས་འཁྱུད་ཚུལ་བསྟན། །
ཕྱག་རྒྱ་གར་བསྐོར་ཐལ་བརྡབས་ཤིང་། །དབང་མོ་ལྕེ་ལ་རེག་པ་ནི། །ཚོགས་མཆོད་དུས་ལ་བབ་པའི་བརྡ། །ལག་གཉིས་བསྐོར་ནས་དབང་མོ་འཐོར། །དེ་ནས་དབང་མོ་ལྕེ་ལ་རེག །འཛའ་གད་འདྲིན་པའི་བརྡ་ཐབས་སོ། །མ་ཧཱ་
གིང་ཆེན་ཀརྨ་དང་། །རྡོ་རྗེ་དྲོད་ཀྱི་རྟགས་འཛིན་ལ། །སོགས་པའི་བརྡ་ཡི་དམ་ཚིག་རྣམས། །རྣལ་འབྱོར་ཅན་གྱིས་སྤྱད་ན་འགྲུབ། །ལུས་བརྡ་དམ་ཚིག་ཕྱག་རྒྱ་འོ་ཞེས་སྨྲ་བའི་སེང་གེས་གསུངས་སོ། །རྒྱུད་ཀྱི་རྒྱལ་པོ་
<pb id="103.43b"/>
ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས་རྣལ་འབྱོར་བརྡའི་ལེའུ་སྟེ་ལྔ་པའོ།།  །།<head n="2" t="དྲུག་པ། རྣལ་འབྱོར་བདེ་བའི་ཚོགས་ཀྱི་ལེའུ།" type="lewu" zh="102.100"/>  དེ་ནས་ཡང་སྨྲ་བའི་སེང་གེ་སེམས་དཔའི་རྡོ་རྗེ་དེ་རྣལ་འབྱོར་རོལ་པའི་ཚོགས་ཞེས་བྱ་བའི་ཏིང་ངེ་འཛིན་ལ་སྙོམས་པར་
ཞུགས་སོ། །དེ་ནས་ཏིང་འཛིན་དེ་ལས་བཞེངས་པར་གྱུར་པ་དང་། འདུས་པ་ཆེན་པོའི་ཚོགས་ཀྱིས་གསོལ་པ། སྨྲ་བའི་སེང་གེ་ཆེན་པོ་ཆོས་ཐམས་ཅད་ནི་རྡོ་རྗེ་ཚོགས་ཀྱི་དཀྱིལ་འཁོར་དུ་བདག་ཅག་རྣམས་ཀྱིས་མཐོང་ངོ་ཞེས་གསོལ་
པ་དང་། སྨྲ་བའི་སེང་གེས་བཀའ་སྩལ་པ། འདུས་པ་ཆེན་པོའི་ཚོགས་ཆོས་ཐམས་ཅད་ཀྱི་རང་བཞིན་ནི་རྡོ་རྗེ་ཚོགས་ཡིན་པར་ཤེས་པར་གྱིས་ཤིག །ཅེས་བཀའ་སྩལ་པ་དང་། འདུས་པའི་ཚོགས་ཀྱིས་གསོལ་པ། སེམས་དཔའ་ཆེན་པོ། 
ཆོས་ཐམས་ཅད་ཀྱི་རང་བཞིན་ནི་རྡོ་རྗེ་ཚོགས་ཀྱི་དཀྱིལ་འཁོར་གྱི་དོན་བདག་ཅག་རྣམས་ལ་རྒྱ་ཆེར་བཤད་དུ་གསོལ། སེམས་དཔའ་ཆེན་པོས་བཀའ་སྩལ་པ། ཉོན་ཅིག་འདུས་པ་ཆེན་པོའི་ཚོགས། །རྡོ་རྗེ་ཚོགས་ཀྱི་དཀྱིལ་འཁོར་འདི། །
རྒྱལ་བ་རྣམས་ཀྱི་ཐུགས་དམ་སྟེ། །རྣལ་འབྱོར་ཀུན་གྱིས་སྤྱད་པའི་ལམ། །ས་མཆོག་བགྲོད་པའི་ལམ་འདི་དག །འདུས་པའི་ཚོགས་ལ་བཤད་པར་བྱ། །བརྩམ་པ་ལས་ཀྱི་དང་པོ་པ། །རྡོ་རྗེ་ཚོགས་ལ་འཇུག་པ་ན། །ཁྱད་པར་རིམ་
པ་ཅི་བཞིན་དུ། །ལས་མཆོག་འདི་ཡི་རང་བཞིན་གྱིས། །ཇི་བཞིན་རིམ་པར་སྦྱངས་ནས་ཀྱང་། །ས་རབ་མཆོག་ཏུ་བགྲོད་པ་ལ། །ཐབས་མཆོག་ལྔ་ཡིས་བགྲོད་བྱ་སྟེ། །རྡོ་རྗེ་ཚོགས་དང་བསྙེན་པ་དང་། །ཉེ་བ་དང་ནི་བསྒྲུབ་པ་དང་། །
བསྒྲུབ་པ་ཆེན་པོར་སྦྱར་བར་བྱ། །ཇི་ལྟར་གྲངས་དང་དུས་ཆེན་དང་། །མཚན་མ་བྱུང་བར་བཅས་རྣམས་ལས། །གབ་པའི་སྦ་ཐབས་དེ་སྦྱར་ནས། །སུས་མི་རིག་པའི་ཐབས་ཆེན་བྱ། །དེ་དག་གསང་བའི་བདག་པོ་ཡིན། །གནས་འདིར་འཇུག་
པའི་བྱིས་པ་དག །འཇིག་རྟེན་རྡུལ་ལས་གྲངས་ནས་ཀྱང་། །འགྱུར་དབང་མ་ངེས་སར་གཞག་སྟེ། །ཅི་ཕྱིར་དང་པོ་ཡིན་པས་ན། །བྱིས་པ་བློ་ཤེད་མ་བྱེ་བས། །བཟང་ངན་བདེ་སྡུག་མི་ཤེས་ཤིང་། །བསྟན་དང་གསང་བའི་དམིགས་
<pb id="103.44a"/>
མི་ཕྱེད། །རྣལ་འབྱོར་སྤྱོད་པའི་བཀའ་སྒོ་འདིར། །གསང་སྒོ་མི་དབྱེ་སྐྲག་པར་འགྱུར། །རང་བཞིན་ངང་ཚུལ་མ་རྟོགས་པའི། །སོ་སོའི་སྐྱེ་བོ་བྱིས་པ་ལས། །སྣོད་མེད་སྣོད་བྱས་བདུད་ཉིད་ཀྱིས། །རྣལ་འབྱོར་འཚོ་བའི་སྲོག་གཅོད་ཅིང་། །
མ་ངེས་ལྡོག་འཇུག་བཅས་པ་ཡིས། །གསང་འདི་བཅས་ཀར་འགྱུར་ཕྱིར་རོ། །དེས་ན་འདི་ཡི་སྤྱོད་པ་ཡང་། །ཇི་ལྟར་འཚམ་པར་བདེ་ཐབས་སྦྱར། །དེ་ནས་སྨྲ་བའི་སེང་གེ་དེ་ཐབས་ཀྱི་རྡོ་རྗེ་ཚོགས་ཀྱི་ཏིང་ངེ་འཛིན་ལ་སྙོམས་པར་ཞུགས་ཏེ། 
རྣལ་འབྱོར་མ་ཆེན་མོ་རྣམས་མི་སྣང་བར་གྱུར་ཏོ། །དེ་ནས་འདུས་པའི་ཚོགས་ཀྱིས་གསོལ་པ། སྨྲ་བའི་སེང་གེ་ཆེན་པོ་ཆོས་ཐམས་ཅད་ཀྱི་རང་བཞིན་ནི་ཐབས་ཀྱི་ཕྱག་རྒྱའི་རང་བཞིན་དུ་བདག་ཅག་རྣམས་ཀྱིས་མཐོང་ངོ་། །སེམས་དཔས་
བཀའ་སྩལ་པ། འདུས་པ་ཆེན་པོའི་ཚོགས་འདི་དག་ནི་བརྒྱུད་དེ་སྦས་པའི་ཚོགས་ཡིན་པར་ཤེས་པར་བྱའོ། །རྡོ་རྗེ་རྣལ་འབྱོར་ཚོགས་ལྡན་ལྷ། །ཐབས་ཆེན་ཕྱག་རྒྱ་སྦས་ཚོགས་ལྔ། །རྡོ་རྗེ་འཛིན་སྩོགས་བཅུ་དྲུག་དང་། །བཅས་
པའི་དཀྱིལ་འཁོར་རྡོ་རྗེ་ཅན། །བྲི་བྱ་ཡང་ན་བསམ་པ་འམ། །བརྗོད་དམ་བསྔོས་སམ་མཚན་མ་ལ། །འཇིག་རྟེན་དབང་པོའི་ཆོས་ལུགས་ཀྱིས། །མོས་པ་ལ་བསྐྱེད་དྲན་བྱས་ཏེ། །རང་བཞིན་ཡུལ་ནས་ཕབ་ནས་ནི། །ཕྱག་
བྱ་ལ་སོགས་མཆོད་པ་ཡིས། །རྡོ་རྗེ་སྨན་དང་རྩིར་སྦྱར་བའི། །ཡོ་བྱད་ཆེན་པོ་ལ་སོགས་པས། །རྡོ་རྗེ་ཐབས་ཀྱིས་ཚོགས་ལ་དབུལ། །རྡོ་རྗེ་རྣལ་འབྱོར་གླུ་བླངས་ཏེ། །མཉེས་བྱས་ལས་གྲུབ་གྲངས་རྫོགས་ནས། །མཆོད་དང་
དམ་སྐོངས་འདོད་པ་བྱ། །སྣོད་དུ་རུང་བའི་སློབ་མ་དག །དཔའ་མཁྱེན་ལ་སོགས་བྱ་བ་ཡིས། །འཇུག་ཚུལ་དབང་དང་དངོས་གྲུབ་སྩོལ། །རྡོ་རྗེ་ཐ་ཚིག་རྣམ་ལྔ་ཡིས། །བསླབ་པའི་གཉེར་རྣམས་ཅི་རིགས་པར། །རྩལ་གྱི་
རིམ་པར་བྱིན་ནས་ནི། །རྡོ་རྗེ་གལ་ཆེན་མནའ་འདོར་རོ། །དེ་ནས་སྒྲུབ་པ་ཆེ་ཆུང་རྣམས། །ཇི་ལྟར་འདོད་པས་ནན་ཏན་གྱིས། །རྡོ་རྗེ་རྣལ་འབྱོར་བཀར་བྱའོ། །མི་ནུས་ལ་སོགས་མི་གནང་བའི། །དམ་ཚིག་དག་གི་ནན་
<pb id="103.44b"/>
ཆགས་བྱ། །རྨོངས་པ་གསང་ཕྱིར་སེམས་བསྐྱེད་དེ། །ངོ་མཚར་ཚིག་གི་འདུ་ཤེས་བསྒྱུར། །ཤེས་ནས་མིག་ལ་ཤེས་བྱའི་ཡུལ། །ཐམས་ཅད་རིམ་གྱིས་བསྟན་པར་བྱ། །དྲོད་ཅན་འཁྱིལ་བའི་བློ་ལྡན་ལ། །རྣལ་འབྱོར་ན་སྤར་མཛོད་སྒོ་དབྱེ། །
རྩིང་པོ་འགྲོས་ཀྱིས་དམུ་རྒོད་ལ། །གཅན་འཕྲང་འཁོར་བའི་གཡེང་རྣམས་བསྟན། །རྡོ་རྗེ་ལུང་གི་ཚད་ཅན་ལ། །ཇི་ལྟར་ནུས་པ་དེ་དབང་བསྐུར། །བཙལ་མེད་མི་ནུས་ཡུལ་ཅན་ལ། །ཕན་པ་འབའ་ཞིག་བསྔགས་པ་ཡིན། །གནས་འདིར་
ཡོད་དང་མེད་པ་དང་། །འོད་མི་བསུབ་ཅིང་ལྗིད་མི་དབབ། །རྡོ་རྗེ་བློ་ཡི་ཡུལ་ཅན་ལ། །རྩལ་ཆེན་སྦྱོངས་ཤེས་གདམས་པར་བྱ། །རྡོ་རྗེ་འདུས་པའི་དབང་གྲལ་དུ། །རྡོ་རྗེ་དོན་གྱི་ལྟང་ཆེན་བཤེར། །རྩལ་དང་རིམ་པ་ཁྱད་པར་དབྱེ། །སོ་སོ་
རིགས་ཀྱི་ཕྱག་རྒྱ་དག །སྤྱི་འམ་ཡང་ན་རེ་རེའོ། །དེ་ནས་སྨྲ་བའི་སེང་གེ་དེ་ཤེས་རབ་གཟུངས་ཀྱི་ཚོགས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །ཏིང་ངེ་འཛིན་དེ་ལས་བཞེངས་པ་དང་། འདུས་པའི་ཚོགས་རྣམས་ཀྱིས་
འདི་སྐད་ཅེས་གསོལ་ཏོ། །ཆོས་ཐམས་ཅད་ཀྱི་རང་བཞིན་ནི་ཤེས་རབ་ཚོགས་ཀྱི་དཀྱིལ་འཁོར་དུ་གདའ་བར་བདག་ཅག་རྣམས་ཀྱིས་མཐོང་ངོ། །དེ་སྐད་ཅེས་གསོལ་བ་དང་། སེམས་དཔའ་ཆེན་པོས་བཀའ་སྩལ་པ། འདུས་པ་ཆེན་
པོའི་ཚོགས་ཆོས་ཐམས་ཅད་ནི་ཤེས་རབ་ཚོགས་ཀྱི་དཀྱིལ་འཁོར་དུ་སངས་རྒྱས་པར་ཤེས་པར་གྱིས་ཤིག །དེ་ཅིའི་ཕྱིར་ཞེ་ན། ཆོས་ཐམས་ཅད་ཤེས་རབ་གྱི་རང་བཞིན་ལས་བྱུང་ཞིང་ཤེས་རབ་ཀྱི་རང་བཞིན་དུ་གསལ་ལོ། །
དེ་ནས་འདུས་པའི་ཚོགས་ཀྱིས་གསོལ་པ། སེམས་དཔའ་ཆེན་པོ་ཤེས་རབ་གཟུངས་ཀྱིས་རང་བཞིན་བདག་ཅག་རྣམས་ལ་རྒྱ་ཆེར་བཤད་དུ་གསོལ། དེ་སྐད་ཅེས་གསོལ་པ་དང་། སེམས་དཔའ་ཆེན་པོས་བཀའ་
སྩལ་པ། འདུས་པའི་རྣལ་འབྱོར་ཆེན་པོའི་ཚོགས། །ཤེས་རབ་གཟུངས་ཀྱི་རང་བཞིན་ནི། །རྒྱ་ཆེར་བཤད་ཀྱི་ཤེས་པར་གྱིས། །ཇི་ལྟར་ཐབས་ཀྱིས་ཚོགས་སྦྱར་ལྟར། །གང་དག་རྣལ་
<pb id="103.45a"/>
འབྱོར་མར་ལྡན་རྣམས། །རྡོ་རྗེ་འཛིན་མ་ལ་སོགས་པ། །ལྷ་མོའི་ཚོགས་སུ་སྦྱར་ནས་ཀྱང་། །གནས་འདིར་འཇུག་དགའ་ལ་སོགས་པ། །ཐབས་ཀྱི་ཕྱག་རྒྱ་མཚན་མར་སྦས། །རྡོ་རྗེ་མཉམ་
པའི་གཟུངས་རྣམས་ལ། །མཉམ་པའི་མཆོད་པས་མཉེས་པར་བྱ། །བྲོ་གར་གླུ་ཚིག་ལ་སོགས་པས། །རིག་འཛིན་རྣལ་འབྱོར་མ་རྣམས་བསྒྲུབ། །ཅེས་བཀའ་སྩལ་ཏོ། །དེ་ནས་ཡང་སེམས་དཔའི་
རྡོ་རྗེ་དེ་ཆོས་ཐམས་ཅད་ཐབས་དང་ཤེས་རབ་ཕན་ཚུན་དྲ་བར་འབྲེལ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་ཏིང་ངེ་འཛིན་དེ་ལས་བཞེངས་པ་དང་། འཁོར་རྣམས་ཀྱིས་གསོལ་པ། བཅོམ་ལྡན་འདས་ཆོས་
ཐམས་ཅད་ཀྱི་རང་བཞིན་ནི་ཐབས་དང་ཤེས་རབ་དུ་འབྲེལ་བའི་རང་བཞིན་ཅན་དུ་བདག་ཅག་རྣམས་ཀྱིས་མཐོང་ངོ་། །ཞེས་གསོལ་ཏོ། །དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། 
འདུས་པ་ཆེན་པོའི་རྣལ་འབྱོར་པ་ཆོས་ཐམས་ཅད་ནི་ཐབས་དང་ཤེས་རབ་ཏུ་འབྲེལ་བ་སྟེ། གཉིས་སུ་མེད་པར་ཤེས་པར་གྱིས་ཤིག །དེ་ནས་འདུས་པའི་རྣལ་འབྱོར་པ་རྣམས་ཀྱིས་གསོལ་པ། སེམས་དཔའ་
ཆེན་པོ་ཆོས་ཐམས་ཅད་དྲ་བར་འབྲེལ་བའི་དོན་བཤད་དུ་གསོལ།  སེམས་དཔའ་ཆེན་པོ་བཀའ་སྩལ་པ། །འབྲེལ་བའི་དོན་ནི་འདི་ལྟ་སྟེ། །ཆོས་རྣམས་ཀུན་གྱི་མཚན་ཉིད་ནི། །ཕན་ཚུན་འབྲེལ་བའི་
ཚུལ་དུ་སྣང་། །ཆོས་ཀུན་ནམ་མཁའི་མཚན་ཉིད་ལས། །སྤྲུལ་པ་བྱེ་བ་ཅིར་ཡང་སྣང་། །གཉིས་མེད་དྲ་བའི་ཚུལ་དུ་འབྲེལ། །རྣལ་འབྱོར་གསང་བའི་མཆོག་ཡིན་ཏེ། །རྩལ་དང་ལྡན་པ་གསང་སྒོ་
བ། །འདི་ལ་གསང་སྒོ་དབྱེ་བར་བྱ། །གསང་འདིར་ཆུད་པའི་བུ་རྣམས་ལ། །རྡོ་རྗེ་གསང་བའི་བཀའ་འདི་བསྒྲགས། །གསང་བའི་དཀྱིལ་འཁོར་དམ་པ་འདི། །རྡོ་རྗེ་རྒྱལ་པོ་རྒྱལ་མོར་བཅས། །ལྔ་ཉིད་ཟུང་དུ་འཁྲིལ་བ་ནི། །གཡས་ནས་གཡོན་དུ་
<pb id="103.45b"/>
འཁྲིལ་འཁྱུད་སྦྱོར། །གཡས་ཉིད་བྱང་ཆུབ་རྡོ་རྗེ་དང་། །རང་རང་མཚན་མ་འབར་བའོ། །གཡོན་གྱི་སྒྲ་སྙན་དྲིལ་བུ་དང་། །རྟགས་ཀྱིས་མཛེས་པར་གསལ་བ་ལ། །འབྱོ་ཞིང་འདུད་པའི་མདངས་ལྡན་པས། །ཆགས་
ཤིང་གཡོ་བའི་ཚུལ་གྱིས་ནི། །སེང་ཆེན་ཁྱུ་མཆོག་ལ་སོགས་པ། །རྫོགས་པའི་ཚུལ་གྱིས་བསྒྱིངས་བཅས་ཏེ། ཁ་དོག་ལྔ་ཡི་འོད་འབར་བས། །བཅུ་དྲུག་ཆས་ནི་སྒེག་པ་རྣམས། །རིམ་གྱིས་བསྐྱེད་དང་ཅིག་ཅར་
བསྐྱེད། །དབང་པོའི་རིམ་པར་སྦྱར་བར་བྱ། །གསང་ཉིད་ཚོགས་ཀྱི་འཁོར་རྣམས་ཀྱང་། །གནས་ནས་གྱུར་པའི་རང་བཞིན་གྱིས། །ཕྱག་རྒྱ་རྒྱལ་པོ་རྒྱལ་མོར་བཅས། །བརྒྱད་གཉིས་ཟུང་སྒྲིལ་འཁྲིལ་འཁྱུད་སྦྱོར། །
ས་དང་ནམ་མཁའ་སྤྱན་རྡོ་རྗེ། །བྱམས་དང་རྡོ་རྗེ་ཀུན་བཟང་དཔལ། །ནང་དང་ཕྱི་ཡི་ཡོ་བྱད་ནི། །གཞི་གཉིས་དག་གིས་མཉེས་སྦྱོར་བ། །བསམ་བྱ་ལ་སོགས་དེ་བཞིན་ནོ། །རྡོ་རྗེ་སྒོ་དང་བཅས་པ་ནི། །རྡོ་རྗེ་འཁྲིལ་འཁྱུད་
གསང་བའི་ཚོགས། །རྣལ་འབྱོར་ལོངས་སྤྱོད་ཆེ་སྦྱར་བས། །མཉེས་ནས་སྐོངས་ཕྱིར་རིམ་བཞིན་དབུལ། །གསང་བའི་འཇུག་ཚུལ་ལ་སོགས་ཀྱིས། །གསང་བའི་དོན་རྣམས་སྒྲུབ་པར་བྱེད། །ཅེས་བཀའ་
སྩལ་ཏོ། །དེ་ནས་བཅོམ་ལྡན་འདས་སེམས་དཔའ་རྡོ་རྗེ་དེ་རྡོ་རྗེ་ཀུན་དུ་འབྲེལ་བའི་དབྱིངས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་བཅོམ་ལྡན་འདས་ལ་འདུས་པའི་འཁོར་གྱིས་འདི་སྐད་ཅེས་གསོལ་ཏོ། །
ཆོས་ཐམས་ཅད་ཀྱི་རང་བཞིན་ནི་རྡོ་རྗེ་དྲ་བའི་དབྱིངས་སུ་བདག་ཅག་རྣམས་ཀྱིས་མཐོང་ངོ་། །བཅོམ་ལྡན་འདས་ཀྱིས་བཀའ་སྩལ་པ། འདུས་པ་ཆེན་པོའི་ཚོགས་དྲ་བའི་དབྱིངས་སུ་ཤེས་པར་གྱིས་ཤིག །ཆོས་ཐམས་ཅད་
ནི། ཐུགས་ཀྱི་རིག་པ་ལས་བྱུང་ལ་ཐུགས་ཀྱི་རང་བཞིན་ནི་རྡོ་རྗེ་ཁོ་ན་ཡིན་པའི་ཕྱིར་རོ། །འདུས་པའི་ཚོགས་ཀྱིས་གསོལ་པ། བཅོམ་ལྡན་འདས་རྡོ་རྗེ་དྲ་བ་ཆེན་པོའི་ཚོགས་བདག་ཅག་རྣམས་ལ་རྒྱ་ཆེར་བཤད་དུ་གསོལ།།
<pb id="103.46a"/>
བཅོམ་ལྡན་འདས་ཀྱིས་བཀའ་སྩལ་པ། འདུས་པ་ཆེན་པོའི་རྣལ་འབྱོར་པ། །རྡོ་རྗེ་ཆེན་པོ་རིག་པའི་དོན། །དྲ་བ་འབྲེལ་བའི་དབྱིངས་ཉིད་ནི། །ངེས་པར་བཤད་ཀྱི་རྩེ་གཅིག་ཉོན། །ཐུགས་ཀྱི་གསང་ཆེན་
རིག་པ་འདི། །ངེས་པའི་རྡོ་རྗེ་ཡིན་པས་ན། །རྡོ་རྗེ་དབང་ཡུལ་འབྲེལ་པའི་དོན། །ཐམས་ཅད་འབྱུང་བས་དབྱིངས་ཤེས་བྱའོ། །རྡོ་རྗེ་འཛིན་མ་འཛིན་སོགས་བཅས། །འཁྲིལ་མཉམ་པ་ཡང་དེ་བཞིན་ཏེ། །གཟུགས་བརྙན་
ཏིང་འཛིན་རང་བཞིན་གནས། །རིམ་པའི་ཚུལ་བཞིན་སྦྱར་བྱས་ནས། །ཇི་ལྟར་འདོད་པ་དེ་ལྟར་རོ། །ཞེས་བཀའ་སྩལ་ཏོ། །དེ་ནས་ཡང་བཅོམ་ལྡན་འདས་སེམས་དཔའི་རྡོ་རྗེ་དེ་ཐམས་ཅད་དུས་བཞི་མཉམ་པ་ཞེས་
བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་ཏིང་ངེ་འཛིན་དེ་ལས་བཞེངས་པར་གྱུར་བ་དང་། འདུས་པ་ཆེན་པོའི་ཚོགས་ཀྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ཅག་རྣམས་ཀྱིས་
ཆོས་ཐམས་ཅད་ནི་དུས་བཞི་མཉམ་པ་ཉིད་དུ་གཅིག་པར་མཐོང་ངོ་ཞེས་གསོལ་བ་དང་།  བཅོམ་ལྡན་འདས་ཀྱིས་བཀའ་སྩལ་པ། འདུས་པ་ཆེན་པོའི་ཚོགས་ཆོས་ཐམས་ཅད་ནི་དུས་བཞི་མཉམ་པར་རྟོགས་
པ་ཡིན་ཏེ། ཆོས་ཐམས་ཅད་ནི་དུས་བཞིའི་ངང་དུ་རྫོགས་པར་ཤེས་པར་གྱིས་ཤིག །དེ་ཅིའི་ཕྱིར་ཞེ་ན། མཉམ་པ་ཉིད་ཀྱི་ངང་ལ་དུས་སྔ་ཕྱིར་སྣང་བ་མེད་དོ། །དེ་ནས་འདུས་པའི་ཚོགས་རྣམས་ཀྱིས་གསོལ་
པ། བཅོམ་ལྡན་འདས་མཉམ་པ་ཆེན་པོ་དུས་ཉིད་བདག་ཅག་རྣམས་ལ་རྒྱ་ཆེར་བཤད་དུ་གསོལ། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། འདུས་པ་ཆེན་པོ་ཡི་ནི་ཚོགས། །མཉམ་པ་
ཉིད་ཀྱི་དུས་རིག་ན། །དུས་ཤེས་བྱ་བའི་མིང་ཡང་མེད། །དུས་བཞི་མཉམ་པར་རབ་ཤེས་ན། །ཆོས་ཉིད་མཉམ་པའི་རང་བཞིན་ནོ། །རྡོ་རྗེ་དུས་ཀྱི་ལྷ་མོའི་ཚོགས། །འདས་དང་ད་ལྟར་བྱུང་བ་དང་། །མི་འབྱུང་བ་ཡི་ཆ་
<pb id="103.46b"/>
རྣམས་ལ། །དབང་སྒྱུར་མཉམ་པའི་རྒྱལ་མོ་རྣམས། །འཇིག་དང་སྐྱེ་དང་སྨིན་པ་དང་། །འགག་པར་གྱུར་པ་དེ་དག་ཏུ། །རྡོ་རྗེ་རྣམ་ཐར་ཚད་མེད་དང་། །སེམས་དང་དེ་བཞིན་མཉམ་པ་ཡི། །ཤེས་རབ་འཁོར་དང་དཔལ་གྱི་དཀྱིལ། །
དེ་བཞིན་རིམ་པར་རྡོ་རྗེ་ཡི། །གླུ་གར་ལ་སོགས་ཡོ་བྱད་ཀྱིས། །མཆོད་དང་འཇུག་ཚུལ་གོང་མ་བཞིན། །ཆ་རྣམས་དུས་ལས་མི་འདའ་བར། །ལྷ་ཡི་ཉི་མ་རྣམས་ལའོ། །བདེ་བ་ཆེན་པོ་ལ་སོགས་པ། །ཚོ་བུ་འམ་
ཡང་ན་ཕྱག་རྒྱ་རྣམས། །སྤྱིར་རམ་རེ་རེར་སྦྱར་བར་བྱ། །འདས་ལ་རྣམ་ཐར་ཚོགས་བསྐུལ་ཏེ། །ད་ལྟར་བྱུང་དང་མི་འབྱུང་ལ། །ཚད་མེད་སེམས་དང་མཉམ་པར་བསྐྲུན། །མཉམ་པའི་རྒྱལ་པོར་དེ་འགྱུར་ཏེ། །བདེ་གཤེགས་དུས་
ཀྱི་རྒྱལ་པོར་འགྱུར་ཞེས་བཀའ་སྩལ་ཏོ། །དེ་ནས་ཡང་བཅོམ་ལྡན་འདས་སེམས་དཔའི་རྡོ་རྗེ་དེ་ཉི་ཟླའི་ཚོགས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་ཡང་ཏིང་ངེ་འཛིན་དེ་ལས་བཞེངས་པར་གྱུར་པ་དང་། འདུས་པ་
ཆེན་པོའི་ཚོགས་ཀྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཐམས་ཅད་ནི་ཉི་ཟླའི་ཚོགས་སུ་མཐོང་ངོ་། །དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། འདུས་པ་ཆེན་པོའི་ཚོགས་ཆོས་ཐམས་
ཅད་ཀྱི་རང་བཞིན་ནི་བྱང་ཆུབ་སེམས་དང་སྙིང་རྗེ་ཆེན་པོའི་རང་བཞིན་ཡིན་པར་ཤེས་པར་གྱིས་ཤིག །ཆོས་ཐམས་ཅད་ནི་བྱང་ཆུབ་སེམས་ལས་བྱུང་ཞིང་སྙིང་རྗེའི་རང་བཞིན་ཅན་ཡིན་ནོ། །དེ་ནས་འདུས་པའི་ཚོགས་ཀྱིས་གསོལ་པ། 
བཅོམ་ལྡན་འདས་སྙིང་རྗེ་དང་བྱང་ཆུབ་སེམས་ཀྱི་དོན་བདག་ཅག་ལ་བཤད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། །ཆོས་རྣམས་ཀུན་གྱི་ཡོ་བྱད་ནི། །སྙིང་རྗེ་བྱང་ཆུབ་སེམས་ཡིན་ཏེ། །ཡོ་བྱད་དེ་དང་མ་ལྡན་ན། །
དོན་རྣམས་འགྲུབ་པར་མི་འགྱུར་རོ། །རྣལ་འབྱོར་བྱང་ཆུབ་སེམས་རྫོགས་པ། །བཅུ་དྲུག་རྫོགས་པའི་ཟླ་རྒྱས་ཚུལ། །སྙིང་རྗེ་ཡེ་ཤེས་ཤར་བ་ནི། །མཁའ་ལ་ཉི་གསལ་ཤར་བའི་ཚུལ། །དོན་གཉིས་རྫོགས་པའི་རྣལ་འབྱོར་པ། །
<pb id="103.47a"/>
རྣལ་འབྱོར་ངེས་པའི་ས་པ་ཡིན། །ངེས་པའི་ས་ལ་བགྲོད་པ་ནི། །རྡོ་རྗེ་དུས་ཀྱི་རྒྱུན་ཚོགས་ཀྱིས། །ཚོགས་ཆེན་རྣམ་གཉིས་བསྐྲུན་པར་བྱ། །སྐར་ཚོགས་དབུས་ན་ཟླ་ཉ་བ། །བཅུ་དྲུག་ཞག་གིས་རྫོགས་པ་བཞིན། །བཅུ་
གསུམ་རྩལ་ཆེན་རྫོགས་པའི་ས། །བཅུ་དྲུག་ཚོགས་ཀྱིས་རྫོགས་པས་ནི། །མཛེས་པའི་ཉི་མ་བཅུ་དྲུག་གིས། །ཟླ་དཀྱིལ་འོད་ཀྱི་ཕྱག་རྒྱ་ལ། །མཛེས་པར་སྤྲས་པའི་བདེ་བ་དེ། །བཅུ་དྲུག་ཚོགས་ཀྱིས་བསོད་ནམས་བསྐྲུན། །
ཕྱེད་རྫོགས་ཚོགས་འཕེལ་དེ་ཕན་ཆད། །མི་དམིགས་ཆོས་ལ་བློ་སྦྱངས་ཡིན། །ཇེ་ཞི་ཇེ་ཞི་མི་དམིགས་པ། །མཚན་མ་ཤེས་བྱ་བསྲབས་པ་སྟེ། །བསོད་ནམས་ཚོགས་ཀྱང་མི་དམིགས་པ། །མཉམ་པས་སྟོང་པར་གྱུར་པ་ན། །
ཐམས་ཅད་ཆོས་སྐུར་རྫོགས་པ་སྟེ། །སྡུག་བསྔལ་བྱང་ཆུབ་གཉིས་མེད་དེ། །འདི་ལ་རྨད་འབྱུང་སེམས་བསྐྱེད་དེ། །ཟླ་བ་དུས་གྱིས་མཚན་མ་དང་། །གསང་བ་གཉིས་ཀྱིས་མཆོད་པ་བྱ། །ཕྲ་མོའི་དྲོད་དུ་བྱུང་བ་དང་། །སྨྱུར་
ཏེ་རང་ལས་བྱུང་རྣམས་ལ། །རྩ་བ་གཅད་ཕྱིར་ཡོངས་རྫོགས་པས། །ཐེ་ཚོམ་མེད་པར་དང་བླངས་ནས། །དུས་དེ་ཉིད་དུ་ཉི་མ་འཆར། །དུས་འདི་རྒྱུན་གྱི་བར་བཅད་ན། །བསྙེན་པ་དག་གིས་ཟློགས་པར་དཀའ། །བར་ཆད་བྱུང་ན་
གསོ་ཞིང་བཀང་། །མཁའ་ལ་ཟླ་གསལ་གྲ་རྒྱས་ན། །ས་ལ་རྣལ་འབྱོར་གྲར་རྒྱས་པས། །བསོད་ནམས་སྤེལ་བ་ཆེན་པོ་དང་། །བསྔོ་བ་ཆེན་པོའི་ལས་རྣམས་བྱ། །དེས་ན་འབྲས་བུ་ཆེན་པོ་ཡང་། །ཉི་ཟླ་ཞོན་ནས་འགྲོ་བ་ཡི། །
རིག་འཛིན་ས་ལ་སླེབས་ཕན་ཆད། །དཔལ་ཆེན་བཅུ་དྲུག་ས་ལ་འགྲུབ། །ཅེས་བཀའ་སྩལ་ཏོ། །དེ་ནས་ཡང་སེམས་དཔའི་རྡོ་རྗེ་དེ་རྒྱུན་དུ་གནས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་བཞེངས་པ་དང་། །འདུས་པའི་
ཚོགས་ཀྱིས་གསོལ་པ། བཅོམ་ལྡན་འདས་ཆོས་ཐམས་ཅད་ནི་ཡི་གེ་རྒྱུན་གྱི་དཀྱིལ་འཁོར་དུ་གནས་པར་མཐོང་ངོ་། །བཅོམ་ལྡན་འདས་ཀྱིས་བཀའ་སྩལ་པ། ཆོས་ཐམས་ཅད་ནི་རྒྱལ་བའི་དཀྱིལ་འཁོར་གྱི་རང་བཞིན་ཡིན་ལ།
<pb id="103.47b"/>
རྒྱལ་བ་ཐམས་ཅད་ནི་ཡི་གེའི་དཀྱིལ་འཁོར་གྱི་རང་བཞིན་དུ་ཤེས་པར་གྱིས་ཤིག །གསོལ་པ། ཡི་གེ་ཕྱག་རྒྱའིདོན་གང་ལགས་པ་བདག་ཅག་རྣམས་ལ་རྒྱ་ཆེར་བཤད་དུ་གསོལ་ཞེས་ཞུས་པ་ལ། བཅོམ་ལྡན་འདས་ཀྱིས་བཀའ་སྩལ་པ། །ཆོས་ཀུན་
རྒྱལ་བའི་རང་བཞིན་ཏེ། །རྒྱལ་བ་སྐུ་གསུང་ཐུགས་སུ་གསལ། །སྐུ་གསུང་ཐུགས་དང་ཕྱག་རྒྱ་དག །ཡི་གེའི་ཕྲེང་བ་ཉིད་ལ་རྫོགས། །ཡི་གེའི་ཕྱག་རྒྱའི་དཀྱིལ་འཁོར་རྣམས། །རྒྱུན་དུ་བསྒྲུབ་པར་བྱ་བ་ཡིན། །དེས་ནི་རྒྱུན་གྱི་ཏིང་འཛིན་འཐོབ། །རྒྱུན་གྱི་རྒྱུན་དུ་མི་གཅད་པ། །
རྡོ་རྗེ་ནམ་དང་ཉི་ཚོད་ལ། །ཡི་གེའི་ཚོགས་བསྐྱེད་ཚོགས་སྦྱར་ལ། །ཕུད་ལྷག་བཅས་སྦྱར་དེ་བཞིན་ནོ། །འདི་ནི་དོན་ལ་ཉེ་བའི་ལམ། །བསོད་ནམས་བསྐྲུན་པར་དེ་མྱུར་རོ། །ཀུན་རྫོགས་ཚོགས་ཀྱི་རྒྱུ་དེས་ནི། །ཡང་དག་ཚོགས་ཆེན་ཅི་
འདྲ་བ། །མཆོག་གི་བདེ་བ་དམ་པ་དང་། །དེ་ཉིད་ཆེན་པོར་དེ་ཉིད་འགྱུར། །འཇུག་སྒོ་སྤྱོད་དང་ལྟ་བ་འཐུན། །ཐམས་ཅད་གཅིག་པར་གྱུར་པ་ཡི། །རྒྱུ་དང་རྐྱེན་ལྡན་ཕུན་སུམ་ཚོགས། །མཛའ་འཕྲོད་སྨན་དང་དགྱེས་སྦྱོར་ལྡན། །
ལྷ་དང་རིག་འཛིན་རྣལ་འབྱོར་རིལ། །མ་ལུས་ཚོགས་པས་ཆོས་འདི་སྤྱོད། །སྐད་ཅིག་ཡུད་དམ་ཐང་ཅིག་གམ། །ཡུད་ཙམ་ཉིན་ཞག་ཟླ་རེ་འམ། །ལྷ་ཡི་ཉི་མ་བཀྲ་ཤིས་ཀྱིས། །ཚོགས་ལ་བབས་པའི་དུས་འདི་དག །བྱིན་གྱིས་
བརླབས་པའི་དུས་ཆེན་ཡིན། །ཇི་ལྟར་འབྱོར་པའི་ཡོ་བྱད་རྣམས། །ཕྱི་དང་ནང་གི་ཁྱད་པར་གྱིས། །གཙང་མའི་ཁ་ཟས་འབྱུང་པོ་ལ། །རྣམ་རྟོག་རྟོག་བྲལ་རྒྱལ་བ་ལ། །ཇི་ལྟར་འབྱོར་བཞིན་ནན་ཏན་བྱ། །བདག་དང་གཞན་
དང་གཉིས་ག་དང་། །ཆོས་ཀྱི་དོན་དུ་མི་འགྱུར་བའི། །སྐྱོན་བཞི་པོ་དག་སྤངས་ནས་ནི། །དེ་ལས་བཟློག་པའི་ཚུལ་ལྡན་པས། །རྣལ་འབྱོར་སྙིང་དང་མིག་ལྟ་བུར། །གདུང་བའི་འདུ་ཤེས་ཉེར་གཞག་སྟེ། །ཇི་
བཞིན་འདོད་པ་ཉེ་བར་སྦྱར། །ལྷ་རྣམས་ཉེ་བར་བྱ་བ་དང་། །བགེགས་རྣམས་ཞི་བར་བྱ་བ་དང་། །དོན་གྲུབ་ཤི་བ་གསོ་བའི་ཕྱིར། །ལས་འདིར་སྤྱད་པར་ཤིན་ཏུ་གཅེས། །ཚོགས་འདི་བློ་ཆུང་གསར་ཞུགས་པའི། །
<pb id="103.48a"/>
མདུན་དུ་བརྗོད་པར་བྱ་མི་རིགས། །རྫས་དང་ཡོ་བྱད་ཐམས་ཅད་ཀྱང་། །ཅིས་འདུལ་དེ་ལྟར་སྟོབས་ཀྱིས་སྦྱར། །དེས་ན་ལས་འདི་ཁྱད་པར་ཡང་། །ཚོགས་ལ་ཚོགས་བསྐྱེད་སྒྲིབ་སྦྱངས་ཏེ། །བསྙེན་པ་དག་ལ་གོམས་
བྱས་ནས། །བསྒྲུབས་པས་འབྲས་བུ་མཐར་ཕྱིན་པའོ་ཞེས་བཀའ་སྩལ་ཏོ། །རྒྱུད་ཀྱི་རྒྱལ་པོ་ཆེན་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས་རྣལ་འབྱོར་བདེ་བའི་ཚོགས་ཀྱི་ལེའུ་སྟེ་
དྲུག་པའོ།།  །།<head n="2" t="བདུན་པ། འདས་པ་སྔོན་བྱུང་གི་ལེའུ།" type="lewu" zh="102.110"/>དེ་ནས་ཡང་སྨྲ་བའི་སེང་གེ་སེམས་དཔའི་རྡོ་རྗེ་དེས་འདས་པ་བརྗོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་ཏིང་ངེ་འཛིན་དེ་ལས་བཞེངས་པར་གྱུར་པ་དང་། འདུས་པ་ཆེན་
པོའི་ཚོགས་རྣམས་ཀྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་སྔགས་ཟབ་མོ་སྤྱོད་པའི་སྐྱོན་དང་ཡོན་ཏན་ཅི་ལགས་པ་བདག་ཅག་གི་རིག་པ་ལ་སྣང་བར་གྱུར་ཏོ། །དེ་ནས་ཡང་བཅོམ་ལྡན་འདས་ཀྱིས་བཀའ་སྩལ་པ། 
འདུས་པ་ཆེན་པོའི་ཚོགས་གསང་སྔགས་ཆེན་པོའི་དོན་ནི་རབ་ཏུ་སྤྱད་པར་དཀའ་བར་ཤེས་པར་གྱིས་ཤིག །དེ་ཅིའི་ཕྱིར་ཞེ་ན། གསང་སྔགས་ཀྱི་ཚོགས་ནི་ཤིན་ཏུ་མེ་དང་འདྲ་སྟེ། མེ་ནི་རྒྱུན་དུ་བཅངས་ཤིང་སྤྱད་ལེགས་ན་ཇི་ལྟར་
འདོད་པ་བཞིན་དུ་རྒྱུན་དུ་སྤྱད་དུ་ཡོད་དོ། །མེ་ཉིད་ཇི་ལྟ་བ་བཞིན་དུ་སྤྱད་ན་མེའི་ཕུང་པོར་འགྱུར་ཏེ། སྤྱོད་པར་བྱེད་པ་ཉིད་ཀྱང་བསྲེགས། །ཁྱིམ་ནས་ཁྱིམ་ཡང་བསྲེགས། རྫས་ཀྱི་དངོས་པོ་ཐམས་ཅད་ཀྱང་བསྲེགས་པར་
འགྱུར་རོ། །དེ་བཞིན་དུ་གསང་སྔགས་འདི་ནི་ཆུ་དང་འདྲ་སྟེ། ཆུ་ཐབས་ཀྱིས་ཟིན་ཅིང་སྤྱད་ལེགས་ན་ཇི་ལྟར་འདོད་པ་བཞིན་དུ་དགའ་བདེར་སྤྱད་དུ་ཡོད་དེ། ཆུ་ལ་དགའ་བ་དེར་ཐར་ཆུ་ཆེན་པོ་ལ་འབོགས་པར་ནུས་སོ། །ཆུའི་རང་
བཞིན་དང་ཐབས་ལ་མ་གོམས་པས་ནི་སྤྱོད་པར་བྱེད་པ་དེ་གཡེང་ཞིང་འཆི་བར་བྱེད་དོ། །གཞན་ཡང་གསང་སྔགས་ཆེན་པོ་འདི་ནི་གཅན་ཟན་གདུག་པ་ཅན་དང་འདྲ་སྟེ། གཅན་གཟན་གྱིས་སེམས་ཅན་གཞན་གྱི་སྲོག་
<pb id="103.48b"/>
གཅོད་པར་བྱེད་པ་ཡང་ཐབས་ལ་མཁས་པས་ཇི་ལྟར་དགའ་བ་བཞིན་དུ་དབང་དུ་འདུའོ། །ཐབས་ཀྱིས་མ་ཟིན་ན་སྲོག་གཅོད་པར་བྱེད་དོ། །གཞན་ཡང་གསང་སྔགས་ཆེན་པོ་འདི་ནི་སྦྲུལ་གྱི་མགོ་ལ་འདུག་པའི་ནོར་བུ་རིན་པོ་ཆེ་དང་འདྲ་སྟེ། སྦྲུལ་
གྱི་མགོ་ལ་འདུག་པའི་ནོར་བུ་ཐབས་ཀྱིས་ཡོངས་སུ་ཟིན་ན་ནི་དབང་དུ་འདུ་ཞིང་སྤྱད་དུ་ཡོད་ལ། ཐབས་ཀྱིས་མ་ཟིན་ན་ནི་འཚོ་བའི་སྲོག་དང་འབྲལ་བར་བྱེད་དོ། །དེ་བས་ན་གསང་བ་ཆེན་པོ་འདི་ནི་སྤྱད་པར་དཀའ་བས་སྔོན་གྱི་དུས་ཀྱི་ཚེ་ན་ཡང་སྤྱད་
ཉེས་པོའི་ལོག་པའི་ལམ་པ་ཅན་མང་པོར་བྱུང་ངོ་། །དོན་དང་ལམ་ལ་མཁས་པའི་སྐྱེས་བུས་ཐབས་ཀྱིས་ཟིན་ཅིང་སྤྱད་ལེགས་ན་མ་ནོར་བའི་ལམ་དུ་ཞུགས་པ་ཡང་མང་པོར་བྱུང་བས་འདུས་པ་ཆེན་པོའི་ཚོགས་སྤྱད་པའི་ཐབས་ལ་ཡོངས་སུ་
མཁས་པར་གྱིས་ཤིག །དེ་སྐད་ཅེས་བཀའ་སྩལ་པ་དང་། འདུས་པ་ཆེན་པོའི་ཚོགས་ཀྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་གསང་སྔགས་ལོག་པའི་ལམ་ལས་བྱུང་བ་ནི་གང་གང་ལགས། སྤྱད་ལེགས་པའི་
ཐབས་ལས་བྱུང་བ་ནི་གང་གང་ལགས། བདག་ཅག་ལ་རྒྱ་ཆེར་བཤད་དུ་གསོལ། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་འདུས་པ་ཆེན་པོའི་ཚོགས་ལ་བཀའ་སྩལ་པ། འདུས་པ་ཆེན་པོའི་ཚོགས་ཉེས་ལེགས་
ཀྱི་རིམ་པ་བཤད་པར་བྱ་ཡི་ཉོན་ཅིག་ཅེས་བཀའ་སྩལ་པ་དང་། ང་ནི་དྲན་པ་ཐོག་མའི་ཚེ། །གསང་བ་སྤྱོད་པའི་དོན་འདི་དག །ངེས་དོན་ཕལ་ཆེར་ནུབ་པར་གྱུར། །ཚུལ་འདྲ་ཙམ་ཞིག་གནས་པ་ལ། །ཀུན་ཀྱང་ཕལ་ཆེར་སྤྱོད་
མོད་ཀྱང་། །དོན་དང་ཕྲད་པ་ངས་མ་མཐོང་། །ཀུན་ཀྱང་ལོག་པའི་ལམ་སྤྱད་དོ། །ལོག་པ་ཅན་ཉིད་གང་ཞེ་ན། །འདི་ལ་མི་གནས་འདི་ཉམས་དང་། །འདི་ལས་ལོག་དང་ལོག་ཚུལ་སྤྱོད། །འདི་ཚུལ་མ་ཡིན་འདིར་མ་ངེས། །
གཡོ་སྒྱུས་བདེན་བཅོས་འགལ་པའི་ལམ། །དེ་ཡང་ཇི་ལྟ་བུ་ཞེ་ན། བསྐལ་པ་ཀུན་བཀོད་བྱ་བའི་ཚེ། །སངས་རྒྱས་མངོན་བྱུང་རྒྱལ་པོ་དེ། །མྱ་ངན་འདས་པར་གྱུར་འོག་དུ། །བྱུང་བའི་རྣལ་འབྱོར་བཟང་རྒྱན་ཏེ། །
<pb id="103.49a"/>
མི་ཤེས་བྱིས་པའི་འཁོར་རྣམས་ལ། །ཚུལ་འཆོས་ལོག་པའི་ཚོགས་བསྐྱངས་པས། །ཚོམ་བུ་ལྔ་བརྒྱར་བཅས་པ་ཞིག །དོན་ལས་གོལ་ཞིང་འཁོར་བར་ལོག །དེ་འདྲའི་ཚུལ་དུ་མ་སྤྱོད་ཅིག །རྨད་བྱུང་གསང་
བའི་བསྟན་པ་འདི། །རྣལ་འབྱོར་དབང་ཕྱུག་ཚད་མ་རྣམས། །ཕལ་ཆེར་མི་གནས་སྐབས་དག་ཏུ། །མི་ཤེས་ངན་རྟོག་ཅན་རྣམས་ཀྱིས། །དཀྲུགས་འགྱུར་བཀའ་བསླད་གཞུང་བོར་ཏེ། །ནོར་བས་བདག་ཉིད་སུན་འབྱིན་ཅིང་། །
བདག་ཡིན་གཞན་འདི་མ་ཡིན་ཞེས། །བདག་བསྟོད་གཞན་ལ་སྨོད་པ་ལོག །དེ་ཡང་ཇི་ལྟ་བུ་ཞེ་ན། །བསྐལ་པ་དེ་ཉིད་དུས་དག་ལ། །རྣལ་འབྱོར་དཔའ་སྦྱིན་བྱ་བ་ཞིག །དོན་ལ་བློ་ཤེད་མ་བྱེ་ཞིང་། །ལམ་གྱི་ཐབས་ལ་མི་མཁས་
པས། །ངེས་དོན་བཀའ་ཡི་གཞུང་བོར་ནས། །ཆོས་མ་ཡིན་པའི་ཆོས་སྤྱོད་ཅིང་། །གཞན་དག་ངེས་དོན་སྤྱོད་པ་ལ། །ཁྱོད་ཀྱི་དེ་ནི་དོན་མ་ཡིན། །དོན་མཆོག་བདུད་རྩི་གང་ཡིན་པ། །དེ་ནི་ང་ཡི་ཆོས་འདི་ཡིན། །ཞེས་ནི་བདག་
བསྟོད་གཞན་ལ་དམོད། །འདི་ཡང་སྲིད་པ་ལོག་པའི་ལམ། །དེ་འདྲའི་ཚུལ་དུ་མ་སྤྱོད་ཅིག །སྔར་བྱུང་རྒྱུད་ཀྱི་རྗེས་གནས་པས། །རྡེང་མེད་བཞིན་དུ་དཔོན་བསྟབས་ན། །ཚིག་གཉེར་དྲེགས་པའི་དབང་དེས་ནི། །མི་ཤེས་བཞིན་
དུ་རས་གཅོད་པའི། །ཚུལ་འཆོས་སེམས་ཀྱི་གྱ་གྱུ་ཅན། །སྨྱོན་ཐབས་བླུན་པའི་སྡིག་ཅན་ཡིན། །དེ་ཡང་ཇི་ལྟ་བུ་ཞེ་ན། །དགེ་སློང་དྲི་མེད་སྤྱོད་པ་ཞེས། །བྱ་བའི་རྣལ་འབྱོར་ཚུལ་འདྲ་ཞིག །དོན་ལ་མཁས་པའི་རྗེས་སུ་བྱུང་། །
ཚོམ་བུ་འབུམ་གྱི་འཁོར་རྣམས་ཀྱིས། །རྒྱུད་ཀྱི་རྗེས་སུ་བྱུང་བ་ཡིས། །དོན་མེད་དགེ་སློང་དེ་ཉིད་ལ། །ཚིག་གི་གཉེར་ཆེན་ལྗིད་ཕབས་པས། །གདུང་འཚོབ་ཅེས་ནི་དཔོན་བསྟབས་ཏེ། །ཆེ་བ་ཆེན་པོའི་དྲེགས་པ་སྐྱེས། །མི་ཤེས་
བཞིན་དུ་ཚུལ་བཅོས་ཏེ། །འདྲ་ཚུལ་ལོག་པའི་ཆོས་སྤྱད་པས། །ཚོམ་བུ་འབུམ་དང་བཅས་པ་ཞིག །དྲེགས་པ་ཆེན་པོའི་རུ་དྲར་ལྟུང་། །དེ་འདྲའི་ཚུལ་དུ་མ་སྤྱོད་ཅིག །མཛའ་འདྲིམ་བསླད་སྟེར་ཞིང་རྣམས་དང་། །རྙེད་དང་བཀུར་
<pb id="103.49b"/>
སྟིས་འཚོ་བའི་འཁོར། །གཞན་གྱི་དབང་དུ་གྱུར་དོགས་ནས། །སྒོ་རིས་རྐྱང་ཚན་སོ་སོར་གཅོད། །འཁོར་འདི་བདག་གིས་སྨྱིན་བྱ་ཡི། །གདུལ་བར་བྱ་བའི་ཞིང་ཡིན་གྱིས། །གང་དག་འདི་དང་མ་འབྲེལ་ཞེས། །ཉོན་མོངས་ཚིག་གིས་སྒོ་
བྱེད་ནོར། །དེ་ཡང་ཇི་ལྟ་བུ་ཞེ་ན། །རྣལ་འབྱོར་ན་ཞི་གནས་པ་ཞེས། །བྱ་བའི་ཚོམ་བུ་ལྔ་བརྒྱ་ཞིག །ཤིན་དུ་གསང་སྔགས་སྤྱོད་དོ་ཞེས། །དགོན་པའི་གནས་སུ་འདུག་ནས་ནི། །ཡུལ་ཁམས་ཆེན་པོ་དེ་དག་གིས། །
གནས་པར་གྱུར་པའི་མི་རྣམས་ཀུན། །གདུལ་བར་བྱ་བའི་ཞིང་དུ་སྤྱོད། །གཞན་གྱི་སྡེ་པར་གྱུར་པ་ཡི། །དགེ་སློང་དོན་དང་ལྡན་པ་ཞིག །ཡུལ་དེར་ཆེད་དུ་འོངས་ནས་ནི། །རྣལ་འབྱོར་ངེས་པའི་ལམ་མཆོག་ཅིག །རྒྱ་ཆེར་
བསྟན་པར་བསམས་པ་ལས། །དགེ་སློང་དགོན་པར་གནས་པ་དེས། །ཉོན་མོངས་ཚིག་གིས་བསྒོ་བ་བྱས། །འཁོར་འདི་བདག་གི་ཞིང་ཡིན་གྱིས། །ཁྱོད་ནི་འདི་ལ་མ་གཏོགས་ཤེས། །སྒོ་དང་ཚད་དང་རིས་བཅད་པས། །
ཉོན་མོངས་འཁོར་བའི་ལམ་དུ་ལྷུང་། །དེ་འདྲའི་ཚུལ་དུ་མ་སྤྱོད་ཅིག །རྣལ་འབྱོར་ཆེན་པོར་བསྔོས་གྱུར་ལ། །སྣ་འགས་ཅི་རྒྱལ་གསོག་འཇོག་བྱེད། །གཅིག་ཡིད་གཅིག་གིས་འབྱིན་བྱེད་པ། །ནམ་ཞར་ལོངས་སྤྱོད་ཐོབ་པ་མིན། །
དེ་ཡང་ཇི་ལྟ་བུ་ཞེ་ན། །རྣལ་འབྱོར་བདེ་ལྡན་ཤེས་པ་ཞེས། །བྱ་བའི་ཚོམ་བུར་བཅས་པ་ཞིག །གསང་བའི་རྒྱ་ཆེར་སྤྱོད་པ་ལས། །འཁོར་ན་གནས་པའི་རྣལ་འབྱོར་མ། །བུད་མེད་བཟང་ལྡན་བྱ་བ་ཞིག །ཚོགས་སྦྱོར་གིང་དུ་བསྐོས་
པ་ལས། །འབྱོར་པའི་ཡོ་བྱད་དེ་དག་ལ། །སེར་སྣའི་སེམས་ཀྱིས་གསོག་འཇོག་བྱས། །ལས་ཀྱི་རྣམ་སྨྱིན་དེ་ཡིས་ནི། །ཡི་དགས་ཁྱི་ཡི་ལུས་སུ་སྐྱེས། །དེ་འདྲའི་ཚུལ་དུ་མ་སྤྱོད་ཅིག །གཞན་ཡང་རྣལ་འབྱོར་ཆེན་པོའི་ཚོགས། །
ལོག་པར་སྤྱོད་པའི་རྣལ་འབྱོར་ནི། །ལོག་ལྟ་སྤྱི་བཏོལ་གཏུམ་ཁྲོ་ཆེ། །སྡིག་སྤྱོད་དོན་དང་མི་ལྡན་ཡང་། །བདག་ནི་ཡང་དག་ཡིན་ནོ་ཞེས། །བབ་ཆོལ་དཀའ་རྐུ་སླུ་བྱེད་བསླད། །དེ་ཡང་ཇི་ལྟ་བུ་ཞེ་ན། །ཆོས་སྐྱོང་པ་ཡི་རྣལ་འབྱོར་
<pb id="103.50a"/>
པས། །བྲ་མ་དེ་ཞེས་བྱ་བ་ཞིག །དོན་དང་ལམ་ལ་མི་མཁས་པར། །བདག་ནི་མཁན་པོ་ཡིན་ནོ་ཞེས། །ཀུན་ལ་རྒྱ་ཆེར་སྒྲ་བསྒྲགས་ནས། །རྒྱལ་བའི་བཀའ་བརྐུས་འགྲོ་བ་རྣམས། །བསླུས་པར་གྱུར་པའི་རྣམ་སྨིན་གྱིས། །
ལོག་པ་ཅན་གྱི་འཇིག་རྟེན་པ། །མུ་སྟེགས་སྤྱོད་པའི་ཁམས་སུ་ལྷུང་། །དེ་འདྲའི་ཚུལ་དུ་མ་སྤྱོད་ཅིག །ཐ་ཚིགས་ཉམས་ཤིང་དོན་ལ་རྨུགས། །དྲེགས་པས་དོན་ལ་ཁས་འཆེས་ཕྱིར། །རྡོ་རྗེ་རྒྱལ་དབང་ཐོབ་འདོད་པ། །ཁྲེལ་མེད་སྤྱི་
གཏོལ་མུན་སྤྲུལ་འཆལ། །དེ་ཡང་ཇི་ལྟ་བུ་ཞེ་ན། །རྣལ་འབྱོར་སྔགས་ཀྱི་ཚུལ་སྤྱོད་པ། །པེ་ན་ཡ་ཞེས་བྱ་བ་ཞིག །ཚོམ་བུ་བརྒྱ་དང་བཅས་པ་བྱུང་། །རྩ་བ་ཉམས་ཤིང་དོན་ལ་རྨུགས། །དྲེགས་པ་ཆེན་པོའི་ང་རྒྱལ་གྱིས། །
དོན་ལ་མཁས་པའི་ཚུལ་བཅོས་ཕྱིར། །རྡོ་རྗེ་རྒྱལ་པོའི་དབང་མནོས་པས། །རི་བོས་སྲོག་ཆགས་མནན་པ་བཞིན། །ང་རྒྱལ་དྲེག་པའི་རི་བོ་ཡི། །འཁོར་བའི་ལས་སྤྱོད་ལས་ངན་པའི། །སྲོག་ཆགས་ཕག་གི་རིགས་སུ་ལྷུང་། །
དེ་འདྲའི་ཚུལ་དུ་མ་སྤྱོད་ཅིག །མཉམ་པའི་དོན་ཉིད་མ་རྟོགས་པར། །ཚིག་དུ་མཉམ་ཞེས་རྗོད་བྱེད་ཅིང་། །ཆགས་སྡང་གཉིས་ལ་མངོན་འཆེལ་བ། །རྣལ་འབྱོར་ལས་ཀྱིས་འཁོར་བའི་ལམ། །དེ་ཡང་ཇི་ལྟ་བུ་ཞེ་ན། །དགེ་སློང་
བདེ་སྦྱིན་བྱ་བ་ཞིག །ཚོམ་བུ་སྟོང་དང་བཅས་བར་དེ། །རྣལ་འབྱོར་གསང་བའི་ལས་ལ་སྤྱོད། །ལ་ལ་ཆགས་ལ་མངོན་བར་འཆེལ། །ལ་ལས་སྡང་ཆེན་གསོད་པར་སྤྱོད། །ཆགས་སྡང་ལས་ཀྱི་རྣམ་སྨིན་གྱིས། །རཀྵ་སྲིན་པོའི་
ཁམས་སུ་ལྷུང་། །དེ་འདྲའི་ཚུལ་དུ་མ་སྤྱོད་ཅིག །གང་དག་རྣལ་འབྱོར་བློ་ཆུང་རྣམས། །རྡོ་རྗེ་གྲལ་ཚོགས་དོན་གླེངས་ན། །དེ་ལ་འཇིགས་ཤིང་སྐྲག་འགྱུར་ཏེ། །སྤ་ཞུམ་མི་དགའ་འབྱོལ་བྱེད་བླུན། །དེ་ཡང་ཇི་ལྟ་བུ་ཞེ་ན། །
དགེ་སློང་ལྷ་སྦྱིན་བྱ་བ་ཞིག །རྣལ་འབྱོར་དང་པོའི་སར་སློབ་ཚེ། །རྣལ་འབྱོར་དོན་ལྡན་མང་པོ་རྣམས། །ཕལ་ཆེར་ཚོགས་པར་གྱུར་པ་ལ། །ངེས་དོན་གསང་བའི་དོན་གླེངས་ན། །ལྷ་བྱིན་འཁོར་བཅས་དེ་ལས་བྱོལ། །
<pb id="103.50b"/>
དོན་གླེང་བ་ལ་མི་དགའ་ཞིང་། །ངན་པའི་སེམས་ཀྱིས་ཕྲག་དོག་སྐྱེས། །རང་གི་གནས་སུ་སོང་ནས་ནི། །མཁས་པ་དེ་ལ་མི་སྙན་བརྗོད། །ལས་ཀྱི་རྣམ་སྨིན་དེ་ཡིས་ནི། །བསྐལ་པ་དཔག་དུ་མེད་པ་རུ། །ཡང་དག་དོན་ལས་གོལ་བར་
འགྱུར། །འཁོར་བ་དོན་མེད་གནས་སུ་འཁྱམས། །དེ་འདྲའི་ཚུལ་དུ་མ་སྤྱོད་ཅིག །རྣལ་འབྱོར་ཉིད་ཀྱིས་རྣལ་འབྱོར་ལ། །ཤིན་ཏུ་གདུག་པའི་དུག་མདས་གཏོར། །ཐ་ཚིག་བཙན་པོ་རྫོང་ལྟ་བུ། །འཇོམས་བྱེད་རྣལ་འབྱོར་རང་
བགེགས་སོ། །དེ་ཡང་ཅི་ལྟ་བུ་ཞེ་ན། །རྣལ་འབྱོར་རྣམ་དག་བློ་གྲོས་ཞེས། །བྱ་བའི་དོན་ལྡན་མཁས་པ་ཞིག །མི་འཇིགས་བློ་གྲོས་ཞེས་བྱ་བའི། །ཐབས་དང་དོན་ལ་མི་མཁས་པ། །སྡེ་པ་མང་པོ་སྐྱོང་བའི་སར། །རྣམ་
དག་བློ་གྲོས་འཁོར་བཅས་འོངས། །མཁས་པའི་དོན་ལྡན་བཟོད་ཐོབ་ལ། །རྔན་སེམས་ཕྱར་ཀའི་སྒྲོ་སྐུར་བཏབ། །ལས་ཀྱི་རྣམ་སྨྱིན་དེ་ཡིས་ནི། །མི་འཇིགས་བློ་གྲོས་མནར་མེད་ལྟུང་། །དེ་འདྲའི་ཚུལ་དུ་མ་སྤྱོད་ཅིག །ལྟ་བ་
དམིགས་བུ་དང་བྲལ་བས། །ཡང་དག་དབུ་མའི་ལམ་མི་གསལ། །སྤྱི་ཡུལ་ཙམ་ལ་ལྟོས་སྤྱོད་པ། །དེ་ནི་རྣལ་འབྱོར་ལོང་བའི་ཚོགས། །དེ་ཡང་ཇི་ལྟ་བུ་ཞེ་ན། །རྒྱལ་པོ་རབ་གསལ་འཛིན་པ་ཞེས། །བྱ་བའི་རྣལ་འབྱོར་ཅན་ཞིག་
བྱུང་། །ཤེས་རབ་ལྟ་བའི་མིག་མེད་པར། །རྣལ་འབྱོར་མིང་ཙམ་ཚུལ་བཟུང་ནས། །སྒྲ་ཐོས་ཙམ་གྱིས་གཞུང་སྤྱད་པས། །མིག་མེད་འཁོར་བའི་ཁམས་སུ་ལྷུང་། །དེ་འདྲའི་ཚུལ་དུ་མ་སྤྱོད་ཅིག །དེ་ལ་སོགས་པའི་རྣལ་འབྱོར་པས། །
ལོག་པའི་ཚོགས་སུ་སྤྱད་པས་ནི། །འཁོར་བ་ལོག་པའི་ཚོགས་སུ་འགྱུར། །དེས་ན་འདུས་པའི་རྣལ་འབྱོར་རྣམས། །ཤིན་ཏུ་གསང་བའི་ཆོས་འདི་རྣམས། །གོལ་ས་ཆེ་བར་རྒྱལ་བས་བཤད། །ཐབས་ལ་མཁས་པའི་
སྤྱོད་པ་ཡིས། །དོན་དང་ལྡན་པར་བྱ་བ་གཅེས། །ཐབས་ལ་མཁས་པར་སྤྱད་པ་ཡིས། །ལེགས་པའི་ལམ་གྱི་རྣལ་འབྱོར་པ། །སྔོན་འདས་དུས་ན་བྱུང་བ་ཡི། །རྩལ་ཅན་རྣམས་ཀྱི་དོན་བཤད་པ། །སྐྱེས་བུ་མཆོག་གི་སྤྱོད་པ་འདི། །
<pb id="103.51a"/>
ཡོན་ཏན་སྒྲ་བསྒྲགས་སུས་ཐོས་པ། །མིང་ཙམ་གྱིས་ཀྱང་དེ་ཐོབ་ཅིང་། །དྲན་པས་ངན་འགྲོ་ལས་སྐྱོབ་ཡིན། །དེ་ཡང་ཇི་ལྟ་བུ་ཞེ་ན། །ཤིན་དུ་གསང་བའི་སྤྱོད་པ་འདི། །ལྷ་གནས་གསུམ་དུ་གྲགས་པ་ལས། །
ལྷ་ཡི་བུ་ནི་འོད་ལྡན་ཏེ། །མི་རྟག་འཆི་བའི་དུས་བབ་ནས། །འཆི་ཀའི་སྔ་ལྟས་བྱུང་བའི་ཚེ། །མི་དགའ་བར་ནི་འདུ་ཤེས་གྱུར། །ཕྱི་མའི་འདུ་ཤེས་བསྐྱེད་པ་ལས། །མི་གཙང་ཟས་སུ་ཟ་བ་ཡི། །བླུན་པའི་སྲོག་ཆགས་
ལུས་ལེན་པར། །རང་གི་མངོན་པར་ཤེས་པས་མཐོང་། །ཤིན་ཏུ་འཇིགས་པའི་འདུ་ཤེས་ཀྱིས། །སྐྱབས་ཀྱི་ཡུལ་རྣམས་ཡིད་ལ་བྱས། །གཞན་གྱི་དྲན་པ་མི་གསལ་བར། །གསང་བ་ཆེན་པོའི་ཚོགས་ཆེན་གྱིས། །
མཚན་ནི་རྣ་བའི་དབང་པོས་ཐོས། །ཐོས་པ་ཡིད་ལ་དྲན་བྱས་པས། །ངན་འགྲོའི་ལམ་ལས་སླར་ལོག་སྟེ། །ཚོགས་ཆེན་སྤྱོད་པའི་སྐལ་ལྡན་པས། །གསང་བ་འཛིན་པའི་གནས་སུ་སྐྱེས། །དེ་བཞིན་ཐོས་པ་དག་པར་སྤྱོད། །
རྒྱལ་བ་མཉེས་པའི་ཚོགས་འདི་ལ། །གང་ཞིག་དགའ་ཞིང་འདུན་སྐྱེད་པ། །གཞན་གྱི་བར་ཆད་མི་འབྱུང་བར། །ཇི་ལྟར་མོས་པ་དེ་མྱུར་འཐོབ། །དེ་ཡང་ཇི་ལྟ་བུ་ཞེ་ན། །བྲམ་ཟེའི་བུ་ནི་བྱམས་ལྡན་ཏེ། །གསང་བ་ཆེན་པོའི་ཚོགས་
འདི་དག །སྤྱོད་པར་མོས་ནས་ཀུན་ཏུ་བཙལ། །བཙལ་བས་རྙེད་པར་མ་གྱུར་ཏེ། །ས་ཕྱོགས་ཞིག་དུ་འདུག་ནས་ནི། །ཤིན་ཏུ་དུས་ནས་སྨྲེས་པ་ནི། །ཨེ་མའོ་བདག་གི་ལས་རེ་ཕམ། །སྐྱེས་ནས་རྒས་པར་གྱུར་བར་དུ། །
ཚོགས་ཆེན་ཟབ་མོའི་དོན་བཙལ་ན། །དོན་དང་མ་ཕྲད་ལས་རེ་ངན། །ད་འོང་ཇི་ལྟར་བཙལ་ན་རྙེད། །བཙལ་བྱས་རྙེད་པར་ཡོང་མི་འགྱུར། །ཐུགས་རྗེས་བདག་ལ་སྐྱབས་སུ་མཆི། །གདུང་བ་སྒྲ་ཆེར་ཕྱུང་བ་ལས། །
ནམ་མཁའི་ཁམས་ནས་སྒྲ་ཕྱུང་སྟེ། །སྐལ་དང་ལྡན་པའི་བྲམ་ཟེ་ཁྱོད། །དེ་ལྟར་ཡིད་དམ་ལ་བརྟན་པ། །ཁྱོད་ནི་དོན་གྱི་སྐལ་པ་ཅན། །དུས་གསུམ་རྒྱལ་བ་ཐམས་ཅད་ཀྱིས། །ཁྱོད་ལ་བྱིན་གྱིས་རློབ་པར་མཛད། །
<pb id="103.51b"/>
དེ་བས་ལྟ་བ་མ་གཡེལ་བར། །སྒྲིབ་པ་སྦྱང་བའི་ཐབས་དག་ལ། །མཁས་ཤིང་བརྩོན་པར་བྱ་དགོས་ཏེ། །རང་གི་རྩ་རྣམས་བཀྲོས་ནས་ནི། །ཁྲག་ཆེན་དག་གིས་མཆོད་པ་དེ། །འདོད་ཆགས་དག་པ་ཙན་དན་ཆུས། །དམིགས་ནས་
རྒྱལ་བ་ཀུན་མཆོད་ནས། །དེ་མ་ཐག་ཏུ་དོན་ཐོབ་གྱུར། །དེ་སྐད་ལུང་བསྟན་ཐོབ་ནས་ནི། །དགའ་བའི་བསམ་པ་ཆེར་གཡོས་ཏེ། །ལུང་བསྟན་པ་ལྟར་དེ་སྤྱད་པས། །རིག་འཛིན་རྒྱལ་བའི་སྲས་སུ་གྱུར། །དེ་བཞིན་མོས་
པ་དག་པར་སྤྱོད། །མཐོང་ལ་སྐལ་ལྡན་འདིར་ཞུགས་པ། །ཐམས་ཅད་དུ་ཡང་དེ་བཞིན་ཏེ། །ཏོག་ནི་རྩེ་མོར་གྱུར་པ་བཞིན། །ཡོངས་ཀྱི་ནུབ་པ་མ་ཡིན་ནོ། །དེ་ཡང་ཇི་ལྟ་བུ་ཞེ་ན། །ལྷ་ཡི་བུ་ཞེས་བྱ་བ་ནི། །དགེ་བའི་རྒྱལ་པོ་བྱ་བ་དེ། །
ཚོམ་བུ་འབུམ་དང་བཅས་པ་ཞིག །གསང་བ་རྒྱ་ཆེར་སྤྱད་པ་ལས། །ལྷ་བུ་རིན་ཆེན་འོད་ལྡན་དེ། །ཤིན་དུ་དད་པ་ཆེར་གཡོས་ཏེ། །ལྷ་རྫས་ཡོ་བྱད་མང་པོ་དང་། །བཅས་ནས་གསང་བའི་གནས་དེར་ཕྱིན། །དགའ་ཞིང་འདུན་པའི་ཚུལ་
གྱིས་ནི། །གུས་པར་གྱུར་ཏེ་དེར་གནས་པས། །ཆོ་འཕྲུལ་ཆེན་པོ་བཞི་ཐོབ་སྟེ། །ལྷ་གནས་ཀུན་དུ་བགྲོད་པ་དང་། །འབྱུང་ཆེན་ལུས་ལས་སྤྲུལ་པ་དང་། །རི་བོ་གདེགས་དང་འཕང་བ་དང་། །མི་འཆི་ཚེ་ལ་གནས་པ་ཐོབ། །
རྒྱལ་མཚན་རྩེ་མོའི་ཏོག་བཞིན་དུ། །མཐོང་བ་དག་པའི་ཆོས་དེ་ཉིད། །བསྐལ་པར་ནུབ་པར་མ་གྱུར་ཏོ། །དེ་བཞིན་འཇུག་པ་དག་པར་གྱིས། །མཐོང་བས་ཆོས་འདི་ཡོངས་དག་པ། །
ཡེ་ཤེས་སྒྲོན་མའི་མིག་རྙེད་ནས། །བླ་མེད་སྙིང་པོ་ཅན་རྣམས་ཀྱིས། །ལམ་རྙེད་ལམ་དུ་ཞུགས་པ་བཞིན། །དེ་ཡང་ཇི་ལྟ་བུ་ཞེ་ན། །བྲམ་ཟེ་ཀུན་རི་བྱ་བ་ཞིག །ཆོས་ཀྱི་མིག་ལྡན་དོན་མཐོང་ནས། །གསང་ཆེན་གཞུང་
བཞིན་སྤྱོད་པ་ལ། །བྲམ་ཟེ་ཀཻ་ནི་བྱ་བ་ཞིག །དད་པས་དོན་གྱི་རྗེས་སུ་འབྲེངས། །གསང་ཆེན་འདུས་པའི་ཚོགས་མཐོང་བ། །ཆོས་ཀྱི་མིག་དང་ལྡན་གྱུར་ཏེ། །དོན་གྱི་སྙིང་པོ་མཐོང་བར་གྱུར། །ལྷུན་གྲུབ་རྩལ་ཆེན་
<pb id="103.52a"/>
རྫོགས་པ་ཡི། །རིག་འཛིན་ཆེན་པོའི་ས་ཉིད་ཐོབ། །དེ་བཞིན་མཐོང་བས་དག་པར་གྱིས། །གཞན་དག་འདིར་ནི་མངོན་སྤྱོད་ལ། །དགའ་བའི་ཡིད་ཀྱིས་ཕྱོགས་བྱེད་པ། །དེ་ནི་དངོས་དང་འདྲ་བ་སྟེ། །འབྲས་བུ་ལ་
ཡང་མཐོ་དམན་མེད། །དེ་ཡང་ཇི་ལྟ་བུ་ཞེ་ན། །རྒྱལ་པོ་དབང་ཕྱུག་འོད་ལྡན་ཞེས། །བྱ་བའི་རྣལ་འབྱོར་ཅན་ཞིག་ལ། །ཚོམ་བུ་བཅུ་དང་བཅས་པའི་འཁོར། །རིག་འཛིན་སྤྱོད་པའི་དོན་ལ་ཞུགས། །སྔགས་སྤྱོད་འབྲས་བུ་ཆེར་
ཐོབ་སྟེ། །ངོ་མཚར་ཆོ་འཕྲུལ་མང་པོ་དག །ཐོབ་པ་ཀུན་དུ་གྲགས་པར་གྱུར། །དེ་ལ་གཞན་གྱི་སྡེ་པ་ཡི། །བྲམ་ཟེ་དགེ་སློབ་བྱ་བ་ཞིག །ཤིན་ཏུ་དག་པའི་སེམས་བསྐྱེད་ནས། །འཇུག་ཅིང་བསླབ་བར་ཞུགས་
པ་ལས། །རྒྱལ་པོས་མ་གནང་གསང་སྒོ་བསྔམས། །བྲམ་ཟེ་དད་པ་མ་ལོག་པར། །འབྱོར་བའི་ཡོ་བྱད་ཅི་ཡོད་རྣམས། །རྒྱལ་བོའི་འཁོར་དུ་ཕུལ་ནས་ཀྱང་། །རྒྱལ་པོ་གནས་པའི་ཡུལ་ཕྱོགས་སུ། །ཡིད་ཀྱིས་
ཕྱོགས་ཏེ་སྨོན་ལམ་བཏབ། །རྩེ་གཅིག་པར་ནི་སྨོན་ལམ་བཏབ། །རྗེས་སུ་ཡི་རང་དམ་པར་ནི། །ཡིད་ལ་བྱས་བའི་བསོད་ནམས་ཀྱིས། །སྒྲུབ་པར་བྱེད་པའི་རྒྱལ་པོ་དང་། །སྒྲུབ་དང་མི་ལྡན་བྲམ་ཟེ་གཉིས། །འབྲས་བུ་མཐོ་
དམན་མེད་པར་ཐོབ། །འདི་ནི་ཚིགས་མེད་དོན་པོ་ཆེ། །ཐབས་ལ་མཁས་པའི་རིག་འཛིན་ཡིན། །དེ་བཞིན་སྤྱོད་པ་གཞན་དག་ལ། །དགའ་བས་རྗེས་སུ་ཡི་རང་གིས། །དགེ་བ་སྤྱད་དང་མ་སྤྱད་གཉིས། །འབྲས་བུ་མཉམ་
པོར་ཐོབ་པར་གྱུར། །བསམ་ཡས་བསམ་གྱིས་མི་ཁྱབ་པ། །རྒྱལ་རྣམས་འདིར་བསླབ་འདིར་མཁྱེན་པས། །སྲིད་གསུམ་འགྲོ་བའི་བཤེས་གཉེན་དུ། །ཀུན་གྱི་བདག་པོར་གྱུར་པ་ཡིན། །དེ་ཡང་ཇི་ལྟ་བུ་ཞེ་ན། །སྔོན་གྱི་བྲམ་ཟེ་
གསལ་བྱིན་གྱིས། །གསང་ཆེན་འདི་ཡི་དོན་བསླབས་ནས། །རང་གི་སེམས་ལ་གོམས་བྱས་ནས། །སེམས་ཉིད་བདེན་པའི་དོན་མཐོང་སྟེ། །ཆོས་རྣམས་ཀུན་ལ་མཁས་པར་འགྱུར། །ཀུན་གྱི་རྩ་བ་སེམས་ཡིན་པས། །
<pb id="103.52b"/>
སེམས་ལས་ཆོས་བྱུང་འབུམ་ཕྲག་ཡས། །ཆོས་ཀྱི་རྒྱལ་པོར་དེར་གྱུར་ནས། །སངས་རྒྱས་སྨྲ་བའི་སེང་གེ་ཞེས། །ཞིང་ཁམས་ཀུན་དུ་གྲགས་པར་འགྱུར། །དེ་བཞིན་བསླབ་པ་དག་པར་གྱིས། །ཚོགས་ཆེན་གཅིག་གི་བསོད་ནམས་
ནི། །སྐྱེ་ལ་ཉན་ཐོས་བསམ་ཡས་ལ། །སྦྱིན་པའི་ཚོགས་ཆེན་སྤེལ་བས་ནི། །འབུམ་གྱི་ཆར་ཡང་མི་ཕོད་དོ། །ཅི་ཕྱིར་ཞེ་ན་གཅིག་མཉེས་པས། །རྒྱལ་བ་ཐམས་ཅད་མཉེས་པ་ཡིན། །ནམ་མཁའ་ཁྱབ་པའི་རྒྱལ་བ་དང་། །ཉག་
ཅིག་སྣང་བའི་རྒྱལ་བ་གཉིས། །སོ་སོ་མ་ཡིན་ཐ་མི་དད། །སྐུ་དང་གསུང་ཐུགས་གཅིག་ལས་མེད། །འདུལ་བའི་ངོ་གང་ཁྱད་པར་ལས། །བསམ་གྱིས་མི་ཁྱབ་བསྟན་པར་ཟད། །དེ་ན་ཁྱད་པར་དེ་ལྟར་སྣང་། །དེ་ཡང་ཇི་ལྟ་བུ་ཞེ་ན། །
ལས་རྣམ་དག་པའི་བྲམ་ཟེ་ནི། །དགེ་ལྡན་གསལ་ལྡན་བྱ་བ་གཉིས། །དགའ་བའི་དད་པ་སོ་སོར་སྐྱེས། །གཅིག་ལ་གཅིག་ནི་ཐ་ཚིག་བྱས། །གཅིག་གི་ཉན་ཐོས་བསམ་ཡས་ལ། །མཆོད་སྦྱིན་བྱ་བ་རྒྱ་ཆེར་བྱས། །གཅིག་གིས་ཚོགས་
མཆོད་རྒྱ་ཆེར་བྱས། །ཚོགས་ལ་སྤྱོད་པའི་གསལ་ལྡན་ནི། །འདི་ཚེ་གཅིག་ལ་མངོན་སངས་རྒྱས། །སྦྱིན་པ་སྤེལ་བའི་དགེ་ལྡན་ནི། །བསྐལ་པ་གྲངས་མེད་གསུམ་གྱིས་གྲུབ། །དེ་བས་གནས་འདིར་སྤྱོད་པ་དག །རྣལ་འབྱོར་
གསལ་ལྡན་ཚུལ་བཞིན་སྤྱོད། །འདི་དག་རྟག་ཏུ་སུ་འཆང་བ། །རྡོ་རྗེ་སེམས་དཔའ་ལ་སོགས་པའི། །ཆེ་ཡོན་རྟག་ཏུ་ཅི་འདྲ་བར། །དོན་གྱི་གཟུགས་དང་བཅས་པར་འཐོབ། །དེ་ཡང་ཇི་ལྟ་བུ་ཞེ་ན། །ཁྱིམ་བདག་མེས་སྦྱིན་བྱ་བ་དེ། །
ཚོམ་བུ་བརྒྱ་དང་བཅས་པ་ཞིག །རྒྱུན་གྱི་རྟག་པར་འདི་སྤྱད་པས། །སངས་རྒྱས་རྡོ་རྗེ་སེམས་དཔའ་ནི། །འཁོར་དང་བཅས་པ་ཅི་འདྲ་བར། །སྐྱེ་བ་དེ་ཡིས་ངེས་པར་ཐོབ། །སྐུ་དང་གསུང་ཐུགས་རྡོ་རྗེ་ཡི། །དོན་དུ་ངེས་པར་
སྒྲུབ་པའི་ཚོགས། །རྟོགས་ནས་སྨྲ་བར་གང་བྱེད་པ། །གོམས་དང་བརྗོད་དང་སྨོས་པ་ཡིས། །ཆོས་ཀྱི་རྒྱལ་པོར་དེ་འགྱུར་ཞིང་། །ཡོན་ཏན་སྤྱི་གཙུག་ཉིད་དུ་འགྱུར། །དེ་ཡང་ཇི་ལྟ་བུ་ཞེ་ན། །དྲང་སྲོང་རྣལ་འབྱོར་ཀལ་ཡ་ནས། །
<pb id="103.53a"/>
དྲང་སྲོང་རྣམ་པ་མང་པོ་ལ། །ཚོགས་འདི་ཡོན་ཏན་རྒྱ་ཆེར་བསྒྲགས། །དོན་རྣམས་ངེས་པར་བཤད་པ་ལས། །དྲང་སྲོང་མང་པོས་རིག་འཛིན་ཐོབ། །སྟོན་པར་བྱེད་པའི་ཀལ་ཡ་ན། །གསང་བདག་ཆོས་ཀྱི་རྒྱལ་པོར་འགྱུར། །འོན་ཏང་
གསང་བའི་དོན་འདི་དག །  སྣོད་དང་ལྡན་པའི་འགྲོ་བ་ལ། །བསྟན་ཏམ་བཤད་དམ་བརྗོད་པར་གྱིས། །དེས་ནི་ཡོན་ཏན་ཆེན་པོ་དང་། །ང་ཡི་སྤོབས་པ་འཐོབ་པར་འགྱུར། །དེས་ན་འདུས་པ་ཆེན་པོའི་ཚོགས། །རྒྱལ་བ་ཀུན་གྱི་ཐུགས་དམ་
ནི། །རྣལ་འབྱོར་གསང་བའི་ཚོགས་འདི་ཡིན། །རྣལ་འབྱོར་གང་ཞིག་བློ་ལྡན་པས། །སྐད་ཅིག་ཙམ་འམ་ཐང་ཅིག་ལ། །རྒྱལ་བའི་ཚོགས་འདི་རབ་བསྐྲུན་ན། །རྒྱལ་བ་སངས་རྒྱས་ཐམས་ཅད་དང་། །རིག་འཛིན་རྣལ་འབྱོར་མཐའ་
དག་དང་། །ཐ་ཚིག་ཟབ་མོ་སྐོངས་ནས་ཀྱང་། །ཆོས་ཀྱི་མིག་ནི་ཐོབ་པར་འགྱུར། །དེས་ནི་ཚོགས་སྤྱད་ཡོན་ཏན་དང་། །ལོག་པར་སྤྱད་པའི་སྐྱོན་རྣམས་ནི། །སྔོན་བྱུང་གླེངས་གཞི་བཤད་པ་ཡིན། །ཞེས་སེམས་དཔའི་རྡོ་རྗེས་གསུངས་
སོ། །རྒྱུད་ཀྱི་རྒྱལ་པོ་རྡོ་རྗེ་བཀོད་པ་ཀུན་འདུས་རིག་པའི་མདོ་ལས་འདས་པ་སྔོན་བྱུང་གི་ལེའུ་ཞེས་བྱ་སྟེ་བདུན་པའོ།།  །།<head n="2" t="བརྒྱད་པ། སྐོང་བ་ལས་ཀྱི་བསྒྲུབ་ལུགས་ཀྱི་ལེའུ།" type="lewu" zh="102.122"/>   དེ་ནས་བཅོམ་ལྡན་འདས་སེམས་དཔའི་རྡོ་རྗེ་དེ་བཅོམ་ལྡན་
འདས་གསང་བ་མཆོག་གི་བདག་པོ་དེའི་ཞལ་དུ་ཤིན་དུ་རེ་ཞིང་བཀའ་སྡོད་པའི་ཚུལ་གྱིས་ལྟ་ཞིང་ཀུན་དུ་བརྗིད་པར་འཁོར་གྱིས་བསྐུལ་བའི་ས་ལ་སྟ་གོན་དུ་གནས་ཤིང་ཅང་མི་སྨྲ་བར་གྱུར་ཏོ། །དེ་ནས་འཁོར་ཕལ་མོ་ཆེས་རྣམ་པར་བསྐུལ་བར་རིག་
ནས་རྣལ་འབྱོར་གྱི་ཕྱག་ལུས་ཀུན་ས་ལ་བརྡབས་ནས་ཨ་ལ་ལ་ཧོ་ཞེས་བྱ་བའི་སྒྲ་ཕྱུང་ནས་མགྲིན་གཅིག་དུ་གསོལ་བ་བཏབ་པ། ཨེ་མ་རྡོ་རྗེ་སེམས་ཆེན་པོ། །རང་རིག་མཁྱེན་པའི་ཡེ་ཤེས་འབར། །མགོན་པོ་ཡོན་ཏན་བསམ་ལས་
འདས། །རྒྱལ་འཐེབ་ཁྱོད་ལ་ཕྱག་འཚལ་ལོ། །ཨེ་མ་རང་སྣང་དབྱེར་མེད་སྐུ། །རྣམ་དག་བསོད་ནམས་མཚན་གྱིས་བརྒྱན། །དཔེ་བྱད་འབྲུ་བཀོད་བལྟ་མི་ངོམས། །སྐུ་ལྔའི་མཆོག་ལ་ཕྱག་འཚལ་ལོ། །ཨེ་མ་རྣམ་དག་
<pb id="103.53b"/>
ནམ་མཁའི་དབྱིངས། །གཅིག་གསུང་སྣ་ཚོགས་སྒྲར་རིག་མཁྱེན། །བསམ་འདས་བརྗོད་མེད་རྡོ་རྗེའི་གསུང་། །གསུང་ལྔའི་མཆོག་ལ་ཕྱག་འཚལ་ལོ། །ཨེ་མ་གསང་བ་ནམ་མཁའི་ཐུགས། །མཉམ་ཉིད་མི་གཡོ་སོ་སོར་གསལ། །
ཀུན་རིག་སྙིང་པོ་ཡེ་ཤེས་མཆོག །ཐུགས་ལྔའི་མཆོག་ལ་ཕྱག་འཚལ་ལོ། །ཨེ་མ་མི་མཛད་མཛད་པ་ཆེ། །མ་ཆགས་ཆགས་བྲལ་འདོད་ཆགས་མཛོད། །ཐམས་ཅད་སྒྲོལ་བའི་ལས་ཆེན་པོ། །འཕྲིན་ལས་མཆོག་ལ་ཕྱག་
འཚལ་ལོ། །རྒྱལ་ཚབ་ཁྱོད་ལ་གསོལ་བ་ནི། །བྱམས་མགོན་ཐུགས་རྗེའི་བྱིན་བརླབས་ཀྱིས། །སྤྲུལ་པའི་གོ་ཚགས་རུ་མཉམ་ཏེ། །འཁོར་བའི་སྐྱས་ལིངས་ཆེན་པོ་ལ། །སྡུག་བསྔལ་ཤིན་དུ་གསད་པའི་ཕྱིར། །
ཐམས་ཅད་དུར་ཁྲོད་ཆེན་པོ་རུ། །བྱིན་གྱིས་བརླབས་པའི་ལས་ཆེན་མཛོད། །ཨ་ཧོ་ཞེས་གསོལ་བ་བཏབ་པ་ལས། སེམས་དཔའ་རྡོ་རྗེ་ཆེན་པོ་དེས་རྣལ་འབྱོར་པའི་ཕྱག་བྱས་ནས། བཅོམ་ལྡན་འདས་གསང་བ་མཆོག་གི་
བདག་པོ་ལ་ཞུས་པ། ཨ་ལ་ལ་ཧོ་བདེ་བ་ཆེན་པོའི་མཆོག་གསང་བ་ཀུན་གྱི་རྒྱལ་པོ། །ཡང་གསང་བླ་ན་མེད་པའི་བདག་ཉིད། འདུས་པ་ཆེན་པོའི་ཚོགས་རྨད་དུ་བྱུང་བའི་ཚིག་ཤིན་དུ་རྟུལ་ཕོད་པ་གསོལ་པ་འཚལ་བ་འདི་ཤིན་དུ་
ངོ་མཚར་ལགས་སོ། །འདི་དག་འདུལ་བའི་དབང་དུ་དགོངས་ཏེ། ཇི་ལྟར་འཚལ་བའི་བསམ་པ་རངས་པར་མཛད་དུ་གསོལ་ཞེས་གསོལ་བ་བཏབ་པ་ལས་།  བཅོམ་ལྡན་འདས་གསང་བ་མཆོག་གི་བདག་པོ་དེས་ཀུན་དུ་འདུལ་
བའི་དུས་མཁྱེན་ནས་བཀའ་གསང་རྨད་དུ་བྱུང་བའི་འཁོར་གྱིས་བསྐོར་བ་དུར་ཁྲོད་རྒྱན་གྱི་རོལ་པ་ལས་རྨད་དུ་བྱུང་བའི་ཏིང་ངེ་འཛིན་ལ་སྙོམས་པར་ཞུགས་སོ། །སྙོམས་པར་ཞུགས་ནས་འཁོར་བྱིན་གྱིས་རློབ་པའི་ཚིག་འདི་
གསུངས་སོ། །ཧཱུྃ་ཧེ་ཧེ་ཕཊ།  ཧཱུྃ་ཧཱུྃ་བི་ཤྭ་བཛྲ་ཀྲོ་དྷ་ཛྭ་ལ་མཎ་ཌ་ལ་ཨཱ་ར་ལི་ཨ་ལི་ཨུ་ལི་ཏ་པ་ལི་ཏྲྃ་སྟྭྃ། ཁ་ལི་ཧོ། །ན་ཤ་སྟྃ་བྷ་ཡ་ཧཱུྃ། བྲུྃ་ཕུ་ཙ་ཁཱ་ཧི་ཕཊ་ཕཊ་ཧ་ལ་ཧཱུྃ་ཞེས་གསུངས་སོ། །འཇིག་རྟེན་དྲུག་གི་ཕྱོགས་བཅུ་
<pb id="103.54a"/>
མཐའ་ཡས་པ་ཐམས་ཅད་དུར་ཁྲོད་ཀྱི་དཀྱིལ་འཁོར་དུ་གྱུར་ནས། གཡོས། རབ་ཏུ་གཡོས། ཤིན་དུ་རྣམ་པར་འཐོར་རོ། །དེ་ནས་བཅོམ་ལྡན་འདས་གསང་བ་མཆོག་གི་བདག་པོ་དེས་སེམས་དཔའ་རྡོ་རྗེའི་སྙིང་པོ་ལ་འཁོར་
གཞན་གྱིས་ཡིད་ཚོད་དུ་མི་འགྱུར་བའི་སྐུའི་ཆོས་བསྟན་པ་ནི་སྐུ་ཀུན་དུ་དུར་ཁྲོད་ཀྱི་བདག་པོ་ཆེན་པོར་བསྒྱུར་ནས་དུར་ཁྲོད་ཀྱི་གནས་བརྒྱད་དང་། ཧེ་རུ་ཀའི་གནས་བཅུ་དང་། དཔལ་གྱི་ཆས་བརྒྱད་དང་། དུར་ཁྲོད་ཀྱི་རྒྱན་ཆེན་པོ་དགུ་དང་། 
དོན་གྱི་རྟག་ཆེན་པོ་བཅོ་བརྒྱད་དང་། དུར་ཁྲོད་ཀྱི་ལོངས་སྤྱོད་སྣ་ཚོགས་པ་བསྟན་པས་ཞལ་འཛུམ་པའི་མདངས་ཀྱི་གཟིགས་པ་ལས་སེམས་དཔའ་རྡོ་རྗེ་དེས་མཁྱེན་ཏེ། བཀའ་གསང་དབང་ཆེན་འདིས་དོན་དུ་ནི་བཤད། ཚིག་དུ་བསྒྲགས་པར་
རིག་ནས་འདུས་པའི་ཚོགས་ལ་ཤིན་ཏུ་ལྡེམ་དགོངས་ཀྱི་ཚིག་དུ་སྨྲས་པ། བཀའ་གསང་རྨད་བྱུང་ཆེན་པོ་འདི། །སྦས་པས་ཟབ་ཅིང་རྟོགས་དཀའ་བ། །མཚོན་པས་དོན་འབྱིན་མི་ཤེས་པས། །ཉོན་མོངས་རང་དགའ་
སྤྱོད་སྙམ་པའི། །ཤིན་ཏུ་བྱིས་པའི་བློ་ཞན་པའི། །ངེས་པའི་ཤེས་རབ་མིག་ལྡོངས་ཏེ། །དོན་གྱི་རྩལ་ཤུགས་ཆུངས་བ་ཡིས། །དགའ་བདེའི་ལོངས་སྤྱོད་བསྐྲུན་སྙམ་ནས། །མཚན་མ་རང་དགར་སྤྱད་བསྒྲུབས་ཀྱང་། །
རང་བཞིན་འགྲུབ་པར་མི་འགྱུར་ཏེ། །རྒྱུད་ཕུང་འབྲས་བུ་ཚིག་གྱུར་ནས། །མྱུ་གུ་བརླག་སྟེ་ག་ལ་འབྱུང་། །གཏན་ཚིགས་དེ་བས་འདི་དོན་དག །རྩལ་ཞན་དག་ལ་བསྟན་མིན་ཞེས། །གསང་བདག་རྒྱལ་པོ་ཀུན་གསུང་ན། །
ཅི་ཁྱོད་རྣམས་ཀྱིས་མི་ཤེས་སམ། །ཞེས་རྣམ་པར་སྨྲས་པ་ལས། འདུས་པའི་ཚོགས་ཀྱིས་སླར་གསོལ་པ། ཨེ་མ་འོ་སེམས་དཔའ་ཆེན་པོ་དེ་ལྟ་བུའི་རྒྱུ་ཚིག་ཆེན་པོ་དག་འཁོར་གྱི་དཀྱིལ་འཁོར་གྱི་ནང་དམ་པ་འདིར་གསུང་ངམ། 
འོན་ཏེ་མི་སྤྱོད་དམ། ཅང་མ་ལགས་གྲང་། ཅི་བླང་དོར་མཛད་དམ། ཨེ་མ་སྣོད་དུ་མ་གྱུར་པ་ནི་གང་མཆིས། ཐམས་ཅད་བྱང་ཆུབ་ཀྱི་སྙིང་པོ་ཅན་ལགས་ན། ཐོང་ཀུན་དུ་རབ་ཏུ་ཐོང་། རྣམ་པར་རབ་ཏུ་གསུངས། འགག་པ་མི་མངའ་
<pb id="103.54b"/>
མི་འགོག་གསུངས། །ཅི་ཕྱིར་མི་གསུང་ཐོགས་མེད་སྲས། །རྒྱལ་བའི་སྲས་པོ་དུས་འདི་ལགས། །གསང་བའི་སྙིང་པོ་སྣོང་འདི་ལགས། །བཀའ་གསང་དཀྱིལ་འཁོར་གནས་འདི་ལགས། །གསང་བའི་དུར་ཁྲོད་ཚུལ་འདི་ལགས། །སྙིང་རྗེ་ཞེར་
སེམས་ཁྱོད་ལ་འདུད། །གསང་བ་ཡང་གསང་ཁྱོད་ལ་འདུད། །གསང་བ་ཡེ་གསང་ཁྱོད་ལ་འདུད། །དཀྱིལ་འཁོར་རྒྱལ་པོ་ཁྱོད་ལ་འདུད། །འཁོར་ལོ་སྙིང་པོ་ཁྱོད་ལ་འདུད། །གསང་ཆེན་སྙིང་པོ་ཚུལ་ཅི་ལགས། །བཀའ་གསང་དཀྱིལ་འཁོར་ཐབས་
ཅི་ལགས། །འབྲས་བུ་བདེ་བའི་དོན་ཅི་ལགས། །མ་འོངས་པ་ཡི་རྣལ་འབྱོར་དག །བསྒྲུབས་ན་དང་ལེན་འཚལ་བ་ཡི། །རིག་པར་འགྱུར་བའི་ཐབས་ཅི་ལགས། །འབྱུང་ཆེན་རྒྱལ་པོས་བཤད་དུ་གསོལ། །ཞེས་གསོལ་བ་བཏབ་པ་
ལས། སེམས་དཔའ་རྡོ་རྗེ་དམ་པ་དེ་ཤིན་ཏུ་བཞད་པ་ཆེན་པོས་རྣམ་པར་བཞད་དེ། ཨ་ཨ་ཧེ་ཧེའི་གང་རྒྱངས་བསྒྲགས་པས་འཁོར་ཐམས་ཅད་ཀྱང་གད་རྒྱངས་ཀྱི་སྒྲ་ཆེན་པོ་སྒྲོགས་པར་མཛད་དེ། དགྱེས་པའི་འོད་ཟེར་ལས་ཤེས་རབ་ཀྱི་དཔལ་དེ་དགྱེས་
པའི་རོལ་མོ་སྣ་ཚོགས་ལིང་ལོང་ཕྱད་པར་བྱུང་ངོ་། །དེ་ནས་སེམས་དཔའི་རྡོ་རྗེ་དམ་པ་དེས་ལུས་ཀུན་བསྲང་སྟེ། དུར་ཁྲོད་ཀྱི་ཆས་སྣ་ཚོགས་བསར་ཞིང་རྟགས་བཅྭ་བརྒྱད་འབར་བར་བྱས་ནས་བརྗིད་པའི་གསུང་གིས་གསང་སྔགས་རྒྱ་མཚོ་དང་། རྣམ་གྲངས་
སྣ་ཚོགས་དོན་གྱི་བསྒྲུབ་པ་རྟགས་ཀྱི་རོལ་པ་གསང་བའི་དཀྱིལ་འཁོར་ཆེན་པོ་འདི་དག་བཤད་དོ། །གཅིག་དུ་ཡང་དག་ངེས་གྲུབ་པའི། །དོན་ལ་རྟོན་བྱེད་རྣལ་འབྱོར་རྣམས། །ཐོགས་མེད་ཉིད་དུ་འགྲུབ་འདོད་པ། །ཇི་ལྟར་བཙོ་བླག་མཁན་དག་
གིས། །རས་དཀར་སྦྱངས་པས་ཚོན་འཇེན་ལྟར། །རྣལ་འབྱོར་ལས་རྣམས་དང་པོར་ནི། །སྐོངས་དང་སྦྱོང་བའི་ལས་རྣམས་གཅེས། །ཟབ་མོར་འཇུག་པའི་སྔོན་ལོགས་ནས། །སེམས་ཉིད་གཏིང་ནས་ཚར་གཅད་ཕྱིར། །ཐེག་པ་
དམན་པའི་སྐྱེ་བོ་དང་། །ལྷན་ཅིག་ཅི་ལ་འང་མི་བརྣལ་ལོ། །དེ་ལས་གྱུར་པའི་ཡོ་བྱད་དག །རུས་སྦལ་མགོ་ལ་འོངས་པ་དག །ཤིན་ཏུ་འཁྲུགས་པའི་སེམས་ཆེན་གྱིས། །རྒྱ་མཚོས་བཤུགས་ཏེ་སྤང་བར་བྱ། །གལ་ཏེ་
<pb id="103.55a"/>
གང་ཟག་དབང་གིས་ནི། །ཉམས་པའི་ཆད་པ་བྱུང་བ་ན། །མགོན་ཚུན་ཆོས་ཉིད་ཆུ་ཕབ་ནས། །སྐོང་ཟློག་ཆོ་ག་རྒྱ་ཆེར་བྱ། །སྒྲུབ་རྩོམ་སྔོན་ནམ་ཡང་སྔོན་ནམ། །ཞག་གྲངས་དག་གི་སྔོན་ལོགས་ནས། །སྡིགས་སྦྱངས་བྱང་ཆུབ་སེམས་
བསྐྱེད་དེ། །དགེ་བའི་དོན་ལ་འདུན་པར་བྱ། །སློང་མོ་དང་སློང་ལ་དགའ་བ། །སློང་ལ་འཚོ་བའི་ཚེ་སྤྱོད་རྣམས། །སྡེ་དང་ཚན་དང་གྲར་བྱས་ཏེ། །སྙིང་རྗེ་ཁུད་པའི་ཞིང་དུ་བྱ། །སྨན་དང་འབྲུ་དང་རྩི་རྣམས་དང་། །བཅུད་ཀྱི་མཆོག་དུ་གྱུར་པ་དག །
བཏགས་སམ་ཕྱེ་མར་སྦྱར་ནས་ཀྱང་། །ཀླུང་ངམ་ཆུ་ཀླུང་མཚོ་ཆེན་དུ། །དོར་ཏེ་ཆགས་མེད་སྦྱིན་པར་བྱ། །དགེ་བའི་ཡོན་བདག་དང་བླངས་ཏེ། །ནད་གསོ་ཤེས་སློབ་སྤྱོད་སྒོམ་གྲྭ། །བཙུགས་ཏེ་བསྟི་གནས་མཆོག་བྱ་ཞིང་། །དུས་ཀྱི་
འཁོར་ལོའི་མཆོད་ཆེན་བྱ། །གསུང་སྒྲ་རྒྱ་མཚོ་སྒྲོགས་པ་ཡིས། །གླེགས་བམ་ཟབ་མོ་ཀུན་བསྟེན་ཏེ། །བརྗོད་དང་བསྙེན་བཀུར་བསྟི་གནས་ཀྱིས། །རྒྱ་ཆེ་ཡངས་པའི་ལས་རྣམས་བྱ། །ཡེ་ཤེས་ཚོགས་རྣམས་རྫོགས་བྱའི་ཕྱིར། །
ཤེས་རབ་ཚོགས་ཀྱི་སྦྱིན་མཆོག་དག །  བསྟན་ཏམ་གླེགས་བམ་ལ་སོགས་པའི། །བློ་མཆོག་ལྡན་པ་རྣམས་ལ་སྦྱིན། །བསྒོམ་དང་གོམས་པར་བྱ་བ་ཡིན། །ཀུན་གཞི་དག་པར་བྱ་བའི་ཕྱིར། །ཏིང་འཛིན་བྱེ་བ་མང་པོ་ལ། །བློ་མཆོག་
ཡིད་ཀྱི་རྩལ་དེ་སྦྱང་། །ཆོས་ཀྱི་འཁོར་ལོ་རབ་བསྐོར་ཏོ། །རྒྱུད་སྦྱང་ལྷག་པའི་ཤེས་རབ་བལྟ། །ཤོ་གམ་སྲང་དང་ཤོ་གམ་ལམ། །མི་བདེའི་གནོད་པ་ཀུན་བསལ་ཏེ། །ཚད་མེད་སྙིང་རྗེའི་འཁོར་ལོ་བསྐོར། །སྦྱིན་པའི་འཁོར་ལོ་
རྒྱུན་མི་གཅད། །ཆུའམ་ས་འམ་ནམ་མཁའ་འམ། །མེ་འམ་དེ་བཞིན་རླུང་རྣམས་ལ། །སྐུ་གདུང་སྤེལ་མཆོད་རིང་བསྲེལ་རྣམས། །བརྩམ་པའི་ལས་ཆེན་འཁོར་ལོར་བྱ། །མཚམས་མེད་ཟློགས་པར་བྱེད་པ་ཡི། །ལུས་སེམས་
རྒྱུད་ལ་རྡུལ་རླགས་ཏེ། །འཕགས་པའི་སྦྲིན་ཚོགས་ཕོ་བྲང་དུ། །རྡུལ་སྙེད་ལུས་ཀྱིས་མཆོད་སེམས་བཤགས། །རྒྱལ་མཉེས་ལས་ནི་གྱིས་ཤིག་པ། །ཐབས་ཆེན་སྤྱོད་པའི་ལས་ཆེན་ལས། །རྣམ་བཞི་མེ་ཡི་ལས་མཆོག་བྱ། །
<pb id="103.55b"/>
དེས་ནི་མཚམས་མེད་ཟློགས་པ་ཡིན། །ཐུགས་རྗེ་འབྱུང་བའི་འཁོར་ལོ་དག །གང་ལྟར་གོམས་ལྟར་འབད་རྩོལ་བྱ། །བསྟན་པ་སྐྱོང་བའི་ཚོགས་རྣམས་ལ། །སྦྱིན་མཆོད་སྤེལ་བའི་ལས་རྣམས་བྱ། །དེ་ལ་སོགས་པའི་དགེ་བའི་ཚོགས། །
དོན་དུ་མི་འགྱུར་ཀུན་སྤངས་ལ། །ནན་ཏན་ཚོགས་ཀྱི་དཔུང་ཆེན་བསྐྱེད། །འདི་ལྟར་ལས་ཆེན་ལྟང་སོགས་པ། །གཞན་དུ་བསྐྱེད་པ་མ་ཡིན་ཏེ། །རྩེ་གཅིག་དོན་ལྡན་རྣལ་འབྱོར་པ། །རྒྱུད་ལྡན་སྣོད་ལྡན་བྱ་ཕྱིར་དང་། །གལ་ཏེ་རྩལ་ཞན་མ་གྲུབ་ན། །
དགེ་བསགས་ལྟང་ཆེན་ཀུན་བསྡོམས་ཏེ། །ལས་ཀྱི་བསགས་པ་དོན་བགྲངས་ཤིང་། །གདུང་བའི་ཤུགས་ཕྱུང་རྩལ་སྤྲུགས་ནས། །ཉི་ཤར་ཆུ་ཀླུང་ཟླ་བརྙན་ལྟར། །རང་བཞིན་ཤུགས་ཀྱིས་འགྲུབ་པར་གཅེས། །དེ་ཕྱིར་ཕྲ་མོ་ཡན་ཆད་
ཀྱང་། །བདག་གི་དོན་དུ་འགྱུར་བར་བྱ། །དེ་ལྟར་སྤྱད་པ་སྤྱོད་པ་ཡི། །ཕྲ་མོའི་རྣལ་འབྱོར་བློ་འཕེལ་བ། །ཆུང་ངུ་ཆུང་སོགས་མཐར་ཟད་ནས། །སྐོང་བའི་རྣལ་འབྱོར་འཁོར་ལོ་ཡིས། །ཞིག་དང་རལ་དང་ཆག་འདྲེས་དག །བཀང་
གསོ་གཞུག་པའི་ལས་འདི་བྱ། །ལས་ཆེན་སྐོང་བའི་ཁྱད་པར་གྱིས། །གནས་སུ་བརྟག་པར་ངེས་མེད་དེ། །མི་སྡུག་སྐྱོན་ཅན་བཀྲ་མི་ཤིས། །སྤངས་ཏེ་མེད་པར་གྱུར་བ་ཡི། །ཤིན་དུ་སར་པའི་གནས་ཆེན་དག །བཀང་བའི་གནས་
སུ་དེ་འགྱུར་རོ། །དེ་ལྟར་ཡིད་འོང་གནས་བཙལ་ནས། །དྲོད་ལྡན་བླ་མ་སྤྱན་དྲངས་ཏེ། །སྲི་ཞུ་རྒྱལ་ཆོས་སྤྱི་བོར་བཀུར། །དེ་ཡང་དམིགས་ཀྱིས་ཞུ་བ་དག །མཎ་ཌལ་ཁར་གསིལ་ཙམ་དག་ལ། །མེ་ལོང་སྙིང་པོ་ལྟར་བྱས་ཏེ། །
གཙང་མའི་རྒྱུ་ལས་རྫས་བྱས་པ། །ཡིད་འོང་རྣམ་ལྔའི་མཆོད་པ་ལ། །རྐྱེན་གྱི་རྣལ་འབྱོར་སྣ་ཚོགས་ཀྱིས། །བརྒྱན་ཏེ་ཀླུབས་པའི་སྤྲིན་ཕུང་རྣམས། །མཉེས་ནས་སྐོངས་ཕྱིར་རྒྱལ་ལ་དབུལ། །ཕྱི་འཁོར་སྐྱོང་བའི་མགོན་པོ་ལ། །
འདོད་ཡོན་ལྔ་ལ་སོགས་པ་ཡི། །ཡིད་བཞིན་ལོངས་སྤྱོད་རྐྱེན་དང་བཅས། །ཡོན་ཏན་ཆ་ལས་སྨོན་བཅོལ་མཆོད། །མཉེས་ནས་སྐོངས་བའི་སྟོངས་སུ་འགྱུར། ཁམས་གསུམ་སྙིང་རྗེའི་གནས་རྣམས་ལ། །ཡོ་བྱད་སྦྱིན་ཚོགས་
<pb id="103.56a"/>
ཆེན་པོ་ལས། །འདོད་པའི་བསམ་པ་རངས་བྱས་ན། །མགུ་བས་སྐོངས་པའི་སྟོངས་སུ་འགྱུར། །བགེགས་སུ་གྱུར་པའི་བགེགས་རིས་ཀྱང་། །མཉམ་པའི་དོན་གྱིས་སེམས་མི་དབྱུང་། །དམིགས་ཀྱིས་ཁ་ཟས་སྣ་ཚོགས་
ལས། །བགེགས་རྣམས་མགུ་ན་ཐམས་ཅད་ཀྱང་། །མཉམ་པའི་དོན་གྱིས་སྐོངས་པའི་རྒྱུར། །ཅུང་ཟད་ཙམ་དུ་སྣང་བ་ཡིན། །དེ་ལྟར་སྐོངས་བའི་ལས་རྣམས་ཀྱིས། །བསྐང་བར་བྱ་བའི་དམིགས་རྣམས་ནི། །རྣམ་པ་ལྡར་ནི་སྣང་བ་
སྟེ། །ཀུན་ཏུ་ཉམས་པ་ཆེན་པོ་དང་། །རྩ་བ་ཉམས་དང་ཡན་ལག་ཉམས། །དེ་བཞིན་ཟླས་ཉམས་ཞར་ཉམས་ལྔ། །བསྐང་བའི་ཐབས་ཀྱང་ལྔ་ཡོད་དེ། །སྤྱད་པའི་ལས་ཀྱིས་བསྐང་བ་དང་། །རྫས་དང་དོན་དང་ཏིང་འཛིན་དང་། །
མན་ངག་གསང་བའི་ཐབས་ཆེན་ནོ། །དེ་དག་ལ་ཡང་ལྔ་ལྔ་སྟེ། །སྤྱོད་པའི་ཚུལ་གྱིས་བསྐང་བ་ལ། །རྣམ་པ་ལྔ་རུ་བཤད་པར་བྱ། །དང་པོ་འབུམ་ལྔ་ཁྲི་གསུམ་སྟེ། །རྩ་ཉམས་ཁྲི་ལྔ་སྟོང་གསུམ་མོ། །ཡན་ལག་ཉམས་པར་གྱུར་པ་
ལ། །སྟོང་ལྔ་བརྒྱ་གསུམ་ཐོན་པར་བྱ། །ཟླས་ཉམས་ལྔ་བརྒྱ་བཅུ་གསུམ་མོ། །ཞར་གྱིས་ཉམས་པར་གྱུར་པ་ལ། །བཅུ་ལྔ་གཅིག་གསུམ་དག་གིས་སྐོངས། །རྫས་ཀྱིས་བསྐང་བའི་ཐབས་མཆོག་ནི། །གལ་ཏེ་བསྲུང་བ་འགའ་
ཞིག་ལས། །བྱང་ཆུབ་ཐ་ཚིག་རལ་གྱུར་ན། །གཏི་མུག་རིགས་ཀྱི་ཐ་ཚིག་བཀང་། །དམངས་རིགས་བླ་མ་སྤྱན་དྲངས་ལ། །ཉེས་འགལ་མི་བཅབ་སྟོང་དུ་བཤགས། །གསེར་ལ་སོགས་པའི་རྫས་ཆེན་གྱིས། །ཐ་ཚིག་གང་བརླག་ནོར་
དེས་བླུ། །བྱང་ཆུབ་སེམས་བསྐྱེད་རྒྱུད་སྦྱང་མཉན། །རྡོ་རྗེ་ཐ་ཚིག་རལ་གྱུར་ན། །ཞེ་སྡང་རིགས་ཀྱི་ཐ་ཚིག་བཀང་། །རྗེའུ་རིགས་བླ་མ་སྤྱན་དྲངས་ཏེ། །ཉེས་བྱས་མི་བཅབ་འབུམ་དུ་བཤགས། །ཤེལ་ལ་སོགས་པའི་རྫས་ཆེན་གྱིས། །
ཐ་ཚིག་གང་བརླག་ནོར་དེས་བླུ། །བསམ་གཏན་ཏིང་འཛིན་བསྒོམ་བརྩོན་བྱ། །རིན་ཆེན་ཐ་ཚིག་ཉམས་གྱུར་ན། །ང་རྒྱལ་རིགས་ཀྱི་ཐ་ཚིག་བཀང་། །རྒྱལ་རིགས་བླ་མ་སྤྱན་དྲངས་ཏེ། །ཉེས་བྱས་མི་བཅབ་བརྒྱད་ཁྲིར་བཤགས། །
<pb id="103.56b"/>
བཻ་དཱུར་ལ་སོགས་རྫས་ཆེན་གྱིས། །ཐ་ཚིགས་གང་བརླག་ནོར་དེས་བླུ། །སྐུ་གདུང་རིང་བསྲེལ་རྣམ་པར་སྤེལ། །པད་མའི་ཐ་ཚིག་རོལ་གྱུར་ན། །འདོད་ཆགས་རིགས་ཀྱི་ཐ་ཚིག་བཀང་། །གདོལ་རིགས་
བླ་མ་སྤྱན་དྲངས་ལ། །ཉེས་བྱས་མི་བཅབ་བརྒྱར་བཤགས་བྱ། །བྱི་རུ་ལ་སོགས་རྫས་ཆེན་གྱིས། །ཐ་ཚིག་གང་བརླག་ནོར་དེས་སླུ། །བཤད་བྱ་ཟབ་མོའི་གླེགས་བམ་བརྗོད། །ལས་ཀྱི་ཐ་ཚིག་རལ་གྱུར་ན། །ཕྲག་དོག་རིགས་ཀྱི་ཐ་
ཚིགས་བསྐང་། །བྲམ་ཟེ་རིགས་བཤེས་སྤྱན་དྲངས་ལ། །ཉེས་བྱས་མི་བཅབ་བཅུ་ལྔར་བཤགས། །ཨིན་དྲ་ལ་སོགས་རྫས་རྣམས་ཀྱིས། །ཐ་ཚིག་གང་བརླག་ནོར་དེས་བླུ། །མཆོད་སྦྱིན་བསོད་ནམས་ལས་ཆེན་བྱ། །དེས་ནི་
བསྐང་བའི་ལས་ཆེན་འགྲུབ། །དོན་གྱིས་བསྐང་བའི་ཐབས་མཆོག་ཀྱང་། །རྣམ་ལྔའི་ཚུལ་དུ་བཤད་པར་བྱ། །ཆོས་ཀུན་ནམ་མཁར་བསྒོམ་ནས་ཀྱང་། །བག་ཆགས་བཟང་ངན་ཐམས་ཅད་ཀུན། །ཅི་ཡང་མེད་པར་བློ་ལ་གཞག །
དེ་ལ་གོམས་བྱས་ཉེས་པ་མེད། །ཀུན་ལ་མཁས་པའི་བླ་མ་ལ། །རྒྱ་ཆེ་ཡངས་པའི་ཆོས་མཉན་ཏེ། །བསམ་པའི་ལས་རྣམས་རྒྱ་ཆེར་བྱ། །ཡིད་ཀྱིས་དམིགས་པའི་ལས་དག་ན། །རྩ་བ་ཉམས་པ་སྐོངས་བར་འགྱུར། །གལ་
ཏེ་ཡན་ལག་ཉམས་གྱུར་ན། །ཆོས་ཉིད་ནམ་མཁའི་དོན་སྟོན་པའི། །གླེགས་བམ་ཟབ་མོ་ཀུན་བརྟགས་ཏེ། །དོན་རྣམས་རྒྱ་ཆེར་བརྟག་པར་བྱ། །དེས་ནི་ཡན་ལག་ཉམས་པ་མེད། །ཟླས་ན་ཐ་ཚིག་ཉམས་འགྱུར་ན། །བླ་མ་སྐྱེས་
བུ་མཁས་པ་ལ། །གཞུང་ཆེན་ཚུགས་པའི་བསྟན་པ་ཞིག །སྟོན་པའི་ཡོན་བདག་གཉེར་བླངས་ཏེ། །བློ་ཡི་རྩལ་ཅན་ཀུན་བསྡུས་ཏེ། །དམ་ཆོས་བདུད་རྩི་བསྟན་པ་བསྒྲགས། །གལ་ཏེ་ཞར་གྱིས་ཉམས་གྱུར་ན། །བསྟན་
པའི་གླེགས་བམ་རྒྱ་ཆེན་རྣམས། །བྲིས་ནས་ཆོས་ཀྱི་སྦྱིན་པར་བྱ། །དེས་ནི་ཞར་ཉམས་སྐོངས་པར་འགྱུར། །ཏིང་འཛིན་རྩལ་གྱི་ཐབས་མཆོག་ནི། །བག་ཆགས་ཅན་གྱི་སྤྱི་གཙུག་དུ། །རྩ་དམར་འོད་ནི་མེ་ལོང་ཙམ། །
<pb id="103.57a"/>
ཤིན་ཏུ་འབར་ཞིང་འཚེར་གསལ་བས། །ཆགས་དང་བཅས་པའི་ཕུང་པོ་བསྲེགས། །རྣམ་གྲོལ་སེམས་ཀྱི་རང་བཞིན་དང་། །འོད་ཀྱི་རང་བཞིན་གཅིག་པ་ལས། །དཀར་དང་དམར་དང་མཐིང་ཀ་ཡི། །འོད་ཀྱི་ཐིག་ལེ་གསུམ་དུ་
འགྱུར། །དཀར་པོར་སྤྲོས་པས་ཁྱབ་པ་ཆེ། །དམར་པོར་སྤྲོས་པས་ཆགས་པ་ཆེ། །མཐིང་ཀ་ཐུགས་ཀྱི་ས་བོན་ཏེ། །རྣམ་གསུམ་གཅིག་དུ་འདུས་པ་ལས། །ངག་ཡིད་གསུམ་གྱི་བག་ཆགས་བསྲེགས། །སྐུ་གསུང་ཐུགས་ཀྱི་དམ་ཚིག་
སྐོངས། །དཀར་པོ་རླུང་ཟླའི་དཀྱིལ་འཁོར་ལ། །དམར་པོ་འབུད་པའི་རླུང་བྱུང་བས། །མཚན་མའི་བག་ཆགས་རྣམ་པར་གཏོར། །དམར་པོ་ཆུ་ཟླའི་དཀྱིལ་འཁོར་ལས། །མཐིང་ག་ཡེ་ཤེས་ཆུ་བྱུང་བས། །དངོས་པོའི་ལྗན་ལྗིན་ཐམས་ཅད་བཀྲུས། །
དེ་ལྟར་གསལ་བར་གྱུར་པ་དང་། །རྣལ་འབྱོར་ཅན་གྱིས་ཚིག་འདི་བརྗོད། །རྫས་བསྲེག་པ་ལ་མེ་དགོས་ཀྱང་། །བག་ཆགས་ཚིག་ལ་མེ་མི་དགོས། །རིག་པ་ཡེ་ཤེས་མེ་བྱུང་བས། །མཚན་མ་ཡི་ནི་བུད་ཤིང་བསྲེགས། །འཇིག་རྟེན་གཏོར་ལ་རླུང་
དགོས་ཀྱང་། །མཚན་མ་གཏོར་ལ་རླུང་མི་དགོས། །རིག་པའི་ཡེ་ཤེས་རླུང་བྱུང་བས། །མཚན་མའི་རྡུལ་ཚོགས་རྣམ་པར་འཕྱག །ལུས་བཀྲུ་བ་ལ་ཆུ་དགོས་ཀྱང་། །སེམས་བཀྲུ་བ་ལ་ཆུ་མི་དགོས། །མཉམ་ཉིད་ཆུ་བོ་ཁྲུས་ཀྱི་རྫིང་། །
ཡེ་ཤེས་ཆུ་བོའི་རྒྱུན་བྱུང་བས། །བག་ཆགས་ལྗན་ལྗིན་ཐམས་ཅད་བཀྲུས། །ཨོྃ་ཀྲོ་དྷི་ཤྭ་རི་སརྦ་པཱ་པྃ་ཤོ་དྷ་ཡ་ཨོྃ་ཨཱཿཧཱུྃ། རྃ་ཡྃ་ཁྃ། དེ་སྐད་ཚིག་ཏུ་བརྗོད་པ་ཡིས། །ཉམས་པའི་ཆད་པ་མི་འབྱུང་ངོ་། །གཅིག་ཏུ་བཀང་བའི་ལས་ཆེན་ཡང་། །
རིགས་ཀྱི་རྫས་དང་ཡོ་བྱད་རྣམས། །གནས་སུ་བསགས་ནས་བྱིན་བརླབས་ཏེ། །ཕྱི་ནང་མཚམས་བཅད་བརྟན་བྱས་ནས། །སོ་སོ་རིགས་ཀྱི་དམ་ཚིག་ལ། །འགལ་བར་གྱུར་པ་གང་དང་གང་། །མཆོད་དང་བཤགས་དང་གནོད་བཀུར་ཏེ། །
ཡན་ལག་བརྒྱད་ཀྱི་ཚུལ་བཟུང་ནས། །བསམ་གཏན་གནས་སྦྱངས་རྫས་བསབ་པ། །གཏི་མུག་རིགས་ཀྱི་དམ་ཚིག་ལ། །ཤེས་ནས་རྟོགས་པར་བྱ་རྒྱུ་ལས། །མ་རིག་ལོག་པའི་མཐུ་ཡིས་ན། །ཐ་ཚིག་དྲག་པོ་ཡལ་གྱུར་ན། །ཕོ་བྲང་
<pb id="103.57b"/>
ནམ་མཁའི་ལིང་ག་ལ། །ཟླ་བའི་དཀྱིལ་འཁོར་དབུས་གནས་པར། །ཨ་ཡི་རང་བཞིན་འོད་གསལ་བར། །གསལ་འཕྲོ་འཁྲུག་པར་གྱུར་པ་ན། །ཕཊ་ཀྱིས་དྲག་ཏུ་བརྡབས་པ་ཡིས། །འོད་འདྲིས་བསྐལ་པའི་མཁའ་གསལ་བས། །གཏི་མུག་རི་བོའི་
མུན་བསལ་ཏེ། །བྱང་ཆུབ་མྱུ་གུ་འབར་བར་འགྱུར། །དེ་ལྟར་གསལ་བར་གྱུར་པ་དང་། །རྣལ་འབྱོར་ཅན་གྱིས་ཚིག་འདི་བརྗོད། །ཨེ་མའོ་བདེ་གཤེགས་ཐ་ཚིག་ལས། །བྱང་ཆུབ་སེམས་བདེ་གསལ་འབར་བ། །དོན་དུ་མི་གཏོང་གཞི་བསྐྱེད་དེ། །སངས་རྒྱས་གདུང་ཆེན་
རྒྱུད་སྙམ་ལས། །ཇི་ལྟར་ཟླ་བ་ར་རི་ལྟར། །རྒྱུ་ལས་བྱུང་བའི་རང་བཞིན་ལས། །བྱང་ཆུབ་མྱུ་གུ་ནུབ་མ་ཁད། །གཟུགས་ཀྱི་ཕུང་པོའི་ཞིང་ཁམས་སུ། །བདེ་མཆོག་མཁའ་མཉམ་དབྱིངས་ཆེན་གསལ། །གཉེན་པོས་འཇོམས་པའི་ཐབས་ཆེན་
ལས། །བཀང་ངོ་བསྐལ་པའི་ཐུགས་དམ་བསྐང་། །གསང་བ་དོན་གྱི་རྫས་མཆོག་འདིས། །བྱང་ཆུབ་བསྐལ་པའི་ཐུགས་དམ་རྣམས། །སྐོངས་གྱུར་བསབ་པའི་དོན་དུ་སྦྱངས། །སརྦ་ཏ་ཐཱ་ག་ཏ་པུ་ཏ་ས་མ་ཡ་ཧོ། །དེ་སྐད་ཚིག་དུ་
བརྗོད་ནས་ཀྱང་། །སྤྱི་བོ་བརྡའི་ཚུལ་ཕྱག་རྒྱ་སྦྱར། །ཞེ་སྡང་རིགས་ཀྱི་ཐ་ཚིག་ལས། །ཕོ་བྲང་རྣམ་ཤེས་ལིང་ག་ལ། །རྡོ་རྗེ་བུམ་པའི་དབུས་གནས་པར། །ཧཱུྃ་གི་རང་བཞིན་འོད་གསལ་འབར། །གསལ་འཕྲོ་འཁྲུག་པར་གྱུར་པ་ན། །
ཕཊ་ཀྱིས་དྲག་ཏུ་བརྡབས་པ་ཡིས། །འོད་འདྲིལ་རྡོ་རྗེའི་ཕ་ལམ་གྱིས། །ཞེ་སྡང་རི་བོ་རླགས་ནས་ཀྱང་། །ཤེས་རབ་མེ་ལོང་འོད་གསལ་འབར། །དེ་ལྟར་གསལ་བར་གྱུར་པ་ན། །རྣལ་འབྱོར་ཅན་གྱིས་ཚིག་འདི་བརྗོད། །ཨེ་མའོ་རྡོ་རྗེ་ཐ་ཚིག་
རྣམས། །སེམས་ཆེན་ཡེ་ཤེས་གསལ་འབར་བ། །ཐུགས་མཆོག་གདུང་ཆེན་རྒྱུད་སྙམ་ལས། །ཇི་ལྟར་རལ་གྲི་སོ་རྒལ་ལྟར། །དེ་ལས་གྱུར་པའི་རང་བཞིན་ལས། །ཤེས་རབ་མེ་ལོང་ནུབ་མ་ཁད། །རྣམ་ཤེས་ཕུང་པོའི་ཞིང་ཁམས་སུ། །
གསལ་འབར་ཡེ་ཤེས་ཐིག་ལེ་འཕྲོ། །གཉེན་པོས་འཇོམས་པའི་ཐབས་ཆེན་གྱིས། །བསྐང་ངོ་བསྐལ་པའི་ཐུགས་དམ་བསྐང་། །གསང་བ་དོན་གྱི་རྫས་མཆོག་འདི། །ཐུགས་མཆོག་བསྐལ་པའི་ཐུགས་དམ་བསྐང་། །སྐོངས་
<pb id="103.58a"/>
གྱུར་བསམ་པའི་དོན་དུ་སྦྱང་། །ཨོྃ་སརྦ་ཏ་ཐཱ་ག་ཏ་ས་མ་ཡ་ཧོ། །དེ་སྐད་ཚིག་ཏུ་བརྗོད་ནས་ཀྱང་། །སྙིང་གི་བརྡ་ཡི་ཚུལ་ཕྱག་སྦྱར། །ང་རྒྱལ་རིགས་ཀྱི་དམ་ཚིག་ལས། །སྙོམས་ནས་དང་དུ་བླང་རྒྱུ་ལས། །ལོག་པའི་ང་རྒྱལ་དེ་མ་ཆོམས། །
ཐ་ཚིག་དྲག་པོ་ཡལ་འགྱུར་ན། །ཕོ་བྲང་སྐྱེ་རྒྱུའི་ལིང་ཀའི་དཀྱིལ། །རིན་ཆེན་འབར་བའི་དབུས་གནས་པར། །སྭ་ཡི་རང་བཞིན་འོད་གསལ་འབར། །གསལ་འཕྲོ་འཁྲུག་པར་གྱུར་པ་ན། །ཕཊ་ཀྱིས་དྲག་ཏུ་བརྡབས་པ་ལས། །འོད་འདྲིལ་རིན་ཆེན་འཁོར་
ལོ་ཡིས། །ང་རྒྱལ་དེའུ་ཆེན་བརླག་གྱུར་ནས། །བསོད་ནམས་ལྗོན་ཤིང་མེ་ཏོག་འབར། །དེ་ལྟར་གསལ་བར་གྱུར་པ་ན། །རྣལ་འབྱོར་ཅན་གྱིས་ཚིག་འདི་བརྗོད། །ཨེ་མ་རིན་ཆེན་ཐ་ཚིག་ལས། །བསོད་ནམས་ཡོན་ཏན་འོད་འབར་བ། །
དོན་དུ་མི་གཏོང་བཞིར་བསྐྱེད་དེ། །རྒྱུ་མཆོག་གདུང་ཆེན་རྒྱུད་མཉམ་ལས། །ཇི་ལྟར་མཁའ་ལ་འཁྲིགས་འཐིབས་ལྟར། །རྒྱུ་ལས་གྱུར་པའི་རང་བཞིན་གྱིས། །མེ་ཏོག་འོད་མཛེས་ཡལ་མ་ཁད། །ཚོར་བའི་ཕུང་པོའི་ཞིང་ཁམས་སུ། །
ཆེ་བའི་ཡེ་ཤེས་མཉམ་འབར་བས། །གཉེན་པོས་འཇོམས་པའི་ཐབས་ཆེན་ལས། །བསྐང་ངོ་བསྐལ་པའི་ཐུགས་དམ་བསྐང་། །གསང་བ་དོན་གྱི་རྫས་མཆོག་འདིས། །སྐུ་མཆོག་བསྐལ་པའི་ཐུགས་དམ་བཀང་། །སྐོངས་གྱུར་
བསམ་པའི་དོན་དུ་སྦྱང་། །ཨོྃ་སརྦ་ཏ་ཐཱ་ག་ཏ་རད་ན་ས་མ་ཡ་ཧོ།། །།དེ་སྐད་ཚིག་ཏུ་བརྗོད་ནས་ཀྱང་། །ཕྲལ་བ་བརྡ་ཡི་ཚུལ་ཕྱག་སྦྱར། །འདོད་ཆགས་རིགས་ཀྱི་དམ་ཚིག་ལས། །རྟོག་ནས་སྤྱད་པར་བྱ་རྒྱུ་ལས། །འདོད་ལོག་རྒྱ་མཚོ་
མ་ངོམས་ཏེ། །ཐ་ཚིག་དྲག་པོ་ཡལ་འགྱུར་ནས། །ཕོ་བྲང་པད་མའི་ལིང་གའི་དཀྱིལ། །པད་མོ་འབར་བའི་དབུས་གནས་པར། །ཨོྃ་གྱི་རང་བཞིན་འོད་གསལ་འབར། །གསལ་འཕྲོ་འཁྲུག་པར་གྱུར་པ་ན། །ཕཊ་ཀྱིས་དྲག་ཏུ་བརྡབས་
པ་ལས། །འོད་འདྲིལ་པད་མོའི་མཚོན་ཆ་ལས། །འདོད་ཆགས་རྒྱ་མཚོ་བསྐམས་གྱུར་ནས། །པད་མ་ཆོས་ཀྱི་ཡེ་ཤེས་འབར། །དེ་ལྟར་གསལ་བར་གྱུར་པ་ན། །རྣལ་འབྱོར་ཅན་གྱིས་ཚིགས་འདི་བརྗོད། །ཨེ་མའོ་པད་མོའི་ཐ་ཚིག་ལས། །
<pb id="103.58b"/>
པད་མོའི་ཡེ་ཤེས་འོད་འབར་བས། །དོན་དུ་མི་གཏོང་གཞི་བསྐྱེད་དེ། །གསུང་མཆོག་གདུང་ཆེན་རྒྱུད་མཉམས་ནས། །ཇི་ལྟར་པད་སྟོང་ཚེར་མ་ལྟར། །རྒྱུ་ལས་གྱུར་པའི་རང་བཞིན་གྱིས། །པད་མོའི་ཡེ་ཤེས་ནུབ་མ་ཁད། །འདུ་ཤེས་ཕུང་པོའི་ཞིང་ཁམས་
སུ། །རྟོགས་པའི་ཆོས་ཉིད་འོད་འཕྲོས་པས། །གཉེན་པོས་འཇོམས་པའི་ཐབས་ཆེན་ལས། །བསྐང་ངོ་བསྐལ་པའི་ཐུགས་དམ་བསྐང་། །གསང་བ་དོན་གྱི་རྫས་མཆོག་འདིས། །གསུང་མཆོག་བསྐལ་པའི་ཐུགས་དམ་རྣམས། །སྐོངས་གྱུར་
བསམ་པའི་དོན་དུ་སྦྱང་། །ཨོྃ་སརྦ་ཏ་ཐཱ་ག་ཏ་དྷརྨ་ས་མ་ཡ་ཧོ། །དེ་སྐད་ཚིག་དུ་བརྗོད་ནས་ཀྱང་། །ལྕེ་ཡི་བརྡ་ཡི་ཚུལ་ཕྱག་སྦྱར། །ཕྲག་དོག་རིགས་ཀྱི་དམ་ཚིག་ལས། །རྟོགས་ནས་སྤྱད་པར་བྱ་རྒྱུ་ལས། །ཕྲག་དོག་ལོག་བཟུང་དབང་གིས་ན། །
ཐ་ཚིག་དྲག་པོ་ཡལ་འགྱུར་པ། །ཕོ་བྲང་གསང་བའི་ལིང་གའི་དཀྱིལ། །རྡོ་རྗེ་རལ་གྲི་དབུས་གནས་པར། །ཧ་ཡི་རང་བཞིན་འོད་གསལ་འབར། །གསལ་འཕྲོ་འཁྲུག་པར་གྱུར་པ་ན། །ཕཊ་ཀྱིས་དྲག་ཏུ་བརྡབས་པ་ལས། །འོད་འདྲིལ་རྡོ་རྗེའི་རལ་
གྲི་ཡིས། །ཕྲག་དོག་མཚོན་ཆ་གསིབས་གྱུར་ནས། །རྡོ་རྗེ་རལ་གྲི་ཡེ་ཤེས་འབར། །དེ་ལྟར་གསལ་བར་གྱུར་པ་ན། །རྣལ་འབྱོར་ཅན་གྱིས་ཚིགས་འདི་བརྗོད། །ཨེ་མའོ་འཕྲིན་ལས་ཐ་ཚིག་ལས། །རྡོ་རྗེ་རལ་གྲི་འོད་འབར་བས། །དོན་དུ་
མི་གཏོང་བཞི་བསྐྱེད་དེ། །འཕྲིན་ལས་གདུང་ཆེན་རྒྱུད་མཉམ་ལས། །ཇི་ལྟར་ཉི་གསལ་སྤྲིན་བསྒྲིབས་ལྟར། །རྒྱུ་ལས་གྱུར་པའི་རང་བཞིན་གྱིས། །རྡོ་རྗེ་འོད་ཆེན་ནུབ་མ་ཁད། །འདུ་བྱེད་ཕུང་པོའི་ཞིང་ཁམས་སུ། །ཡེ་ཤེས་མཚོན་ཆའི་འོད་འཕྲོས་
པས། །གཉེན་པོས་འཇོམས་པའི་ཐབས་ཆེན་ལས། །བསྐང་ངོ་བསྐལ་པའི་ཐུགས་དམ་བསྐང་། །གསང་བ་དོན་གྱི་རྫས་མཆོག་འདིས། །འཕྲིན་ལས་བསྐལ་པའི་ཐུགས་དམ་རྣམས། །སྐོངས་གྱུར་བསམ་པའི་དོན་དུ་སྦྱང་། །ཨོྃ་
སརྦ་ཏ་ཐཱ་ག་ཏ་ཀརྨ་ས་མ་ཡ་ཧོ། །དེ་སྐད་ཚིག་ཏུ་བརྗོད་ནས་ཀྱང་། །ལུས་ཀྱི་བརྡ་ཡི་ཚུལ་ཕྱག་སྦྱར། །དེས་ཀྱང་བསྐོང་བའི་ལས་ཆེན་འགྲུབ། །མན་ངག་ཐབས་ཀྱི་དོན་མཆོག་ནི། །རྩ་བ་ཡན་ལག་དེ་རྣམས་ལས། །
<pb id="103.59a"/>
གང་དག་ཉམས་པར་གྱུར་པ་ལ། །མན་ངག་ཐབས་མཆོག་ལྔ་ཡིས་བཀང་། །ཉམས་པ་ཆེན་པོར་ལྟུང་འགྱུར་ན། །བླ་མར་གྱུར་པའི་སྐྱེས་བུ་དག །རྒྱལ་པོ་དགུ་ཡི་སྤྱན་ལམ་དུ། །བསྒྲུབ་པ་ཆེན་པོ་དགུ་བརྩམ་ཞིང་། །
མཆོག་ཆེན་དགུ་ཡི་བརྟུལ་ཞུགས་སྤྱད། །རང་གི་གཟུངས་མ་གང་ཡིན་པ། །བླ་མ་དགུ་ལ་གཟུངས་མར་དབུལ། །དེ་བཞིན་རྩ་བ་ཡན་ལག་དང་། །ཟླ་དང་ཞར་ལས་ཉམས་པ་ལ། །བསྒྲུབ་པ་དོན་གྱི་ཁྱད་པར་རྣམས། །བདུན་ནམ་ལྔ་འམ་གསུམ་
འམ་གཅིག །རིམ་པ་བཞིན་དུ་སྦྱར་བྱས་ན། །དེས་ནི་སྐོངས་བའི་མཆོག་ཏུ་འགྱུར། །བཀང་བའི་ཡུལ་ཡང་རྣམ་ལྔ་སྟེ། །བདེར་གཤེགས་རྒྱལ་བ་མཐའ་དག་ཀྱང་། །མདོ་རུ་བསྡུ་ན་རྣམ་ལྔ་སྟེ། །གཏི་མུག་ཞེ་སྡང་ང་རྒྱལ་དང་། །འདོད་ཆགས་ཕྲག་
དོག་འདི་ལྔ་དག །རྩ་བར་གྱུར་པའི་དོན་གྱིས་ན། །གཞི་ཡང་ཐམས་ཅད་འདིས་བསྒྱུར་བས། །ཉམས་དང་མ་ཉམས་ཐ་ཚིག་དང་། །ལོངས་སྤྱོད་སྤོང་ལེན་ཐམས་ཅད་རྣམས། །འདི་རྒྱུ་ཡིན་པར་རིག་བྱ་སྟེ། །རྒྱུ་ཉིད་རྒྱུར་བཏགས་དབང་གིས་ན། །
བསྒྱུར་བས་དུག་འགྱུར་སྨན་ཆེན་ལྟར། །དེ་ཉིད་ཐ་ཚིག་བཙན་པོར་བསྒྱུར། །འདུལ་བའི་དབང་གི་ཁྱད་པར་གྱིས། །དེ་བཞིན་རྡོ་རྗེ་རིན་ཆེན་དང་། །པད་མོར་ལས་ལྔའི་རིགས་སུ་འདུས། །དེ་དག་ཐུགས་དམ་མཆོག་ཉིད་ཀྱང་། །རྣམ་ལྔར་འདུས་པར་
བསྟན་པ་ལ། །རྟོགས་ནས་བསྲུང་བསྒྲུབ་དམ་བཅས་པ། །སོ་སོར་འགལ་ཞིང་ཆག་ཉམས་ན། །སོ་སོ་ཉིད་དུ་བསབ་པར་བྱ། །སྐུ་ཡི་ཆགས་ཉམས་གནས་སུ་གཞུག །གསུང་གི་འགལ་འཁྲུལ་སོ་རུ་བསབ། །ཐུགས་ཀྱི་འགལ་
འཁྲུལ་གསོར་མེད་དེ། །རྡོ་རྗེ་སྙིང་པོའི་ཐ་ཚིག་ལ། །བཀངས་པས་སྐོངས་པར་གྱུར་པ་ཡི། །རྟགས་ཆེན་དག་ཀྱང་འདི་ལྟ་སྟེ། །རྒྱལ་བ་སངས་རྒྱས་རིག་འཛིན་གྱི། །གདུང་ཆེན་དག་ལས་བྱུང་བ་ཡི། །ཤ་རི་རམ་
ཞེས་བྱ་བ་དེ། །ཐམས་ཅད་ལྟས་སུ་སྟོན་པར་བྱེད། །ཤེལ་གྱི་ཟ་མ་ཏོག་ནང་དུ། །དག་པར་བཅུག་སྟེ་བཙས་པ་ལས། །ཉམས་པའི་ཆད་པ་བྱུང་བའི་ཚེ། ཁ་དོག་གནག་ཅིང་འབྲོས་པར་འགྱུར། །
<pb id="103.59b"/>
ཉམས་པ་སྐོངས་སམ་སོར་ཆུད་ཅིང་། །གལ་ཏེ་དམ་ཚིག་མ་ཉམས་ན། ཁ་དོག་དཀར་ཞིང་འཚེར་བར་འགྱུར། །ལེགས་པའི་ཡོན་ཏན་འབྱུང་བའི་ཚེ། །གྲངས་མང་རྒྱ་ཆེར་འཕེལ་བར་འགྱུར། །གལ་ཏེ་གནག་གམ་མི་གསལ་
ན། །སྨྱུར་ཏེ་བསྒྲིམས་ནས་བསྐོར་བཟློག་བྱ། །འོན་ཏང་ཉམས་པ་མི་ཕོག་ཅིང་། །དེ་དག་སོ་རུ་གསོ་བ་ན། །རྟགས་ཆེན་འདི་ནི་བསྟེན་བྱ་སྟེ། །འདི་དག་ཤིན་ཏུ་བརྟགས་ནས་ནི། །དཀར་ལ་འཚེར་བར་གྱུར་པ་ན། །རྩ་བ་ཡན་
ལག་ཉམས་པ་རྣམས། །སྐོངས་ཏེ་སོར་ཆུད་རྟགས་ཡིན་ནོ། །དེས་ན་རྣལ་འབྱོར་ལས་ཀྱི་གཙོར། །སྦྱོང་དང་སྐོང་བའི་ལས་རྣམས་བྱ། །བཅོམ་ལྡན་འདས་སེམས་དཔའི་རྡོ་རྗེས་དེ་སྐད་ཅེས་གསུངས་པ་དང་། འཁོར་
དེར་འདུས་པར་གྱུར་པའི་བདུད་ཀྱི་སྡེ་པ་ལས་ལྷའི་རིགས་སུ་གྱུར་པ་སངས་རྒྱས་ཀྱི་འཁོར་འཕགས་པའི་རིགས་འཛིན་པ་ཉོན་མོངས་པ་ལྔའི་བདག་པོ་ལྷ་ཆེན་པོ་ལྔ་ལ་སོགས་པ་བཀའི་སྣོད་དུ་རུང་བར་བྱིན་གྱིས་བརླབས་ཏེ་འཁོད་པ་ལས། 
འདོད་ཆགས་ཐམས་ཅད་ཀྱི་གཙོ་བོ་རྡོ་རྗེ་བྲམ་ཟེ་ཐོད་པ་ཅན་ཞེས་བྱ་བ་ལ་སོགས་པས་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱི་བཀའ་ལྟར་མ་བགྱིས་ནམ་དད་མ་གུས་འགལ་འཁྲུལ་དུ་གྱུར་བའི་ཆད་པའི་སྐྱེ་གནས་དང་
རྣམ་པར་སྨིན་པ་ཇི་ལྟར་འགྱུར། བདག་ཅག་རྣམས་ལ་རྒྱ་ཆེར་བཤད་དུ་གསོལ་ཞེས་ཞུས་པ་ལས། བཅོམ་ལྡན་འདས་སེམས་དཔའི་རྡོ་རྗེའི་བཀའ་སྩལ་པ། འདོད་ཆགས་ཀྱི་བདག་པོ་ལ་སོགས་པ་རྣམས་དམ་ཚིག་ཉམས་
པའི་ཆད་པའི་སྐྱེ་གནས་འདྲི་བ་ལེགས་ཀྱིས་ཡིད་ཚིམ་བར་བྱེད་པ་བཤད་ཀྱི་ཉོན་ཅིག །རྩ་བ་ཡན་ལག་འདི་དག་ལས། །གལ་ཏེ་ཞིག་གམ་ཉམས་གྱུར་ན། །རྣལ་འབྱོར་ལས་ཀྱི་དང་པོ་ལས། །ལུང་གི་གསང་སྒོར་
ཞུགས་པའི་ཚེ། །དོན་དང་ལྡན་པའི་བླ་མ་ཡིས། །རྡོ་རྗེ་ཐ་ཚིག་བྱིན་བརླབས་ནས། །ལྕེ་ལ་དམ་ཚིག་ཆུ་བཞག་པ། །དམྱལ་བ་རྡོ་རྗེར་དམོད་བཙུགས་ནས། །ཡི་གེ་ཧཱུྃ་དུ་བྱས་པ་དེ། །སྙིང་གི་དཀྱིལ་དུ་