<pb id="78.33b"/>
སློང་ནི་སངས་རྒྱས་ཀྱི་བྱང་ཆུབ་སྤོང་ངོ་།།  །།སྡོམ་པ་གསུམ་བསྟན་པའི་ལེའུ་ཞེས་བྱ་བ་ཐེག་པ་ཆེན་པོའི་མདོ། །<bampo n="302.3"/>བམ་པོ་གསུམ་པ་སྟེ་ཐ་མ། འོད་སྲུང་དགེ་སྦྱོང་དུ་བྱེད་པ་དང་། བྲམ་ཟེར་བྱེད་པའི་ཆོས་གཅིག་སྟེ། གཅིག་གང་
ཞེ་ན། ཆོས་ཐམས་ཅད་ལ་སེམས་མི་གནས་པ་སྟེ། འདི་ནི་དགེ་སྦྱོང་དུ་བྱེད་པ་དང་། བྲམ་ཟེར་བྱེད་པའི་ཆོས་གཅིག་གོ །འོད་སྲུང་འདི་ལྟ་སྟེ། དཔེར་ན་མི་ལ་ལ་ཞིག་རི་ཀ་ནས་རྦབ་ཏུ་ལྷུང་ནས་སྟོང་པའི་གནས་དང་། ཤིང་སྟོང་
པའི་གནས་དང་། ནམ་མཁའ་སྟོང་པའི་འདུ་ཤེས་ཀྱིས་ས་སྟོང་པར་ཤེས་ཏེ། དེ་དབུགས་ཕྱི་ནང་དུ་རྒྱུ་བར་མི་འགྱུར་རོ། །འོད་སྲུང་དེ་བཞིན་དུ་ཆོས་ཐམས་ཅད་ལ་འཛིན་ཏེ། མིག་གིས་རྟགས་སུ་འཛིན་ཅིང་མིག་གིས་མཚན་
མར་འཛིན་པ་ནི་དགེ་སྦྱོང་དུ་བྱེད་པའི་ཆོས་མ་ཡིན་པྲམ་ཟེར་བྱེད་པའི་ཆོས་མ་ཡིན་ནོ། །དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱིས་རྟགས་སུ་འཛིན་ཅིང་མཚན་མར་འཛིན་པ་ནི་དགེ་སྦྱོང་དུ་བྱེད་པའི་
ཆོས་མ་ཡིན། བྲམ་ཟེར་བྱེད་པའི་ཆོས་མ་ཡིན་ནོ། །གཟུགས་ལ་མཚན་མར་འཛིན་པ་དང་། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་ལ་མཚན་མར་འཛིན་པ་ནི་དགེ་སྦྱོང་དུ་བྱེད་པའོ་ཆོས་མ་ཡིན་
བྲམ་ཟེར་བྱེད་པའི་ཆོས་མ་ཡིན་ནོ། །ཚུལ་ཁྲིམས་ཀྱིས་བྱང་ཆུབ་འདོགས་ཤིང་ཚུལ་ཁྲིམས་ཀྱིས་བྱང་ཆུབ་རློམ་སེམས་སུ་བྱེད་པ་དང་། ཐོས་པ་ཡོངས་སུ་ཚོལ་བས་བྱང་ཆུབ་རློམ་སེམས་སུ་བྱེད་པ་དང་། ངོ་ཚ་ཤེས་པ་
དང་། ཁྲེལ་ཡོད་པས་བྱང་ཆུབ་འདོགས་པ་དང་། འོང་བ་དང་འགྲོ་བས་བྱང་ཆུབ་རློམ་སེམས་སུ་བྱེད་པའི་ཆོས་འདི་ནི་དགེ་སྦྱོང་དུ་བྱེད་པའི་ཆོས་མ་ཡིན། བྲམ་ཟེར་བྱེད་པའི་ཆོས་མ་ཡིན་ནོ། །གང་རློམ་སེམས་
སུ་བྱེད་པའི་ཆོས་དེ་ནི་གནོད་པར་འགྱུར་རོ། །ཅིས་གནོད་པར་འགྱུར་ཞེ་ན། འདོད་ཆགས་ཀྱི་གནོད་པར་འགྱུར་རོ། །ཞེ་སྡང་གིས་གནོད་པར་འགྱུར་རོ། །གཏི་མུག་གིས་གནོད་པར་འགྱུར་རོ། །དེ་ལ་གང་
<pb id="78.34a"/>
མིག་གིས་མཚན་མར་འཛིན་པ་དེ་ནི་མཚན་མར་འཛིན་པས་ཡིད་དུ་འོང་བ་དང་། ཡིད་དུ་མི་འོང་བའི་གཟུགས་རྣམས་ཀྱིས་མིག་ལ་གནོད་པར་འགྱུར་རོ། །རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱང་དེ་བཞིན་ཏེ། 
ཡིད་ཀྱིས་མཚན་མར་འཛིན་ན་དེ་མཚན་མར་འཛིན་པས་ཡིད་དུ་འོང་བ་དང་། ཡིད་དུ་མི་འོང་བའི་ཆོས་རྣམས་ཀྱིས་ཡིད་ལ་གནོད་པར་འགྱུར་རོ། །གང་ལ་གནོད་པར་འགྱུར་བ་དེ་ནི་སེམས་ཅན་དམྱལ་བ་དང་། དུད་འགྲོའི་སྐྱེ་གནས་
དང་། ཡི་དགས་ཀྱི་ཡུལ་དང་། ལྷ་དང་མིའི་ནང་དུ་ཕོངས་བར་འགྱུར་རོ། །གང་ཕོངས་པ་དེ་ནི་རློམ་སེམས་ཀྱིས་ཕོངས་བར་འགྱུར་རོ། །དེ་ལ་རློམ་སེམས་གང་ཞེ་ན། ངའོ་སྙམ་པ་ནི་རློམ་སེམས་སོ། །ངའི་འོ་སྙམ་པ་ནི་
རློམ་སེམས་སོ། །བུད་མེད་དོ་སྙམ་པ་ནི་རློམ་སེམས་སོ། །སྐྱེས་བའོ་སྙམ་པ་ནི་རློམ་སེམས་སོ། །སའོ་སྙམ་པ་ནི་རློམ་སེམས་སོ། །ཆུའོ་སྙམ་པ་ནི་རློམ་སེམས་སོ། །མེའོ་སྙམ་པ་ནི་རློམ་སེམས་སོ། །རླུང་ངོ་སྙམ་པ་ནི་
རློམ་སེམས་སོ། །ཀེང་རུས་སུ་འདུ་ཤེས་པ་ནི་རློམ་སེམས་སོ། །རྣམ་པར་ཟོས་པར་འདུ་ཤེས་པ་ནི་རློམ་སེམས་སོ། །རྣམ་པར་སྔོས་བར་འདུ་ཤེས་པ་ནི་རློམ་སེམས་སོ། །རྣམ་པར་དམར་བར་འདུ་ཤེས་པ་ནི་རློམ་སེམས་སོ། །རྣམ་
པར་འབུ་ཞུགས་བར་འདུ་ཤེས་པ་ནི་རློམ་སེམས་སོ། །རྣམ་པར་གྲོལ་བར་འདུ་ཤེས་པ་ནི་རློམ་སེམས་སོ། །རྣམ་པར་གྲོལ་བ་གང་ཅི་ཡང་རུང་བ་ཞིག་ཡོད་དོ་སྙམ་དུ་རློམ་སེམས་སུ་བྱེད་ཅིང་དེས་རྣམ་པར་གྲོལ་བར་འགྱུར་
རོ་སྙམ་པ་ནི་རློམ་སེམས་སོ། །སྔོན་གྱི་གནས་རྗེས་སུ་དྲན་པ་རྣམ་པ་དུ་མ་སྔོན་དུ་བྱའོ་སྙམ་པ་ནི་རློམ་སེམས་སོ། །བདག་རྗེས་སུ་དྲན་པར་བྱའོ་སྙམ་པ་ནི་རློམ་སེམས་སོ། །ཤིན་དུ་འདས་སོ། །ཤིན་དུ་ད་ལྟར་བྱུང་ངོ་། །
ང་བདག་གང་ཡིན་པ་དེ་འདས་བའོ། །ད་བདག་གང་ཡིན་པ་དེ་ད་ལྟར་བྱུང་བའོ་སྙམ་པ་ནི་རློམ་སེམས་སོ། །གང་དང་གང་དུ་འདུ་ཤེས་པ་ནི་རློམ་སེམས་ཏེ། མྱ་ངན་ལས་འདས་བའི་བར་དུ་འདུ་ཤེས་པ་ནི་རློམ་སེམས་
<pb id="78.34b"/>
སོ། མྱ་ངན་འདས་པ་ཐོབ་པར་བྱའོ་སྙམ་པ་ནི་རློམ་སེམས་སོ། །འོད་སྲུང་མདོར་ན་དམིགས་པ་ནི་རློམ་སེམས་སོ། །གང་དང་གང་དུ་འདུ་ཤེས་འཇུག་ན་ཐ་ན་སྟོང་པ་ཉིད་ངོ་སྙམ་པ་དེ་ཐམས་ཅད་ཀྱང་རློམ་སེམས་ཏེ། དགེ་སྦྱོང་དུ་
བྱེད་པའི་ཆོས་མ་ཡིན་པ་དང་། བྲམ་ཟེར་བྱེད་པའི་ཆོས་མ་ཡིན་པ་ཐམས་ཅད་ནི་རློམ་སེམས་ཐམས་ཅད་དོ། །འདི་ལྟར་འདི་དག་ནི་དགེ་སྦྱོང་གི་སྤྱོད་པ་མ་ཡིན། བྲམ་ཟེའི་སྤྱོད་པ་མ་ཡིན་ནོ། །དགེ་སྦྱོང་དང་བྲམ་
ཟེའི་ཆོས་རྣམས་ནི་དེ་བཞིན་གཤེགས་བས་གསུངས་པ་སྟེ། འོད་སྲུང་འདི་ལྟ་སྟེ། དཔེར་ན་ནམ་མཁའ་འམ་ས་ལྟ་བུའོ། །དེ་ཅིའི་ཕྱིར་ཞེ་ན། བར་སྣང་ནི་འདི་སྙམ་དུ་ང་བར་སྣང་ངོ་སྙམ་དུ་མི་སེམས་བའི་ཕྱིར་རོ། །
འོད་སྲུང་དེ་བཞིན་དུ་དགེ་སྦྱོང་དང་། བྲམ་ཟེ་ཡང་འདི་སྙམ་དུ་ང་ནི་དགེ་སྦྱོང་ངོ་། །ང་ནི་བྲམ་ཟེའོ་སྙམ་དུ་མི་སེམས་སོ། །འོད་སྲུང་དེ་ལྟ་བས་ན་གང་ཆོས་འདི་དག་ལ་རློམ་སེམས་སུ་མི་བྱེད་པ་དེ་ནི་དགེ་སྦྱོང་དུ་བྱེད་པའི་
ཆོས་སོ། །བྲམ་ཟེར་བྱེད་པའོ་ཆོས་སོ། །ཅིའི་ཕྱིར་དགེ་སྦྱོང་དུ་བྱེད་པའི་ཆོས་དང་། བྲམ་ཟེར་བྱེད་པའི་ཆོས་ཞེས་བྱ་ཞེ་ན། དགེ་སྦྱོང་ནི་དེ་ལྟར་བྱེད་པ་ཡང་མེད། མི་དགེ་བ་ཡང་མེད་དེ། དེའི་ཕྱིར་དགེ་སྦྱོང་དུ་བྱེད་པ་
དང་། བྲམ་ཟེར་བྱེད་པའི་ཆོས་ཞེས་བྱའོ། །འོད་སྲུང་འདི་ལྟ་སྟེ། དཔེར་ན་མི་ལ་ལ་ཞིག་མཚན་མོ་མུན་པ་མུན་ནག་གི་མུན་པར་ཞུགས་ནས་ལག་པ་གཡོབ་ཅིང་ཁ་གདངས་ཏེ་ཚིག་འདི་སྐད་ཅེས་འཇིག་རྟེན་ལ་གཅོ་
དྲིའོ། །འཇིག་རྟེན་ལ་གཅོ་དྲིའོ། །ཞེས་སྨྲ་ན། འོད་སྲུང་འདི་ཇི་སྙམ་དུ་སེམས། མི་དེས་གང་ཞིག་ལ་གཅོ་དྲིས་བར་གྱུར། གསོལ་པ། བཅོམ་ལྡན་འདས་བདག་ཉིད་ལ་གཅོ་དྲིས་ལགས་སོ། །དེ་ཅིའི་སླད་ཏུ་ཞེ་ན། 
དེ་ན་གཅོ་དྲི་བ་གང་ཡང་མ་མཆིས་བའི་སླད་དུའོ། །བཀའ་སྩལ་པ། འོད་སྲུང་དེ་བཞིན་དུ་དགེ་སློང་ཡང་དགོན་པ་ན་འདུག་གམ། ཤིང་དྲུང་ན་འདུག་གམ། ཁང་སྟོང་ན་འདུག་གམ། བླ་གབ་མེད་པ་ན་འདུག་ཀྱང་རུང་
<pb id="78.35a"/>
སྟེ། མིག་མི་རྟག་གོ་ཞེས་ཡིད་ལ་བྱེད། རྣ་བ་དང་། སྣ་དང་། ལྕེ་དང་། ལུས་དང་། ཡིད་མི་རྟག་གོ་ཞེས་ཡིད་ལ་བྱེད། གཟུགས་མི་རྟག་གོ་ཞེས་ཡིད་ལ་བྱེད། སྒྲ་དང་། དྲི་དང་། རོ་དང་། རེག་དང་། ཆོས་རྣམས་མི་རྟག་གོ་ཞེས་ཡིད་
ལ་བྱེད། མྱ་ངན་ལས་འདས་པ་ཐོབ་པར་བྱའོ། །ཞེས་ཡིད་ལ་བྱེད་ཅིང་བདག་རྣམ་པར་ཞི་བར་བྱའོ་སྙམ་པ་འདི་ལྟ་བུ་འདི་ནི་དགེ་སྦྱོང་གི་སྤྱོད་པ་མ་ཡིན་ནོ། །དེ་ཅིའི་ཕྱིར་ཞེ་ན། གང་མིག་དམིགས་ནས་མིག་དགག་པའི་ཕྱིར་མངོན་པར་
བརྩོན་ཞིང་མངོན་པར་འདུ་བྱེད་པ་དེ་ནི་སྡིག་པ་འཛིན་པར་ཏོག་པའོ། །གང་རྣ་བ་དང་། སྣ་དང་། ལྕེ་དང་། ལུས་དང་། ཡིད་དམིགས་ནས་ཡིད་དགག་པའི་ཕྱིར་མངོན་པར་བརྩོན་ཞིང་མངོན་པར་འདུ་བྱེད་པ་དེ་ནི་གནས་གསུམ་
དམིགས་ཏེ། བསྒྲུབ་པ་ཡིད་ལ་བྱེད་པ་དེ་དག་གིས་གནས་གསུམ་ལ་རྟོག་གོ། །གང་ལ་མཐོང་བས་རྟོག་པ་ཡོད་པ་དེ་ལ་སེམས་རྩེ་གཅིག་པ་ག་ལ་ཡོད། འོད་སྲུང་སངས་རྒྱས་ཀྱི་བྱང་ཆུབ་འདི་ནི་ཟབ་སྟེ། རྟོགས་བར་དཀའ་བའོ། ཚོགས་ནི་ཉམས་སུ་ལེན་
པར་དཀའ་བའོ། །འོད་སྲུང་སེམས་རྩེ་གཅིག་པ་ཞེས་བྱ་བ་ཇི་ཙམ་གྱིས་ན་སེམས་རྩེ་གཅིག་པ་ཞེས་བྱ་ཞེ་ན། ཡོངས་སུ་བཙལ་ན་ཆོས་གཅིག་ཀྱང་མི་དམིགས་པ་སྟེ། མིག་ལ་སྙིང་པོ་མི་དམིགས་སོ། །རྣ་བ་
དང་། ལྕེ་དང་། ལུས་དང་། ཡིད་ལ་སྙིང་པོ་མི་དམིགས་སོ། །ཆོས་ཐམས་ཅད་ལ་སྙིང་པོ་མེད་པར་ཡང་མི་དམིགས་སོ། །དེ་ཅིའི་ཕྱིར་ཞེ་ན། སེམས་ཀྱི་རང་བཞིན་སྐྱེ་བ་མེད་པ་གང་ཡིན་པ་འདི་ནི་དེའི་རང་
བཞིན་ཡིན་པའི་ཕྱིར་རོ། །ཆོས་ཐམས་ཅད་ནི་སྙིང་པོ་མེད་པ། དམིགས་པ་མེད་པ་སྟེ། དེ་དག་ནི་འདས་པ་ཡང་རུང་། མ་འོངས་པ་ཡང་རུང་། ད་ལྟར་བྱུང་བ་ཡང་རུང་། སེམས་ལ་མི་དམིགས་སོ། མི་དམིགས་པ་དང་
མངོན་པར་འདུ་མི་བྱེད་པས་དེའི་ཕྱིར་མངོན་པར་འདུ་མི་བྱེད་པ་ཞེས་བྱའོ། །ཅིའི་ཕྱིར་མངོན་པར་འདུ་མི་བྱེད་པ་ཞེས་བྱ་ཞེ་ན། རྙིང་པ་དང་། གསར་པ་མངོན་པར་འདུ་མི་བྱེད་དེ། དེའི་ཕྱིར་མངོན་པར་འདུ་མི་བྱེད་པ་ཞེས་
<pb id="78.35b"/>
བྱའོ། །དེ་ལ་འདས་བའི་སེམས་ཀྱང་རྣམ་པར་མི་འགྲོལ། མ་འོངས་བའི་སེམས་ཀྱང་རྣམ་པར་མི་འགྲོལ། ད་ལྟར་བྱུང་བའི་སེམས་ཀྱང་རྣམ་པར་མི་འགྲོལ་ལོ། །གང་སེམས་མི་དམིགས་པ་དེའི་ཕྱིར་སེམས་རྩེ་
གཅིག་པ་ཞེས་བྱ་སྟེ། འདི་ནི་སེམས་ཀྱི་བགྲང་བར་བྱས་བའོ། །འོད་སྲུང་མ་འོངས་བའི་དུས་ན་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་ལུས་ཁས་འཆེ་ཞིང་དངོས་བོ་དེ་དང་དེ་རྣམ་པར་འཇིག་
པར་འདོགས་པ་དག་འབྱུང་སྟེ། དེ་དག་ཕུང་པོ་ལྔར་འདུ་ཤེས་བར་འགྱུར་ཏེ། དེ་བཞིན་གཤེགས་བས་ཕུང་པོ་ལྔ་ནི་རྨི་ལམ་ལྟ་བུར་གསུངས་ན། དེ་དག་དེའི་ཚེ་འདི་ལྟར་རྨི་ལམ་ཞེས་བྱ་བའི་ཐ་སྙད་ཡོད་པས་
རྨི་ལམ་འདི་ནི་ཡོད་དོ། །རྨི་ལམ་འདི་ནི་ཡོད་དོ་ཞེས་རྨི་ལམ་ཡང་དག་པ་ཉིད་དུ་སྟོན་པར་འགྱུར་རོ། །གལ་ཏེ་རྨི་ལམ་མེད་དུ་ཟིན་ན། བདག་ཅག་དེ་ལ་རྨི་ལམ་གྱི་འདུ་ཤེས་མི་འབྱུང་ངོ་། །དེ་ལྟ་བས་ན་རྣམ་
པར་རིག་པ་དེ་ཡོད་དེ། དེ་བས་ན་བདག་ཅག་རྨི་ལམ་དེ་ལ་རྨི་ལམ་དུ་འདུ་ཤེས་བྱུང་ངོ་། །དེ་བཞིན་དུ་གང་དག་ཉེ་བར་བཟུང་སྟེ་རྨི་ལམ་ལྟ་བུའོ། །ཞེས་གསུངས་བའི་ཕུང་པོ་ལྔ་པོ་དེ་དག་ཀྱང་ཡོད་དོ། །ཀྱེ་ཕུང་པོ་དེ་དག་
མེད་དུ་ཟིན་ན་ཕུང་པོ་ལྔ་ཉེ་བར་བཟུང་སྟེ་རྨི་ལམ་ལྟ་བུའོ་ཞེས་མཛད་པར་མི་འགྱུར་རོ། །ཞེས་ཟེར་རོ། །ཀྱེ་མི་བླུན་པོ་དེ་དག་ནི་རྨི་ལམ་ལ་ཡང་དག་པའི་འདུ་ཤེས་བསྐྱེད་པར་འགྱུར་ཏེ། དེ་དག་འདི་ལྟ་བུའི་མདོ་
སྡེ་འདི་དག་ཐོས་ནས་སྤོང་བར་འགྱུར་རོ། །དེ་ལ་དགེ་སློང་མ་གང་དག་འབྱུང་བ་དེ་དག་ནི་བསླང་བའི་ཁྱིམ་མང་པོ་དག་ཏུ་དགྲ་བཅོམ་མ་ཡིན་ཞེས་སྒྲོགས་ཤིང་དགེ་སློང་མའི་གླིང་གཞི་ནི་ཤེས་རབ་
སོར་གཉིས་པ་ཡིན་ན་ཐོབ་པར་རྗོད་ཅིང་ལེན་པར་འགྱུར་རོ། །དེ་ལ་དགེ་བསྙེན་དང་། དགེ་བསྙེན་མ་དེ་དག་ནི་ཚིགས་སུ་བཅད་པ་ཙམ་འམ། ཚིགས་སུ་བཅད་པའི་ཆ་ཙམ་ཐོས་ནས་ཐོབ་པར་སྒྲོགས་
<pb id="78.36a"/>
པར་འགྱུར་རོ། །འོད་སྲུང་དེ་ལྟར་ན་དེའི་ཚེ་དགེ་སློང་གང་ལོ་ཉི་ཤུ་འམ། སུམ་བཅུར་དགོན་བའི་གནས་ན་མངོན་པར་འགྱུར་བ་བརྩོན་པར་འགྱུར་བ་དེ་སངས་རྒྱས་ཀྱི་གསུང་རབ་ཀྱི་ཆེད་དུ་དགེ་བསྙེན་ཞག་
གཅིག་ལོན་པ་དང་འགྲོགས་བར་འགྱུར་ཏེ། འོད་སྲུང་སྟོང་པ་སྒྲོགས་བར་འགྱུར་རོ། །དེ་ལ་ཕན་ཆུན་སྟོང་པ་སྟོང་པ་ཞེས་ཚིག་ཏུ་བརྗོད་པས་ཡོངས་སུ་རྟོགས་སོ། །ཡོངས་སུ་རྟོགས་སོ་ཞེས་ཚིག་ཏུ་སྨྲ་བར་འགྱུར་རོ། །
དེ་ལ་དགེ་སློང་གང་ཆོས་འདི་ལྟ་བུ་འདི་དག་ཐོས་ནས་འདི་ལྟ་བུ་དག་ཕན་ཚུན་བརྗོད་པར་འགྱུར་རོ། །དེ་དག་གིས་དེ་དག་ཐོས་ནས་སྐྲག་པར་འགྱུར་ཏེ། ཁྱིམ་པ་འམ་རབ་ཏུ་བྱུང་བ་ཡང་རུང་། ཚིག་འདི་སྐད་ཅེས་
ཁྱིམ་པ་རྣམས་དང་འགྲོགས་བར་མི་བྱ་སྟེ། མི་འགྲོགས་ཀྱིས་ཕ་ཟད་ཅིག འདི་ནི་སྟོན་པའི་བཀའ་མ་ཡིན་ནོ་ཞེས་སྨྲ་བར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་ཤེས་པ་དང་། ཇི་ལྟར་རབ་ཏུ་ཤེས་པ་དེས་
ཕན་ཚུན་འདུ་བར་འགྱུར་ཞིང་དེ་དག་ལ་གང་གིས་ཤིན་ཏུ་ཟབ་མོ་བརྗོད་པ་དེ་སྤོང་བར་འགྱུར་ཏེ། ཁྱིམ་པ་དང་རབ་ཏུ་བྱུང་བ་དེ་དག་གིས་དེ་བརྙས་པར་འགྱུར་བའི་ཕྱིར་རོ། །དེ་ཅིའི་ཕྱིར་ཞེ་ན། འོད་སྲུང་ཚངས་བར་སྤྱོད་
པའི་སྙིང་པོ་མཆོག་བསྟན་པ་ན་ཤེས་བར་འགྱུར་བ་ཡང་ཉུང་ན། དེའི་ཚེ་ཉུང་ངུ་དེ་དག་ཀྱང་ཡོངས་སུ་མྱ་ངན་ལས་འདས་ཤིང་ཤིན་དུ་ཉུང་ལ་མཆོག་ཏུ་ཤིན་དུ་ཉུང་བ་རྣམས་ལུང་འབོགས་པ་ལྟ་སྨོས་ཀྱང་ཅི་དགོས་
འོད་སྲུང་དེ་ལྟར་ན་དེའི་ཚེ་གང་ཡང་དག་པ་ཇི་ལྟ་བ་བཞིན་དུ་རྟོགས་ཤིང་མི་འགལ་བར་ཤེས་བའི་དགེ་སློང་ནི་དགེ་སློང་སྟོང་གི་དགེ་འདུན་གྱི་ནང་ན་ཡང་གཅིག་ཀྱང་དེ་ན་དཀོན་པར་འགྱུར་རོ། །དེ་ན་གཞན་གང་
དག་འབྱུང་བ་དེ་དག་ནི་སྐྱེ་བོ་དེ་ལས་མི་སློབ་སྟེ། གང་ཡང་དག་པ་ཇི་ལྟ་བ་བཞིན་དུ་རྟོགས་ཤིང་མི་འགལ་བར་སྦྱོར་པ་དང་ལྡན་པར་འགྱུར་བའི་དགེ་སློང་ནི་དགེ་སློང་ཉིས་སྟོང་གི་དགེ་འདུན་གྱི་ནང་ན་ཡང་
<pb id="78.36b"/>
གཅིག་ཀྱང་དེ་ན་དཀོན་པར་འགྱུར་རོ། །འོད་སྲུང་དེ་ལྟར་ན་དེའི་ཚེ་ཁྱིམ་པ་དང་། རབ་ཏུ་བྱུང་བ་དག་པསྟན་པ་འདི་ལ་བརྙས་བར་འགྱུར་རོ། །འོད་སྲུང་དེའི་ཚེ་དེའི་དུས་ན་དགེ་སློང་གང་མི་དགེ་བའི་ཆོས་སྤང་བ་དང་། དགེ་
བའི་ཆོས་བསྐྱེད་པའི་ཕྱིར་བརྩོན་འགྲུས་བརྩམས་པ་དང་། ནམ་གྱི་ཆ་སྟོང་དང་། ནམ་གྱི་ཆ་སྨད་ལ་མི་ཉལ་བར་རྣལ་འབྱོར་ལ་བརྩོན་པ་འབྱུང་བར་འགྱུར་ཏེ། དེ་ནི་དེའི་ཚེ་སྲོག་ལ་འབབ་པར་འགྱུར། སྨད་པར་
འགྱུར། ཡོངས་སུ་སྤོང་བར་འགྱུར་རོ། འོད་སྲུང་དེ་ལྟར་དེའི་ཚེ་ཆོས་འདི་ལྟ་བུ་རྣམ་པར་འཇིག་པར་འགྱུར། དགེ་སློང་རྣམ་པར་འཇིག་པར་འགྱུར་རོ། །དེ་ན་མཁས་པ་ཟབ་མོ་ལ་མོས་པ་གོས་པ་
མེད་པ་ལ་མོས་པ་དག་གིས་དེའི་ཚེ་གུས་པ་དང་བཅས་བར་བྱ། ཞེ་ས་དང་བཅས་བར་བྱ་ཞིང་གཅིག་ཏུ་འདུས་ནས་དགོན་པ་ལ་གནས་བར་བྱའོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་
བཀའ་སྩལ་ཏོ། །ང་ཡིས་ཆོས་གང་ལེགས་བཤད་པ། །དམ་པའི་དོན་དང་ལྡན་པ་སྟེ། །ཕུང་པོ་སྙིང་པོ་མེད་བསྟན་པ། །དེ་དག་རྨི་ལམ་འདྲ་བར་ལྟོས། །དེ་ཚེ་དགེ་སློང་དེ་དག་ནི། །རྩོད་པར་བྱེད་དེ་གཡོ་ཞིང་
འགུལ། །ཕན་ཚུན་བྱེ་བྲག་ཡོད་མེད་དེ། །དེ་དག་འདུ་ཤེས་རྙེད་པར་འགྱུར། །དགེ་སློང་གང་གིས་ཅི་བརྗོད་པ། །དེ་དག་རྣམས་ཀྱང་དེ་ཙམ་བརྗོད། །ཆོས་ཀྱི་ཚུལ་ནི་དེ་ཙམ་སྟེ། བྱེ་བྲག་ཡོད་པར་མི་འགྱུར་རོ། །
ཁྱིམ་པས་དགེ་སློང་སྨྲ་བ་ནི། །སངས་རྒྱས་རྣམས་ཀྱི་བྱང་ཆུབ་འདི། །གལ་ཏེ་ཤེས་ན་ངོ་མཚར་ཏེ། །ཁྱོད་ཀྱིས་འབྲས་བུ་དང་པོ་ཐོབ། །ཁྱིམ་པ་དགེ་སློང་སྟེན་དེ་དག། ཆོས་མཐོང་ཡིན་པ་སྙམ་དུ་སེམས། །
དེ་ཡི་མདུན་དུ་སྦྱིན་པ་རྣམས། །དེ་དག་ཡང་ཡང་སྦྱིན་པར་འགྱུར། །དགེ་སློང་ཇི་ལྟར་བཤད་པ་དག །དེ་ནི་དེ་བཞིན་གཞན་དུ་མིན། །བདེན་པ་མཐོང་དེས་བདག་ཅག་ལ། །བཤད་པ་རྣམས་ནི་འཐུན་
<pb id="78.37a"/>
སྙམ་པྱེད། །སྦྱིན་པ་ཡོད་དེ་དགེ་སློང་རྣམས། །དམ་པའི་ཆོས་ལ་མི་གནས་ཏེ། །དེ་ཡི་ཚེ་ན་བྱུང་བ་རྣམས། །སངས་རྒྱས་བྱང་ཆུབ་འཇིག་པར་བྱེད། །དེ་ལ་མ་སྟེན་ང་ལ་བསྟེན། །ང་ནི་ཁྱོད་ཀྱི་སྟོན་པ་ཡིན། །ང་
ནི་ཇི་ལྟར་གྱུར་པ་བཞིན། །ཁྱོད་ཀྱིས་མྱུར་དུ་ཐོབ་པར་འགྱུར། །འདི་ནི་གནས་ཀྱི་དམ་པ་སྟེ། །ཞི་བ་ཡིན་ཞེས་ཕན་ཚུན་སྨྲ། །ཐམས་ཅད་གཅིག་ཏུ་འདུས་གྱུར་ནས། །ང་ཡི་བསྟན་པ་འཇིག་བྱེད་འགྱུར། །དཔེར་ན་
གྲོང་འཇོམ་བྱེད་པ་ཡི། །ཆོམ་རྐུན་ཤིན་དུ་མི་བཟང་རྣམས། །གྲོང་ཁྱེར་རྣམས་དང་ཡུལ་འཁོར་དང་། །གྲོང་མདབ་དག་ནི་རྣམ་པར་འཇིག །དེ་བཞིན་དགེ་སློང་རྣམས་འབྱུང་བ། །བློ་ངན་དམན་ཞིང་ཤིན་ཏུ་རྨོངས། །
ཤེས་རབ་ཆུང་ཞིང་སྡོམ་པ་འཆལ། །སྲོག་དང་གང་ཟག་ཤིན་དུ་རྟེན། །ང་ཡིས་གཡོ་བ་གང་བཤད་པ། །དེར་བརྟེན་འདི་ལ་ཉམས་པ་སྟེ། །དེ་དང་དེ་དག་དགྲ་བཅོམ་སྨྲ། །དེ་ཀུན་ལྷག་པའི་ང་རྒྱལ་
ཅམ། །དགེ་སློང་དགེ་འདུན་མདུན་དག་ཏུ། །དེ་དག་འདུས་བར་གྱུར་ཀྱང་ནི། །དེ་ནི་མིང་དུ་སྣང་བར་ཟད། །གཅིག་ཀྱང་དེ་ནི་ཤིན་དུ་དཀོན། །དེ་ཚེ་ཆོས་ཀྱི་རྒྱལ་པོ་ཡི། །བྱང་ཆུབ་རབ་ཏུ་སྤོང་བར་འགྱུར། །ལྷ་
རྣམས་སྡུག་བསྔལ་ཡི་མུག་ཅིང་། །ཡང་དང་ཡང་དུ་ངུ་བར་འགྱུར། །ཆོས་མཆོག་ཤཱཀྱ་སེང་གེ་ཡི། །བསྟན་པ་འདི་ནི་རབ་འཇིག་ཅེས། །དེ་ན་ལྷ་གང་དད་པ་རྣམས། །ས་ལ་རབ་ཏུ་འགྱེལ་བར་འགྱུར། །
ཀྱེ་མ་སངས་རྒྱས་ཞེས་སྨྲ་ཞིང་། །ཀྱེ་མ་ལེགས་བར་བཤད་པའི་ཆོས། །ཀྱེ་མ་དགེ་འདུན་སྦྱིན་པའི་གནས། །སངས་རྒྱས་ཐུགས་རྗེས་སྲས་ཞེས་སྨྲ།  །ཆོས་ཀྱི་རྒྱལ་པོས་བསྟན་པ་ཡི། །ཆོས་ནི་
ཕྱིན་ཅད་མི་ཐོས་སོ། །ཀུན་དུ་རྨོངས་ཤིང་མུན་པར་གྱུར། །ཐུབ་པ་འདི་ནི་མྱ་ངན་འདའ། །ས་བླའི་ལྷ་རྣམས་དེ་མ་ཐག །སྒྲ་ཆེན་འདི་སྐད་སྒྲོགས་བར་འགྱུར། །སྒྲོན་མ་འདི་ནི་མེད་འགྱུར་ཞེས། །ལྷ་
<pb id="78.37b"/>
རྣམས་གོ་བར་བྱེད་པར་འགྱུར། །དེ་ལས་འཇིག་རྟེན་ལྷག་མེད་པའི། །སངས་རྒྱས་ཁྱེད་ཀྱིས་ཐོས་ཟིན་གྱིས། །ཕྱིན་ཅད་ལྷ་དང་ཀླུ་རྣམས་ཀྱང་། །ཡིད་ལ་གཅགས་བར་གྱུར་ཏ་རེ། །སངས་རྒྱས་ཇི་ལྟར་ང་འགྱུར་ཞེས། །
བསྐལ་པ་གྲངས་མེད་གསུམ་དུ་དེས། །བདག་གི་དང་ནི་གཞན་དག་གི །སྡུག་བསྔལ་ཐམས་ཅད་བཟོད་པར་བྱས། །གང་གིས་སྲོག་ཆགས་ཐམས་ཅད་ལ། །ཤིན་ཏུ་ལེགས་བར་ཆོས་བསྟན་པ། །འཇིག་རྟེན་
མགོན་པོ་དེ་ཡི་ཆོས། །འདི་ནི་ཤིན་ཏུ་ནུབ་པར་འགྱུར། །འཁྲུག་པ་བྱེད་པ་བྱུང་གྱུར་ཏེ། །ཤིན་ཏུ་མི་བཟད་སྡིག་བྱེད་པ། །བདུད་ཀྱི་ཕོ་ཉ་དྲག་པོའི་བདུད། །འཇིག་འདོད་བཀའ་བློ་རབ་མི་བདེ། །གཡོ་བྱད་གཡོན་ཅན་
བློ་གྲོས་ངན། །རྒྱུ་དང་ལྡན་ཞིང་བྱིས་པ་དམན། །ཁྲོས་ཤིང་ཁྲོས་ནས་བླ་མ་དང་། །རྒྱལ་བའི་བསྟན་པ་འཇིག་པར་བྱེད། །ས་བླ་པ་ལས་སྒྲ་ཐོས་ནས། །བླ་མའི་ལྷ་རྣམས་མི་དགར་འགྱུར། །རྒྱལ་པོ་ཆེན་
པོ་བཞི་པོ་ཡང་། །དེ་ཚེ་ཡིད་མི་བདེ་བར་འགྱུར། །ལྕང་ལོ་ཅན་གྱི་ཕོ་བྲང་དུ། །གནོད་སྦྱིན་ཚོགས་རྣམས་འདུས་གྱུར་ནས། །ཐམས་ཅད་གདོང་ལ་མཆི་འཛག་ཅིང་། །འཇིགས་སུ་རུང་བའི་སྒྲ་ཡང་འབྱིན། །
ལྷ་རྣམས་ཐམས་ཅད་འདུས་གྱུར་ནས། །ཉམ་ཐག་པར་ནི་ཆོ་དེ་འདོན། །ཕན་ཚུན་སློབ་པར་མི་བྱེད་ཅིང་། །ཡིད་ནི་ཤིན་དུ་དམན་པར་འགྱུར། །གྲོང་ཁྱེར་གང་དག་རབ་བརྒྱན་ཅིང་། །རིན་ཆེན་རང་བཞིན་
གནས་པ་རྣམས། །ཐམས་ཅད་མི་སྡུག་མདོག་གྱུར་ཅིང་། །ཕྱག་དར་ཕུང་པོ་འདྲ་བར་འགྱུར། །གྲོང་ཁྱེར་དམ་པ་དེ་དག་ཏུ། །སྐད་ཅིག་དེ་ལ་དགའ་མི་འགྱུར། །གྲོང་ཁྱེར་དམ་པ་དེ་དག་ཏུ་། སྔོན་ཅད་བཞིན་དུ་
དགའ་མི་འགྱུར། །གང་དུ་ང་ནི་བཙས་གྱུར་པ། །དེར་ནི་ལྷ་རྣམས་འདོང་བྱེད་ཅིང་། །མཐོང་ནས་རབ་ཏུ་འགྱེལ་འགྱུར་ཏེ། །དེ་ལྟར་ཤིན་ཏུ་མི་བཟད་འགྱུར། །ས་ལ་འབབ་པར་བྱེད་འགྱུར་ཞིང་། །དེར་
<pb id="78.38a"/>
འདོང་དེར་ནི་འདུག་པར་བྱ། །ཡང་དག་ཉིད་ཀྱི་ཆོས་རྣམས་ནི། །མྱུར་ཏུ་འཇིག་འགྱུར་ཡོད་ཅེས་འཛེར། །འཛམ་བུའི་གླིང་དུ་བབས་གྱུར་ནས། །རྣམ་པར་འཇིག་པ་མཐོང་བར་འགྱུར། །སངས་རྒྱས་སྲས་
རྣམས་བྲེལ་ཕོངས་ཏེ། །ཤིན་ཏུ་རྣམ་པར་འཇིག་པར་འགྱུར། །གྲོང་ཁྱེར་མཆོག་རྣམས་ཞག་བདུན་དུ། །ཁ་དོག་གཟི་བྱིན་མེད་པར་འགྱུར། །ཞག་བདུན་བར་དུ་ལྷ་རྣམས་ཀྱང་། །ཡང་དང་ཡང་དུ་ངུ་བར་
འགྱུར། །ཀྱེ་མ་སངས་རྒྱས་དཔའ་ཆེན་པོ། །མངོན་སུམ་མཐོང་བར་གང་གྱུར་བ། །མགོན་པོ་དེ་ཡང་སྣང་མ་གྱུར། །བདག་མགོན་དེ་ཡང་མྱ་ངན་འདས། །མཉན་ཡོད་གནས་བར་གྱུར་པ་ན། །གང་དག་ལྷ་གནས་
བསྙེན་བཀུར་བ། །དེ་དག་ས་དེར་གནས་ནས་སུ། །ཡང་དང་ཡང་དུ་ངུ་བར་འགྱུར། །འདི་ནི་སངས་རྒྱས་གདན་ཡིན་ཏེ། །འཕགས་བའི་བདེན་པ་བཞི་པོ་དག །མི་མཆོག་གིས་ནི་དེར་བཤད་པ། །བདག་ཅག་དེ་ཚེ་མངོན་
སུམ་མོ། །འཇིག་རྟེན་དག་ཀྱང་ཡང་ལྡོངས་ཤིང་། །ཕན་ཚུན་གུས་བར་བྱེད་མི་འགྱུར། །སྡིག་པའི་ལས་རྣམས་བྱས་ནས་སུ། །དེས་ནི་ངན་འགྲོར་འགྲོ་བར་འགྱུར། །ལྷ་ཡི་གཞལ་མེད་ཁང་མང་རྣམས། །དེ་ཡི་
ཚེ་ན་སྟོངས་བར་འགྱུར། །འཛམ་བུའི་གླིང་གི་སེམས་ཅན་རྣམས། །མགོན་མེད་སྐྱབས་ཀྱང་མེད་པར་འགྱུར། །འཆག་སར་གྱུར་བའི་གནས་འདི་དག་། རྣམ་པར་ཞིགས་ཤིང་སྟོངས་བར་འགྱུར། ཆོས་རྒྱལ་
མྱ་ངན་འདས་གྱུར་པས། འཇིག་རྟེན་འདི་དག་དགའ་བ་མེད། སུམ་བཅུ་རྩ་གསུམ་གནས་ཀྱི་བདག །ལྷ་དབང་བརྒྱ་བྱིན་དེ་ཡི་ཚེ། སྡུག་བསྔལ་གྱུར་ཅིང་ཡི་མུག་གནས། སྒྲ་ཆེན་རབ་ཏུ་འབྱིན་པར་
འགྱུར། སུམ་བཅུ་རྩ་གསུམ་ལྷ་ཀུན་ཀྱང་། ལག་པ་བསྒྲེང་ཞིང་རབ་ཏུ་ངུ་། བསྐྱེད་མོས་ཚལ་དུ་ཐོས་གྱུར་ན། དེ་མ་ཐག་དུ་རྒྱུག་པར་འགྱུར། ཆོས་རྣམས་སྟོན་པ་གང་ཡིན་པ། །འཇིག་རྟེན་མགོན་
<pb id="78.38b"/>
དང་བྲལ་ལོ་ཞེས། །ལྷ་རྣམས་རྟག་པར་རྒྱུན་དུ་ཡང་། །ང་ནི་བརྗོད་པར་བྱེད་པར་འགྱུར། ལྷ་རྣམས་བདུད་རྩི་མི་ཟ་ཞིང་། །གླུའི་སྒྲ་ཡང་ལེན་མི་འགྱུར། སུམ་བཅུ་རྩ་གསུམ་ལྷ་རྣམས་ནི། །ཟླ་བ་དྲུག་ཏུ་ཡིད་མི་བདེ། 
བསྟན་པ་བདག་པོ་མེད་གྱུར་ཅེས། ལྷ་མ་ཡིན་གྱིས་དེར་ཐོས་ནས། །སུམ་བཅུ་གསུམ་གྱི་ལྷ་རྣམས་དང་། །འཐབ་མོ་བྱེད་དུ་འདོང་ཞེས་འཛེར། །འཛམ་བུའི་གླིང་གི་རྒྱལ་པོ་རྣམས། །སངས་རྒྱས་མཆོད་རྟེན་
བྱེད་པར་འགྱུར། །དེ་ཡི་ཚེ་ན་ལྷ་མིན་དང་། །ལྷ་རྣམས་འཐབ་མོ་བྱེད་པར་འགྱུར། །དེ་ཚེ་དགེ་སློང་ཕལ་ཆེར་ཡང་། །ངན་འགྲོ་དག་ཏུ་འགྲོ་བར་འགྱུར། །དགེ་སློང་མ་ནི་ཕལ་ཆེར་ཡང་། །ངན་འགྲོ་དག་ཏུ་འགྲོ་
བར་འགྱུར། །དེ་ཚེ་ཁྱིམ་པ་ཁྲིམས་འཆལ་བ། །དགེ་བསྙེན་པ་འམ་ཁྱིམ་གནས་བ། །དེ་དག་གིས་ཀྱང་སྒྲ་བརྗོད་ནས། །དེས་ན་ངན་འགྲོར་འགྲོ་བར་འགྱུར། །དེ་ཚེ་བུད་མེད་སྡིག་པ་ཅན། །དེ་དག་
འགྲོ་བའང་སྡིག་ཅན་ཏེ། །དེ་ཚེ་འཇིག་རྟེན་ཐམས་ཅད་ཀྱང་། །གཡོ་ཞིང་ཤིན་དུ་འགུལ་བར་འགྱུར། །ལ་ལ་དག་ནི་གྲོང་མདབ་རྒྱུག །ལ་ལ་དག་ནི་རི་ལ་རྒྱུག། རྣམ་པར་རྒྱུག་པའི་སེམས་ཅན་རྣམས། །
སྲོག་ནི་རིང་པོར་མི་ཐོབ་འགྱུར། །ཆོམ་རྐུན་དག་ཀྱང་མང་དུ་འབྱུང་། དགོན་པ་ཡང་ནི་འབྱུང་འགྱུར་ཞིང་། །འབྲུ་རྣམས་བཏབ་ཀྱང་མི་གནས་ཏེ། །བྱི་བ་དག་གིས་གནོད་པར་འགྱུར། །མུ་གེ་བྱུང་བར་
གྱུར་པ་ན། །མི་གང་འཆི་བའི་དུས་བྱེད་པ། །ཤི་ནས་ཡི་དགས་ནང་འགྲོ་སྟེ། །དེ་ནི་སྡུག་བསྔལ་མྱོང་བར་འགྱུར། །དེ་ཚེ་ཕྱོགས་བཞིའི་དགེ་འདུན་དང་། །མཆོད་རྟེན་ལ་ནི་གང་ཕུལ་ལ། །དེ་ཚེ་དགེ་སློང་
དེ་དག་གིས། །ཕན་ཚུན་བགེད་པ་བྱེད་པར་འགྱུར། །ང་འདས་གྱུར་པའི་ཕྱི་ན་ནི། །སྡུག་བསྔལ་འདི་འདྲ་འདི་འབྱུང་གིས། །མྱུར་དུ་རབ་ཏུ་བརྩོན་གྱིས་ཤིག །དེ་ནི་མངོན་སུམ་གྱུར་ཏ་རེ། །བྱིས་པ་ཐམས་ཅད་
<pb id="78.39a"/>
མི་ཤེས་ཤིང་། །བྱིས་པ་ཐམས་ཅད་མཁས་མ་ཡིན། །བྱིས་པ་དེ་དག་ལས་བྱས་ནས། །ངན་འགྲོར་མྱུར་ཏུ་འགྲོ་བར་འགྱུར། །གང་ལས་ཤེས་རབ་འབྱུང་འགྱུར་བ། །ལུང་ནོད་པ་དང་ཁ་ཏོན་དགའ། །ཤེས་རབ་
བསླབས་བའི་སེམས་ཅན་རྣམས། །མྱུར་དུ་བདེ་འགྲོར་འགྲོ་བར་འགྱུར། །ཤེས་རབ་རྣམ་པར་བརྟགས་ན་མཛེས། །ང་ནི་ཅི་འདྲ་དེ་ལྟར་སློབས། །ཐམས་ཅད་འདུ་བ་སྤངས་ནས་སུ། །མྱུར་དུ་མྱ་ངན་འདས་བར་
འགྱུར། །དམ་པའི་ཆོས་ནི་ཅུང་ཞིག་གནས། །བརྩོན་འགྲུས་བརྟན་པ་བརྩམ་པར་གྱིས། །དེ་ཙམ་ཞིག་ནི་སྨྲ་བར་ནུས། །ཚུལ་བཞིན་བསམ་པ་མྱུར་དུ་གྱིས། །བསྐལ་པ་འདི་ནི་འདས་འོག་ཏུ། །བསྐལ་པ་དྲུག་
བཅུ་ཐམ་པར་ནི། །སངས་རྒྱས་སྒྲ་གྲག་མི་འགྱུར་ན། །དགའ་བ་འདི་ནི་ག་ལ་འབྱུང་། །བཀྲེས་བས་ཤིན་དུ་ཉེན་གྱུར་པས། །ཕན་ཚུན་དག་ནས་འདུས་གྱུར་ནས། །མ་ཡི་ཤ་དང་བུ་ཡི་ཤ། དེ་དག་ཟ་བར་
བྱེད་པར་འགྱུར། །དེ་ན་བུ་ཕོ་སྐྱེས་པ་ཡང་། །བག་ཕེབས་ཁྱིམ་དུ་འགྲོ་མི་བྱེད། །རང་གི་ཁྱིམ་ན་འདུག་ཀྱང་ནི། །ཤིན་དུ་འཇིགས་བས་སྐག་པར་འགྱུར། །འཁོར་བར་ཤིན་དུ་གནོད་གྱུར་པ། །དེ་དག་
མཐོང་ཞིང་ཐོས་གྱུར་ནས། །འདོད་ལ་སུ་ཞིག་སྲེད་པ་སྐྱེ། །འདོད་པའི་རྩ་བ་བུད་མེད་ཡིན། །སྐྱེ་བའི་རྩ་བ་མི་ཤེས་བ། །སྡུག་བསྔལ་རྩ་བ་ཕུང་པོ་སྟེ། །དེ་བས་སྡུག་བསྔལ་ཡོངས་སུ་སྤོངས།  །
སེམས་ཅན་གང་དག་རྨོངས་གྱུར་པ། །དེ་དག་པུད་མེད་སྟེན་པར་བྱེད། །སེམས་ཅན་གང་དག་མ་རྨོངས་བ། །མྱུར་དུ་མྱ་ངན་འདས་རེག་འགྱུར། །ལུང་འབོགས་བྱེད་ནི་རྣམ་སྨིན་དང་།  །
ཕྲད་པར་འགྱུར་བ་ཡོད་མ་ཡིན། །གང་གིས་ངན་འགྲོར་འགྲོ་འགྱུར་བ། །ཟག་བཅས་འབྲས་བུར་བཅས་པ་འདི། །གང་དག་ཟག་པ་མེད་པའི་ཆོས། །གསོབ་དང་གསོག་དང་སྟོང་པ་དང་། །སྙིང་པོ་
<pb id="78.39b"/>
མེད་དང་དབེན་པ་སྟེ། །དེ་དག་མྱུར་དུ་རྟོག་པར་གྱིས། །འོད་སྲུང་ཆོས་དང་པོ་འདི་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཟག་པ་མེད་པའི་ཆོས་འདོད་ན་ཆོས་ཐམས་ཅད་ལ་སེམས་མི་གནས་བར་བསྟན་པར་བྱའོ། །འོད་
སྲུང་གཞན་ཡང་བྱང་ཆུབ་སེམས་དཔའ་ནི་ཡོངས་སུ་སྦྱང་བར་བྱ་བ་བརྟེན་པ་ཡིན་ཏེ། དེ་ལ་བརྟན་པ་ནི་གང་ཡོངས་སུ་སྦྱང་བར་བྱ་བ་ནི་གང་ཞེ་ན། སེམས་བརྟན་པ་ཡིན། བརྩོན་འགྲུས་བརྟན་པ་ཡིན་ནོ། །
དེ་ལ་སེམས་བརྟན་པ་གང་ཞེ་ན། འོད་སྲུང་འདི་ལ་བྱང་ཆུབ་སེམས་དཔས་འདི་སྙམ་དུ་གང་གཱའི་ཀླུང་གི་བྱེ་མ་ཇི་སྙེད་པ་དེ་སྙེད་ཀྱི་སངས་རྒྱས་ལ་བསྙེན་བཀུར་བྱས་ནས་ཕྱིས་བྱང་ཆུབ་ཏུ་སེམས་གཅིག་བསྐྱེད་ལ་དེ་
ནས་ཡང་བསྐལ་པ་གང་གཱའི་ཀླུང་གི་བྱེ་མ་སྙེད་ན་སངས་རྒྱས་གཅིག་འབྱུང་ཞིང་སེམས་བསྐྱེད་པ་གང་གཱའི་ཀླུང་གི་བྱེ་མ་སྙེད་ཀྱིས་མི་ལུས་གཅིག་ཐོབ་ལ། མིར་སྐྱེ་བ་ཐོབ་པ་གང་གཱའི་ཀླུང་གི་བྱེ་མ་སྙེད་ཀྱིས་
ཆོས་ཀྱི་ཚིག་གཅིག་ཐོས་ཤིང་དེས་ཤེས་རབ་གསལ་བར་གྱུར་ཀྱང་དེ་བླ་ན་མེད་པ་ཡང་དག་པར་རྫོགས་བའི་བྱང་ཆུབ་ལ་ཕན་པར་གྱུར་པ་སྙམ་དུ་སེམས་བསྐྱེད་པར་བྱའོ། །དེ་ལ་བྱང་ཆུབ་སེམས་དཔས་
སེམས་བརྟན་པ་འདི་ལྟ་བུ་བསྐྱེད་པར་བྱ་སྟེ། སངས་རྒྱས་ཀྱི་ཡེ་ཤེས་ཅི་འདྲ་བ་དེ་མནོད་པར་བྱ། བདག་གིས་བྱ་དཀའ་བ་འདི་ལྟ་བུས་སངས་རྒྱས་ཀྱི་ཡེ་ཤེས་དེ་ཡང་དག་པར་བསྒྲུབ་པར་བྱའོ་སྙམ་དུ་སེམས་
བསྐྱེད་པར་བྱ་སྟེ། འོད་སྲུང་བྱང་ཆུབ་སེམས་དཔའ་རྣམས་ནི་སེམས་བརྟན་པ་འདི་ལྟ་བུ་ཡིན་ནོ། །ཀྱེ་འོད་སྲུང་འདི་ལ་མི་འཛངས་པ་ཁ་ཅིག་ནི་དཔེས་བཤད་པའི་དོན་རྟོགས་བར་འགྱུར་བས་ཁྱོད་ལ་དཔེ་བརྗོད་པར་
བྱའོ། །འོད་སྲུང་གལ་ཏེ་བྱ་དཀའ་བའི་གནས་འདི་ལྟ་བུས་བྱང་ཆུབ་འཐོབ་སྟེ། གང་ཞིག་བསྐལ་པ་གང་གཱའི་ཀླུང་གི་བྱེ་མ་སྙེད་དུ་དབུགས་དབྱུང་བར་མི་བྱ། དབུགས་རྔུབ་པར་མི་བྱ་བར་སློབ་ཅིང་
<pb id="78.40a"/>
དབུགས་དབྱུང་བར་མི་བྱེད། དབུགས་རྔུབ་པར་མི་བྱེད་པར་བླ་ན་མེད་པ་ཡང་དག་པར་རྫོགས་བའི་བྱང་ཆུབ་མངོན་པར་རྫོགས་བར་བྱང་ཆུབ་པར་བྱེད་ཅིང་བསྐལ་པ་གང་གཱའི་ཀླུང་གི་བྱེ་མ་སྙེད་དུ་གནས་ན་ཡང་དེ་ལ་
བྱང་ཆུབ་སེམས་དཔས་མཐུ་བསྐྱེད་པར་བྱ། སྤྲོ་བར་བྱའི་བདག་གིས་བླ་ན་མེད་པ་ཡང་དག་པར་རྫོགས་བའི་བྱང་ཆུབ་ཡོངས་སུ་གཏང་བར་མི་བྱའོ། །སྙམ་དུ་སེམས་བརྟན་པ་འདི་ལྟ་བུ་བསྐྱེད་པར་བྱ་སྟེ། ཀྱེ་འོད་སྲུང་
བྱང་ཆུབ་སེམས་དཔའ་ནི་སེམས་བརྟན་པ་འདི་ལྟ་བུ་དང་ལྡན་པ་ཡིན་ནོ། །འོད་སྲུང་བྱང་ཆུབ་སེམས་དཔའ་གང་ལ་ལ་ཞིག་འདི་ལྟ་བུའི་སེམས་བསྐྱེད་ན་ཅི་ཞིག་འཛིན་ཅེ་ན། གནས་ཀྱང་མི་འཛིན་གནས་མ་ཡིན་
པ་ཡང་མི་འཛིན་ཏོ། །ཇི་ལྟར་གནས་ཀྱང་མི་འཛིན་གནས་མ་ཡིན་པ་ཡང་མི་འཛིན་ཅེ་ན། གང་བླ་ན་མེད་པ་ཡང་དག་པར་རྫོགས་བའི་བྱང་ཆུབ་ཏུ་འགྱུར་བའི་གནས་ཀྱང་མེད་ལ། དེ་མྱུར་དུ་ཡང་འཐོབ་པའོ། །
འོད་སྲུང་གང་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རིན་པོ་ཆེས་ཡོངས་སུ་བཀང་སྟེ་སྦྱིན་པ་བྱིན་པ་བས། གང་གིས་དེ་བཞིན་གཤེགས་བས་གསུངས་བའི་མདོ་སྡེ་བྱང་ཆུབ་ལ་ཡང་དག་
པར་གཞོལ་བ་འདི་ལྟ་བུ་འདི་དག་གི་ཚུལ་གྱིས་གནས་ལེན་ཅིང་ནན་ཏན་གྱིས་སྒྲུབ་ན། དེས་ནི་དེ་བས་ཆེས་བསོད་ནམས་ཀྱི་ཕུང་པོ་མང་དུ་སྐྱེད་པར་འགྱུར་རོ། །འོད་སྲུང་བྱང་ཆུབ་སེམས་དཔའ་ནི་སེམས་
བརྟན་པ་ཡིན་ཏེ། སེམས་བརྟན་པ་ནི་སེམས་ཀྱང་མི་དམིགས་ཏེ། དེས་ན་དེ་ཞུམ་པར་མི་འགྱུར་རོ། །དེ་ལ་ཡོངས་སུ་སྦྱང་བར་བྱ་བ་གང་ཞེ་ན། ཡོངས་སུ་སྦྱང་བར་བྱ་བ་ནི་མང་སྟེ། ཡོངས་སུ་སྦྱང་བར་བྱ་
བ་མང་བ་གང་ཞེ་ན། ཡོངས་སུ་སྦྱང་བར་བྱ་བ་མང་བ་ནི་གང་སེམས་བསྐྱེད་པ་གཅིག་ཀྱང་རྟོགས་བར་མི་ནུས་བའོ། །དེ་ཅིའི་ཕྱིར་ཞེ་ན། ཆོས་དེ་དག་ནི་གདགས་བར་བྱ་བ་མ་ཡིན་པའི་ཕྱིར་རོ། །འདི་ལ་འདི་ནི་
<pb id="78.40b"/>
ཡོངས་སུ་སྦྱང་བར་བྱ་བའི་དམ་པ་ཡིན་ཏེ། འདི་ལྟ་སྟེ་སེམས་བརྟན་པ་ཉིད་དོ། །དེ་ལ་འདི་སྐད་ཅེས་བྱ་སྟེ། འབྱུང་ངམ་མི་འབྱུང་འགྱུར་ཞིག་གུ། །བདག་ནི་ཅི་འདྲར་འགྱུར་ཞིག་ཅེས། །སེམས་མེད་སེམས་ཀྱི་འདུ་
ཤེས་བ། སྐྲག་པ་ཆེན་པོ་འབྱུང་བར་འགྱུར། །དེ་དག་རྟག་ཏུ་རྣམ་པར་རྟོག། ཇི་ལྟར་བྱང་ཆུབ་འཐོབ་སྙམ་ཞིང་། །ལས་མཐའ་མིན་ལ་གནས་གྱུར་ནས། །རྣལ་འབྱོར་གདམས་ངག་བྱེད་པར་འགྱུར། འདི་
དག་ལེ་ལོའི་མཚན་ཉིད་དེ། །འདི་དག་པྱང་ཆུབ་མཚན་ཉིད་མིན། །འདིར་ནི་ཐེ་ཚོམ་ཐམས་ཅད་འབྱུང་། །སངས་རྒྱས་སམ་ནི་ཉན་ཐོས་ཀྱང་། །སངས་རྒྱས་ཆོས་རྣམས་རབ་བཟང་བ། །སྤྱོད་པར་མི་བྱེད་མི་
ཚོལ་ན། སྒྲ་ཙམ་གྱིས་ནི་བདེ་བ་འདི། །ཐོབ་པར་ནུས་པ་མ་ཡིན་ནོ། །རྒྱལ་ཆེན་སྒྲུབ་པར་བྱེད་པ་ཡི། །འདུན་དང་དད་པ་འདིར་ཡོད་ཀྱང་། སེམས་ཙམ་གྱིས་ནི་དལ་བ་འདི། ཐོབ་པར་ནུས་པ་མ་ཡིན་ནོ། །
འདིར་ནི་བྱ་བ་ཐམས་ཅད་ཀྱང་། ཆོས་གཅིག་གིས་ནི་བྱེད་དོ་ཞེས། བྱེ་བྲག་འདི་ནི་རྟོགས་གྱུར་ནས་། བྱང་ཆུབ་བྱེད་རྒྱུ་སྤྱད་པར་བྱ། །འོད་སྲུང་དེ་ལ་ཆོས་ཀྱི་རྣམ་གྲངས་འདི་བཤད་པ་ན་རྣམ་གྲངས་དེ་དང་
ལྡན་ན་བྱང་ཆུབ་སེམས་དཔའ་སངས་རྒྱས་རྣམས་མཉེས་བར་ཡང་མི་བྱེད་ལ་བདག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་བའི་སངས་རྒྱས་སུ་འགྱུར་རོ་ཞེས་བདག་ཉིད་ཀྱིས་བདག་ལ་ལུང་
སྟོན་པར་བྱེད་དོ། །འོད་སྲུང་འདི་ལ་བྱང་ཆུབ་སེམས་དཔའ་ཁྱིམ་པའི་ཡོངས་སུ་སྦྱང་བ་བྱ་བ་གང་དག་པྱང་ཆུབ་ལ་ཕན་པར་འགྱུར་བ་གང་ཞེ་ན། འོད་སྲུང་བྱང་ཆུབ་སེམས་དཔའ་ཁྱིམ་པའི་ཡོངས་སུ་སྦྱང་བ་བྱ་
བ་གང་དག་པྱང་ཆུབ་ལ་ཕན་པར་འགྱུར་བ་ནི་གསུམ་སྟེ། གསུམ་གང་ཞེ་ན། ཐམས་ཅད་མཁྱེན་པ་ཉིད་ལ་ཤིན་དུ་འདུན་པར་བྱ་བ་དང་། སྔོན་གྱི་བྱེད་པར་མི་ལྷུང་བར་བྱ་བ་དང་དེས་བསླབ་པའི་གཞི་ལྔ་དང་ལྡན་
<pb id="78.41a"/>
བར་བྱ་སྟེ། ཡན་ལག་གསུམ་པོ་དེ་དག་དང་ལྡན་ན་ཆོས་དྲུག་སྒྲུབ་པར་བྱེད་དོ། །དྲུག་གང་ཞེ་ན། འཕགས་བའི་གནས་འཐོབ་པ་དང་། མི་བླུན་ཞིང་ལུག་ལྟར་ལྐུག་པ་མ་ཡིན་པ་དང་། འོན་པ་མ་
ཡིན་ཞིང་དིག་པ་མ་ཡིན་པ་དང་། དེའི་ལུས་རྣམ་པར་གསལ་བར་མངོན་པར་འགྲུབ་པ་དང་། དད་པ་མྱུར་དུ་འཐོབ་ཅིང་ཆོས་ཟབ་མོ་དག་གིས་སྐྲག་པར་མི་འགྱུར་བ་དང་། བསྒྲིམ་མི་དགོས་བར་ཐོས་བས་འཕགས་ཤིང་ 
མྱུར་དུ་ཕྱིར་མི་ལྡོག་པ་འཐོབ་པར་འགྱུར་བའོ། །ཆོས་དྲུག་པོ་འདི་དག་གི་བར་དུ་གཅོད་པར་འགྱུར་བའི་ཆོས་ལྔ་སྟེ། དེ་ལ་མཁས་བར་བྱའོ། །ལྔ་གང་ཞེ་ན། ཕྲ་མ་མི་བྱ་བར་དམ་པཅས་ཏེ་མི་གནས་པ་དང་། 
རྣམ་པ་ཐམས་ཅད་དུ་བསླུ་བར་མི་བྱ་བ་དང་། བྱང་ཆུབ་སེམས་དཔས་བསམ་པ་ཕུན་སུམ་ཚོགས་བར་བྱ་བ་དང་། སེར་སྣ་ནི་དེའི་བར་དུ་གཅོད་པར་འགྱུར་བ་དང་། འདོད་པ་ལ་མངོན་པར་ཆགས་པ་ནི་དེའི་བར་
དུ་གཅོད་པར་འགྱུར་བ་སྟེ། ཆོས་ལྔ་བོ་དེ་དག་ནི་དེའི་བར་དུ་གཅོད་པར་འགྱུར་བའོ། །གཞན་ཉམས་སུ་བླང་བའི་ཆོས་གསུམ་སྟེ། གསུམ་གང་ཞེ་ན། རྒྱུན་མི་འཆད་པར་རབ་ཏུ་འབྱུང་བའི་སེམས་
བསྐྱེད་པར་བྱ་བ་དང་། ཚུལ་ཁྲིམས་དང་ལྡན་པའི་དགེ་སྦྱོང་དང་། བྲམ་ཟེ་རྣམས་ལ་གུས་པ་དང་བཅས་ཤིང་རྗེས་དང་བཅས་བར་བྱ་བ་དང་། གང་དག་པཅོས་ཤིང་ཆོས་སྟོན་པ་དེ་དག་ཡོངས་སུ་སྤང་བར་བྱའོ། །
དེ་ཅིའི་ཕྱིར་ཞེ་ན། དེ་ལ་བྱང་ཆུབ་སེམས་དཔས་བསླབ་པར་མི་བྱ་བའི་ཕྱིར་རོ། །བྱང་ཆུབ་སེམས་དཔས་རྩྭའི་ཁུར་བསྐུར་བར་མི་བྱའོ། །དེ་ཅིའི་ཕྱིར་ཞེ་ན། གང་གསོག་པ་དེ་བྱང་ཆུབ་ཀྱི་ལམ་མ་ཡིན་པའི་ཕྱིར་ཏེ། 
དེ་ནི་མི་ཤེས་བས་སྤངས་ནས་ཆོས་དེ་དག་ཡང་དག་པར་བླངས་ཏེ་མི་སློབ་བོ། །འོད་སྲུང་བྱང་ཆུབ་སེམས་དཔས་ཆོས་གསུམ་ཡང་དག་པར་བླངས་ནས་བསླབ་པར་བྱ་སྟེ། གསུམ་གང་ཞེ་ན། དེས་རྒྱུན་མི་འཆད་པར་
<pb id="78.41b"/>
སངས་རྒྱས་ལ་གཞོལ་བར་བྱ་བ་དང་། ལུང་མནོས་ཏེ་ཁ་ཏོན་བྱ་བ་ལ་མངོན་པར་བརྩོན་པར་བྱ་བ་དང་། དེས་སེམས་ཅན་རྣམས་ལ་བྱམས་བའི་སེམས་བསྐྱེད་པར་བྱ་ཞིང་བསྒོམ་པར་བྱ་བ་སྟེ། ཆོས་གསུམ་པོ་དེ་དག་ཡང་
དག་པར་བླངས་ནས་བསླབ་པར་བྱའོ། །གཞན་ཡང་ཆོས་གསུམ་ཀུན་དུ་བསྟེན་པར་བྱ་སྟེ། གསུམ་གང་ཞེ་ན། དེས་ཁུ་ཚུར་དང་ཐལ་ལྕག་གིས་བརྡེགས་པ་སྤང་བར་བྱ་བ་དང་། དེས་གཞན་ལ་དམན་པར་གྱུར་བས་སྨྲ་བར་
མི་བྱ་བ་དང་། སེམས་ཅན་འཇིགས་པ་རྣམས་ལ་མི་འཇིགས་པ་སྦྱིན་པར་བྱ་བ་སྟེ། ཆོས་གསུམ་པོ་དེ་དག་ནི་ཀུན་དུ་བསྟེན་པར་བྱའོ། །དེ་ལ་འདི་སྐད་ཅེས་བྱ་སྟེ། སེམས་ཅན་དམན་པ་རྣམས་མི་བསྟེན། །
གང་དག་ལྟ་བ་མི་དྲང་བ། །མཐོང་ནས་རིང་དུ་སྤང་བྱ་སྟེ། །སྦྲུལ་གདུག་གཏུམ་པ་ཇི་བཞིན་ནོ། །གང་དག་དེ་དག་ཕྱག་འཚལ་བ། །དེ་དག་རྗེས་སུ་བསླབ་མི་བྱ། །ཁྱི་ཟ་མཐོང་བ་ཇི་ལྟ་བར་། དེ་དག་རིང་དུ་སྤང་
བར་བྱ། །གང་དག་དམིགས་པ་ཅན་གྱུར་པ། སེམས་ཅན་དེ་དག་ངན་འགྲོར་འགྲོ། གང་དག་དེ་དག་རྗེས་སློབ་པ། །དེ་དག་འགྲོ་བའང་དེ་འདྲའོ། །རྒྱལ་བའི་བསྟན་པ་ཐོས་གྱུར་ནས། །སྟོང་པའི་ཆོས་ལ་དོགས་
མེད་ཅིང་། །དགེ་སློང་གང་དག་སྟོན་དཀའ་བ། །དེ་དག་ལ་ནི་གུས་བར་བྱེད། །དེ་དག་ལས་ནི་ཐོས་པ་འཕེལ། །དེ་དག་ཤེས་རབ་རྣོ་བར་འགྱུར། །བྱང་ཆུབ་ལ་ནི་ཉེ་གྱུར་ཏེ། །སེམས་ཅན་ཀུན་གྱིས་ཕྱག་
བྱས་སོ། །མྱུར་དུ་གསོ་སྦྱོང་བྱེད་པར་འགྱུར། །ལུང་ནོད་པ་ལ་མྱུར་དུ་སྤྱོད། དེ་ཡི་ཤེས་རབ་ཤིན་ཏུ་འཕེལ། །ཆུ་ལས་ཨུད་པལ་ཇི་བཞིན་ནོ། །མྱུར་དུ་གསོ་སྦྱོང་བྱེད་པར་འགྱུར། །ཆོས་ཀྱང་མྱུར་དུ་ཉན་པར་
བྱེད། །དེ་ཡི་ཤེས་རབ་རབ་ཏུ་འཕེལ། །དེས་ནི་ཟག་པ་ཆད་པར་བྱེད། །ཤེས་རབ་ཆེ་ཞིང་བརྩོན་འགྲུས་ཆེ། །གཟི་བརྗིད་ཆེ་ཞིང་འཇིགས་པ་མེད། །གང་དག་ལ་ནི་བྱེད་འདོད་དང་། །བདག་གི་དོན་ཀྱང་རབ་ཏུ་བྱེད།  །
<pb id="78.42a"/>
འདི་ལ་ཁྱིམ་པ་ཁུར་ཚུར་དང་། །ཐལ་ལྕག་རྡེག་པ་སྤོང་བར་བྱེད། །བྱང་ཆུབ་ཡན་ལག་ཡོངས་སུ་ཚོལ། །དེ་ནི་ཆོས་ལས་ཉམས་མི་འགྱུར། །དེ་ནི་ནད་ཀྱང་ཉུང་བར་འགྱུར། །གཟུགས་ཀྱི་མཆོག་དང་ལྡན་པར་
འགྱུར། །སེམས་ཅན་རྣམས་ནི་དགའ་བར་འགྱུར། །ནོར་ལ་དགའ་བ་མེད་པར་འགྱུར། །ཁྱིམ་གྱི་ས་ལ་གནས་བྱེད་ཅིང་། །བྱམས་བའི་སེམས་ནི་སྒོམ་པར་བྱེད། །ངན་འགྲོ་ཐམས་ཅད་ཡོངས་སྤངས་ནས། །སུམ་བཅུ་རྩ་
གསུམ་གནས་སུ་འགྲོ། །ལྷ་ཞེས་བྱ་བའི་མིང་ཐོབ་ཅིང་། །འདོད་པ་ཅན་གྱིས་འདོད་མོས་ནས། །ལྷ་ཡི་ནང་ནས་ཤི་འཕོས་ཀྱང་། དེ་ནི་ངན་འགྲོར་འགྲོ་མི་འགྱུར། །གང་དག་རིགས་བཙུན་གྲགས་པ་ཡི། །མི་
ཡི་འཇིག་རྟེན་འདིར་སྐྱེའོ། །དེ་ནི་གཟུགས་དང་ལྡན་པར་འགྱུར། །དེ་ལ་རྣམ་པར་གཙེ་མི་ནུས། །མི་འདི་ཆོས་སྤྱོད་ཡིན་ཞེས་ཏེ། །ལྷ་དང་ཀླུ་རྣམས་སྲུང་བར་བྱེད། །གནས་ཀྱི་དམ་པ་མཐོང་འགྱུར་ཞིང་། 
སྲོག་ཆགས་ཀུན་ཀྱང་དགའ་བར་འགྱུར། །དེ་ནི་བདེ་བར་ཉལ་བྱེད་ཅིང་། བདེ་བར་ཕྱིར་ཡང་སད་པར་འགྱུར། །ལྷ་རྣམས་ཀྱིས་ནི་བསྲུངས་པ་བཞིན། །དེ་ལ་འཇིགས་པ་མི་འབྱུང་ངོ་། །རྒྱ་ཆེན་ཆོས་དང་ལྡན་
རྣམས་ཀྱིས། །མཚན་ཉིད་འདི་འདྲ་འདི་དག་སྟེ། །ཁྱིམ་གྱི་གནས་ན་གནས་རྣམས་ཀྱི། །གཞན་ཡང་རྒྱ་ཆེར་རབ་ཏུ་མང་། ཁྱིམ་པ་བྱང་ཆུབ་ཞུགས་པ་གང་། །སྐྱེ་བོ་མང་ལ་དགེ་བ་དག །སྐུལ་བར་བྱེད་ཅིང་དྲན་
པར་བྱེད། །སྐྲག་རྣམས་མི་འཇིགས་སྦྱིན་པྱེད་པ། །ཐམས་ཅད་གཟིགས་པ་མ་གཏོགས་བར། །ལྷ་གཞན་རྣམས་ཀྱིས་ཤེས་མ་ཡིན། །དེ་དག་ལམ་ནི་དྲང་པོར་འགྱུར། །ཀུན་ཀྱང་ཤེས་རབ་ལྡན་པར་
འགྱུར། །དེ་ནི་དགེ་བའི་རྩ་བ་དེས། །ངན་འགྲོ་ཐམས་ཅད་ཡོངས་སྤངས་ནས། །རིག་པ་གསུམ་པོ་ཀུན་དང་ལྡན། །བསླབ་པ་གསུམ་ལ་བསླབས་པ་ཡིན། །བསོད་ནམས་ཅི་འདྲ་བྱས་པ་དང་། ཕྱག་ཀྱང་ཅི་འདྲ་བྱས་པ་
<pb id="78.42b"/>
བཞིན། དེ་ནི་སེམས་ཅན་ཐམས་ཅད་ཀྱིས། །གཅིག་པུ་ཕྱག་བྱས་གྱུར་པ་ཡིན། །གང་ཞིག་སྟོན་ལ་ཕྱག་བྱས་བ། བསོད་ནམས་ཅི་འདྲ་བྱས་པ་བཞིན། ཕྱག་ཀྱང་ཅི་འདྲ་བྱས་པ་བཞིན། །སེམས་ཅན་རྣམས་ཀྱི་མཆོག་ཏུ་འགྱུར། །ཁྱིམ་གྱི་ས་
ལ་གནས་ནས་སུ། གང་ཞིག་བྱང་ཆུབ་སེམས་བསྐྱེད་པ། །དེ་ཡི་གྲགས་ཆོས་འདི་རྣམས་ཏེ། །གཞན་རྣམས་དག་ཀྱང་ཡང་ཉོན་ཅིག །འོད་སྲུང་བྱང་ཆུབ་སེམས་དཔའ་ཁྱིམ་པས་ཆོས་གསུམ་དང་ལྡན་པར་བྱ་སྟེ། 
གསུམ་གང་ཞེ་ན། དགེ་མཚན་དང་ལྟས་སྤང་བར་བྱ་བ་དང་། ཁྱིམ་པ་དེས་བསྲེལ་བ་མང་པོ་སྤང་བའི་ཕྱིར་གཙང་སྦྲར་བྱ་བ་དང་། དེས་མང་དུ་ཐོས་པ་ལ་མངོན་བརྩོན་པར་བྱ་བ་སྟེ། ཆོས་གསུམ་པོ་དེ་དག་
དང་ལྡན་པར་བྱའོ། །གཞན་ཡང་དེས་ཆོས་གསུམ་ཡང་དག་པར་བླངས་ནས་གནས་བར་བྱ་སྟེ། གསུམ་གང་ཞེ་ན། ཆོས་འཆད་པ་ལ་རྒྱུར་གཅད་པར་མི་བྱ་བ་དང་། ཆོས་བརྗོད་པ་ལ་གསོལ་བ་གདབ་པར་
བྱ་བ་དང་། དེས་འབྲུ་མར་གྱི་མར་མེ་རྒྱུན་མི་གཅད་པར་བྱ་བ་སྟེ། དེས་ཆོས་གསུམ་པོ་དེ་དག་རྒྱུན་མི་གཅོད་པར་བྱའོ། །འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པས་གང་དག་པུད་མེད་ཀྱི་དངོས་བོར་
འགྱུར་བའི་ཆོས་གསུམ་ཐམས་ཅད་ཀྱི་ཐམས་ཅད་དུ་མི་བྱ་སྟེ། གསུམ་གང་ཞེ་ན། མ་ཆོས་ཉན་པ་ལས་བཟློག་པར་མི་བྱ་བ་དང་། དགེ་སློང་ལ་ལྟ་བ་ལས་བཟློག་པར་མི་བྱ་བ་དང་། ཆུང་མ་དགེ་སློང་ལ་ལྟ་
བ་ལས་བཟློག་པར་མི་བྱ། ཐ་ན་རང་གི་ཆུང་མ་ལ་ཡང་ཆོས་ཉན་པའི་བར་ཆད་མི་བྱ། ཡན་ལག་མ་ཡིན་པར་བཞུགས་བར་མི་བྱ་བ་སྟེ། གང་སྐྱེས་བའི་དངོས་བོ་སྤངས་ནས་བུད་མེད་ཏུ་འགྱུར་བའི་
ཆོས་གསུམ་པོ་འདི་དག་ཐམས་ཅད་ཀྱི་ཐམས་ཅད་དུ་མི་བྱའོ། །དེ་ལ་འདི་སྐད་ཅེས་སྟེ། རབ་ཏུ་དད་པས་ཡང་དང་ཡང་། །འབྲུ་མར་མར་མེ་བུད་པར་བྱ། །དེ་ལས་དེ་ནི་རྡུལ་མེད་སྤྱན། །སངས་
<pb id="78.43a"/>
རྒྱས་སྤྱན་ནི་ཐོབ་པར་འགྱུར་། མིག་དེ་ཡིས་ནི་མགོན་པོ་དེ། །ཤེས་བྱ་ཐམས་ཅད་ཤེས་བར་འགྱུར། །ཤེས་བྱ་གང་ཞིག་ཤེས་མིན་པ། །ཤེས་བྱ་ཤེས་ནས་ཤེས་བར་འགྱུར། །འདས་བའི་ཤེས་བྱའི་ཆོས་
རྣམས་དང་། །ད་ལྟར་བྱུང་བའང་དེ་བཞིན་ཏེ། །མ་འོངས་པ་ལ་བརྟག་མི་བྱ། །མཚན་ཉིད་གསུམ་དུ་གྱུར་ཏ་རེ། །མཚན་ཉིད་གཉིས་བོ་དེ་དག་ཡོད། །གསུམ་པ་རྣམ་པར་སྤང་བྱས་ནས། །དེ་དག་ཐམས་ཅད་དོན་གཅིག་
འགྱུར། །མཚན་ཉིད་ཀྱིས་ནི་མཚན་ཉིད་མེད། །དཔང་པོ་སངས་རྒྱས་ཀྱིས་བཤད་པ། །ཆོས་དེ་དཔང་པོ་མ་ཡིན་ནོ། །གང་གིས་དེ་དག་རྣམ་པརྟགས་པ་། དེ་ནི་བྱང་ཆུབ་མཆོག་མི་འགྱུར། །སངས་རྒྱས་སྤྱན་ནི་
རྣམ་སྦྱངས་ན། །ཐམས་ཅད་མངོན་སུམ་ཤེས་བར་འགྱུར། །གང་ཞིག་ཡང་དག་རབ་བཤད་པའི། །ལམ་འདི་ཉིད་ལ་བྱང་ཆུབ་ཡོད། །ཆོས་རྣམས་དེ་དག་པསྟན་པ་མེད། །དེ་དག་རྣམ་པར་བཤིག་པའང་
མེད། །ཆོས་རྣམས་ཐམས་ཅད་མ་བཤད་དེ། །དེས་ན་རབ་ཏུ་བཤད་ཅེས་བྱ། །དེ་ཡི་ཕྱིར་ན་སྟོན་པ་ནི། །ཁྱིམ་པ་རྣམས་ལ་ཆོས་སྟོན་ཏེ། །འབྲུ་མར་རྣམས་ཀྱི་མར་མེ་བུས།  །དེ་ཚེ་མིག་གིས་ཤེས་
པར་འགྱུར། །ཤཱཀྱ་སེང་གེའི་བསྟན་པ་ནི། །འཆང་བའི་ཚེ་ན་རྒྱུན་མི་གཅད། །མྱུར་དུ་ངན་འགྲོར་སོང་ད་རེ། །དམུས་ལོང་དུ་ཡང་མྱུར་དུ་འགྱུར། །རྒྱལ་བའི་བསྟན་པ་ཤོད་ཅིག་ཅེས། །ཡང་དང་ཡང་དུ་
གསོལ་བ་གདབ། །དེ་ནི་དགེ་བའི་རྩ་བ་དེས། །འཁོར་ལོ་དམ་པ་བསྐོར་བར་འགྱུར། བར་ཆད་པྱེད་པར་མི་བྱ་སྟེ། །ཆོས་ཀྱི་བར་ཆད་པྱས་པས་ན། བུད་མེད་མི་བཟད་ཆེན་མོ་དང་། །ལོང་སྐུར་རབ་
སྡིག་གྱུར་ཏ་རེ། །དེ་ནི་གཟུགས་རྣམས་མི་མཐོང་ཞིང་། དེ་ནི་ཅུང་ཟད་མི་ཐོས་ཏེ། །སྐྱེ་བ་པོ་ཞིག་མུན་ཁུང་དུ། །བཅུག་ནས་འདུག་པ་ཇི་བཞིན་ནོ། །ཆུང་མའི་ཕྱིར་ནི་ཕྲག་དོག་ཅན། །བར་ཆད་དག་ནི་བྱས་
<pb id="78.43b"/>
པས་ན། །མྱུར་དུ་འཆི་བའི་དུས་བྱས་ནས། །ཤིན་ཏུ་སྡིག་ཅན་བུད་མེད་འགྱུར། །སྐྲ་ནི་སེར་ཞིང་ཁམ་པ་དང་། །གནག་ཅིང་བལྟ་ན་མི་སྡུག་དང་། །ཤིན་དུ་མི་བཟད་རྐང་གྱོལ་དང་། །འོན་པར་འགྱུར་ཞིང་ལྕེ་མེད་
འགྱུར། །ཕྲག་དོག་ཅན་གྱི་སྐྱེས་པ་ནི། །འདོད་པའི་ཆེད་ཏུ་འདི་འདྲའི་གནས། །ཤིན་དུ་མི་བཟད་འདི་དག་ནི། །ཡང་དང་ཡང་དུ་མྱུར་དུ་འགྱུར། །འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པས་ཆོས་
གསུམ་མི་བྱ་སྟེ། །གསུམ་གང་ཞེ་ན། གཞན་གྱི་སྦྱིན་པ་ལ་མ་བོས་སམ། ཐབས་མེད་པར་མར་གྱི་སྙིང་ཁུ་ཡང་སྦྱིན་པར་མི་བྱ་ཞིང་གཞན་ཅི་ཡང་རུང་སྟེ། སྦྱིན་པར་དཀའ་བའི་ཡོངས་སུ་གཏང་བ་སྦྱིན་
བར་མི་བྱ་བ་དང་། དེས་རབ་ཏུ་འབྱུང་བའི་བར་ཆད་མི་བྱ་ཞིང་རབ་ཏུ་མ་བྱུང་བ་ཡང་རབ་ཏུ་འབྱུང་བ་ཡང་དག་པར་འཛིན་དུ་གཞུག་པ་དང་། དེ་བཞིན་གཤེགས་བའི་རིང་བསྲེལ་གྱི་མཆོད་རྟེན་གྱི་ཞལ་ཏ་བྱ་ཞིང་
ལག་དཔོན་དུ་བསྐོ་བའི་གནས་སུ་བསྐོས་ན་ཡང་དེ་ལ་བརྟེན་ཏེ་ཡོ་བྱད་ཏུ་སྤྱད་པར་མི་བྱ་བ་སྟེ། བྱང་ཆུབ་སེམས་དཔའ་ཁྱིམ་པས་ཆོས་གསུམ་པོ་དེ་དག་མི་བྱའོ། །དེ་ལ་འདི་སྐད་ཅེས་བྱ་སྟེ། ཕ་རོལ་
སྦྱིན་པ་སྦྱིན་པའི་ཚེ། །རིགས་པ་མིན་ལ་སྦྱར་མི་བྱ། །སྦྱིན་པ་སྐྱོན་ཆགས་ཐམས་ཅད་ནི། །སྐྱེ་བོ་དཀོན་ལ་སྦྱིན་མི་བྱ། །དད་པས་དེར་ནི་སོང་ནས་སུ། །ཐལ་མོ་སྦྱར་ཏེ་འདུག་པར་བྱ། །སྦྱིན་དད་
སྦྱིན་པར་ཡང་དང་ཡང་། །ཡིད་ནི་རབ་ཏུ་དགའ་བར་བྱ། །དེ་ཉིད་དགེ་འདུན་གནས་པ་དེར། །སྤྲོ་བ་ཤིན་ཏུ་ཆུང་གྱུར་ན། །གང་ལས་སྐྱེ་བོ་སྤྲོ་ཆུང་བ། །གསོལ་བ་བཏབ་སྟེ་ལེན་དུ་གཞུག །བཏུད་འོས་
གསལ་བའི་བཏུང་བ་དང་། དེ་ན་གང་དག་དེ་འདྲ་བ། །དེ་ལ་མི་མཐུན་ཡིད་ཀྱིས་སུ། །སེམས་ནི་གནོད་པར་མི་བསམ་མོ། །བུ་འམ་འོན་ཏེ་གཉེན་གྱི་རྣམས། །རབ་ཏུ་འབྱུང་བར་བྱེད་པ་ན། །དེ་
<pb id="78.44a"/>
ལ་བྱང་ཆུབ་སེམས་དཔའ་ཡིས། །བར་དུ་གཅོད་པར་མི་བྱའོ། །སེམས་ཅན་ཐམས་ཅན་བདེར་གྱུར་ཅིག ། ཐམས་ཅད་མྱ་ངན་འདས་རེག་ཤོག །བདག་གི་ལྷག་བསམ་འདི་འདྲ་ལ། །ཆོས་ཀྱི་དམ་པ་བཤད་དུ་གསོལ། །
ཉེས་དམིགས་འདི་དག་ཤེས་ནས་སུ། །བདག་ནི་དྲི་མ་མེད་པར་བྱ། །ཉོན་མོངས་དྲི་ཅན་བྱས་བས་ན། །ཡུན་རིང་མྱ་ངན་བྱེད་ད་རེ། །འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པས་ཆོས་གསུམ་ལ་བརྩོན་པར་མི་བྱ་
སྟེ། གསུམ་གང་ཞེ་ན། སྐྱེས་པ་བཙོང་བར་མི་བྱ་བ་དང་། བུད་མེད་བཙོང་བར་མི་བྱ་བ་དང་། གཞན་དག་ལ་སྨན་མ་ཡིན་པ་སྦྱིན་པར་མི་བྱ་ཞིང་གང་དག་དེ་ལྟ་བུ་བྱེད་པ་དེ་དག་ལ་ཡང་བསྟེན་པར་མི་བྱའོ། །དེ་ལ་འདི་
སྐད་ཅེས་བྱ་སྟེ། སྐྱེས་པ་བཙོང་པ་སྤང་བར་བྱ། །བུད་མེད་བཙོང་བའང་རྣམ་པར་སྤང་། །སྨན་མིན་སྦྱིན་པར་མི་བྱ་སྟེ། །སྦྱིན་པར་བྱེད་པ་དེ་དག་སྤང་། །ལྷ་རྣམས་དེ་ལ་འཕྱ་བར་བྱེད། །སེམས་ཅན་སྡུག་བསྔལ་མྱོང་
བར་འགྱུར། །ཕྱོགས་དང་ཕྱོགས་མཚམས་འགྲོ་བྱེད་ཅིང་། མྱ་ངན་ཟུག་རྔུས་གནོད་པར་འགྱུར། །མྱ་ངན་རྣམ་པ་མང་པོ་ཡིས། །དེ་ནི་ཡུན་རིང་གནོད་པར་འགྱུར། །མྱ་ངན་གྱུར་ནས་འཆི་དུས་བྱེད། །
དེ་ལྟ་བས་ན་དེ་མི་བྱ། །དེ་ཕྱིར་ཉེས་པ་འདི་དག་དང་། །གཞན་རྣམས་དག་ཀྱང་ངས་ཤེས་བས། །བྱང་ཆུབ་སེམས་དཔའ་རྣམས་ཀྱི་ཕྱིར། །ཕྱོགས་ཙམ་ཞིག་ནི་བརྗོད་པ་ཡིན། །འོད་སྲུང་གཞན་ཡང་བྱང་
ཆུབ་ཆུབ་སེམས་དཔའ་ཁྱིམ་པས་ཆོས་གསུམ་མི་བྱ་སྟེ། གསུམ་གང་ཞེ་ན། བུད་མེད་སྨད་འཚོང་མའི་གན་དུ་འགྲོ་བར་མི་བྱ་བ་དང་། སྨྲ་སེམས་ཐ་དད་པར་སྤྱོད་པའི་སྐྱེས་བའམ། བུད་མེད་བསྟེན་པར་མི་བྱ་བ་དང་། 
བ་ལང་གསོད་པའི་གནས་སུ་གནས་བར་མི་བྱ་བ་སྟེ། བྱང་ཆུབ་སེམས་དཔའ་ཁྱིམ་པས་ཆོས་གསུམ་པོ་དེ་དག་མི་བྱའོ། །དེ་ལ་འདི་སྐད་ཅེས་བྱ་སྟེ། འདོད་པ་སྤྱོད་པ་སྨད་པའི་འོས། །སྨད་འཚོང་གན་
<pb id="78.44b"/>
དུ་འགྲོ་མི་བྱ། །འདོད་པ་ངན་པ་བསྟེན་བྱེད་པ། །མྱུར་དུ་རིམ་གྲོ་མི་བྱེད་འགྱུར། །གཟུགས་བཟང་གན་དུ་འགྲོ་བྱེད་པ། །དེ་དག་ལ་ནི་སྨོད་པར་འགྱུར། མྱུར་དུ་ནད་ཀྱིས་ཐེབས་བར་འགྱུར། །དེས་ན་དེ་ཡང་འཆི་དུས་བྱེད། 
སྨྲ་སེམས་ཐ་དད་སྤྱད་པ་ཡི། །སྐྱེས་པ་འམ་བུད་མེད་དེས་མི་བསྟེན། །གཞན་གྱིས་བུད་མེད་འཕྲོག་བྱེད་ན། །དེ་ལས་དུས་ཀྱིས་རབ་ཏུ་སྦྱོར། །བ་ལང་གསོད་པར་བྱེད་པ་ན། །རྣམ་པ་ཀུན་དུ་དེར་མི་འགྲོ། བྱང་ཆུབ་སེམས་
དཔའ་རྣམ་དག་ལ། །སྐྱོབ་པ་ངས་ནི་འདི་མ་སྔགས། །ཉེས་པ་འདི་དག་མཁྱེན་པས་ན། །སངས་རྒྱས་ཀྱིས་ནི་དེ་ཕྱིར་བརྗོད། །རིགས་པ་མིན་ལ་སྦྱོར་བ་རྣམས། །དེ་དག་ཆེད་དུ་བརྗོད་པ་མཛད། །སངས་རྒྱས་ང་ཡི་ཉན་
ཐོས་རྣམས། །ཤེས་སོ་ཞེས་ནི་ཁ་ཅིག་སྨྲ། །དེ་དག་སངས་རྒྱས་སྤྱན་སྔ་ནས། །སྤྱོད་ཡུལ་གང་ན་ཡོད་པར་འདོད། །སེམས་ཅན་གང་དག་འཕགས་གནས་ཤིང་། མྱུར་དུ་མྱ་ངན་འདས་འདོད་པ། །དེ་དག་
དོན་དུ་བཤད་པ་སྟེ། །བཀའ་བློ་མི་བདེ་ཕྱིར་མ་བཤད། ། འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པས་ཆོས་གསུམ་དང་ལྡན་པར་བྱ་སྟེ། གསུམ་གང་ཞེ་ན། ཁྱིམ་ན་གནས་པ་དེས་སྲོག་ནི་ཕོ་ཉའི་
གོངས་གནས་དང་འདྲ་བར་བདག་ལ་རྣམ་པར་བརྟག་པར་བྱ་བ་དང་། བྱིན་ཞིང་ཡོངས་སུ་བཏང་བའི་ནོར་བསགས་བར་བསྒྲུབ་པར་བྱ་ཞིང་། གང་མ་བྱིན་པ་དང་ཡོངས་སུ་མ་བཏང་བ་དེ་ལ་དཔག་ཚད་བརྒྱ་ན་ཡོད་
པ་ལ་ཡང་འདུ་ཤེས་བསྐྱེད་པར་བྱ་བ་དང་། དེས་བུ་དང་ཆུང་མའི་ཆེད་ཏུ་གཞག་པའི་བློ་བསྐྱེད་པར་མི་བྱ་སྟེ། འོད་སྲུང་བྱང་ཆུང་སེམས་དཔའ་ཁྱིམ་པས་ཆོས་གསུམ་པོ་དེ་དག་དང་ལྡན་པར་བྱའོ། །དེ་ལ་
འདི་སྐད་ཅེས་བྱ་སྟེ། བདག་ནི་མྱུར་དུ་འཆིའོ་ཞེས། །འཆི་བའི་འདུ་ཤེས་བསྒོམ་པར་བྱ། །དེ་བས་ལོངས་སྤྱོད་བསགས་པ་ལ། །ལོངས་སྤྱོད་ལས་ནི་སྙིང་པོ་བླང་། བུ་དང་ཆུང་མའི་དོན་གྱི་ཕྱིར། །དེས་ནི་ནོར་རྣམས་
<pb id="78.45a"/>
བསགས་མི་བྱ། །ལུས་དང་ལོངས་སྤྱོད་སྲོག་རྣམས་ལས། །སྙིང་པོ་མྱུར་དུ་ལེན་པར་བྱེད། །བྱང་ཆུབ་དོན་དུ་འདུན་དྲག་བསྐྱེད། །རྒོད་ཅིང་གཡེང་བར་མི་བྱེད་དོ། །ནོར་དང་ཆོས་ནི་སྤངས་ནས་སུ། །ལུས་ཀུན་ལ་ནི་
གནོད་པར་འགྱུར། །འདི་ནི་བྱིས་བའི་རྩེད་མོ་སྟེ། །སྣང་བ་མཐོང་ཞིང་མི་སྣང་མཐོང་། རོ་མྱང་བ་ནི་དགོས་པ་མེད། །ཆོས་ཀྱི་ཤུགས་ནི་སྐྱོབ་པ་ཡིན། །རྒྱུན་མི་འཆད་པ་བཤད་པར་བྱ། །ཆོས་འདི་རྟག་ཏུ་གནས་
པ་ཡིན། །མཚུངས་བར་ལྡན་རྣམས་ཕན་ཚུན་དུ། །འཕྱ་བར་བྱེད་པ་སྡུག་བསྔལ་ཡིན། །འདི་འདྲ་བ་ཡི་ཆོས་འདི་དག །འོད་སྲུང་ངས་ནི་རབ་ཏུ་བརྗོད། །གང་དག་མཁས་བར་འགྱུར་བ་དག །མི་དེ་ཀུན་ནི་ངས་
ཤེས་ཏེ། །དེ་དག་ཤེས་བར་རིག་གྱུར་ཅིང་། །བདག་ལ་ཡིད་བྱུང་གྱུར་ནས་ནི། །དེ་ཡི་ཚེ་ན་ཡང་དང་ཡང་། ད་ནི་མངོན་དུ་གྱུར་བར་བྱ། །འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པ་ཆོས་གསུམ་
དང་ལྡན་ན་བླ་ན་མེད་པ་ཡང་དག་པར་རྫོགས་བའི་བྱང་ཆུབ་ལས་ཕྱིར་མི་ལྡོག་པ་འཐོབ་སྟེ། གསུམ་གང་ཞེ་ན། ཕ་མ་མ་དད་པ། དད་པ་ལ་འཇོག་པར་བྱེད། ཕ་མ་ཚུལ་ཁྲིམས་འཆལ་པ་ཚུལ་ཁྲིམས་ལ་འཇོག་པར་
བྱེད། ཕ་མ་སེར་སྣ་ཅན་གཏོང་བ་ལ་འཇོག་པར་བྱེད། བླ་ན་མེད་པ་ཡང་དག་པར་རྫོགས་བའི་བྱང་ཆུབ་ཀྱི་བསྔགས་པ་བརྗོད་ཅིང་གཞན་དག་ལ་ཡང་ཆོས་སྟོན་པར་བྱེད་པ་འདི་ནི་གང་གིས་བྱང་ཆུབ་སེམས་
དཔའ་ཁྱིམ་པ་བླ་ན་མེད་པ་ཡང་དག་པར་རྫོགས་བའི་བྱང་ཆུབ་ལས་ཕྱིར་མི་ལྡོག་པ་འཐོབ་པའི་ཆོས་དང་པོའོ། །འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པས་བཀུར་སྟེ་བྱ་བར་འོས་པ་ཡང་ཤེས། བཀུར་
སྟི་བྱ་བའི་འོས་མ་ཡིན་པ་ཡང་ཤེས་ཏེ། བཀུར་སྟི་བྱ་བའི་འོས་དང་། བཀུར་སྟི་བྱ་བའི་འོས་མ་ཡིན་པ་ཤེས་ནས་ཀྱང་གང་དག་པཀུར་སྟིར་བྱ་བ་དེ་དག་ལ་ནི་བཀུར་སྟིར་བྱེད། གང་དག་པཀུར་སྟི་བྱ་བའི་འོས་མ་ཡིན་པ་དེ་
<pb id="78.45b"/>
དག་ལ་ནི་བཀུར་སྟི་མི་བྱེད་ཀྱི་། དེ་དག་ལ་བྱམས་པ་བསྒོམ་པར་བྱེད་དེ། འོད་སྲུང་བྱང་ཆུབ་སེམས་དཔའ་ཁྱིམ་པ་ཆོས་གཉིས་བོ་འདི་དང་ལྡན་ན་བླ་ན་མེད་པ་ཡང་དག་པར་རྫོགས་བའི་བྱང་ཆུབ་ལས་ཕྱིར་མི་ལྡོག་པ་འཐོབ་པོ། །
འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པ་དེའི་ལོངས་སྤྱོད་གང་དག་སྡུག་བསྔལ་ཞིང་སྡུག་བསྔལ་བསྒྲུབས་པ་དེ་དག་ཆུད་མི་གཟོན་ཅིང་ཆུད་མི་ཟ་བར་བྱེད་དེ། དགེ་སྦྱོང་དང་བྲམ་ཟེ་ཚུལ་ཁྲིམས་དང་
ལྡན་པ་རྣམས་དང་ཐུན་མོང་དུ་སྤྱོད་པ་མ་གཏོགས་བར་སུ་ལ་ཡང་སྦྱིན་པར་མི་བྱེད་དེ། ཚངས་པ་མཚུངས་བར་སྤྱོད་པ་རྣམས་དང་སྲི་བ་མེད་པར་སྤྱོད་དོ། །འོད་སྲུང་བྱང་ཆུབ་སེམས་དཔའ་ཁྱིམ་པ་ཆོས་གསུམ་པོ་འདི་
དང་ལྡན་ན་བླ་ན་མེད་པ་ཡང་དག་པར་རྫོགས་བའི་བྱང་ཆུབ་ལས་ཕྱིར་མི་ལྡོག་པ་འཐོབ་པོ། །དེ་ལ་འདི་སྐད་ཅེས་བྱ་སྟེ། བྱང་ཆུབ་སེམས་དཔའ་ཁྱིམ་པ་ནི། །བྱང་ཆུབ་དམ་པ་ཚོལ་བ་ན། །གང་གིས་དམ་པ་
རྟོགས་གྱུར་པའི། །ཤེས་རབ་རྩ་བ་གསུམ་གྱིས་སྐྱེ། །ཕ་དང་མ་ནི་གང་ཡིན་པ། བློ་གྲོས་ངན་ཅིང་མ་དད་པ། །དད་ལ་འཐུན་པ་སྐྱེད་བྱེད་ཅིང་། །ཆོས་ཀྱི་མཆོག་ལ་སྦྱོར་བར་བྱེད། །འཇུངས་པ་གཏོང་དང་
ཚུལ་ཁྲིམས་ལ། ཤེས་རབ་འཆལ་བ་ཤེས་རབ་སྦྱོར། །བྱང་ཆུབ་དམ་པ་གང་ཡིན་པ། དེ་ལ་དེ་དག་ཡང་དག་འཛུད། །ཕྱོགས་བཞི་དག་ཏུ་སོང་ནས་སུ། །ལེགས་བར་བཤད་པ་ཡོངས་བཙལ་ཏེ། །
གང་གིས་ཤེས་རབ་འཕེལ་འགྱུར་བ། །ཆོས་ཀྱི་སྦྱིན་པ་སྦྱིན་པར་བྱ། །ཁྲིམས་འཆལ་ཁྲིམས་ལ་གཞག་བྱས་ཤིང་། མ་དད་དད་པ་འཛིན་བཅུག་སྟེ། །ཤེས་འཆལ་ཤེས་རབ་འཛིན་བཅུག་ནས། །དེ་ནི་
ལྡོག་པར་མི་འགྱུར་རོ། །ཤེས་རབ་ཅན་དེས་དགེ་སློང་མཐོང་། །ཚུལ་ཁྲིམས་ལྡན་དང་མང་ཐོས་ལ། །བཀུར་སྟི་བྱེད་ཅིང་སྟེན་པར་བྱེད། །སོང་ནས་ཡང་ནས་ཡང་དུ་འདྲི། །གང་གིས་དོན་དུ་སྟེན་པ་ཡིས། །དགེ་སློང་དེ་
<pb id="78.46a"/>
ལ་ཡང་ཡང་འདྲི། །ཁྱིམ་པ་རྣམས་ཀྱི་ཆོས་དེ་དག་། དེས་ནི་མྱུར་དུ་དེ་མི་ལྡོག་། མཁས་པ་དེ་ནི་དེ་དག་གི །ཐོབ་པའི་གནས་ཀྱི་ཁྱད་པར་ཤེས། །མཁས་པ་རྣམས་ཀྱི་ཁྱད་ཤེས་ནས། །དེ་ལ་བདག་གི་ཤ་ཡང་
སྦྱིན། །ང་ཡིས་གང་དག་པརྗོད་བྱས་བ། །དེ་དག་དད་པའི་མཚན་ཉིད་དེ། །མ་དད་པས་ནི་དེ་དག་གིས། །བྱང་ཆུབ་སེམས་བདུད་མི་ནུས་སོ། །ཁྱད་པར་ཤེས་ཤིང་ཡིད་གཞུངས་བ། །ཁྱད་པར་མྱུར་དུ་ཐོབ་པར་འགྱུར། །
ཆོས་རྣམས་ཀུན་གྱི་ཁྱད་པར་ནི། །དེ་ལ་དཀོན་པར་མི་འགྱུར་རོ། །བདག་དང་ཕ་རོལ་གཞན་རྣམས་ཀྱི། །ཁྱད་པར་དེ་ལྟར་ཤེས་གྱུར་ནས། །སེམས་དགའ་མངོན་དུ་སྒྲུབ་པར་བྱེད། །དེས་ན་དེ་ཡི་ཤེས་
རབ་འཕེལ། །དེ་ཡི་ལོངས་སྤྱོད་གང་ཡིན་པ་། གང་དག་དེས་ནི་ཀུན་བསྒྲུབས་བ། །དེ་དག་ཚུལ་ཁྲིམས་ལྡན་རྣམས་དང་། །གཅིག་ཏུ་སྤྱད་པར་སྔ་ནས་བྱས། །དེ་ནི་གཞན་དུ་མི་སྨྲ་སྟེ། །དེ་ནི་ལོག་པར་སྨྲ་མ་
ཡིན། །གཏོང་དང་ལྡན་ཞིང་མཐུ་བརྟན་པ། །དེ་དེ་དེ་བཞིན་གཤེགས་བར་འགྱུར། །ཚུལ་ཁྲིམས་བཟང་ཞིང་འགྲོགས་ན་བདེ། །དཔའ་བོ་བྱམས་པ་ཐོབ་གྱུར་པ། །སྦྱིན་པ་བྱིན་ནས་སྔ་ལོགས་སམ། །ཡང་ན་ཕྱི་
ནས་དགའ་བར་འགྱུར། །སྦྱིན་པདག་དམ་པ་དཔའ་བོ་སྟེ། །སྦྱིན་པདག་ལས་ནི་ཚོལ་བ་མེད། །ཐམས་ཅད་སྦྱིན་པདག་པརྟན་པ་པོ། །དེ་ལ་མ་བྱིན་ཡོད་མེད་དེ། །གསེར་རམ་ཡང་ན་དབྱིག་ཀྱང་རུང་། སྔོན་གྱི་
ཚེ་རབས་རྣམས་ན་བྱིན། །ཆོས་མཆོག་རྣམས་དང་ཟབ་མོ་མཆོག །གོ་འཕང་ཡོངས་སུ་ཚོལ་བར་བྱེད། །གང་ཞིག་ལྷར་བཅས་འཇིག་རྟེན་ལ། །སྟི་སྟང་བྱེད་པ་རིགས་མ་ཡིན། །གང་ཟག་གཅིག་པོ་
གང་ཡིན་ལ། །ཆོས་ཀྱི་དོན་ཕྱིར་བཀུར་སྟི་བྱ། །ཆོས་ལས་སྐྱེས་པ་དཔའ་བོས་ནི། །ཆོས་ཀྱི་ཆོས་ཀྱང་ཡོངས་སུ་ཚོལ། །ཆོས་གཅེས་ཆོས་དང་ཡིད་གཞུངས་བ། །འཇིག་རྟེན་ན་ནི་འདྲེན་པར་འགྱུར། །
<pb id="78.46b"/>
འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པ་ཆོས་གསུམ་དང་ལྡན་ན་བླ་ན་མེད་པ་ཡང་དག་པར་རྫོགས་བའི་བྱང་ཆུབ་ཏུ་སེམས་བསྐྱེད་པ་ལས་ཉན་ཐོས་ཀྱི་ཐེག་པར་ཡོངས་སུ་མྱ་ངན་ལས་འདའ་བར་བྱེད་
དེ། གསུམ་གང་ཞེ་ན། འོད་སྲུང་འདི་ལ་ཁ་ཅིག་བྱང་ཆུབ་ཏུ་སེམས་བསྐྱེད་ནས། སེམས་ཅན་དམྱལ་བ་རྣམས་ཀྱིས་འཇིགས་ཤིང་དྲུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་གྱིས་འཇིགས་ཏེ། བྱང་ཆུབ་
ལ་ཁུར་དུ་འདུ་ཤེས་བར་འགྱུར་ཞིང་དེ་གལ་ཏེ་དགེ་བའི་རྩ་བ་ཡང་དག་པར་བསྒྲུབས་པ་རྣམས་རྒྱུན་མི་འཆད་པར་ཡིད་ལ་མི་བྱེད། ལེན་པར་མི་བྱེད་ལ་དེ་ཡིད་ཀྱིས་ཞེ་འགྲས་བར་བྱེད། དེ་སེམས་ཀྱི་ཞེ་འགྲས་བར་
བྱེད་ཅིང་སྡུག་བསྔལ་གྱི་འདུ་ཤེས་སུ་འགྱུར་ན། འོད་སྲུང་ཆོས་དང་པོ་དེ་དང་ལྡན་པའི་བྱང་ཆུབ་སེམས་དཔའ་བྱང་ཆུབ་ལས་ལྡོག་ཅིང་ཉན་ཐོས་ཀྱི་ཐེག་པར་ཡོངས་སུ་མྱ་ངན་ལས་འདའ་བར་བྱེད་དོ། །འོད་སྲུང་
གཞན་ཡང་འདི་ལ་ཁ་ཅིག་བྱང་ཆུབ་ཏུ་སེམས་བསྐྱེད་ནས་གང་སྦྱིན་པ་སྦྱིན་ཞིང་ཡོངས་སུ་དགའ་བ་མ་ཡིན་པའི་སྦྱིན་པ་བྱིན་ཏེ། བྱིན་ཞིང་བྱིན་ནས་ཀྱང་འགྱོད་པར་འགྱུར་ཞིང་སངས་རྒྱས་ཀྱི་ཡེ་ཤེས་ལ་མི་གཏོང་
ན། འོད་སྲུང་ཆོས་གཉིས་པ་དེ་དང་ལྡན་པའི་བྱང་ཆུབ་སེམས་དཔའ་ཁྱིམ་པ་ནི་བྱང་ཆུབ་ལས་ལྡོག་ཅིང་མྱུར་དུ་ཉན་ཐོས་ཀྱི་ཐེག་པར་ཡོངས་སུ་མྱ་ངན་ལས་འདའ་བར་བྱེད་དོ། །འོད་སྲུང་གཞན་ཡང་འདི་ལ་ཁ་ཅིག་བྱང་ཆུབ་
ཏུ་སེམས་བསྐྱེད་ནས་མང་དུ་ཐོས་པ་ཡོངས་སུ་བཙལ་བའི་ཕྱིར་བརྩོན་འགྲུས་མི་རྩོམ་གྱི་དེ་དགེ་བའི་རྩ་བ་ངན་ངོན་ཙམ་དེས་མྱུར་དུ་ཡོངས་སུ་མྱ་ངན་ལས་འདའ་བར་བྱེད་ན། འོད་སྲུང་ཆོས་གསུམ་པ་དེ་དང་ལྡན་པའི་
བྱང་ཆུབ་སེམས་དཔའ་ཁྱིམ་པ་བྱང་ཆུབ་ལས་ལྡོག་ཅིང་མྱུར་དུ་ཉན་ཐོས་ཀྱི་ཐེག་པར་ཡོངས་སུ་མྱ་ངན་ལས་འདའ་བར་བྱེད་དོ། །དེ་ལ་འདི་སྐད་ཅེས་བྱ་སྟེ། བྱང་ཆུབ་ཆེད་ཏུ་འདུན་པསྐྱེད་ལ། །འཐུན་པར་རྗེས་སུ་
<pb id="78.47a"/>
མི་སྒྲུབ་ན། སངས་རྒྱས་ཐེག་ལས་ལྡོག་འགྱུར་ཏེ། །ཉན་ཐོས་ཐེག་པར་འགྲོ་བར་འགྱུར། །མ་དད་པ་དང་ལེ་ལོ་ཅན། །སེར་སྣ་ཅན་དང་ཤེས་རབ་འཆལ། །དེ་དག་ལ་ནི་བྱང་ཆུབ་མེད། །དེ་དག་པར་དུ་གཅོད་པ་
ཡིན། བྱས་པ་གཟོ་ཞིང་ཁྲིམ་དང་ལྡན། །སྦྱིན་ལ་ཡིད་ནི་དགའ་བ་དང་། །བྱིན་ནས་སེམས་ནི་ཚིམ་གྱུར་པ། །དེ་དག་པྱང་ཆུབ་དཀོན་མ་ཡིན། །སྡིག་པ་དག་ནི་སེམས་ཀྱིས་བྱེད། །སེམས་ཀྱིས་སྦྱིན་པ་སྦྱིན་པར་
བྱེད། །སེམས་ཅན་སེམས་མཆོག་ལྡན་དེ་དག །འཇིག་རྟེན་མཆོད་རྟེན་འདྲ་བར་འགྱུར། །གང་དག་ཆོས་འདི་རྣམ་སྤངས་ནས། །བྱང་ཆུབ་ཏུ་ནི་སེམས་བཏུད་པ། །དེ་དག་འཇིག་རྟེན་རྣམས་ན་
ནི། སྦྱིན་གནས་བླ་མེད་སངས་རྒྱས་འགྱུར། །འོད་སྲུང་བྱང་ཆུབ་སེམས་དཔའ་ཁྱིམ་པ་ཆོས་གསུམ་དང་ལྡན་ན་བྱང་ཆུབ་ལས་ལྡོག་ཅིང་རང་སངས་རྒྱས་ཀྱི་ཡོངས་སུ་མྱ་ངན་ལས་འདས་བས་ཡོངས་སུ་མྱ་ངན་ལས་
འདའ་བར་བྱེད་དེ། གསུམ་གང་ཞེ་ན། འོད་སྲུང་འདི་ལ་ཁ་གཅིག་བྱང་ཆུབ་ཏུ་སེམས་བསྐྱེད་ནས་ཆོས་ལ་སེར་སྣ་བྱེད་དེ། འོད་སྲུང་ཆོས་དང་པོ་འདི་དང་ལྡན་པའི་བྱང་ཆུབ་སེམས་དཔའ་ཁྱིམ་པ་བྱང་
ཆུབ་ལས་ལྡོག་ཅིང་རང་སངས་རྒྱས་ཀྱི་ཡོངས་སུ་མྱ་ངན་ལས་འདས་བས་ཡོངས་སུ་མྱ་ངན་ལས་འདའ་བར་བྱེད་དོ། །འོད་སྲུང་གཞན་ཡང་འདི་ལ་ཁ་ཅིག་བྱང་ཆུབ་ཏུ་སེམས་བསྐྱེད་ནས་དགེ་མཚན་དང་ལྟས་
ལ་ཆགས་ཏེ། འོད་སྲུང་ཆོས་གཉིས་པ་འདི་དང་ལྡན་པའི་བྱང་ཆུབ་སེམས་དཔའ་ཁྱིམ་པ་བྱང་ཆུབ་ལས་ལྡོག་ཅིང་རང་སངས་རྒྱས་ཀྱི་ཡོངས་སུ་མྱ་ངན་ལས་འདའ་བས་ཡོངས་སུ་མྱ་ངན་ལས་འདའ་བར་
བྱེད་དོ། །འོད་སྲུང་གཞན་ཡང་འདི་ལ་ཁ་ཅིག་བྱང་ཆུབ་ཏུ་སེམས་བསྐྱེད་ནས་བྱང་ཆུབ་ཀྱི་ཡན་ལག་རྣམས་ཡོངས་སུ་མི་ཚོལ་ཞིང་ལེ་ལོ་ཅན་དུ་འགྱུར་ཏེ། འོད་སྲུང་ཆོས་གསུམ་པ་འདི་དང་ལྡན་པའི་བྱང་ཆུབ་
<pb id="78.47b"/>
སེམས་དཔའ་ཁྱིམ་པ་བྱང་ཆུབ་ལས་ལྡོག་ཅིང་རང་སངས་རྒྱས་ཀྱི་ཡོངས་སུ་མྱ་ངན་ལས་འདའ་བས་ཡོངས་སུ་མྱ་ངན་ལས་འདའ་བར་བྱེད་དོ། །དེ་ལ་འདི་སྐད་ཅེས་བྱ་སྟེ། ཆོས་ལ་སེར་སྣ་བྱེད་གྱུར་ཅིང་། །
གཞན་དག་ལ་ནི་མི་སྟོན་པ། །རྐྱེན་གྱིས་བྱང་ཆུབ་འཐོབ་འགྱུར་ཏེ། །འདི་ནི་བྱང་ཆུབ་ལྡོག་པར་འགྱུར། །དེ་ལྟར་འདི་གཉིས་གནོད་འགྱུར་ཏེ། །གནོད་པ་ལས་ནི་སྡུག་བསྔལ་འོངས། །འགྲོ་འམ་ཉེ་བར་བསྟེན་
ནམ་ཞེས། །དེ་ནི་བྱང་ཆུབ་ཐེ་ཚོམ་ཟ། །ཐེག་པ་ཆེ་ལ་བསམ་བྱས་ནས། མྱུར་དུ་ལྟས་ནི་ལྟ་བར་བྱེད། །གང་འདིར་སྟོན་པ་མི་སྟེན་པ། །དེ་དག་དང་བའི་མཚན་ཉིད་མིན། །གང་དག་འདུན་པ་དྲག་ལྡན་ཞིང་། །
བྱང་ཆུབ་བརྟན་པ་དོན་གཉེར་བ། །དེ་དག་གཞན་ལ་ཕྱག་མི་འཚལ། །འཇིག་རྟེན་མཆོད་རྟེན་མ་གཏོགས་སོ། །གང་དག་དད་པ་འདི་འདྲ་བ། །ལྷ་གཞན་རྙེད་པར་མི་འགྱུར་ཏེ། །དེས་དེ་མཆོག་ནི་ཕུན་
སུམ་ཚོགས་། ལྷ་ཡི་ལྷ་ཞེས་བྱ་བ་ཡིན། །བྱང་ཆུབ་ཏུ་ནི་འདུན་པསྐྱེད་ནས། །གད་ཞིག་གཞན་ལ་ཕྱག་མི་འཚལ། །དེ་ནི་དེ་དང་དེ་དག་ཏུ། །སྟོབས་དང་གཟུགས་དང་ལྡན་པར་འགྱུར། །འོད་སྲུང་
བྱང་ཆུབ་སེམས་དཔའ་ཁྱིམ་པ་ཆོས་གསུམ་དང་ལྡན་ན་ལུས་གནག་པར་འགྱུར་ཞིང་ལུས་ནག་པོར་འགྱུར་ཏེ། གསུམ་གང་ཞེ་ན། དེ་བཞིན་གཤེགས་བའི་མཆོད་རྟེན་ལ་མར་མེ་བུས་པ་དེ་ནས་མར་མེ་
རྐུ་བ་དང་། ཕ་རོལ་དང་འགྱེད་པ་ན་ཁྲོ་བ་ཉེ་བར་སྟོན་པ་དང་། མ་དྲིས་བར་སྨྲ་ཞིང་མི་ནག་པོའི་མཚང་བྲུས་པ་ཡིན་ཏེ། འོད་སྲུང་བྱང་ཆུབ་སེམས་དཔའ་ཁྱིམ་པ་ཆོས་གསུམ་པོ་དེ་དག་དང་ལྡན་ན་ལུས་ནག་
པོར་འགྱུར་རོ། །དེ་ལ་འདི་སྐད་ཅེས་བྱ་སྟེ། མཆོད་རྟེན་མར་མེ་བུས་པ་ལ། །དེ་ཡི་འོད་ནི་འཕྲོག་བྱེད་ན། །དེ་ཡིས་ལུས་ནི་གནག་འགྱུར་ཏེ དཔེར་ན་ལ་བ་ནག་པོ་བཞིན། །མི་མཐོང་ནས་ནི་འཚང་འདྲུ་སྟེ།  །
<pb id="78.48a"/>
ང་ནི་དཀར་གྱི་ཁྱོད་གནག་ཅེས། །དེས་ནི་གཞན་ལ་བརྙས་བྱས་ན། །ནག་པོར་འགྱུར་ཏེ་མུན་པ་བཞིན། །ངག་ནི་ཤིན་དུ་བསྡམ་པར་གྱིས། །ཆུད་ཟར་འགྱུར་བའི་ལས་མེད་དེ། །ལས་དེ་ཇི་ལྟར་བྱས་པ་བཞིན། 
དེ་ལྟར་དེ་ལ་སྤྱོད་པར་འགྱུར། །འོད་སྲུང་བྱང་ཆུབ་སེམས་དཔའ་ཁྱིམ་པ་ཆོས་གསུམ་དང་ལྡན་ན་མགར་བའི་ཁྱིམ་དུ་སྐྱེ་བར་འགྱུར་ཏེ། གསུམ་གང་ཞེ་ན། འོད་སྲུང་འདི་ལ་བྱང་ཆུབ་སེམས་དཔའ་ཁྱིམ་པ་བདག་
ཉིད་བསློབ་པའི་གཞི་ལྔ་དང་ལྡན་པ་ཡིན་ལ། ཉེ་དུ་ལམ་རིང་པོ་ནས་ལྷགས་པ་དེ་དག་ལ་ཆང་ལྡུད་པ་དང་། སེམས་ཅན་གཞན་དག་ཀྱང་ཆང་ལ་འགྲོན་དུ་འབོད་ན་འོད་སྲུང་ཆོས་དང་པོ་འདི་དག་དང་
ལྡན་པའི་བྱང་ཆུབ་སེམས་དཔའ་ཁྱིམ་པ་ནི། མགར་བའི་ཁྱིམ་དུ་སྐྱེ་བར་འགྱུར་རོ། །འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པ་བདག་ཉིད་ཚངས་བར་སྤྱོད་པ་ཡིན་ལ་གཞན་དག་འཁྲིག་
པའི་ཆོས་ལ་སྦྱོར་ན། དེ་ལས་བྱས་ཤིང་བསགས་པ་དེས་མགར་པའི་ཁྱིམ་དུ་སྐྱེ་བར་འགྱུར་ཏེ། འོད་སྲུང་ཆོས་གཉིས་པ་འདི་དང་ལྡན་པའི་བྱང་ཆུབ་སེམས་དཔའ་ཁྱིམ་པ་མགར་བའི་ཁྱིམ་དུ་
སྐྱེ་བར་འགྱུར་རོ། །འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པའི་ཁྱིམ་ན་བྱ་བ་ཅི་ཡང་རུང་བ་ཞིག་བརྩམས་པ་ཡོད་ལ་དེ་མི་ཆོས་ཀྱིས་འབྲེལ་པ་ཞིག་འདུག་པའི་གན་དུ་སོང་སྟེ། བོས་ནས་
ཚུར་ཤོག །རེ་ཤིག་ཁ་ཏོན་བྱེད་པ་ཐོང་ལ་ལས་རིངས་བར་གྱིས་ཞེས་བསྒོ་ན་དེ་ལས་བྱས་ཤིང་བསགས་པ་དེས་མགར་བའི་ཁྱིམ་དུ་སྐྱེ་བར་འགྱུར་ཏེ། འོད་སྲུང་ཆོས་གསུམ་པ་འདི་དང་ལྡན་པའི་བྱང་ཆུབ་
སེམས་དཔའ་ཁྱིམ་པ་ནི་མགར་བའི་ཁྱིམ་དུ་སྐྱེ་བར་འགྱུར་རོ། །དེ་ལ་འདི་སྐད་ཅེས་བྱ་སྟེ། ཉེ་དུ་ལྷགས་པ་མཐོང་ནས་སུ། །ཆང་ལ་འགྲོན་དུ་འབོད་བྱེད་ཅིང་། །མྱོས་པའི་བཏུང་བ་བྱིན་པས་ན།  །
<pb id="78.48b"/>
མགར་བ་མུ་ཅོར་སྨྲ་བར་འགྱུར། །དེ་ནི་ཁབ་དང་མཚོན་ཆ་དང་། གཟོ་ཡི་གནས་ནི་མི་བྱེད་ཀྱི། །ས་ལ་འདུག་པ་བྱས་ནས་སུ། །ལག་པས་སྦུད་པ་བླངས་ནས་འབུད། །བུད་མེད་དང་ནི་འདུ་སྤངས་ལ། །གཞན་
དག་ལ་ནི་འདོད་བསྔགས་ན། །ལས་ཀྱི་རྣམ་པར་སྨིན་པ་དེས། མགར་བ་མུ་ཅོར་སྨྲ་བར་འགྱུར། །དེ་ནི་ཁབ་དང་མཚོན་ཆ་དང་། །སྦུད་པའི་བུད་ཀྱང་མི་ཤེས་བ། །ལག་པས་ཐོ་བ་བཟུང་ནས་སུ། །དེ་ནི་
ལྕགས་ཀྱི་གར་བུ་རྡུང་། །ཆོས་ཀྱི་རྣམ་པར་སྤངས་བྱས་བས། །དེ་ནས་མི་དེ་ཤི་འཕོས་ནས། །མི་དེ་རབ་ཏུ་མྱུར་བར་ནི། །མགར་བའི་ཁྱིམ་དེར་སྐྱེ་བར་འགྱུར། །དེ་ནི་སྦུད་པ་མི་མཐོང་ཞིང་། །དེ་ནི་ཐོ་བ་མི་
མཐོང་སྟེ། །སྣོད་རྣམས་ཐམས་ཅད་འཇོམས་བར་བྱེད། །རྣམ་པར་སྨིན་དེ་འདི་འདྲའོ། །འོད་སྲུང་དག་ནི་བསྲུང་བར་བྱ། །ཡིད་ཀྱང་ཤིན་དུ་བསྡམ་པར་བྱ། །མི་དགེ་བ་ཡི་ཆོས་རྣམས་ཀུན། །གཞན་
ལ་བརྗོད་པར་མི་བྱའོ། །སྐྱེ་བའི་འཁོར་བ་སྡུག་བསྔལ་ཏེ། སྲེད་པས་སྐྱེ་བ་འཕེར་བར་འགྱུར། །དེ་བས་བརྟན་པ་ཆོས་སྤྱོད་ཅིག །ཆོས་མ་ཡིན་པ་རྣམ་པར་སྤོངས། །འོད་སྲུང་བྱང་ཆུབ་སེམས་
དཔའ་ཁྱིམ་པ་ཆོས་གསུམ་དང་ལྡན་ན་རྒྱལ་རིགས་ཤིང་སཱ་ལ་ཆེན་པོ་ལྟ་བུ་རྣམས་དང་སྐལ་པ་མཉམ་པར་སྐྱེ་བར་འགྱུར་ཞིང་། གཟུགས་བཟང་བ་དང་། མཛེས་པ་དང་། བལྟ་ན་སྡུག་པ་དང་། ཁ་དོག་
བཟང་པོ་རྒྱས་པ་མཆོག་དང་ལྡན་པ་དང་། ལེ་ལོ་མེད་པ་དང་། གསལ་བ་དང་། ཤིན་དུ་རྣམ་པར་ངེས་བར་འགྱུར་ཏེ། གསུམ་གང་ཞེ་ན། འོད་སྲུང་འདི་ལ་བྱང་ཆུབ་སེམས་དཔའ་ཁྱིམ་པས་སྔོན་
མ་མཐོང་བའི་དགེ་སྦྱོང་དང་། བྲམ་ཟེ་དག་མཐོང་ན་འདི་དག་ནི་སྦྱིན་གནས་སོ། །འདི་དག་ནི་མཆོད་པར་འོས་བའོ། །འདི་དག་ནི་ཕྱག་བྱ་བར་འོས་བའོ། །འདི་དག་ནི་བསོད་ནམས་ཀྱི་ཞིང་ངོ་ཞེས་
<pb id="78.49a"/>
དགའ་བ་བསྐྱེད་དེ། དེ་དག་དགའ་བར་གྱུར་བའི་སེམས་ཀྱིས་གོས་དང་། ཟས་དང་། མལ་ཆ་དང་། ན་བའི་གསོས་སྨན་དང་། ཡོ་བྱད་རྣམས་ཀྱིས་འགྲོན་དུ་གཉེར་ཏེ། འོད་སྲུང་ཆོས་དང་པོ་འདི་དང་ལྡན་པའི་བྱང་ཆུབ་
སེམས་དཔའ་ཁྱིམ་པ་རྒྱལ་རིགས་ཤིང་སཱ་ལ་ཆེན་པོ་ལྟ་བུ་དང་། སྐལ་པ་མཉམ་པར་སྐྱེ་བར་འགྱུར་རོ། །འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པ་ཡིད་དམ་སྙིང་པོ་ཅན་ལ་གནས་པ་ཡིན་ཏེ། དེ་ཡི་དམ་སྙིང་པོ་
ཅན་ལ་གནས་བས་ཇི་སྐད་སྨྲས་པ་བཞིན་བྱེད་ཅིང་། བརྫུན་དུ་སྨྲ་བ་མ་ཡིན་ཏེ། འོད་སྲུང་ཆོས་གཉིས་པ་འདི་དང་ལྡན་པའི་བྱང་ཆུབ་སེམས་དཔའ་ཁྱིམ་པ་རྒྱལ་རིགས་ཤིང་སཱ་ལ་ཆེན་པོ་ལྟ་བུ་རྣམས་དང་སྐལ་པ་མཉམ་
པར་སྐྱེ་བར་འགྱུར་རོ། །འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པ་དགེ་སྦྱོང་དང་། བྲམ་ཟེ་ཚུལ་ཁྲིམས་དང་ལྡན་པ་དེ་དག་ལ་བསྙེན་བཀུར་བྱས་ནས་སྙིང་པོ་ལེན་ཏེ། འོད་སྲུང་ཆོས་གསུམ་པ་འདི་དང་
ལྡན་པའི་བྱང་ཆུབ་སེམས་དཔའ་ཁྱིམ་པ་རྒྱལ་རིགས་ཤིང་སཱ་ལ་ཆེན་པོ་ལྟ་བུ་རྣམས་དང་སྐལ་པ་མཉམ་བར་སྐྱེ་བར་འགྱུར་རོ། །དེ་ལ་འདི་སྐད་ཅེས་བྱ་སྟེ། དེས་ནི་ཤེས་རབ་རང་བཞིན་ཅན། །ཁྲིམས་ལྡན་མང་
དུ་ཐོས་མཐོང་ནས། །ཡིད་བདེ་བ་ནི་བསྐྱེད་བྱས་སྟེ། །སོང་ནས་དེ་དག་འགྲོན་དུ་གཉེར། །དེ་དག་འགྲོན་དུ་གཉེར་བྱས་ནས། །དེ་ནི་ཡང་དག་ཇི་བཞིན་བྱེད། །དེ་ནི་གཏོང་རྒྱུན་མི་གཅོད་ཅིང་། །དེ་ལ་འགྲས་བར་
འགྱུར་བ་མེད། །གང་གི་དོན་དུ་བསྙེན་བཀུར་བ། ཉིང་པོ་དེ་ནི་ལེན་པར་བྱེད། །སྣ་ཚོགས་ཤེས་བའི་ཁྱད་པར་གྱིས། །རིན་ཆེན་ཤིན་ཏུ་དཀོན་ལ་ཡང་། །གང་དག་དད་པ་འདིར་འདྲ་ཞིང་། བྱང་ཆུབ་ལ་ཡང་མངོན་
ཞུགས་བ། །དེ་དག་ཡེ་ཤེས་སྤྱོད་ཡུལ་བ། །བྱང་ཆུབ་རྙེད་པར་དཀའ་བ་མེད། །འཚོ་བ་མཆོག་གིས་འཚོ་བྱས་ནས། །ལོངས་སྤྱོད་མཆོག་རྣམས་སྡུད་པར་བྱེད། །ཆོས་ཀྱི་དམ་པ་ཡོངས་སུ་ཚོལ། །མྱ་ངན་འདས་པ་
<pb id="78.49b"/>
མཆོག་ལ་རེག །རིགས་མཆོག་རྣམས་སུ་སྐྱེ་བར་འགྱུར། །གཟུགས་ཀྱི་དམ་པ་མངོན་པར་འགྲུབ། །ཆོས་གོས་དམ་པ་འཆང་བར་བྱེད། །དེ་ནི་མྱ་ངན་འདས་མཆོག་འཐོབ། །མཁས་བའི་མི་ནི་འདི་འདྲའི་ཆོས། །དེ་དག་ཤེས་
པར་གྱུར་ནས་ནི། །ཀུན་དུ་སྤྱོད་དེ་ཐུབ་པ་ཡིས། །ཉེ་བར་བསྟན་ལ་གུས་བར་བྱེད། །མི་དེ་སངས་རྒྱས་ཐེག་པ་ཡིས། །ཐེག་པ་མཆོག་གིས་འགྲོ་བར་བྱེད། །མྱ་ངན་འདས་པ་བསིལ་བའི་དངོས། །འདི་ནི་དེ་ཡི་འབྲས་བུ་
མཆོག །ཅི་འདྲ་པ་ཡི་ལས་བྱས་བ། །རྣམ་པར་སྨིན་པ་དེ་འདྲར་འགྱུར། །བསྐལ་པ་བྱེ་བ་ཕྲག་བརྒྱར་ཡང་། དེ་ནི་ཆུད་ཟར་འགྱུར་བ་མེད། །འོད་སྲུང་བྱང་ཆུབ་སེམས་དཔའ་ཁྱིམ་པ་ཆོས་གསུམ་དང་ལྡན་ན། ཁྱིམ་གྱི་
ས་ལ་གནས་ནས་བླ་ན་མེད་པ་ཡང་དག་པར་རྫོགས་བའི་བྱང་ཆུབ་མངོན་པར་རྫོགས་བར་སངས་རྒྱས་ཀྱི་བར་དུ་ཇི་ལྟར་ནམ་དུ་ཡང་འདོད་པའི་ཡོན་ཏན་ལྔ་པོ་དག་ལ་ཡོངས་སུ་སྤྱོད་པར་མི་འགྱུར་བ་དེ་ལྟ་བུའི་དགེ་བའི་
རྩ་བ་སྐྱེད་དེ། གསུམ་གང་ཞེ་ན། འོད་སྲུང་འདི་ལ་བྱང་ཆུབ་སེམས་དཔའ་ཁྱིམ་པ་བསླབ་པའི་གཞི་ལྔ་དང་ལྡན་པ་ཡིན་ཏེ། དེ་གཞན་ལ་ཡང་འདོད་པ་བསྔགས་བར་མི་བྱེད་ཅིང་། བུད་མེད་དང་རྒྱུ་བ་མ་
ཡིན་གྱི་རང་གི་དོན་ལ་མངོན་པར་བརྩོན་པ་ཡིན་ཏེ། བདག་ནི་བུད་མེད་དང་བསྟེན་པས་ཆོག་གིས་བདག་པླ་ན་མེད་པ་ཡང་དག་པར་རྫོགས་བའི་བྱང་ཆུབ་མངོན་པར་རྫོགས་བར་སངས་རྒྱས་ཀྱི་བར་དུ་འདོད་
པའི་ཡོན་ཏན་ལྔ་པོ་དག་དང་ཕྲད་པར་མ་གྱུར་ཅིག་ཅེས་སེམས་ཀྱང་སྐྱེད་དེ། འོད་སྲུང་ཆོས་དང་པོ་འདི་དང་ལྡན་པའི་བྱང་ཆུབ་སེམས་དཔའ་ཁྱིམ་པ་བླ་ན་མེད་པ་ཡང་དག་པར་རྫོགས་བའི་བྱང་ཆུབ་མངོན་
པར་རྫོགས་བར་སངས་རྒྱས་ཀྱི་བར་དུ་ནམ་ཡང་འདོད་པའི་ཡོན་ཏན་ལྔ་པོ་དག་ལ་ཡོངས་སུ་མི་སྤྱོད་དོ། །འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པ་འདི་ལྟ་བུའི་མདོ་སྡེ་འདི་དག་ཐོས་ནས་དད་པ་སྐྱེད་
<pb id="78.50a"/>
ཅིང་དད་ནས་ཀྱང་ཡོངས་སུ་ཚོལ་ལོ། །འོད་སྲུང་གཞན་ཡང་མདོ་སྡེ་འདི་ལྟ་བུ་འདི་དག་གཟུང་དཀའ་བས་ཡོངས་སུ་ཟིན་པར་འགྱུར་ཏེ། འོན་ཀྱང་ལུང་འབོགས་བར་བྱེད། རྩོམ་པར་བྱེད་དོ། །འོད་སྲུང་
གཞན་ཡང་གང་ཞིག་ཆོས་འདི་ལྟ་བུ་འདི་དག་ཐོས་ནས་འགྱོད་པའི་གནས་མཐའ་དག་སེལ་བར་འགྱུར་ཏེ། དེ་དགེ་བའི་རྩ་བ་དེས་ཆགས་པ་མེད་པའི་སྤོབས་པ་དང་། གྲོལ་བའི་སྤོབས་པ་དང་ལྡན་པར་འགྱུར། ཤི་
འཕོས་ཀྱང་རུང་། ཤི་འཕོས་བར་མ་གྱུར་ཀྱང་རུང་སྟེ། དེ་བཞིན་གཤེགས་པ་རྣམས་མྱུར་དུ་མཐོང་བར་འགྱུར། ཤི་འཕོས་ནས་ཀྱང་མཐོ་རིས་ཀྱི་འཇིག་རྟེན་དུ་འགྲོ་བར་འགྱུར་ཏེ། དེ་བླ་ན་མེད་པ་ཡང་དག་པར་
རྫོགས་བའི་བྱང་ཆུབ་དང་རིང་ངོ་སྙམ་དུ་ཤེས་བར་མི་བྱ་སྟེ། འོད་སྲུང་ཆོས་གཉིས་པ་འདི་དང་ལྡན་པའི་བྱང་ཆུབ་སེམས་དཔའ་ཁྱིམ་པ་བླ་ན་མེད་པ་ཡང་དག་པར་རྫོགས་བའི་བྱང་ཆུབ་མངོན་པར་རྫོགས་
པར་སངས་རྒྱས་ཀྱི་བར་དུ་འདོད་པའི་ཡོན་ཏན་ལྔ་པོ་དག་ལ་མི་སྤྱོད་དོ། །འོད་སྲུང་གཞན་ཡང་བྱང་ཆུབ་སེམས་དཔའ་ཁྱིམ་པ་དགེ་བའི་རྩ་བ་ཐམས་ཅད་བླ་ན་མེད་པ་ཡང་དག་པར་རྫོགས་བའི་བྱང་ཆུབ་
ཏུ་ཡོངས་སུ་བསྔོ་སྟེ། དེ་གཟུགས་ལ་དགའ་བ་མ་ཡིན། སྒྲ་ལ་དགའ་བ་མ་ཡིན། དྲི་ལ་དགའ་བ་མ་ཡིན། རོ་ལ་དགའ་བ་མ་ཡིན། རེག་ལ་དགའ་བ་མ་ཡིན། ལོངས་སྤྱོད་ལ་དགའ་བ་མ་ཡིན། དབང་
ཕྱུག་ལ་དགའ་བ་མ་ཡིན། གཡོག་འཁོར་ལ་དགའ་བ་མ་ཡིན་ཏེ། དེས་འདུས་མ་བྱས་ཀྱི་སེམས་དང་། འདུས་མ་བྱས་ཀྱི་རྣམ་པར་སྨིན་པར་གྱུར་ནས་མྱུར་དུ་བླ་ན་མེད་པ་ཡང་དག་པར་རྫོགས་བའི་བྱང་
ཆུབ་མངོན་པར་རྫོགས་བར་འཚང་རྒྱ་སྟེ། བླ་ན་མེད་པ་ཡང་དག་པར་རྫོགས་བའི་བྱང་ཆུབ་མངོན་པར་རྫོགས་བར་སངས་རྒྱས་ཀྱི་བར་དུ་འདོད་པའི་ཡོན་ཏན་ལྔ་པོ་དག་ལ་ཡོངས་སུ་མི་སྤྱོད་དེ། འོད་
<pb id="78.50b"/>
སྲུང་ཆོས་གསུམ་པ་འདི་དང་ལྡན་པའི་བྱང་ཆུབ་སེམས་དཔའ་ཁྱིམ་པ་བླ་ན་མེད་པ་ཡང་དག་པར་རྫོགས་བའི་བྱང་ཆུབ་མངོན་པར་རྫོགས་བར་སངས་རྒྱས་ཀྱི་བར་དུ་འདོད་པའི་ཡོན་ཏན་ལྔ་པོ་དག་ལ་མི་སྤྱོད་དོ། །དེ་ལ་འདི་
སྐད་ཅེས་བྱ་སྟེ། ཁྱིམ་པ་བསླབ་པའི་གཞི་ལྔ་པོ། །བསྲུང་བ་དག་ནི་ལེགས་བསྲུངས་ཏེ། །བུད་མེད་དང་ནི་འདུ་བ་སྤངས། །དེ་ལ་སྨོད་ཅིང་བཤུང་བར་བྱེད། །འདི་འདྲ་བ་ཡི་ཆོས་འདི་དག །ཡོངས་སུ་ཚོལ་བས་
ངོམས་པ་མེད། །འགྱོད་པའི་གནས་ནི་གང་ཡིན་པ། །དེ་དག་དེས་ནི་མྱུར་དུ་སེལ། །དགེ་བའི་ཆོས་རྣམས་ཐམས་ཅད་ཀྱང་། །བྱང་ཆུབ་དོན་དུ་སྔོ་བར་བྱེད། །དེ་ནི་དགེ་བའི་རྩ་བ་དེས། །འདོད་པའི་ཡོན་ཏན་
མྱུར་དུ་སྤོངས་། རྟག་ཏུ་མང་དུ་ཐོས་བར་འགྱུར། །སྙིང་རྗེ་ཡང་དག་པསྐྱེད་ནས་སུ། །སྲོག་ཆགས་རྣམས་ལ་ཆོས་སྟོན་ཅིང་། །བྱང་ཆུབ་ལམ་ནི་ཡོངས་སུ་ཚོལ། །དེ་བས་འདི་འདྲ་རྣམས་ཐོས་ནས། །
འདུན་པ་བཟང་པོ་བསྐྱེད་བྱ་ཞིང་། །འདོད་པས་བསྟེན་པར་མི་བྱ་སྟེ། །འཁོར་ལོ་མྱུར་དུ་བསྐོར་བར་བྱ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་འོད་སྲུང་ཆེན་པོས་འདི་སྐད་ཅེས་གསོལ་ཏོ། །བཙུན་པ་
བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས། །འདི་ཇི་ལྟར་གཟུང་བར་བགྱི། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་དེའི་ཕྱིར་ཁྱོད་ཀྱིས་ཆོས་ཀྱི་རྣམ་གྲངས་འདི་སྡོམ་པ་གསུམ་
བསྟན་པ་ཞེས་བྱ་བར་ཟུང་ཤིག །བྱང་ཆུབ་སེམས་དཔའི་བསླབ་པ་ཡོངས་སུ་བརྗོད་པ་ཞེས་བྱ་བར་ཡང་ཟུང་ཤིག །ཆོས་ཐམས་ཅད་ཡང་དག་པར་འདུ་བ་ཞེས་བྱ་བར་ཡང་ཟུང་ཤིག །བཅོམ་ལྡན་
འདས་ཀྱིས་དེ་སྐད་ཅེས་བཀའ་སྩལ་ནས། ཚེ་དང་ལྡན་པ་འོད་སྲུང་ཆེན་པོ་དང་། ཐམས་ཅད་དང་ལྡན་པའི་འཁོར་དེ་དང་། ལྷ་དང་། དྲི་ཟ་དང་། མི་དང་། ལྷ་མ་ཡིན་དུ་བཅས་བའི་འཇིག་