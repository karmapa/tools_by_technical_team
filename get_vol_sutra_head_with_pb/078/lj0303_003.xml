<pb id="78.80a"/>
སྟོང་ངོ་ཞེས་གསུངས་སོ། །<bampo n="303.3"/>སྟོང་པ་ཉིད་ལ་ནི་ཀུན་དུ་ཆགས་པ་ཡང་མེད། ཆགས་པ་དང་བྲལ་བ་ཡང་མེད་དོ། །སྟོང་པ་ཉིད་ལ་ནི་སྡང་བ་ཡང་མེད་། སྡང་བ་དང་བྲལ་བ་ཡང་མེད་དོ། །སྟོང་པ་ཉིད་ལ་ནི་རྨོངས་པ་ཡང་
མེད། རྨོངས་པ་དང་བྲལ་བ་ཡང་མེད་དོ། །སྟོང་པ་ཉིད་ལ་ནི་རྗེས་སུ་ཆགས་པ་ཡང་མེད། རྗེས་སུ་ཆགས་པ་དང་བྲལ་བ་ཡང་མེད་དོ། །སྟོང་པ་ཉིད་ནི་སྟོང་པ་ཉིད་ལ་ཡང་མི་གནས། ཀུན་དུ་མི་གནས། 
རབ་ཏུ་མི་གནས་སོ། །སྟོང་པ་གང་ཡིན་པ་དེ་ནི་འདོད་ཆགས་དང་བྲལ་བ་ཡིན། དེ་ནི་འགོག་པ་དང་ཞི་བ་ཡིན་ཏེ། དེ་ལ་ནི་རྟོག་པ་ཡང་མེད། ཀུན་དུ་རྟོག་པ་ཡང་མེད། རྣམ་པར་རྟོག་པ་ཡང་མེད། ཡོངས་
སུ་རྟོག་པ་ཡང་མེད་ལ། རྩོམ་པ་མེད་ཅིང་ཉོན་མོངས་པ་མེད་པ་ཡིན་ཏེ། དེའི་ངོ་བོ་ཉིད་ཀྱི་རང་བཞིན་ནི་ལེན་པ་མེད་ཅིང་རྣམ་པར་དག་པ་ཡིན་ནོ། །ཆོས་དགེ་བ་དང་། མི་དགེ་བ་དང་། འདུས་བྱས་དང་། འདུས་མ་
བྱས་དང་། འཇིག་རྟེན་པ་དང་། འཇིག་རྟེན་ལས་འདས་པ་ཐམས་ཅད་ཀྱི་རང་བཞིན་ནི་སྟོང་པ་ཉིད་ཡིན་ཏེ། དེ་ལྟར་མོས་པ་མངོན་དུ་བྱེད་པ་དེ་ནི་རྣམ་པར་གྲོལ་བ་འདྲེན་པར་འགྱུར་རོ། །རྣམ་པར་གྲོལ་ན་རྣམ་པར་
གྲོལ་བའི་ཡེ་ཤེས་རྟོགས་པར་ཡང་འགྱུར། རྣམ་པར་གྲོལ་བ་ཡོངས་སུ་དག་པ་དྲི་མ་མེད་པ་ལ་གནས་ཤིང་བྱང་ཆུབ་ཀྱི་ཡན་ལག་གི་ཚོགས་ཀྱང་ཡང་དག་པར་འགྲུབ་པར་འགྱུར་རོ། །དེ་ལ་བྱང་ཆུབ་ཀྱི་ཡན་ལག་
གི་ཚོགས་གང་ཞེ་ན། ཚུལ་ཁྲིམས་རྣམ་པར་དག་པ་དང་། ཤེས་རབ་རྣམ་པར་དག་པ་དང་། ཏིང་ངེ་འཛིན་རྣམ་པར་དག་པ་དང་། རྣམ་པར་གྲོལ་བ་རྣམ་པར་དག་པ་དང་། རྣམ་པར་གྲོལ་བའི་ཡེ་ཤེས་མཐོང་བ་རྣམ་པར་དག་པ་དང་། 
སྦྱིན་པའི་ཕ་རོལ་ཏུ་ཕྱིན་པ་རྣམ་པར་དག་པ་དང་། ཚུལ་ཁྲིམས་ཀྱི་ཕ་རོལ་དུ་ཕྱིན་པ་རྣམ་པར་དག་པ་དང་། བཟོད་པའི་ཕ་རོལ་ཏུ་ཕྱིན་པ་རྣམ་པར་དག་པ་དང་། བརྩོན་འགྲུས་ཀྱི་ཕ་རོལ་ཏུ་ཕྱིན་པ་རྣམ་པར་དག་པ་དང་། 
<pb id="78.80b"/>
བསམ་གཏན་གྱི་ཕ་རོལ་ཏུ་ཕྱིན་པ་རྣམ་པར་དག་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་དག་པ་ཡིན་ནོ། །གང་རྣམ་པར་དག་པ་དེ་ནི་ཡོངས་སུ་དག་པ་ཡིན་ནོ། །གང་ཡོངས་སུ་དག་པ་དེ་ནི་སྒོ་དྲི་མ་མེད་
པ་ཉིད་ཡིན་ཏེ། སེམས་དེ་ནི་རང་བཞིན་གྱིས་འོད་གསལ་བ་རྟག་ཏུ་ཉོན་མོངས་པ་ཅན་མ་ཡིན་ནོ། །ཉེ་བའི་ཉོན་མོངས་པ་གསུམ་ནི་གློ་བུར་བ་ཡང་དག་པ་མ་ཡིན་པ་གསོབ་གསོག་ཡིན་ཏེ་ཡོད་པ་མ་ཡིན་ནོ། །སེམས་
དེ་ནི་ཀུན་ནས་ཉོན་མོངས་པ་དང་འདྲེ་བ་ཡང་མ་ཡིན། རྣམ་པར་བྱང་བ་དང་འདྲེ་བ་ཡང་མ་ཡིན་ནོ། །དེ་ཅིའི་ཕྱིར་ཞེ་ན། སེམས་དེ་ནི་གཉིས་སུ་མེད་དེ་གཉིས་སུ་བྱར་མེད་དོ། །དེའི་རང་བཞིན་གང་ཡིན་པ་དེ་ནི་
རྣམ་པར་དག་པའོ། །གང་གིས་དེ་ལྟར་ཤེས་པ་དེ་ནི་ཉོན་མོངས་པས་ཀུན་ནས་ཉོན་མོངས་པར་མི་འགྱུར་རོ། །སེམས་དེ་ནི་ནང་དང་ཕྱི་རོལ་དང་། གཉི་གའི་བར་དུ་ཀུན་ནས་ཉོན་མོངས་པར་མི་འགྱུར་ལ་དམིགས་
སུ་མེད་དེ། དམིགས་པ་དང་རྒྱུ་དང་རྐྱེན་ཚོགས་ནས་སེམས་སྐྱེ་བ་ནི་མ་གཏོགས་སོ། །འདི་ལ་སྐྱེ་བ་ཡང་དག་པར་མི་སྣང་སྟེ། ཕྱོགས་བཅུར་ཡང་སེམས་ཀྱིས་སེམས་མི་ཤེས་སོ། །སེམས་ཀྱིས་སེམས་
མི་མཐོང་ངོ་། །སེམས་དང་དམིགས་པ་འདྲེ་བ་ཡང་མ་ཡིན་ལ། དམིགས་པ་ཡང་སེམས་དང་འདྲེ་བ་མ་ཡིན་ནོ། །སེམས་ནི་རྒྱུ་དང་རྐྱེན་རྣམས་དང་ཀུན་དུ་སྦྱོར་བ་མ་ཡིན་ལ་རྒྱུ་དང་རྐྱེན་རྣམས་ཀྱང་སེམས་དང་
ཀུན་དུ་སྦྱོར་བ་མ་ཡིན་ནོ། །ཆོས་ཐམས་ཅད་ནི་སེམས་ཙམ་སྟེ། སེམས་དང་མཚུངས་པར་ལྡན་པ་ཡིན་ནོ། །ཆོས་གང་དག་སེམས་དང་མཚུངས་པར་ལྡན་པ་དེ་དག་ཀྱང་ཕན་ཚུན་མི་ཤེས་མི་མཐོང་ན་གང་དག་སེམས་
དང་མཚུངས་པར་མི་ལྡན་པ་དེ་དག་སྨོས་ཀྱང་ཅི་དགོས། དོན་དམ་པར་ནི་སེམས་དེ་གང་དང་ཡང་མཚུངས་པར་ལྡན་པ་ཡང་མེད། མཚུངས་པར་མི་ལྡན་པ་ཡང་མེད་དོ། །དེ་ཅིའི་ཕྱིར་ཞེ་ན། ཆོས་འགའ་ཡང་ཆོས་གང་
<pb id="78.81a"/>
དང་ཡང་ལྡན་པ་འམ་མི་ལྡན་པ་མེད་དེ། ཆོས་ཐམས་ཅད་ནི་ངོ་བོ་ཉིད་ཀྱིས་རབ་ཏུ་ཞི་བ་ཡིན་ནོ། །ངོ་བོ་ཉིད་ནི་ལྡན་པ་ཡང་མ་ཡིན། མི་ལྡན་པ་ཡང་མ་ཡིན་ནོ། །ཆོས་རྣམས་ཀྱི་ངོ་བོ་ཉིད་
གང་ཡིན་པ་དེ་ནི་རང་བཞིན་ཡིན་ནོ། །རང་བཞིན་གང་ཡིན་པ་དེ་ནི་ངོ་བོ་ཉིད་མེད་པའོ། །འོན་ཀྱང་བཤད་པ་བསྟན་པས་འདི་སྐད་དུ་ཆོས་ཐམས་ཅད་ནི་ངོ་བོ་ཉིད་དང་རང་བཞིན་དུ་གྱུར་པའོ་ཞེས་ཐ་སྙད་འདོགས་ཏེ། 
ཆོས་རྣམས་ལ་ནི་ངོ་བོ་ཉིད་དང་རང་བཞིན་མེད་དོ། །ཆོས་རྣམས་ཀྱི་རང་བཞིན་ནི་ངོ་བོ་ཉིད་མེད་ཅིང་སྟོང་པ་ཡིན་ནོ། །གང་ངོ་བོ་ཉིད་མེད་ཅིང་སྟོང་པ་དེ་ནི་མཚན་ཉིད་གཅིག་སྟེ། མཚན་ཉིད་མེད་པས་མཚན་ཉིད་རྣམ་པར་
དག་པར་འགྱུར་པ་ཡིན་པས་མཚན་ཉིད་ཀྱིས་ངོ་བོ་ཉིད་མེད་པ་འམ། སྟོང་པར་གདགས་པར་བྱ་བ་མ་ཡིན་ནོ། །མཚན་ཉིད་ཀྱིས་ངོ་བོ་ཉིད་མེད་པ་འམ། སྟོང་པར་གདགས་པར་བྱ་བ་མ་ཡིན་པ་ཇི་ལྟ་བ་དེ་བཞིན་དུ་ཆོས་
ཐམས་ཅད་ཀྱང་མཚན་ཉིད་ཀྱིས་གདགས་པར་བྱ་བ་མ་ཡིན་ནོ། །ངོ་བོ་ཉིད་མེད་པ་དང་། སྟོང་པ་ཉིད་ལ་ནི། ཀུན་ནས་ཉོན་མོངས་པ་འམ། རྣམ་པར་བྱང་བར་འགྱུར་བ་མེད་དོ། །ཆོས་རྣམས་ཀྱི་རང་བཞིན་ནི་དེ་ལྟ་བུ་
ཡིན་ཏེ། ཆོས་རྣམས་ཀྱི་རང་བཞིན་གང་ཡིན་པ་དེ་ནི་ཀུན་ནས་ཉོན་མོངས་པ་འམ། རྣམ་པར་བྱང་བར་མི་གནས། ཉེ་བར་མི་གནས། ཀུན་དུ་མི་གནས་སོ། །བཀོད་པ་མཐའ་ཡས་ཆོས་ཐམས་ཅད་མི་གནས། ཀུན་
དུ་མི་གནས། རབ་ཏུ་མི་གནས་ན་སེམས་ཅན་དག་ཇི་ལྟར་ཀུན་དུ་རྨོངས་པར་འགྱུར། དེ་ལ་ཀུན་དུ་རྨོངས་པ་ཡོད་པ་མ་ཡིན་ན་ཀྱེ་མ་འཇིག་རྟེན་གནས་པ་ནི་ཡང་དག་པ་མ་ཡིན་པའི་ཀུན་དུ་རྨོངས་པས་ཀུན་དུ་
རྨོངས་པར་གྱུར་བ་ལ་ལྟོས། ཀྱེ་མ་འཇིག་རྟེན་གནས་པ་འདི་ནི་ཀུན་དུ་རྨོངས་པའི་འཁོར་ལོ་ཡང་དག་པ་མ་ཡིན་པ་ལ་ཞུགས་ཀྱང་གང་དུ་ཡང་ཞུགས་པ་མེད་ལ། ཞུགས་པ་མེད་བཞིན་དུ་ནམཁའི་འཆིང་བས་
<pb id="78.81b"/>
བཅིངས་པའོ། །ཀྱེ་མ་སེམས་ཅན་འདི་དག་ནི་ནམཁའི་འཁོར་ལོ་ལ་ཀུན་དུ་ཞུགས་ཀྱང་ནམཁའི་འཁོར་ལོར་གདགས་པ་ཡང་མེད་དོ། །ཀུན་དུ་རྨོངས་པ་ཆེན་པོས་ཀུན་དུ་རྨོངས་པར་གྱུར་ཀྱང་འདི་ལ་མ་རིག་པ་
ཡང་མེད། ཀུན་དུ་རྨོངས་པ་ཡང་མེད་དོ། །བཀོད་པ་མཐའ་ཡས་སེམས་ཅན་རྣམས་མ་རིག་པའི་ལིང་ཏོག་དེས་ཆོས་འདི་དག་རབ་ཏུ་མི་ཤེས་མི་རྟོགས་ཤིང་རྩོད་པ་ལ་ཀུན་དུ་འཇུག་པ་ལ་ལྟོས། བཀོད་པ་མཐའ་
ཡས་གང་སུ་དག་རྩོད་པ་ལ་ཀུན་དུ་ཞུགས་པ་མེད་དེ་འདི་ལྟར་དེ་དག་ཀུན་དུ་རྨོངས་པས་མི་ཤེས་ཤིང་མཐོང་བར་ཟད་ཏོ། །གང་དག་ཀུན་དུ་མ་ཞུགས་པ་དེ་དག་ནི་རྣམ་པར་དག་པར་ཡང་མི་འགྱུར་ལ་དགེ་བའི་རྩ་བ་རྣམ་
པར་དག་པ་ལ་ཞུགས་པ་ཡང་མ་ཡིན་ཏེ། དེའི་ཕྱིར་དེ་དག་ཀུན་དུ་མ་ཞུགས་པ་ཡིན་ནོ། །བཀོད་པ་མཐའ་ཡས་དེ་བཞིན་གཤེགས་པས་དགོངས་པ་བསྟན་པའི་རྣམ་གྲངས་ནི་ཁྱེད་ལྟ་བུ་ཡུན་རིང་པོ་ནས་དགེ་བའི་ཆོས་
རྣམ་པར་དབེན་པ་ལ་སྤྱོད་སྤྱོད་པ་རྣམས་མ་རྟོགས་པ་གཞན་གྱིས་རྒྱས་པར་ཀུན་ཤེས་པ་མ་ཡིན་ནོ། །དེ་བཞིན་གཤེགས་པས་གང་དག་ཀུན་དུ་ཞུགས་པ་དེ་དག་ནི་རྣམ་པར་དག་པར་མི་འགྱུར་རོ་ཞེས་གསུངས་པ་གང་ལ་
ཀུན་དུ་ཞུགས་པ་ཡིན་ཞེ་ན། མི་དགེ་བ་ལ་ཀུན་དུ་ཞུགས་པ་ཡིན་ནོ། །གང་ལ་མི་དགེ་བ་ཡོད་པ་དེ་ནི་ཡོད་པ་མ་ཡིན་ནོ། །གང་ཡོད་པ་མ་ཡིན་པ་དེ་ལ་ནི་ཀུན་དུ་ཞུགས་པ་འམ། ཀུན་དུ་མ་ཞུགས་པའི་རྣམ་གྲངས་སུ་
འགྱུར་བ་མེད་དོ། །གང་དག་དགེ་བ་ལ་ཀུན་དུ་ཞུགས་པ་དེ་དག་ནི་རྣམ་གྲངས་སུ་གཏོགས་པ་ཡིན་ནོ། །གང་དག་རྣམ་གྲངས་སུ་གཏོགས་པ་དེ་དག་གིས་ནི་བསྟན་པ་ཁ་ན་མ་ཐོ་བ་མེད་པ་འདི་ཀུན་ཤེས་པར་འགྱུར་ཡང་དེ་དག་
རྣམ་པར་དག་པར་ནི་མི་འགྱུར་ཏེ་དེ་ནི་གནས་མེད་དོ། །བམ་པོ་གསུམ་པ། །།སེམས་ཅན་བྱིས་པ་སོ་སོའི་སྐྱེ་བོ་བློ་གྲོས་ངན་པ་ཉོན་མོངས་པ་ཆེན་པོ་ལ་ཀུན་དུ་ཞུགས་པ་རྣམས་ཀྱི་
<pb id="78.82a"/>
ཤེས་རབ་ཀྱིས་ནི་ཆོས་བསྟན་པ་འདིའི་རྗེས་སུ་འཐུན་པ་ཅུང་ཟད་ཀྱང་མི་ཤེས་ན་རབ་ཏུ་འཐུན་པ་དང་། རྣམ་གྲངས་མང་པོ་བསྟན་པ་ལྟ་མོས་ཀྱང་ཅི་དགོས། གང་ཀུན་དུ་ཞུགས་པ་དེ་ནི་རྣམ་པར་དག་
པའི་ཆོས་ཅན་ནོ་ཞེས་བྱ་བ་གང་ལ་ཀུན་དུ་ཞུགས་པ་ཡིན་ཞེ་ན། དགེ་བ་ལ་ཀུན་དུ་ཞུགས་པ་དང་། ངེས་པར་འབྱུང་བའི་ཁམས་ལ་ཀུན་དུ་ཞུགས་པ་ཡིན་ཏེ། ངེས་པར་འབྱུང་བ་ནི་ཁམས་ཀྱང་མེད། ཁམས་སུ་གདགས་
པ་ཡང་མེད་དོ། །གང་དག་མྱ་ངན་ལས་འདས་པའི་ཁམས་ལ་ཀུན་དུ་ཞུགས་པ་ཞེས་རྣམ་གྲངས་སུ་རྗོད་པ་དེ་ཡང་། མྱ་ངན་ལས་འདས་པ་ཡང་ཅུང་ཟད་ཀྱང་མེད་ལ་མྱ་ངན་ལས་འདས་པ་ལ་ཞུགས་པ་ཡང་འགའ་ཡང་
མེད་དོ། །གལ་ཏེ་འགའ་ཞིག་གིས་མྱ་ངན་ལས་འདས་པ་རྗེས་སུ་ཐོབ་པར་འགྱུར་ན་དེ་བཞིན་གཤེགས་པ་ནོངས་ཕན་ཆད་མེད་པར་ཡང་འགྱུར་བ་ཞིག་ན་མྱ་ངན་ལས་འདས་པ་ནི་སུས་ཀྱང་ཐོབ་པར་མི་འགྱུར་རོ། །ངས་
སེམས་ཅན་ཆོས་ཟབ་མོ་ལ་སྤྱད་པ་མ་སྤྱད་པ་རྣམས་ཀུན་དུ་རྨོངས་པར་གྱུར་ན་མི་རུང་ཞེས་དེ་བཞིན་གཤེགས་པ་ནོངས་ཕན་ཆད་ཡོད་དོ། །དེ་བཞིན་གཤེགས་པ་ནོངས་ཕན་ཆད་མེད་དོ་ཞེས་རྣམ་གྲངས་ཀྱིས་བསྟན་པར་
བྱ་བ་མ་ཡིན་ནོ་ཞེས་གསུངས་སོ། །གལ་ཏེ་དེ་བཞིན་གཤེགས་པ་གཟུགས་ཅན་དུ་གྱུར་ན་ཡང་དེ་བཞིན་གཤེགས་པ་ནོངས་ཕན་ཆད་མེད་པར་འགྱུར་ལ། གལ་ཏེ་དེ་བཞིན་གཤེགས་པ་གཟུགས་ཅན་མ་ཡིན་
པར་གྱུར་ན་ཡང་དེ་བཞིན་གཤེགས་པ་ནོངས་ཕན་ཆད་མེད་པར་འགྱུར་བས་དེ་ནི་གཉི་གར་ཡོད་པ་ཡང་མ་ཡིན་མེད་པ་ཡང་མ་ཡིན་ནོ། །ཆོས་གང་ཞིག་སྐྱེ་བ་མེད་ཅིང་འགག་པ་མེད་པ་དེ་ནི་ཤི་ཕན་ཆད་ཡོད་པ་འམ་
མེད་པ་ཞེས་བྱ་བར་མི་འགྱུར་རོ། །དེ་བཞིན་གཤེགས་པ་ཡང་སྐྱེ་བ་ཡང་མེད། འགག་པ་ཡང་མེད་པས་དེ་ཡང་ནོངས་ཕན་ཆད་ཡོད་དོ་ཞེ་འམ། མེད་དོ་ཞེས་བྱ་བར་མི་འགྱུར་རོ། །དེ་བཞིན་གཤེགས་པས་
<pb id="78.82b"/>
ཡོད་དོ་ཞེས་བྱ་བ་དང་། མེད་དོ་ཞེས་བྱ་བ་ནི་མཐའ་མེད་པའོ་ཞེས་གསུངས་ཏེ་གང་ལ་མཐའ་མེད་པ་དེ་ལ་ནི་དབུས་ཀྱང་མེད་དོ། །གང་ལ་དབུས་མེད་པ་དེ་ནི་ཡོད་པ་ཡང་མ་ཡིན། མེད་པ་ཡང་མ་ཡིན་ནོ། །གལ་ཏེ་
ཡོད་པ་དང་མེད་པ་ཡང་དག་པ་ཡིན་པར་གྱུར་ན་ནི་རྟེན་ཅིང་འབྲེལ་བར་འབྱུང་བ་དང་འགལ་བར་ཡང་མི་འགྱུར་བ་ཞིག་ན་འདི་ལྟར་རྟེན་ཅིང་འབྲེལ་བར་འབྱུང་བ་ལ་ནི་འགག་པ་མེད་པས། དེ་ལ་ཡོད་པ་དང་མེད་པ་
མི་འགལ་བ་མི་རུང་ངོ་། །གང་ཞིག་རྟེན་ཅིང་འབྲེལ་བར་འབྱུང་བ་དེ་ལ་ནི་མཐའ་དང་དབུས་ཅུང་ཟད་ཀྱང་མེད་དོ། །བཀོད་པ་མཐའ་ཡས་གང་ཡོད་པ་ཡང་མ་ཡིན། མེད་པ་ཡང་མ་ཡིན་པ་དེ་ལ་ཆོས་ཐམས་ཅད་
ཅེས་ཇི་ལྟར་ཐ་སྙད་གདགས་ཏེ། ཡོད་པ་ཡང་མ་ཡིན། མེད་པ་ཡང་མ་ཡིན་པ་དེ་དག་ནི་ཇི་ལྟར་ཡང་ཐ་སྙད་གདགས་པར་མི་འགྱུར་རོ། །བཀོད་པ་མཐའ་ཡས་དེ་ལ་དེ་བཞིན་གཤེགས་པ་ནི་ཐབས་མཁས་པ་ཆེན་
པོ་ལ་གནས་ཏེ། སེམས་ཅན་རྣམས་ཀྱི་མ་རིག་པའི་སྒོ་ངའི་སྦུབས་གཅག་པའི་ཕྱིར་ཆོས་ཐམས་ཅད་ནི་རྟེན་ཅིང་འབྲེལ་བར་འབྱུང་བའོ་ཞེས་ཆོས་རྣམས་ཀྱི་རང་བཞིན་དང་མི་འགལ་བ་བརྗོད་པར་མཛད། སྟོན་པར་
མཛད་དེ། གང་ཞིག་རྟེན་ཅིང་འབྲེལ་བར་འབྱུང་བའི་ཁོངས་སུ་གཏོགས་པར་བྱས་པ་དེ་ལ་ནི་མཐའ་དང་དབུས་སུ་ཐ་སྙད་གདགས་པར་བྱ་བ་མ་ཡིན་ནོ། །གང་ཐ་སྙད་གདགས་སུ་མེད་པ་དེ་ལ་ནི་ཅུང་ཟད་ཀྱང་ཐོབ་པ་མེད་
དོ། །བཀོད་པ་མཐའ་ཡས་ཐབས་ཤེས་པ་ལ་མཁས་པ་དང་། ཆོས་རྣམས་ཀུན་འཛིན་པའི་བློ་ལ་མཁས་པས་དབུ་མའི་ལམ་ཆོས་རྣམས་ཀྱི་མཐའ་དང་བྲལ་བར་ཐ་སྙད་འདོགས་ཀྱང་ཆོས་རྣམས་ཀུན་འཛིན་པར་བྱེད་ 
པ་ཡང་མི་དམིགས་ལ་མི་དམིགས་པར་འདོགས་པ་ཡང་མེད་པ་ལ་ལྟོས། འདི་ལ་ཁྱེད་ཀྱིས་ཇི་ལྟར་འགྲོ་བ་མེད་པ་དང་།འོང་པ་མེད་པ་དེ་ལྟར་རྟོགས་པར་བྱ། ཁོང་དུ་ཆུད་པར་བྱ་སྟེ། ཆོས་འདི་དག་ལ་སྙིང་པོར་
<pb id="78.83a"/>
གྱུར་བའི་སྐལ་པ་ཆད་པ་ཡང་འགའ་ཡང་མི་སྟོན་ཏོ། །ཆོས་རྣམས་ལ་ནི་སྐལ་པ་ཆད་པ་མེད་དེ་ཆོས་རྣམས་ཀྱི་སྐལ་པ་ནི་མ་ཆད། ཀུན་དུ་མ་ཆད་པར་འགྱུར་རོ། །ཆོས་ཐམས་ཅད་ནི་སྐལ་
པ་མི་མཉམ་པ་མེད་པ། གཅིག་པ་ཉིད་མ་ཡིན་པ། ཐ་དད་པ་ཉིད་མ་ཡིན་པ། དམ་པའི་ཕ་རོལ་ཏུ་ཕྱིན་པ་ཡིན་ཡང་ཆོས་ཐམས་ཅད་ནི་ཆོས་གང་གི་ཕ་རོལ་དུ་ཕྱིན་པ་ཡང་མེད་པར་མྱ་ངན་ལས་འདས་པར་གྱུར་བས་
དེའི་ཕྱིར་དེ་དག་ནི་བརྗོད་པར་བྱ་བ་མ་ཡིན་ཏེ། དབུ་མ་ཡང་དག་པར་བསྟན་པའི་ཕྱིར་ཀུན་རྫོབ་ཏུ་སྟོན་པར་འགྱུར་བ་ནི་མ་གཏོགས་སོ། །དབུ་མའི་ལམ་གང་ཡིན་པ་དེ་ནི་མྱ་ངན་ལས་འདས་པར་འགྲོ་བའི་ལམ་ཡིན་
ཏེ། མྱ་ངན་ལས་འདས་པ་ནི་གང་དུ་ཡང་འགྲོ་བ་མེད་དོ། །དེ་ལ་འགྲོ་བ་དང་། འོང་བར་འགྱུར་བ་ཅུང་ཟད་ཀྱང་མེད་པར་དེའི་ཕྱིར་ཆོས་ཐམས་ཅན་ནི་མྱ་ངན་ལས་འདས་པ་དང་མཉམ་པའོ་ཞེས་བསྟན་ཏེ། ཆོས་
རྣམས་ཀྱི་མཉམ་པ་ཉིད་རབ་ཏུ་བརྗོད་པ་ཡིན་ནོ། །བཀོད་པ་མཐའ་ཡས་དབུ་མའི་ལམ་འདི་ནི་སྒྲུབ་པ་ཡང་མ་ཡིན་མི་སྒྲུབ་པ་ཡང་མ་ཡིན་པས་ཉེ་བར་ལེན་པ་མེད་པའི་ཕྱིར། མཐའ་དང་བྲལ་བ་ཡིན་ཏེ། གང་
ལ་མཐའ་མེད་པ་དེ་ལ་དབུས་ལྟ་ག་ལ་ཡོད། མཐའ་ནི་གནས་མེད་པ་ཡིན་ཡང་། བྱིས་པ་སོ་སོའི་སྐྱེ་བོ་རྣམས་ཀྱིས་མཐའ་གནས་མེད་པ་ཉིད་དུ་ཀུན་ཏུ་མི་ཤེས་ཏེ། དེའི་ཕྱིར་དེ་དག་གནས་མེད་པ། ཡང་དག་པ་མ་
ཡིན་པ་ལ་ཀུན་དུ་ཆགས་པས་ཡོངས་སུ་མ་གྲོལ་པ་ཡིན་ནོ། །བཀོད་པ་མཐའ་ཡས་ཐབས་ལ་མཁས་པ་ཆེན་པོ་ལ་རྣམ་པར་ངེས་པའི་བློས་དབུ་མའི་ལམ་གནས་མེད་ཅིང་རྟེན་པ་མེད་པ་དེ་ཇི་ལྟར་སྟོན་པ་ལ་ལྟོས། 
བཀོད་པ་མཐའ་ཡས་དེ་བཞིན་གཤེགས་པ་རྣམས་ནི་ཆོས་སྟོན་པ་དག་ལ་ཐེ་ཙོམ་མི་མངའ། བསྙེལ་བ་མི་མངའོ། །སངས་རྒྱས་བཅོམ་ལྡན་འདས་རྣམས་ནི་རྟག་ཏུ་མཉམ་པར་བཞག་གོ །ཏིང་ངེ་འཛིན་ལ་
<pb id="78.83b"/>
མངའ་བརྙེས་པས་རྟག་ཏུ་རྣམ་པར་གཟིགས་པ། རྟག་ཏུ་ལེགས་པར་མཉམ་པར་བཞག་པས་ཀུན་དུ་རྟོག་པ་མི་མངའ་ཞིང་ཡེ་ཤེས་དཔག་ཏུ་མེད་པ་མཐོང་བ་ལ་རབ་ཏུ་གནས་པ་ཡིན་ནོ། །སངས་རྒྱས་བཅོམ་
ལྡན་འདས་རྣམས་ནི་མི་གནས། རྣམ་པར་མི་གནས་པའི་ཚུལ་གྱིས་ཤིན་དུ་ཡོངས་སུ་དག་པའི་ཆོས་སྟོན་པར་མཛད་པ་ཡིན་ནོ། །སངས་རྒྱས་བཅོམ་ལྡན་འདས་རྣམས་ནི་རབ་ཏུ་རྣམ་པར་དག་པའི་ཆོས་སྟོན་པ་དང་། 
ཉེ་བར་ཞི་བའི་ཆོས་སྟོན་པར་མཛད་པ་ཡིན་ནོ། །སངས་རྒྱས་བཅོམ་ལྡན་འདས་རྣམས་ཀྱི་ཆོས་སྟོན་པ་འབྱུང་བ་ལ་ནི་ལུས་པ་ཅུང་ཟད་ཀྱང་མེད་དོ། །བཀོད་པ་མཐའ་ཡས་འདི་ལྟ་སྟེ་དཔེར་ན་རྒྱ་མཚོ་ཆེན་པོའི་ནང་ན་
ནོར་བུ་རིན་པོ་ཆེ་སྣ་ཚོགས་པ་ཞེས་བྱ་བ་ཡོད་པས་ཆུའི་ཚོགས་ཆེན་པོ་སྐམས་ན་ཆུའི་ཕུང་པོ་དེ་འཕེལ་བར་མི་འགྱུར་བས་རྒྱ་མཚོ་ཆེན་པོ་མི་ལྡུད་དོ་ཞེས་བྱ་ལ། དེར་འབབ་པའི་ཆུ་ཐམས་ཅད་ཀྱང་ཡོངས་སུ་གཏུགས་
པར་འགྱུར་བས་དེ་ནི་མེའི་ཕུང་པོ་ལྟ་བུ་ཡིན་ནོ། །དེ་བཞིན་དུ་དེ་བཞིན་གཤེགས་པ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་ཤེས་རབ་ཀྱི་སྣང་བ་ཆེན་པོ་
དཔག་ཏུ་མེད་པས་སེམས་ཅན་རྣམས་ཀྱི་ཉོན་མོངས་པ་སྲེག་པར་མཛད། སྐེམས་པར་མཛད་དོ། །བཀོད་པ་མཐའ་ཡས་དེ་བཞིན་གཤེགས་པའི་གསུང་ཉིན་མཚན་དུ་རྗོད་པ་དེ་དག་ཐམས་ཅད་ནི་རིམ་གྱིས་ཉོན་
མོངས་པ་རྣམས་ངེས་པར་སྲེག་པར་འགྱུར་བས། གསུང་གི་ཕྲིན་ལས་དོན་ཡོད་པ་ཡིན་ནོ། །སངས་རྒྱས་རྣམས་ལ་ཕྱག་འཚལ་ལོ་ཞེས་བརྗོད་པ་དེ་ཡང་སྒྲོན་མ་ཆེན་པོ་ཡིན་ཏེ་ཉོན་མོངས་པ་རྣམས་ངེས་པར་
སྲེག་པར་འགྱུར་བ་ཡིན་ནོ། །གང་དག་གིས་དེ་བཞིན་གཤེགས་པ་རྣམས་ཀྱི་མཚན་ཐོས་པ་དེ་ཡང་དེ་དག་གི་མྱ་ངན་ལས་འདའ་བའི་རྒྱུ་ཆེན་པོ་འགྱུར་རོ། །བཀོད་པ་མཐའ་ཡས་འདི་ལྟ་བུ་ནི་སེམས་ཅན་དེ་
<pb id="78.84a"/>
བཞིན་གཤེགས་པའི་ཕྱིར་ཞུགས་པ་རྣམས་ཀྱི་ཉོན་མོངས་པ་ཞི་བར་བྱ་བའི་ཕྱིར་དེ་བཞིན་གཤེགས་པ་ཆོས་ཀྱི་ཆར་འབེབས་པ་ཡིན་ནོ། །བཀོད་པ་མཐའ་ཡས་དེ་བཞིན་གཤེགས་པ་རྣམས་ཀྱི་
མཚན་བརྗོད་པ་ཡང་མུན་པ་དང་འབྲལ་བར་འགྱུར་ལ། དེ་བཞིན་གཤེགས་པ་རྣམས་ཀྱི་མཚན་ཐོས་པ་ཡང་མུན་པ་དང་འབྲལ་བར་འགྱུར་རོ། །འདི་ལྟར་དེ་བཞིན་གཤེགས་པས་ཆོས་བསྟན་པ་ནི་ཡང་དག་པ་ཇི་ལྟ་བ་
དེ་ཁོ་ན་བཞིན་ཏེ། གཞན་དུ་འགྱུར་བ་ཡང་མེད། ཕྱིན་ཅི་ལོག་ཀྱང་མ་ཡིན་མོད་ཀྱི། ཡང་དག་པ་ལ་ནི་བཤད་པ་དང་རབ་ཏུ་བཤད་པ་ཅུང་ཟད་ཀྱང་མེད་དོ། །ཆོས་རྣམས་ལ་ཡང་ཡང་དག་པ་འམ། ཡང་དག་པ་མ་ཡིན་
པ་ཅུང་ཟད་ཀྱང་མེད་དོ། །བཀོད་པ་མཐའ་ཡས་དེ་བཞིན་གཤེགས་པ་ནི་ཡང་དག་པར་གསུང་བ་སྟེ། ཡང་དག་པ་ལ་གནས་ནས་གཟུངས་ཀྱི་སྒོ་རིམ་པར་ཕྱེ་བ་སྟོན་པའི་ཆོས་ཀྱི་རྣམ་གྲངས་འདི་སྟོན་པར་མཛད་དོ། །
བཀོད་པ་མཐའ་ཡས་གང་དག་གིས་འདི་ཀུན་ཤེས་པར་མི་འགྱུར་ཞེ་ན། བྱང་ཆུབ་སེམས་དཔའ་བདེན་པ་མཐོང་བ། ལྟ་བ་ཕུན་སུམ་ཚོགས་པ། ཆོས་ཟབ་མོ་ལ་ཡོངས་སུ་སྦྱང་བ་བྱས་པ་མ་གཏོགས་པ་རྣམས་ཀྱིས་
ཀུན་ཤེས་པར་མི་འགྱུར་རོ། །བཀོད་པ་མཐའ་ཡས་དོན་གྱི་ཚུལ་འདི་ཁོང་དུ་ཆུད་པར་བྱ་སྟེ། ཆོས་འདི་ལ་བདག་ཉིད་ཀྱི་དྲན་པས་མངོན་སུམ་དུ་གཏད་པར་བྱའི། གང་ལ་ཡང་ཡང་དག་པར་འགྲོ་བར་མི་བྱའོ། །བྱང་ཆུབ་
སེམས་དཔའ་ནི་གཞན་ལ་རག་མ་ལས་པའི་ཤེས་རབ་འདོད་པར་བྱ་ཞིང་སེམས་ཅན་ཐམས་ཅད་ལ་ཕན་པ་དང་བདེ་བར་བྱ་བའི་ཕྱིར་ཆོས་འདི་ལ་རྗེས་སུ་མཐུན་པའི་བཟོད་པ་བསྐྱེད་པར་བྱ་སྟེ། གང་དག་དེ་ལ་རྗེས་སུ་འཐུན་
པའི་བཟོད་པ་སྐྱེད་པར་འགྱུར་བ་དེ་དག་ནི་མི་མཐུན་པར་གནས་པར་མི་འགྱུར་རོ། །བཀོད་པ་མཐའ་ཡས་བྱིས་པ་སོ་སོའི་སྐྱེ་བོ་ཐོས་པ་དང་ལྡན་པ་མི་མཐུན་པར་གནས་པ་ནི་ཆོས་འདུལ་བ་འདི་ཀུན་ཤེས་པར་མི་འགྱུར་
<pb id="78.84b"/>
རོ། །གཞན་ཡང་ཆོས་ཀྱི་ཚུལ་འདི་ནི་གང་དག་ལྟ་བ་གཞན་སྤྱོད་ཡུལ་བ། ལམ་གཞན་ལ་ཞུགས་པ། ལམ་ལོག་པ་དང་ལྡན་པ། དགེ་བ་མ་སྤྱད་པ། སྤྱོད་ཡུལ་གཞན་སྟེན་པ་དེ་དག་གིས་རྣ་ལམ་དུ་གྲག་པའི་གོ་སྐབས་
མེད་དོ། །བཀོད་པ་མཐའ་ཡས་ཆོས་ཀྱི་གཏེར་ཆོས་ཀྱི་སྣང་བ་སྒྲིབ་པ་མེད་པ་འདི་བཤད་པ་ན་བྱིས་པ་ཐོས་པ་དང་མི་ལྡན་པ་རྣམས་མ་རབས་ཀྱི་སེམས་མ་དུལ་བ་ཡང་དག་པར་མ་བསྡམས་པ་རྣམས་རིང་དུ་སྤོང་བར་འགྱུར་
བ་ལ་ལྟོས། བྱིས་པ་སོ་སོའི་སྐྱེ་བོ་ལུས་རབ་ཏུ་མ་བསྒོམས་པ། ཆོས་འདུལ་བ་འདི་ལས་རིང་དུ་གྱུར་པ་དེ་དག་ཐམས་ཅད་ལ་ཆོས་འདི་ལྟ་བུ་ལ་རྗེས་སུ་འཐུན་པའི་བཟོད་པ་སྐྱེ་བ་ཡང་མེད་ན། ཟག་པ་མེད་པའི་བཟོད་པ་ཐབས་
དང་ལྡན་པ་སྐྱེ་བར་འགྱུར་བ་ལྟ་སྨོས་ཀྱང་ཅི་དགོས། བཀོད་པ་མཐའ་ཡས་འཁོར་འདིའི་ནང་དུ་ཆོས་བསྟན་པ་འདིའི་འཇུག་པ་ནི་གང་དུ་ཡང་ཆགས་པ་མེད་ཅིང་ཉམས་པ་མེད་པ་དང་། དོན་ཡོད་པ་མ་ཡིན་ནོ། །དེ་ཅིའི་ཕྱིར་
ཞེ་ན། འདི་དག་ཐམས་ཅད་ནི་སྒྲིབ་པ་མེད་པའི་ས་ལ་གནས་པ་ཡིན་ནོ། །བཀོད་པ་མཐའ་ཡས་དེ་བཞིན་གཤེགས་པ་ནི་སྒྲིབ་པ་མེད་པའི་ཆོས་སྟོན་པ་ལ་མཁས་པ་རྣམ་པར་དག་པར་བྱ་བ་དང་། སེམས་ཅན་
ཐམས་ཅད་ལ་ཐུགས་བརྩེ་བའི་ཕྱིར་དེ་དག་གི་དགེ་བའི་རྩ་བ་དང་། དེ་བཞིན་གཤེགས་པའི་བྱིན་གྱི་བརླབས་ཀྱིས་གཟུངས་ཀྱི་སྒོའི་མདོ་འདི་སྟོན་པར་མཛད་དོ། །བཀོད་པ་མཐའ་ཡས་གང་ལ་ལ་ཞིག་དམ་པའི་
ཆོས་བསྟན་པ་འདི་ལ་འཇུག་པར་འགྱུར་བ་དེ་ནི་ཡང་དག་པར་འཇུག་པ་ཡིན་པར་རིག་པར་བྱ་སྟེ། དེ་ནི་བྱང་ཆུབ་སེམས་དཔའི་ས་ལ་གནས་ཤིང་རིང་པོ་མི་ཐོགས་པར་ལེན་པ་མེད་པའི་བཟོད་པ་ཡང་ཐོབ་པར་འགྱུར། 
རིང་པོ་མི་ཐོགས་པར་ལུང་བསྟན་པ་ཡང་ཐོབ་པར་འགྱུར་རོ། །བཀོད་པ་མཐའ་ཡས་ཆོས་ཟབ་མོའི་འདུལ་བ་འདི་ལ་མོས་པར་གྱིས་ཤིག །བཀོད་པ་མཐའ་ཡས་འདི་ནི་ལྟ་བ་མི་དམིགས་པ་རྣམས་ཀྱིས་
<pb id="78.85a"/>
ས་ཡིན་པས་དམིགས་སུ་མེད་པའི་སའོ། །འདི་ནི་མི་དམིགས་པའི་བཟོད་པ་དང་ལྡན་པ་རྣམས་ཀྱི་ས་ཡིན་ནོ། །འདི་ནི་སྔོན་གྱི་རྒྱལ་བ་ལ་ལྷག་པར་བྱ་བ་བྱས་པ། ཡུན་རིང་པོ་ནས་སེམས་
རབ་ཏུ་སྦྱངས་པ། ལུས་ལེགས་པར་བསྡམས་པ། ངག་ལེགས་པར་གསྲུངས་པ། ཡིད་ལེགས་པར་འདུལ་བ། རྣམ་པར་ཤེས་པ་མཉམ་པ་ཉིད་ཏུ་རྗེས་སུ་དྲན་པ། སེམས་མི་དམིགས་པ་ལ་གནས་
པ་རྣམས་ཀྱི་ཡུལ་ཡིན་ཏེ། དེ་དག་ནི་ཆོས་འདི་ལྟ་བུ་བླང་བའི་ཕྱིར་ལུས་དང་སྲོག་ཀྱང་ཡོངས་སུ་བཏང་ནས་མདོ་འདི་ལ་འཇུག་པར་འགྱུར་རོ། །དེ་ལ་ཕྱི་མའི་དུས་ན་སེམས་ཅན་གང་དག་ཐ་ན་ཆོས་འདི་
ལྟ་བུ་མཉན་པའི་ཕྱིར་བརྩོན་པར་འགྱུར་བ་དེ་དག་ཀྱང་དཀོན་ན། ཡི་གེར་འདྲི་བ་དང་། ཀློག་པ་དང་། འཆད་པ་དང་། ཁ་དོན་བྱེད་པ་དང་། གཞན་དག་ལ་རྒྱས་པར་སྟོན་པར་འགྱུར་བ་ལྟ་སྨོས་ཀྱང་
ཅི་དགོས། གང་དག་ཆོས་ཀྱི་རྣམ་གྲངས་འདི་ལས་འཕེལ་བར་བྱེད་ཅིང་གཞན་ལ་སྟོན་པ་དེ་དག་ནི་རིང་པོ་མི་ཐོགས་པར་གཟུངས་ཀྱི་སྒོའི་ཆོས་འདི་རྣམ་པར་སྦྱོང་བར་འགྱུར་ཞིང་མྱུར་དུ་རྣམ་པར་དག་པའི་
ཡེ་ཤེས་ཐོབ་ནས་ཐམས་ཅད་མཁྱེན་པའི་ཡེ་ཤེས་གྱི་ལམ་གྱི་རྗེས་སུ་འབྲང་བར་འགྱུར་རོ། །བཀོད་པ་མཐའ་ཡས་དེ་བཞིན་གཤེགས་པ་ནི་སེམས་ཅན་རྣམས་ཀྱིས་ཐམས་ཅད་མཁྱེན་པའི་ཡེ་ཤེས་
ཐོབ་པར་བྱ་བའི་ཕྱིར་ཆོས་ཀྱི་གཏེར་འདི་ཡང་དག་པར་སྟོན་ཏོ། །འདི་ལས་གང་མི་སྟོན་པ་དེ་ཅུང་ཟད་ཀྱང་མེད་དེ། ཉོན་མོངས་པ་མེད་པར་བྱ་བའི་ཕྱིར་ཆོས་སྟོན་ཅིང་རྣམ་པར་དག་པ་སྐྱེད་པར་ཡང་
མཛད། ཆོས་ཀྱི་སྒོ་ཡོངས་སུ་དག་པ་རབ་ཏུ་སྟོན་པར་ཡང་མཛད་དོ། །ཆོས་ཐམས་ཅད་ནི་ནམ་མཁའ་ལྟ་བུའོ་ཞེས་བྱ་བ་ཇི་ལྟར་ཆོས་ཐམས་ཅད་ནམ་མཁའ་ལྟ་བུ་ཡིན་ཞེ་ན། ནམ་མཁའ་དང་མཉམ་བ
<pb id="78.85b"/>
སྟེ། ནམ་མཁའ་ཡང་གང་དང་ཡང་མཉམ་པ་ཡང་མ་ཡིན། མི་མཉམ་པ་ཡང་མ་ཡིན་ནོ། །ཇི་ལྟར་ནམ་མཁའ་དང་མཉམ་པ་ཡང་མ་ཡིན། མི་མཉམ་པ་ཡང་མ་ཡིན་པ་དེ་བཞིན་དུ་ཆོས་ཐམས་ཅད་ཀྱང་
མཉམ་པ་ཡང་མ་ཡིན། མི་མཉམ་པ་ཡང་མ་ཡིན་ནོ། །ཇི་ལྟར་ནམ་མཁའ་གང་དུ་ཡང་མ་གཏོགས་པ་དེ་བཞིན་དུ། ཆོས་ཐམས་ཅད་ཀྱང་གང་དུ་ཡང་མ་གཏོགས་སོ། །ཆོས་རྣམས་ལ་ནི་མཐའ་མི་
དམིགས་ཏེ། མཐའ་དམིགས་སུ་མེད་པ་ལ་མཐའ་ཡོད་པ་མ་ཡིན་ནོ། །མཐའ་ཡོད་པ་མ་ཡིན་པ་ལ་མཐར་གདགས་པ་ཡང་མེད་དོ། །གང་དག་འདི་ལྟ་བུ་ལ་གནས་པ་དེ་དག་ནི་དེ་བཞིན་གཤེགས་པའི་
ཚུལ་ལ་གནས་པ་སྟེ། དེ་དག་ནི་བརྗོད་དུ་མེད་པ་ཡིན་ནོ། །གང་དག་བརྗོད་དུ་མེད་པ་དེ་དག་ནི་གདགས་པ་མཉམ་པ་ཉིད་དུ་རྟོགས་པར་བྱའོ། །དེའི་ཕྱིར་དེ་དག་ཀུན་དུ་མི་སྤྱོད་ཅིང་མཐའི་རྗེས་སུ་
འབྲང་བར་མི་འགྱུར་ཏེ། མཐའ་ལ་མི་རྟེན་པ་རྣམས་ནི་དབུ་མ་དང་ཡང་ཕྲད་པར་འགྱུར། མཐའ་དང་དབུས་ཀྱི་ཕུང་པོ་ཐམས་ཅད་ཀྱང་སོ་སོར་སྤོང་བར་འགྱུར་རོ། །དེ་ལ་སོ་སོར་སྤོང་ཞེས་བྱ་
བ་ནི་འགྲོ་བར་གདགས་པ་མེད་པ་སྟེ། འདི་ལྟ་བུ་ནི་ཡེ་ཤེས་རྣམ་པར་དག་པ་ཐོབ་པར་བྱེད་པ་ཡིན་ནོ། །གང་ཞིག་ཆོས་སྤྱོད་པར་མི་བྱེད་པ་དེ་ནི་སོ་སོར་འབྲང་བར་མི་འགྱུར་ཏེ། ཆོས་ཐམས་
ཅད་ནི་ཉེ་བར་འགྲོ་བ་མེད་ཅིང་འཇིག་པ་མེད་པ་ཡིན་ནོ། །དེ་ཅིའི་ཕྱིར་ཞེ་ན། །འདི་ལྟར་ཆོས་ཐམས་ཅད་ནི་བདག་གི་ངོ་བོ་ཉིད་ཀྱི་རང་བཞིན་མེད་པའི་ཕྱིར་བདག་མེད་ཅིང་བདག་མི་དམིགས་པ་
ཡིན་ནོ། །བཀོད་པ་མཐའ་ཡས་དེ་བཞིན་གཤེགས་པ་ནི་ཇི་ལྟར་འདུས་བྱས་ཐམས་ཅད་མི་རྟག་པར་སྟོན་པ་དེ་བཞིན་དུ་རྣམ་པར་འགྱུར་བའི་དོན་སྟོན་པར་མཛད་དོ། །དེ་བཞིན་གཤེགས་པ་
<pb id="78.86a"/>
ནི་ཇི་ལྟར་སྡུག་བསྔལ་གྱི་དོན་སྟོན་པ་དེ་བཞིན་དུ་ལྡོག་པའི་དོན་དང་། འདོད་ཆགས་དང་བྲལ་བའི་དོན་སྟོན་པར་མཛད་དོ། །དེ་བཞིན་གཤེགས་པ་ནི་ཇི་ལྟར་མྱ་ངན་ལས་འདས་པ་ནི་
ཞི་བའོ་ཞེས་སྟོན་པ་དེ་བཞིན་དུ་ཕུང་པོ་ཐམས་ཅད་ངེས་པར་སྤོང་བའི་དོན་སྟོན་པར་མཛད་དེ། མི་རྟག་པ་དང་། སྡུག་བསྔལ་བ་དང་། བདག་མེད་པ་དང་། མྱ་ངན་ལས་འདས་པའི་སྒོ་ནས་ཆོས་ཀྱི་སྒོ་ཡོངས་སུ་
དག་པ་སྟོན་ཏོ། །བཀོད་པ་མཐའ་ཡས་དེ་བཞིན་གཤེགས་པ་རྣམས་ཀྱི་བསྟན་པ་མངོན་པར་བསྒྲུབ་པ་འདི་ནི། ཆོས་རྣམས་ཀྱི་ངོ་བོ་ཉིད་ཀྱི་རང་བཞིན་རྗོད་པར་བྱེད་པ་ཡིན་ཏེ། དེ་བཞིན་གཤེགས་པས་ཆོས་
འདི་དག་རྣམ་གྲངས་དུ་མ་དང་། སྒོ་དུ་མ་དང་། བསྟན་པ་མངོན་པར་བསྒྲུབ་པ་དུ་མས་བསྟན་ཏེ། ཐ་སྙད་དུ་བརྗོད་ཀྱང་དེ་བཞིན་གཤེགས་པས་ཆོས་རྣམས་ཐ་དད་པ་ཉིད་དམ། གཅིག་པ་ཉིད་དུ་འདོག་པར་
ནི་མི་མཛད་དོ། །ཆོས་ཐམས་ཅད་ནི་གཉིས་སུ་མེད་པ་སྟེ། གཅིག་པ་ཡང་མ་ཡིན། ཐ་དད་པ་ཡང་མ་ཡིན་ཏེ། བསྟན་དུ་མེད་པའི་ཁོངས་སུ་འདུས་པ་ཡིན་ནོ། །ཆོས་ཐམས་ཅད་ནི་མཚན་མ་དང་། མཚན་
མ་མེད་པའི་ཕྱིར་ནམ་མཁའི་ངོ་བོ་ཉིད་ཀྱི་ཚུལ་ཅན་ཡིན་ནོ། །བཀོད་པ་མཐའ་ཡས་གཟུངས་ཀྱི་སྒོ་ངོ་བོ་ཉིད་ཀྱིས་ཡོངས་སུ་དག་པའི་རང་བཞིན་འདི་ནི་བྱང་ཆུབ་སེམས་དཔའ་རྣམས་ཀྱི་འདུལ་བར་འགྱུར་བ་ཡིན་ནོ། །
ཅི་ཞིག་འདུལ་བར་འགྱུར་ཞེ་ན། འདོད་ཆགས་དང་། ཞེ་སྡང་འདུལ་བར་འགྱུར་རོ། །མ་རིག་པ་འདུལ་བར་འགྱུར་རོ། །འདི་ལྟར་འདོད་ཆགས་དང་། ཞེ་སྡང་དང་། གཏི་མུག་འདུལ་བར་བྱ་བ་ནི་ཡོད་པ་མ་ཡིན་
ཞིང་ཤིན་དུ་མི་དམིགས་སོ། །གང་མི་དམིགས་པ་དེ་ནི་འདོད་ཆགས་དང་ཞེ་སྡང་དང་། གཏི་མུག་ཀྱང་མ་ཡིན་ཏེ། ཚུལ་བཞིན་དུ་བཙལ་ན་རྙེད་པར་མི་འགྱུར་རོ། །འདོད་ཆགས་དང་། ཞེ་སྡང་དང་། གཏི་མུག་ནི་
<pb id="78.86b"/>
ཡོད་པ་མ་ཡིན་པས། གསོབ་སླུ་བའི་ཆོས་ཅན། བྱིས་པ་འདྲིད་པ། སླུ་བར་ཉེ་བར་གནས་པ་ཡིན་ཏེ། འདི་ལྟར་འདོད་ཆགས་དང་། ཞེ་སྡང་། གཏི་མུག་དེ་དག་གང་ལས་སྐྱེ་བའི་གཞི་མེད་ཅིང་མི་རྙེད་པས་
དེ་ཉིད་ཏུ་འབྲལ་བར་འགྱུར་རོ། །དེ་དག་འབྲལ་བ་ཡང་བལྟ་བར་བྱའོ། །ཇི་ལྟར་བལྟ་བར་བྱ་ཞེ་ན། ཇི་ལྟར་མ་སྐྱེས་པ་དེ་ལྟར་བལྟ་སྟེ། འདི་ལྟར་འདོད་ཆགས་དང་། ཞེ་སྡང་དང་། གཏི་མུག་དེ་དག་ནི་ཡང་
དག་པ་མ་ཡིན་པ་ལས་ཕྱིན་ཅི་ལོག་ཏུ་གྱུར་བའི་ཕྱིར་གང་ལས་སྐྱེས་པ་དང་གང་གིས་སྐྱེས་པ་དེ་དག་ཐམས་ཅད་གསོབ་སྟེ་སླུ་བའི་ཆོས་ཅན་ཡིན་ནོ། །འདོད་ཆགས་དང་། ཞེ་སྡང་དང་། གཏི་མུག་རྣམས་ནི་རང་
བཞིན་གྱིས་ཡོད་པ་མ་ཡིན་ཏེ། འདི་ལྟར་མ་རིག་པའི་མུན་པས་མི་ཤེས་པ་དང་། མངོན་པར་མ་རྟོགས་པ་ནི་དེ་དག་གི་སྔོན་དུ་འགྲོ་བ་ཡིན་ནོ། །གང་དག་གིས་དེ་ལྟར་མཐོང་བ་དེ་དག་ལ་ནི་སྒོ་ཡོངས་སུ་དག་པ་
བསམ་གྱིས་མི་ཁྱབ་པ་ཡང་སྐྱེ་བར་འགྱུར། གཟུངས་ཀྱང་ཐོབ་པར་འགྱུར་ཏེ་རྣམ་པར་ཤེས་པ་མཉམ་པ་ཉིད་དུ་ཡོངས་སུ་ཤེས་པ་འདི་ནི་ཤེས་རབ་ཀྱི་ལས་ཡིན། འདི་ནི་གཟུངས་ཐོབ་པའི་ལས་ཡིན། འདི་ནི་
བྱང་ཆུབ་ཀྱི་ཡན་ལག་གི་ཚོགས་སྦྱོང་བར་བྱེད་པ། འདུན་པ་དང་། བརྩོན་འགྲུས་དང་། བག་ཡོད་པའི་ས་ཡིན། འདི་ནི་བག་མེད་པ་ལ་འདུལ་བའི་ས་ཡིན། འདི་ནི་ཚུལ་ཁྲིམས་དང་། ལྟ་བ་དང་། ཆོ་ག་ཉམས་པ་
མེད་པ་ཡིན། འདི་ནི་ལུས་དང་། ངག་དང་ཡིད་ཀྱི་ལས་ཡོངས་སུ་དག་པ་ཡིན། འདི་ནི་བདག་མེད་པའི་ཡེ་ཤེས་མཚན་ཉིད་མེད་པའི་རྗེས་སུ་འགྲོ་བ་ཡིན། འདི་ནི་འདུ་ཤེས་སྤངས་པ་དང་མ་བྲལ་བ་ཡིན། འདི་ནི་ཐབས་
ལ་མཁས་པ་མཐའ་ཡས་པས་མངོན་པར་བསྒྲུབས་པ་ཡིན་ནོ། །གང་དག་ཆོས་འདི་ལྟ་བུ་ལ་ཚུལ་བཞིན་དུ་རྣམ་པར་རྟོག་ཅིང་སྦྱོང་བར་བྱེད་པ་དེ་དག་ནི་ཆོས་འདི་ལ་སྒྲུབ་པས་ངེས་པར་འབྱུང་བར་འགྱུར་རོ། །བཀོད་
<pb id="78.87a"/>
པ་མཐའ་ཡས་ཆོས་རྣམས་ཀྱི་རང་བཞིན་གྱི་མཚན་ཉིད་ཀྱང་རྗོད་ལ། ཆོས་ཀྱི་རྣམ་གྲངས་འདི་དག་ཀྱང་སྟོན་ཅིང་རབ་ཏུ་སྟོན་པར་བྱེད། ཆོས་ཐམས་ཅད་ནམ་མཁའ་དང་མཉམ་པ་ཉིད་ཏུ་སྟོན་ཀྱང་
སྟོན་པ་པོར་འདོགས་པ་ཡང་མེད་ལ། གང་བསྟན་པ་དེ་ཡང་མི་མངོན་པ་ལ་ལྟོས། བཀོད་པ་མཐའ་ཡས་བསྟན་པའི་སྒོ་ལ་འཇུག་པའི་ཚིག་འདི་ལ་སླབ་པའི་བྱང་ཆུབ་སེམས་དཔའ་ནི་བློ་རྒྱ་མཚོ་ལྟ་བུའི་སྟོབས་
ཀྱིས་རིང་དུ་འགྲོ་བར་ཡང་འགྱུར། ཕས་ཀྱི་སྒོལ་བ་ཐམས་ཅད་ཀྱི་མི་ཚུགས་པར་ཡང་འགྱུར། ཡེ་ཤེས་ཀྱི་རྣམ་པ་རྗེས་སུ་འཐོབ་པར་ཡང་འགྱུར། གཞན་ལ་རག་མ་ལས་པའི་ཡེ་ཤེས་སྟོན་པ་ལ་མཁས་
པ་ཡང་རྟོགས་པར་འགྱུར། དོན་མཉམ་པ་ཉིད་ཕུན་སུམ་ཚོགས་པ་བསམ་གྱིས་མི་ཁྱབ་པ་ལ་མཁས་པ་ཡང་རྟོགས་པར་འགྱུར་ཞིང་དོན་ལ་མཁས་པ་དེས་མིང་མེད་ཅིང་མཚན་མ་མེད་པའི་ཆོས་རྣམས་སྟོན་
པ་རྗོད་པར་ཡང་བྱེད་ལ། དེ་སྟོན་པར་བྱེད་པ་ཡང་མེད་དོ། །སངས་རྒྱས་ཞེས་བྱ་བ་དང་། ཐམས་ཅད་མཁྱེན་པ་ཞེས་བྱ་བ་དང་། རང་བྱུང་ཞེས་བྱ་བ་སྟོན་པ་ཡང་ཉེ་བར་གནས་ཤིང་མིང་དང་མཚན་མ་རྣམ་པར་དག་
པ་ཡང་འཐོབ་པར་འགྱུར་རོ། །མྱུར་དུ་དབྱངས་ཀྱི་རྣམ་པ་མང་པོ་ཐོབ་པར་འགྱུར་ཏེ། ཡིད་དུ་འོང་བའི་དབྱངས་དང་། སྙན་ཅིང་འཇེབས་པའི་དབྱངས་དང་། དབྱངས་རྣམ་པར་དག་པ་ཕུན་སུམ་ཚོགས་པ་ཡང་འཐོབ་
པར་འགྱུར་རོ། །ཚིག་བཙུན་པར་ཡང་འགྱུར་རོ། །མངོན་དུ་འགྲོ་བར་བྱ་བ་དང་། ཡོངས་སུ་དྲི་བར་བྱ་བར་ཡང་འགྱུར་རོ། །སེམས་ཅན་རྣམས་ཀྱི་ཤེས་རབ་རྣམ་པར་ངེས་པ་ལ་མཁས་པ་སྒྲུབ་པ་ཡང་ཤེས་པར་
འགྱུར། འདོད་པས་སྨྲ་བ་དང་། རིགས་པ་སྨྲ་བ་དང་། ཕན་པར་སྨྲ་བར་ཡང་འགྱུར། ཕན་པར་སྨྲ་བའི་ཚིག་དང་། ལེགས་པར་སྨྲ་བའི་ཚིག་དང་། དོན་གཏན་ལ་འབེབས་པའི་ཚིག་ཅན་དུ་ཡང་འགྱུར། དོན་
<pb id="78.87b"/>
གཅིག་བསྟན་པས་དོན་མང་པོ་རྣམ་པར་གཏན་ལ་འབེབས་པ་ཡང་ཀུན་ཤེས་པར་འགྱུར་རོ། །བཀོད་པ་མཐའ་ཡས་བྱང་ཆུབ་སེམས་དཔའ་ཆོས་འདི་ལ་སྤྱོད་པ་རྣམས་སངས་རྒྱས་ཀྱི་བྱང་ཆུབ་མངོན་པར་རྫོགས་
པར་འཚང་རྒྱ་བར་འགྱུར་བའི་ཡོན་ཏན་གྱི་ཚོགས་ཇི་སྙེད་ཅིག་དང་ལྡན་པ་ལ་ལྟོས། དེ་ནི་རྗེས་སུ་ཆགས་པ་དང་། ཁོང་ཁྲོ་བ་དག་གིས་རྗེས་སུ་ཆགས་པ་དང་། ཁོང་ཁྲོ་བ་སྤངས་པ་ལ་གནས་པ་འཕྲོགས་པར་མི་འགྱུར་
ཞིང་ཆགས་པར་འགྱུར་བ་དང་། སྡང་བར་འགྱུར་བ་དང་། རྨོངས་པར་འགྱུར་བའི་ཆོས་དག་གིས་ཀྱང་འཕྲོགས་པར་མི་འགྱུར་རོ། །ཡོངས་སུ་སྦྱང་བ་བྱས་པར་ཡང་འགྱུར་རོ། །ཐབས་དང་ཤེས་རབ་ལ་མཁས་པ་
དང་། ཚིག་རབ་ཏུ་དབྱེ་བ་ཤེས་པ་ལ་མཁས་པར་ཡང་འགྱུར་རོ། །ཐམས་ཅད་ཏུ་ལེགས་པར་བསླབས་པའི་བཟོད་པ་ཕུན་སུམ་ཚོགས་པར་ཡང་འགྱུར་རོ། །ཆོས་ཚད་མེད་པ་དང་ལྡན་ཞིང་བསམ་པ་ཕུན་སུམ་
ཚོགས་པར་ཡང་འགྱུར་རོ། །བཟོད་པ་ཕུན་སུམ་ཚོགས་པ་ལ་གནས་ཤིང་འཇུག་པ་ཕུན་སུམ་ཚོགས་པར་ཡང་འགྱུར་རོ། །གསོང་པོར་སྨྲ་བ་རྣམ་པར་དག་པར་ཡང་འགྱུར་རོ། །བཀོད་པ་མཐའ་ཡས་བྱང་
ཆུབ་སེམས་དཔའ་ཆོས་འདི་ལ་མངོན་པར་མི་བརྩོན་ཞིང་མི་ཤེས་ལ་རབ་ཏུ་མི་སྦྱོར་བ་དེ་དག་ལ་ནི་ཡོན་ཏན་ཁྱད་པར་ཅུང་ཟད་ཀྱང་མེད་དོ། །བཀོད་པ་མཐའ་ཡས་སེམས་ཅན་གང་དག་ཆོས་འདི་ལ་མངོན་པར་
བརྩོན་པར་འགྱུར་བ་དེ་དག་ནི་ཉུང་ཤིན་དུ་ཉུང་ངོ་། །སེམས་ཅན་གང་དག་ཕུན་སུམ་ཚོགས་པ་ཐམས་ཅད་ཐོབ་པར་འདོད་ཅིང་སྨོན་ལམ་ཇི་ལྟ་བ་དང་། འཇུག་པ་ཇི་ལྟ་བ་དང་། བསམ་པ་ཇི་ལྟ་བ་ཡོངས་སུ་རྫོགས་
པར་འགྱུར་བ་ཡང་དཀོན། རབ་ཏུ་དཀོན་ནོ། །གང་དག་ཆོས་འདི་ལ་བཟོད་པ་སྤྱོད་པ་རྣམ་པར་རྟོག་ཅིང་ཆོས་འདི་ལས་ངེས་པར་འབྱུང་བ་དེ་དག་ནི་མངོན་པར་ཤེས་པ་ཟད་མི་ཤེས་པ་དང་། ཡེ་ཤེས་ཆེན་པོ་དང་། 
<pb id="78.88a"/>
འཇིག་རྟེན་ཐམས་ཅད་ལས་མངོན་པར་འཕགས་པའི་ཡེ་ཤེས་དང་། རང་བྱུང་གི་ཡེ་ཤེས་དང་། ཡེ་ཤེས་ཚད་མེད་ཅིང་མཐའ་ཡས་བ་ཡང་ཐོབ་པར་འགྱུར་རོ། །བཀོད་པ་མཐའ་
ཡས་དེ་ལ་གཟུངས་ཀྱི་ཕྱག་རྒྱ་ཞེས་བྱ་བའི་ཆོས་རིམ་པར་ཕྱེ་བ་བསྟན་པའི་སྒོར་འཇུག་པ་འདི་ལ་བྱང་ཆུབ་སེམས་དཔའ་རྣམས་ཀྱིས་བསླབ་པར་བྱ་བ་སྟེ། འདི་ལ་སློབ་པའི་བྱང་ཆུབ་སེམས་དཔའ་ནི་བྱང་ཆུབ་
ཀྱི་སྙིང་པོ་ལ་ཡང་ཉེ་བར་འགྱུར། སེམས་ཅན་རྣམས་ལ་ཡང་སངས་རྒྱས་ཀྱི་མཛད་པས་ཉེར་བར་གནས་པར་འགྱུར། སེམས་ཅན་ཐམས་ཅད་ལ་བྱམས་པ་ཆེན་པོ་མངོན་པར་སྒྲུབ་པས་ཉེ་བར་གནས་པར་ཡང་
འགྱུར། སེམས་ཅན་རྣམས་ལ་སྙིང་རྗེ་ཆེན་པོ་མངོན་པར་སྒྲུབ་པར་ཡང་འགྱུར་རོ། །བཀོད་པ་མཐའ་ཡས་གཟུངས་ཀྱི་ཕྱག་རྒྱ་ཞེས་བྱའི་ཆོས་རིམ་པར་ཕྱེ་བ་བསྟན་པའི་སྒོར་འཇུག་པ་དེ་གང་ཞེ་ན། བཀོད་པ་
མཐའ་ཡས་འདི་ལ་ཆོས་ཐམས་ཅད་ཡི་གེ་མངོན་པར་སྒྲུབ་པའི་ཕྱག་རྒྱ་ཞེས་བྱ་བ་གང་དུ་ཆོས་ཐམས་ཅད་ཡང་དག་པར་འདུ་བ་ཡིན་ནོ། །ཇི་ལྟར་ཡང་དག་པར་འདུ་ཞེ་ན། ཆོས་འདི་དག་ཐམས་ཅད་ནི་མཉམ་པ་
ཉིད་དུ་ཡང་དག་པར་འདུའོ། །མཉམ་པ་ཉིད་ཀྱིས་ནི་མཉམ་པ་ཉིད་ཡང་དག་པར་མི་མཐོང་། རབ་ཏུ་མི་ཤེས། ཉེ་བར་མི་དམིགས་སོ། །ཆོས་ཐམས་ཅད་ཀྱི་ངོ་བོ་ཉིད་ཇི་ལྟ་བ་བཞིན་རྣམ་པར་མི་རྟོག །འདིར་
ཆོས་ཐམས་ཅད་ཡང་དག་པར་འདུ་བར་འགྱུར་བས་འདུས་བྱས་དང་། འདུས་མ་བྱས་དང་བྲལ་བའི་སྒོ་ནས་ཡང་དག་པར་འདུ་བར་འགྱུར་བ་ཡིན་ནོ། །ཡི་གེ་མངོན་པར་བསྒྲུབ་པ་བསྟན་པ་དང་། ངག་
གིས་ལས་སུ་བརྗོད་པ་གང་དག་གིས་འདུས་བྱས་སྟོན་པར་འགྱུར་བ་དེ་ལ་ཡང་ཡི་གེ་མངོན་པར་བསྒྲུབ་པ་བསྟན་པ་གང་ཡིན་པ་དང་། ངག་གི་ལས་སུ་བརྗོད་པ་གང་ཡིན་པ་འདི་གཉི་ག་ཡང་ཆོས་
<pb id="78.88b"/>
ཉིད་ཇི་ལྟ་བ་བཞིན་རང་བཞིན་གྱིས་མཉམ་པ་ཉིད་ཡིན་པས་ཡོད་པ་མ་ཡིན་ནོ། །ཡོད་པ་མ་ཡིན་པ་ལ་ནི་བརྗོད་པ་དེ་ཡང་ཡང་དག་པ་ཉིད་དུ་མི་འགྱུར་ལ་ཡི་གེ་གདགས་པ་ཡང་ཡང་དག་པ་ཉིད་མ་ཡིན་ནོ། །ངག་
གི་ལས་སུ་བརྗོད་པ་ཡང་ཡང་དག་པ་མ་ཡིན་ནོ་ཞེས་བྱ་བ་འདི་ནི་དབྱེར་མ་མཆིས་པའི་ཚིག་བླ་དགས་ཡིན་ནོ། །ལྷག་པ་མེད་པ་ཞེས་བྱ་བ་འདི་ནི་སྒྲོ་འདོགས་པ་མེད་པའི་ཚིག་བླ་དགས་ཡིན་ནོ། །ཆོས་
ཀྱི་ཚུལ་འདི་ནི་བསྟན་དུ་མེད་པ་ཡིན་ལ་ཆོས་ཐམས་ཅད་ཀྱང་ཡང་དག་པ་ཡང་མ་ཡིན། ཡང་དག་པ་མ་ཡིན་པ་ཡང་མ་ཡིན་ནོ། །དེ་ཅིའི་ཕྱིར་ཞེ་ན། འདི་ལྟར་ཆོས་ཐམས་ཅད་ནི་ཉེ་བར་ཞི་བའི་རང་བཞིན་ཡིན་ནོ། །
ཡི་གེས་བསྟན་པ་དང་། ཚིག་ཏུ་བརྗོད་པ་དང་། མཐོང་བ་དང་། དམིགས་པའི་ཆོས་དེ་དག་ནི་རང་བཞིན་མེད་པ་སྟེ། འདི་ལྟར་ཆོས་ཐམས་ཅད་ནི་མ་བྱས་པ། མཉམ་པ་མེད་པ། མི་མཉམ་པ་མེད་པ། མ་ཞི་བ། 
ཉེ་བར་མ་ཞི་བ།   རབ་ཏུ་མ་ཞི་བའོ། །ཆོས་རྣམས་ནི་ཞི་བའི་མཚན་ཉིད་དང་། ཉེ་བར་ཞི་བའི་མཚན་ཉིད་ཏུ་ཉེ་བར་མི་གནས་རབ་ཏུ་མི་གནས་སོ། །ཆོས་ཐམས་ཅད་ནི་འགྱུར་བ་མེད་པ་ཡིན་པས་དེ་དག་གང་དུ་
ཡང་རྣམ་པར་གཞག་པར་མི་འགྱུར་རོ། །ཆོས་རྣམས་ནི་རྣམ་པར་མི་གནས་པའི་ཕྱིར་གང་དུ་ཡང་བགྲོང་བ་མ་ཡིན་ན་ཆོས་སུ་བགྲང་བར་སྟོན་པའི་བརྗོད་པ་གང་གིས་བགྲང་བར་འགྱུར། ངག་གི་ལས་ཡི་གེར་གདགས་
པ་ཐམས་ཅད་ནི་ཡུལ་ན་མི་གནས། ཕྱོགས་ན་མི་གནས་པ་སྟེ། ཡི་གེ་དང་ངག་གིས་ལས་ནི་གང་ནས་ཀྱང་མི་འོང་། གང་དུ་ཡང་མི་འགྲོ་ལ། ཆོས་གང་གི་ཡང་མཐར་རྟོགས་པ་ཡང་མ་ཡིན། དབུས་སུ་
གཏོགས་པ་ཡང་མ་ཡིན་ནོ། །ཡི་གེའི་ལས་ཐམས་ཅད་ནི་ལས་མེད་པ། ཡི་གེ་མེད་པ། རྩོལ་བ་མེད་པའོ། །ངག་གི་ལས་ཐམས་ཅད་ཀྱང་ཡི་གེ་མེད་པ་རྩོལ་བ་མེད་པོ། ཡི་གེ་ཐམས་ཅད་ནི་ཡི་གེའི་རང་བཞིན་
<pb id="78.89a"/>
གྱིས་སྟོང་པ་ཡིན་ལ། ངག་གི་ལས་ཀྱང་ངག་གི་ལས་ཀྱི་རང་བཞིན་གྱིས་སྟོང་པ་ཡིན་ཏེ། བདག་གི་ངོ་བོ་ཉིད་དང་། གཞན་གྱི་ངོ་བོ་ཉིད་དང་། བདག་དང་གཞན་གྱི་ངོ་བོ་ཉིད་ཀྱིས་ཀྱང་སྟོང་པ་ཡིན་ནོ། །
གང་སྟོང་པ་དེ་ནི་དབེན་པ་ཡིན་ནོ། །གང་དབེན་པའི་དེ་ནི་ཉེ་བར་ཞི་བ་སྟེ། ཆོས་ཐམས་ཅད་ནི་ཉེ་བར་ཞི་བའི་སྒོ་ཅན་ཡིན་ནོ། །སྒོ་གང་དང་གང་གིས་ཆོས་ཀྱི་མིང་སྟོན་པ་དང་། ཡི་གེ་སྟོན་པ་དང་། ཚིག་གི་ལས་སྟོན་
པར་འགྱུར་བ་དེ་དག་ཐམས་ཅད་ནི་སྒོ་མེད་པ་སྟེ། ཡོད་པ་མ་ཡིན་པའི་ཕྱིར་སྒོ་རྣམ་པར་སྦྱོང་བ་ཡིན་ནོ། །སྒོ་གང་དང་གང་དག་གིས་ཆོས་བརྗོད་པར་འགྱུར་བའི་སྒོ་དེ་དང་དེར་ཤིན་དུ་རྣམ་པར་དག་པ་ཡང་དག་འདུ་བར་
འགྱུར་རོ། །འདི་ལྟར་ཆོས་ཐམས་ཅད་འདོད་ཆགས་དང་བྲལ་བའོ་ཞེས་བྱ་བ་འདི་གང་གི་ཚིག་བླ་དགས་ཡིན་ཞེ་ན། འདོད་ཆགས་ནི་རང་བཞིན་གྱིས་ཡོད་པ་མ་ཡིན་ཏེ། རང་བཞིན་གང་ཡིན་པ་དེ་ནི་ཤིན་དུ་རྣམ་པར་
དག་པ་ཡིན་ནོ། །ཤིན་དུ་རྣམ་པར་དག་པ་གང་ཡིན་པ་དེ་ལ་ནི་འདོད་ཆགས་ཀྱང་མེད། འདོད་ཆགས་སུ་གདགས་པ་ཡང་མེད་དེ། ཆོས་འདི་དག་ཐམས་ཅད་ནི་གཡོ་བ་མེད་པ། རློམ་པ་མེད་པ། སྤྲོས་པ་མེད་པ་ཡིན་ནོ། །
འདི་ནི་གཟུངས་ཀྱི་སྒོ་རྣམ་པར་དག་པའི་ཕྱག་རྒྱ་སྟོན་པའི་ཆོས་རིམ་པར་ཕྱེ་བའི་སྒོར་འཇུག་པ་ཡིན་ཏེ། སྒོར་འཇུག་པ་དེས་བྱང་ཆུབ་སེམས་དཔའ་མ་རིག་པའི་མུན་པའི་རབ་རིབ་བསལ་ནས་རིག་པ་དང་འཐུན་པའི་ཆོས་
ཀྱི་རིགས་རྗེས་སུ་དྲན་པར་འགྱུར་རོ། །ཇི་ལྟར་རྗེས་སུ་དྲན་ཞེ་ན། ཆོས་ཐམས་ཅད་ལ་སྣང་བ་རྣམ་པར་དག་པ་ཡིན་ཏེ། དེས་ན་ཆོས་ཀྱི་མིག་ཟུངས་ཀྱི་སྒོ་ལ་འཇུག་པ་ཡང་ཐོབ་པར་འགྱུར། ཆོས་ཀྱི་སྒོ་རིམ་
པར་ཕྱེ་བ་ཡི་གེ་རྣམ་པར་བསྒྲུབ་བ་ཡང་རྟོགས་པར་འགྱུར། ཐམས་ཅད་མཁྱེན་པའི་ཡེ་ཤེས་ཀྱི་སྒོ་ཤིན་དུ་རྣམ་པར་དག་པ་ཡང་ཀུན་འཛིན་པར་འགྱུར། དེ་བཞིན་གཤེགས་པ་རྣམས་དང་ཡང་ཉེ་བར་འགྱུར། 
<pb id="78.89b"/>
མུ་སྟེགས་ཀྱི་གནས་ཐམས་ཅད་ཀྱང་ཆོས་དང་འཐུན་པས་ཚར་གཅོད་ནུས་པར་འགྱུར། བདུད་ཀྱི་ཕྱོགས་ཀྱང་ཕམ་པར་བྱེད་པར་འགྱུར། སེམས་ཅན་རྣམས་ལ་ཡང་དགེ་བའི་རྩ་བ་ཡོངས་སུ་བསྡུ་བའི་ཕྱིར་
ཉེ་བར་གནས་པར་འགྱུར། དེ་བཞིན་གཤེགས་པ་རྣམས་ཀྱི་ཆོས་ཐམས་ཅད་མཚམས་སྦྱོར་བ་ལ་འཇུག་པར་འགྱུར། གཟུངས་ཀྱི་སྒོ་འདི་ལྟ་བུ་ཡང་ཐོབ་པར་འགྱུར་ཞིང་གཟུངས་ཀྱི་སྒོ་དེས་དེ་བཞིན་གཤེགས་
པའི་སྟོབས་བཅུ་ལ་ཆོས་ཀྱི་སྣང་བ་ཆེན་པོ་ཐོབ་ནས་མྱུར་དུ་དེ་བཞིན་གཤེགས་པའི་སྟོབས་སྒྲུབ་པར་ཡང་འགྱུར་རོ། །བཀོད་པ་མཐའ་ཡས་དེ་བཞིན་གཤེགས་པའི་སྟོབས་བསྐྱེད་པ་ཐོབ་པ་ནི་དེ་བཞིན་གཤེགས་
པའི་སྟོབས་བཅུ་པོ། སྟོབས་ཆེན་པོ། འཇིག་རྟེན་ཐམས་ཅད་ལས་མངོན་པར་འཕགས་པའི་སྟོབས་ཀྱིས་འཁོར་གྱི་ནང་དུ་སེང་གེའི་སྒྲ་སྒྲོག་ཅིང་བྱང་ཆུབ་སེམས་དཔའ་རྣམས་ལ་གཟུངས་ཀྱི་སྒོ་རྣམ་པར་དག་
པ་རྣམ་པར་དབྱེ་བ་ཡང་སྟོན་པར་མཛད། རབ་ཏུ་སྟོན་པར་མཛད་དོ། །དེ་བཞིན་གཤེགས་པའི་སྟོབས་བཅུ་པོ། སྟོབས་ཆེན་པོ་སྟོབས་ཆགས་པ་མེད་ཅིང་ཚད་མེད་པ་གང་དག་གིས་སྟོན་ཅེ་ན། བཀོད་པ་
མཐའ་ཡས་འདི་ལ་དེ་བཞིན་གཤེགས་པ་ནི་ཐམས་ཅད་མཁྱེན་པའི་ཡེ་ཤེས་ཀྱི་སྟོབས་བསྐྱེད་པ་བླ་ན་མེད་པས་གནས་དང་། གནས་མ་ཡིན་པ་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏོ། །འདི་ནི་དེ་བཞིན་
གཤེགས་པའི་སྟོབས་དང་པོ་ཡིན་ཏེ། སྟོབས་དེས་དེ་བཞིན་གཤེགས་པ་ཁྱུ་མཆོག་གི་གནས་རླབས་པོ་ཆེ་ཞལ་གྱིས་འཆེ་ཞིང་སེམས་ཅན་རྣམས་ལ་ཆོས་ཀྱང་སྟོན། ཆོས་ཀྱི་འཁོར་ལོ་བླ་ན་མེད་པ་ལྷ་དང་བཅས་
པའི་འཇིག་རྟེན་ན་འདི་ལས་ཕྱི་རོལ་དུ་གྱུར་པའི་ལྷ་འམ། མི་སུས་ཀྱང་སྔོན་མ་བསྐོར་བ་ཡང་སྐོར་བར་མཛད་དོ། །གཞན་ཡང་དེ་བཞིན་གཤེགས་པ་ནི་ཐམས་ཅད་མཁྱེན་པའི་ཡེ་ཤེས་རྣམ་པར་མི་རྟོག་ལ་མ་ཆགས
<pb id="78.90a"/>
མ་ཐོགས་པས་འདས་པ་དང་། མ་འོངས་པ་དང་། ད་ལྟར་བྱུང་བའི་ལས་དགེ་བ་དང་མི་དགེ་བ་དུ་མ་སྤྱད་པ་དང་། ལས་ཡང་དག་པར་ལེན་པའི་རྒྱུ་ཡང་དག་པ་ཇི་ལྟ་བ་བཞིན་དུ་རབ་ཏུ་
མཁྱེན་ཏོ། །འདི་ནི་གཉིས་པ་ཡིན་ནོ། །གཞན་ཡང་དེ་བཞིན་གཤེགས་པ་ནི་ཐམས་ཅད་མཁྱེན་པའི་ཡེ་ཤེས་རྣམ་པར་མི་རྟོག་པ་མ་ཆགས་མ་ཐོགས་པས་སེམས་ཅན་ཐམས་ཅད་ཀྱི་སྤྱོད་པ་རྣམ་པ་དུ་མ་
མ་ལུས་པ་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏེ་འདི་ནི་གསུམ་པ་ཡིན་ནོ། །གཞན་ཡང་དེ་བཞིན་གཤེགས་པ་ནི་ཐམས་ཅད་མཁྱེན་པའི་ཡེ་ཤེས་མཐོང་བའི་སྟོབས་བླ་ན་མེད་པས་སེམས་ཅན་ཐམས་
ཅད་ཀྱི་མོས་པ་སྣ་ཚོགས་དང་། མོས་པ་དུ་མ་དང་། ཀུན་དུ་རྟོག་པ་དང་། རྣམ་པར་རྟོག་པ་སྤྱད་པ་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏེ་འདི་ནི་བཞི་པ་ཡིན་ནོ། །གཞན་ཡང་དེ་བཞིན་གཤེགས་
པ་ནི་འཇིག་རྟེན་གནས་པའི་ངའི་ཁམས་དུ་མ་དང་། ཁམས་སྣ་ཚོགས་དང་། སྐྱེ་མཆེད་དུ་མ་དང་སྐྱེ་མཆེད་སྣ་ཚོགས་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏེ་འདི་ནི་ལྔ་པ་ཡིན་ནོ། །གཞན་ཡང་དེ་
བཞིན་གཤེགས་པ་ནི་རྒྱུ་དང་རྐྱེན་ཤེས་པ་མཐོང་བར་འགྲོ་བའི་ལམ་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏེ་འདི་ནི་དྲུག་པ་ཡིན་ནོ། །གཞན་ཡང་དེ་བཞིན་གཤེགས་པ་ནི་ལྷའི་སྤྱན་གྱིས་སྒྲིབ་པ་མེད་
པའི་ཡེ་ཤེས་གཟིགས་ཤིང་། ཐམས་ཅད་མཁྱེན་པའི་ཡེ་ཤེས་ཀྱི་སྟོབས་བསྐྱེད་པ་བླ་ན་མེད་པས་སེམས་ཅན་རྣམས་ཀྱི་འཆི་འཕོ་དང་། སྐྱེ་བ་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏེ་འདི་ནི་བདུན་པ་ཡིན་
ནོ། །གཞན་ཡང་དེ་བཞིན་གཤེགས་པ་ནི་བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པའི་ཀུན་ནས་ཉོན་མོངས་པ་དང་། རྣམ་པར་བྱང་བ་དང་། ལྡང་བ་ཡང་དག་པ་ཇི་ལྟ་བ་
<pb id="78.90b"/>
བཞིན་དུ་རབ་ཏུ་མཁྱེན་ཏེ་འདི་ནི་བརྒྱད་པ་ཡིན་ནོ། །གཞན་ཡང་དེ་བཞིན་གཤེགས་པ་ནི་སྔོན་གྱི་གནས་རྗེས་སུ་དྲན་པ་མངོན་དུ་བྱ་བ་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏེ་འདི་ནི་དགུ་པ་ཡིན་ནོ། །
གཞན་ཡང་དེ་བཞིན་གཤེགས་པ་ནི་ཟག་པ་ཟད་པ་མཁྱེན་པ་མངོན་དུ་བྱ་བ་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏེ། །འདི་ནི་བཅུ་པ་ཡིན་ནོ། །བཀོད་པ་མཐའ་ཡས་དེ་བཞིན་གཤེགས་པ་ནི། ཐམས་ཅད་
མཁྱེན་པའི་སྟོབས་ཚད་མེད་ཅིང་བླ་ན་མེད་པ་འདི་དག་དང་ལྡན་པ་ཡིན་ནོ། །བཀོད་པ་མཐའ་ཡས་ཆོས་ཀྱི་གཏེར་འདི་ནི་སེམས་ཅན་ཐམས་ཅད་ཀྱིས་སངས་རྒྱས་ཀྱི་ཡེ་ཤེས་བསྐྱེད་པ་དང་། ཆོས་ཤེས་པ་རྣམ་པར་
དག་པར་བྱ་བའི་ཕྱིར་བྱང་ཆུབ་སེམས་དཔའ་རྣམས་ལ་རབ་ཏུ་བསྟན་པ་ཡིན་ནོ། །བཀོད་པ་མཐའ་ཡས་དེ་བཞིན་གཤེགས་པའི་ཡེ་ཤེས་བསྟན་པ་ཇི་ཙམ་དུ་ཟབ་པ་དང་། ཇི་ཙམ་དུ་རྟོགས་དཀའ་བ་ལ་ལྟོས། ཆོས་
གང་དེ་བཞིན་གཤེགས་པ་ཞེས་བྱ་བ་དང་། དེ་བཞིན་གཤེགས་པའི་སྟོབས་སྟོན་པར་བྱེད་པ་དེ་ནི་ཐམས་ཅད་མཁྱེན་པའི་ཡེ་ཤེས་ཀྱི་སྟོབས་རྣམ་པར་སྦྱོང་བ་སྟེ། དེ་བཞིན་གཤེགས་པའི་ཆོས་ནི་དམིགས་སུ་མེད་ཅིང་
གདགས་སུ་མེད་དོ། །བཀོད་པ་མཐའ་ཡས་སྟོབས་ཞེས་བྱ་བ་ནི་རྫི་བ་མེད་པའི་ཆོས་ཅན་ཡིན་ནོ། །འདི་ནི་ཆོས་ཀྱི་སྒོ་བླ་ན་མེད་པ་དང་། དེ་བཞིན་གཤེགས་པའི་ཆོས་ཀྱི་སྒོ་ཡིན་ཏེ། ཐམས་མཁྱེན་པའི་སྒོ་དེ་ལ་གནས་
ནས། ཆོས་ཀྱི་ཚུལ་འདི་རྗོད་པར་བྱེད་ཅིང་ཆོས་ཐམས་ཅད་སྟོབས་སྐྱེད་པ་མེད་པ་དང་། ཡང་དག་པར་འཕགས་པ་མེད་པ་དང་། ངོ་བོ་ཉིད་མེད་པ་དང་། ངོ་བོ་ཉིད་དང་བྲལ་བའི་ཆོས་ཀྱི་ཚུལ་འདི་དཔག་ཏུ་མེད་ཅིང་མཐའ་
ཡས་པར་སྟོན་པས་དེ་བཞིན་གཤེགས་པའི་སྟོབས་བཅུ་ཡོངས་སུ་རྫོགས་པར་བྱེད་དོ། །བཀོད་པ་མཐའ་ཡས་དེ་བཞིན་གཤེགས་པ་ནི་སྟོབས་མཐའ་ཡས་པ་དང་ལྡན་ཞིང་། ཆོས་ཀྱི་སྒོ་མཐའ་ཡས་པ་ལ་མཁས་
<pb id="78.91a"/>
པ་བརྙེས་པ་ཡིན་ནོ། །བཀོད་པ་མཐའ་ཡས་འདི་ནི་དེ་བཞིན་གཤེགས་པའི་ཆོས་ཀྱི་སྒོ་མཐའ་ཡས་པ་ཡིན་ཏེ། ཆོས་ཀྱི་སྒོ་དེ་ལ་གནས་ནས་དེ་བཞིན་གཤེགས་པའི་སྟོབས་བཅུ་ཡང་རྗོད་པར་
མཛད། དེ་བཞིན་གཤེགས་པའི་སྟོབས་རྣམ་པར་དག་པ་དང་། ཡོངས་སུ་དག་པ་ཡང་སྟོན་པར་མཛད་དོ། །བཀོད་པ་མཐའ་ཡས་གཞན་ཡང་བྱང་ཆུབ་སེམས་དཔའ་རྣམས་ཀྱི་སྒོ་རྣམ་པར་དག་པར་བྱ་བའི་ཕྱིར་
གཟུངས་ཀྱི་སྒོའི་ཕྱག་རྒྱ་སྟོན་པའི་ཆོས་བརྗོད་པར་བྱས་ཉོན་ཅིག །པྲ་མོ་ཙ་ནེ། བི་པྲ་མུྃ་ཙ་ཏི། ཨ་ཙ་ལེ། ཨ་བྱཱ་ཐ་ནི། པྲ་བྷ་ཨ་ནུ་ག་ཏེ། ཏེ་ཛེ། མ་ཧཱ་ཏེ་ཛེ། ཨ་པྲ་ཏྱཱ་བ་ར་ཎི། ཨ་ན་བ་ར་ཎི། ཨ་བ་ར་ཎ། བི་
ཤོ་དྷ་ནི། བི་དྷ་ན། པྲ་བི་ཤ་ནི། དྷུ་ར་ཨ་ནི། ཀྵེ་པ་ནི།  བལ་གུ།  བལ་གུ། སྭ་རེ། སྭ་ར། བི་ཤོ་དྷ་ནི། མུ་དྲ་མུ་དྲ། བི་ཤོ་དྷ་ནི། པ་རི་བཱ་རེ། ས་མན་ཏ་པ་རི་བཱ་རེ། ཨ་གྲ་ཨ་ནུ་མ་ཏི། ཨརྠ་སཱ་དྷ་ནི། སྃ་གྲ་མཙྪེ་
ད་ནི། ཤཱུ་རེ་ཤཱུ་རེ་བི་རྱེ། ཨ་ཧ་ར་ཎི། ཨུ་པ་ན་མ་ཏི། ནི་ད་རི་ཤ་ནི། ས་མན་ཏ་པ་རི་པུ་ལྱཻ། ག་ཏེ་ཏཱ་ར་ཨ་ནུ་ག་ཏེ། ཨ་ནི་བྀ་ཤ་ནི། ཨ་སན་ནི་བི་ཤ་ནི། དྷཱ་ར་ཎི་ག་ཏེ། ནི་དྷ་ན་པ་རི་ཤོ་དྷ་ནི། ཨ་ནུད་དྷ་ར། བི་བ་ས་ནི། 
བྷ་དྲེ་བྷ་དྲ་བ་སྟེ། མུ་ཁ་མུ་ཁ་བ་ཏི། སན་དྷ་ར་ཎི། ཨུ་པ་དྷ་རི་ཎྀ། ཨུ་པ་དྷ་ར་ཎི། ཨན་ཏ་པྲ་བྷེ། པྲ་བྷཱུ་ཏ་པ་རི་བཱ་རེ། སྭ་ཤ་ནི། པ་རི་སྭ་ཤ་ནི། མ་ཧཱ་བཱ་ཀ་ཤེ། ཨཱ་ཀཱ་ཤ་ས་མོ་སཱ་ར་ཎི། བི་དྷི་མ་རི་ཀར་ཎི། སརྦད་
ཛྙཱ་པ་ཐ་བི་ཤོ་དྷ་ནི། ནིར་པཱ་ཎ་པ་ཐ་སན་དྷ་རི་ཤ་ཎི། བཀོད་པ་མཐའ་ཡས་འདི་ནི་བསྟན་པ་གང་དུ་ཆོས་ཐམས་ཅད་ཡང་དག་པར་འདུ་བར་འགྱུར་བའི་གཟུངས་ཀྱི་སྒོའི་ཕྱག་རྒྱ་བསྟན་པ་ཡིན་ནོ། །བཀོད་པ་མཐའ་
ཡས་ཆོས་རིམ་པར་ཕྱེ་བའི་སྒོ་འདི་ལ་སློབ་པའི་བྱང་ཆུབ་སེམས་དཔའ་ནི་ཐོས་པའི་རྗེས་སུ་འབྲང་བར་ཡང་འགྱུར། བློའི་རབ་ཏུ་དབྱེ་བ་ལ་མཁས་པས་སྤོབས་པ་ཕུན་སུམ་ཚོགས་པ་ཡང་ཀུན་ཤེས་པར་འགྱུར། 
<pb id="78.91b"/>
གཟུངས་གྱི་ཚིག་མངོན་པར་སྒྲུབ་པའི་གཞི་ཡང་ཀུན་ཤེས་པར་འགྱུར་རོ། །ཚིག་མངོན་པར་སྒྲུབ་པའི་གཞི་ཡང་གང་དག་ཡིན་ཞེ་ན། སཱ་ག་ར་ཨ་པ་རྱན་ཏ། སུ་མེ་རུ་ར་ཏ་ན། སཱ་ག་ར་སྃ་ནི་ཙ་ཡ། ཨ་བྷི་ཏ་ནི། ཨ་སམ་
བྷི་ཏ་ནི། ཨ་བྷི་བ་རེ། བཛྲ་སན་ནི། །ནིར་བེ་ཥ་ནི། ཨ་ཀྵོ་བྷི་ནི། ཨ་སྃ་ཀྵོ་བྷི་ནི། ཨ་སྃ་ཀྵོ་བྷི་ནི། ཨ་ཀྵ་ཡ་ཨ་བྱ་ཡི་ཀྵ་ཡ། ཨཱ་པ་རྱན་ཏེ། ཨ་ཀྵི་ཎ། ཀྵ་ཡཱན་ཏ་སན་དི་ཤེ། ཨ་པ་རི་ཀྵ་ཡེ། ཨ་བྷི་ཀྵུ་བྷི་ནི། ཨ་བི་
ག་ལེ། ཨ་བི་ག་ལ་ཛྙ་ན་ཧ་ར་ནི། བཀོད་པ་མཐའ་ཡས་འདི་ནི་ཚིག་མངོན་པར་སྒྲུབ་པའི་གཞི་ཡིན་ཏེ། འདི་ལ་སློབ་པའི་བྱང་ཆུབ་སེམས་དཔའ་ནི་ཤེས་རབ་རྒྱ་མཚོ་ལྟ་བུ་མི་འཁྲུགས་པ་འཕེལ་བར་འགྱུར་ཞིང་རྣམ་པར་ལྟ་
བ་ཆེན་པོས་ལྟ་བར་ཡང་འགྱུར་རོ། །ཇི་ལྟར་ལྟ་བར་འགྱུར་ཞེ་ན། བདག་གིས་སེམས་ཅན་ཐམས་ཅད་ལ་བྱམས་པ་མཐའ་ཡས་པས་ཁྱབ་པར་བྱས་ནས་སེམས་ཅན་རྣམས་དབུགས་དབྱུང་བར་བྱའོ། །བདག་གིས་ཁྱེད་ལ་
སྨན་ཆེན་པོ་རབ་ཏུ་སྦྱར་ཞིང་དེས་མ་རིག་པའི་མུན་པ་རབ་རིབ་བསལ་བར་བྱའོ། །བདག་གིས་ཁྱེད་ཐོག་མ་དང་ཐ་མ་མེད་པའི་འཁོར་བ་ན་སྡུག་བསྔལ་བ་དང་། ཡིད་མི་བདེ་བ་དང་། མྱ་ངན་གྱི་ཟུག་རྔུ་བསལ་བར་བྱའོ། །
བདག་གིས་ཁྱེད་སྲེད་པའི་འཆིང་བ་ལས་དགྲོལ་བར་བྱའོ། །བདག་གིས་ཁྱེད་འཁོར་བའི་འོད་པ་ལས་བསྒྲལ་ཞིང་ཆོས་ཀྱི་སྣང་བ་ཆེན་པོ་བྱའོ། །སེམས་ཅན་གང་དག་མི་དགེ་བའི་རྩ་བ་ལ་སྦྱོར་བ་དེ་དག་ཀྱང་གདོན་མི་ཟ་བར་
དྲང་བར་བྱའོ་སྙམ་སྟེ། སྐྱེས་བུ་དམ་པ་དེད་དཔོན་གྱི་མཆོག་དེ་དག་ནི་ཅི་ནས་ཀྱང་སེམས་ཅན་འགའ་ཡང་ཐམས་ཅད་མཁྱེན་པའི་ཡེ་ཤེས་བླ་ན་མེད་པ་འདི་ལས་ཉམས་པར་མི་འགྱུར་བ་དེ་ལྟར་རྣམ་པར་ལྟ་བ་ཆེན་པོས་ལྟ་བར་
འགྱུར་ཞིང་ངེས་པར་འབྱུང་བར་འགྱུར་རོ། །དེ་ལྟར་ན་དེ་དག་སེམས་ཅན་རྣམས་ལ་བྱམས་པས་ཁྱབ་པར་བྱེད་ཅིང་ཆོས་ཀྱི་སྒོ་དོན་དང་ལྡན་པ་སྔོན་མ་ཐོས་པ་ལྡོག་པ་དང་། འདོད་ཆགས་དང་བྲལ་བ་དང་། མི་སྐྱེ་བ་ཤེས་པ་དང་། 
<pb id="78.92a"/>
ལྡན་པ་རྣམས་ཀྱང་སྣང་བར་བྱེད་པ་ཡིན་ནོ། །བཀོད་པ་མཐའ་ཡས་བྱང་ཆུབ་སེམས་དཔའ་གང་གི་ཚེ་ཆོས་ཀྱི་འབེལ་པའི་གཏམ་བྱེད་པར་འདོད་པ་དེའི་ཚེ་ཇི་ལྟར་བྱ་ཞེ་ན། གཟུངས་དང་། གསང་སྔགས་མངོན་པར་སྒྲུབ་པའི་
ཚིག་འདི་དག་མངོན་དུ་བྱས་ལ་ཆོས་ཀྱི་ཚུལ་ལ་མཁས་པ་མི་བཅབ་པའི་ཡིད་ལ་བྱེད་པས་སེང་གེའི་ཁྲི་ལ་འདུག་སྟེ། བློ་མཐའ་ཡས་དེ་བཞིན་གཤེགས་པ་ཡིད་ལ་བྱེད་ཅིང་ཐབས་ལ་མཁས་པའི་སྟོབས་བསྐྱེད་པ་
དང་། ཤེས་རབ་ཀྱི་སྟོབས་བསྐྱེད་པ་ཆེན་པོའི་ཡངས་པས་ཆོས་ཀྱི་ཚུལ་ཤིན་དུ་རྣམ་པར་ངེས་པ་རབ་ཏུ་བསྟན་ཅིང་དྲན་པ་ལ་མཁས་པའི་ས་རྣམ་པར་སྦྱང་བའི་ཕྱིར་སེམས་ཅན་གང་དག་ཆོས་ཀྱི་འབེལ་བའི་གཏམ་ལ་འདུས་པར་གྱུར་པ་
དེ་དག་ལ་སྙིང་རྗེ་ཆེན་པོ་ཡང་བསྐྱེད། བྱམས་པ་ཆེན་པོ་ཡང་བསྐྱེད་ནས། སེམས་དང་ཡེ་ཤེས་ལ་མཁས་པ་ཆེན་པོས་སེམས་ཅན་རྣམས་ཀྱི་བསམ་པ་མངོན་པར་སྒྲུབ་པ་རྟོགས་པར་བྱས་ཏེ་ཆོས་ཀྱི་ཚུལ་ཤིན་དུ་རྣམ་པར་ངེས་པ་རབ་ཏུ་
བསྟན་པ་ཇི་ལྟ་བ་བཞིན་ལྷག་ཆད་མེད་ཅིང་ངག་གིས་ལས་གསལ་ལ་ཚིག་དང་ཡི་གེ་ལེགས་པར་བརྗོད་པ་དང་། ངག་གི་ལས་ལེགས་པར་གཏན་ལ་བབ་པས་ཆོས་ཀྱི་འབེལ་བའི་གཏམ་ཚད་མེད་པ་བྱའོ། །ཆོས་ཀྱི་འབེལ་པའི་
གཏམ་དེས་བདག་ཉིད་ཀྱི་དགེ་བའི་རྩ་བ་ཡང་འཕེལ་བར་འགྱུར་ལ། སེམས་ཅན་རྣམས་ཀྱི་ཆོས་བསམ་གྱིས་མི་ཁྱབ་པ་ཡང་སྡུད་པར་འགྱུར་ཏེ། དེའི་ཕྱིར་དེ་བཞིན་གཤེགས་པས་དཔེ་དུ་མ་དང་། ཉེ་བར་བཀོད་པ་དུ་མས་ཆོས་
ཡང་དག་བསྡུ་བ་འདི་དང་། གཟུངས་ཀྱི་སྒོའི་ཆོས་རིམ་པར་ཕྱེ་བ་འདི་རྗོད་ཅིང་སྟོན་པར་མཛད་དོ། །དེ་ལྟ་བས་ན་ཁྱེད་ཀྱིས་ཆོས་ཀྱི་འབེལ་བའི་གཏམ་བླ་ན་མེད་པ་ཡང་གྱིས་ཤིག །ཁྱེད་ཀྱིས་སེམས་ཅན་རྣམས་ལ་ཡང་སངས་རྒྱས་
ཀྱི་མཛད་པས་ཉེ་བར་གནས་པར་གྱིས་ཤིག །མྱུར་དུ་དེ་བཞིན་གཤེགས་པའི་མི་འཇིགས་པ་ཡང་ཡོངས་སུ་རྫོགས་པར་གྱིས་ཤིག །བཀོད་པ་མཐའ་ཡས་བྱང་ཆུབ་སེམས་དཔའ་ཡེ་ཤེས་ཀྱི་ལས་ཆེན་པོས་མངོན་པར་ཤེས་
<pb id="78.92b"/>
པས་སྒྲུབ་པའི་ལས་ལ་སློབ་པ་ནི་ཡེ་ཤེས་ཀྱི་ཚོགས་ཆེན་པོ་ཡོངས་སུ་འཛིན་པར་འགྱུར་རོ། །དེ་ལ་མངོན་པར་ཤེས་པ་སྒྲུབ་པའི་ལས་གང་ཞེ་ན། བཀོད་པ་མཐའ་ཡས་འདི་ལ་བྱང་ཆུབ་སེམས་དཔའ་རྫུ་འཕྲུལ་གྱི་རྐང་
པ་ལ་གནས་ཤིང་ཡང་དག་པའི་འགྲོ་བ་ཤིན་དུ་རྣམ་པར་ཕྱེ་བ་ཆེན་པོ་ནམ་མཁའ་ལྟར་རྟེན་མེད་པའི་འདུ་ཤེས་ཡིད་ལ་བྱེད་པས་སྒྲིབ་པ་མེད་པའི་ཡེ་ཤེས་མཐོང་བ་དང་ལྡན་ཞིང་དེ་བཞིན་གཤེགས་པའི་ཡེ་ཤེས་མཐོང་བའི་
སྟོབས་དཔག་ཏུ་མེད་པ་དང་ཡང་ལྡན་ལ། ཤེས་རབ་དང་ཡེ་ཤེས་ལ་མཁས་པའི་སྟོབས་མཐའ་ཡས་པས་ཆོས་ཐམས་ཅད་ཤེས་པ་ལ་མཁས་པའི་རྣམ་པར་ངེས་པ་ཐོབ་ཀྱང་ཆོས་ཅུང་ཟད་ཀྱང་ཐོབ་པ་ཡང་མེད་
དམིགས་པ་ཡང་མེད་དོ། །དེ་བཞིན་གཤེགས་པ་ནི་མི་དམིགས་པ་ལ་གནས་པ་དང་། མི་མཉམ་པ་དང་མཉམ་པ་ལ་གནས་པ་ཡིན་ཡང་དེ་བཞིན་གཤེགས་པ་ཆོས་གང་གིས་ཀྱང་གནས་པ་མ་ཡིན་ནོ། །དེ་བཞིན་གཤེགས་
པ་ནི་དགོན་པ་ལ་གནས་པ་དང་། ཆགས་པ་མེད་པར་གནས་པ་དང་། རྣམ་པར་དག་པའི་ཡེ་ཤེས་མཐོང་བ་ལ་གནས་པ་ཡིན་ཡང་དེ་བཞིན་གཤེགས་པ་ལ་མི་མཁྱེན་པ་འམ། མི་གཟིགས་པ་ཅུང་ཟད་ཀྱང་མི་མངའ་སྟེ། དེ་
བཞིན་གཤེགས་པ་ནི་རང་བྱུང་གི་ཡེ་ཤེས་མཐོང་བ་མཐའ་ཡས་པ་ལ་གནས་ཤིང་ཕྱིན་ཅི་ལོག་གི་མུན་པ་དང་བྲལ་བས་སྒྲིབ་པ་མེད་པ་ཡིན་ནོ། །དེ་ལྟ་བས་ན་དེ་བཞིན་གཤེགས་པས་ཆོས་འདི་དག་ཐམས་ཅད་མཉམ་པ་ཉིད་དུ་
མངོན་པར་རྫོགས་པར་སངས་རྒྱས་ཏེ། སྒྱུ་མའི་རང་བཞིན་ལྟ་བུ་དང་། རྨི་ལམ་ལྟ་བུ་དང་། སྒྲ་བརྙན་ལྟ་བུ་དང་། མིང་མེད་པ་དང་། འདུ་ཤེས་མེད་པར་བསྟན་པ་ཡིན་ནོ། །དེ་བས་ན་ཁྱེད་ཀྱིས་དེ་བཞིན་གཤེགས་པའི་རྗེས་
སུ་བསླབ་བར་བྱ་སྟེ། དེ་བཞིན་གཤེགས་པ་དེ་ནི་ཡེ་ཤེས་ཐོགས་པ་མེད་པ་སྟོན་ཅིང་སེམས་ཅན་རྣམས་ཀྱི་དབང་པོ་མཆོག་དང་། མཆོག་མ་ཡིན་པ་མཁྱེན་པ་ལ་མཁས་པ་ཡིན། དེ་བཞིན་གཤེགས་པ་དེ་ནི་ཡེ་ཤེས་
<pb id="78.93a"/>
ཐོགས་པ་མེད་པ་སྟོན་ཅིང་ཤེས་པ་ཐམས་ཅད་ལ་མཁས་པ་ཡང་དག་པར་རབ་ཏུ་སྟོན་པ་ཡིན་པས་བྱང་ཆུབ་སེམས་དཔའ་འདི་དག་ལ་མངོན་པར་ཤེས་པ་སྒྲུབ་པའི་ལས་རྫི་བ་མེད་ཅིང་མི་མཉམ་པ་དང་མཉམ་
པ་ཡང་སྟོན་པར་མཛད་དོ། །མངོན་པར་ཤེས་པ་སྒྲུབ་པའི་ལས་དེས་བྱང་ཆུབ་སེམས་དཔའ་མངོན་པར་ཤེས་པའི་སྒོའི་རྫུ་འཕྲུལ་ཡང་སྒྲུབ་པར་བྱེད། བདེན་པའི་བྱིན་གྱི་བརླབས་ཀྱི་སྟོབས་ཀྱང་སྒྲུབ་པར་བྱེད་ཅིང་
ཚུལ་ཁྲིམས་རྣམ་པར་དག་པའི་སྟོབས་བསྐྱེད་པ་ལ་ཡང་གནས། ཏིང་ངེ་འཛིན་དང་། ཤེས་རབ་རྣམ་པར་དག་པ་དང་། ཡེ་ཤེས་རྣམ་པར་དག་པའི་སྟོབས་བསྐྱེད་པ་ལ་ཡང་གནས། རྣམ་པར་གྲོལ་བ་དང་། རྣམ་པར་གྲོལ་
བའི་ཡེ་ཤེས་མཐོང་བའི་སྟོབས་བསྐྱེད་པ་ལ་ཡང་གནས། གཏོང་བ་རྣམ་པར་དག་པའི་སྟོབས་བསྐྱེད་པ་ལ་ཡང་གནས། ཆོས་ཤེས་པའི་སྟོབས་བསྐྱེད་པ་ལ་ཡང་གནས་སོ། །བྱང་ཆུབ་སེམས་དཔའ་སྟོབས་བསྐྱེད་པ་
འདི་ལ་གནས་ནས། བདེན་པའི་བྱིན་གྱི་བརླབས་ཀྱི་སྟོབས་བསྐྱེད་པ་ཡང་ཐོབ་པར་འགྱུར་ཞིང་དེས་ཀྱང་ཚངས་པའི་འཇིག་རྟེན་གྱི་བར་དུ་ལུས་ཀྱིས་དབང་སྒྱུར་བར་ཡང་འགྱུར། རྫུ་འཕྲུལ་གྱི་བྱ་བ་དུ་མ་ཡང་ཉམས་སུ་མྱོང་བར་
འགྱུར། ཆོས་ཀྱི་རྔ་རྣམ་པ་དུ་མ་ཡང་བརྡུང་བར་འགྱུར། སེང་གེའི་ཁྲི་ལ་འདུག་ནས་འཁོར་རྣམས་ཀྱང་ཆོས་ཀྱིས་ཚིམ་པར་བྱེད་པར་འགྱུར། སེམས་ཅན་ཐམས་ཅད་ལ་ཡང་ཕན་པ་ཉེ་བར་སྒྲུབ་པ་ལ་གནས་པར་འགྱུར་
རོ། །བཀོད་པ་མཐའ་ཡས་འདི་ལྟ་སྟེ་དཔེར་ན་རིའི་རྒྱལ་པོ་ཁོར་ཡུག་ཆེན་པོ་ནི་སེམས་ཅན་རྣམས་ཀྱིས་དམྱལ་བ་པའི་དྲི་ང་བ་མི་མཐུན་པ་ཚོར་བ་དང་། དམྱལ་བ་པའི་སྒྲ་ཐོས་པ་དང་། དམྱལ་བ་པ་མཐོང་ན་མི་རུང་བས་སེམས་
ཅན་རྣམས་ཀྱི་ལས་ཀྱི་རྣམ་པར་སྨིན་པས་འཇིག་རྟེན་གྱི་ཁམས་འདི་ཁོར་ཡུག་ཏུ་བསྐོར་ནས་འདུག་གོ། །དེ་བཞིན་དུ་བྱང་ཆུབ་སེམས་དཔས་ཀྱང་སེམས་ཅན་ཐམས་ཅད་ལ་སྒྲིབ་པ་མེད་པའི་ཆོས་ཉེ་བར་བསྒྲུབ་པར་བྱ་ཞིང་སེམས་
<pb id="78.93b"/>
ཅན་རྣམས་ཆོས་ཐམས་ཅད་ཟག་པ་མེད་པ་ལ་གཟུང་བར་ཡང་བྱའོ། །བྱང་ཆུབ་སེམས་དཔའ་གང་ཞིག་ཆོས་བསྟན་པ་འདི་ལ་ཤེས་རབ་ཀྱི་སྟོབས་རྡོ་རྗེ་ལྟ་བུ་ཐབས་མཁས་པས་ཡོངས་སུ་ཟིན་པས་སློབ་པ་ནི་ཆོས་
ཟབ་མོས་ངེས་པར་འབྱུང་ཞིང་མི་དམིགས་པར་གནས་ལ། བདུད་རྩིས་དབང་བསྐུར་བར་ཡང་འགྱུར། ཇི་ལྟར་བདུད་རྩིས་དབང་བསྐུར་བར་འགྱུར་ཞེ་ན། ཉོན་མོངས་པའི་བདུད་ཀྱིས་ཡོངས་སུ་གཏུགས་པར་མི་
འགྱུར་ཞིང་། ཕུང་པོའི་བདུད་དང་། ལྷའི་བུའི་བདུད་དང་། འཆི་བདག་གི་བདུད་ཀྱི་དབང་དུ་ཡང་ཉེ་བར་མི་གནས་ལ་འཆི་འཕོའི་འདུ་ཤེས་ཀྱང་མི་འཇུག་གོ། །དེ་ཅིའི་ཕྱིར་ཞེ་ན། སྐྱེས་བུ་དམ་པ་དེ་དག་ནི་སྟོང་པ་ཉིད་ཀྱིས་གནས་
ཤིང་མཚན་མ་མེད་པ་ལེགས་པར་ཡིད་ལ་བྱེད་པས་གང་དུ་ཡང་སྨོན་པར་མི་བྱེད་དོ། །དེ་ལྟར་ན་ཆོས་འགའ་ཡང་སྐྱེ་བ་ཡང་མེད། འཆི་འཕོ་བ་ཡང་མེད། འོང་བ་ཡང་མེད། འགྲོ་བ་ཡང་མེད། གནས་པ་ཡང་མེད། 
ཀུན་ནས་ཉོན་མོངས་པར་ཡང་མི་འགྱུར། རྣམ་པར་བྱང་བར་ཡང་མི་འགྱུར། སྟོབས་དང་ལྡན་པར་ཡང་མི་འགྱུར། ཉམས་པར་ཡང་མི་འགྱུར་ཏེ། ཆོས་ཐམས་ཅད་ནི་མི་དམིགས་པ་ཡིན་པས་ཆོས་ཅུང་ཟད་ཀྱང་རློམ་
པར་མི་བྱེད་ཅིང་། རྒྱགས་པ་དང་། ང་རྒྱལ་དང་། སྙེམས་པ་སྤངས་ནས། དམན་པའི་སེམས་ཀྱིས་ནང་ཡང་དག་པར་ཤེས་པར་བྱ་བ་ལ་རྨོངས་པ་མེད་ཅིང་ཕྱི་ཡང་དག་པར་ཤེས་པར་བྱ་བ་ལ་ལེགས་པར་ཡོངས་སུ་ཤེས་པ་ཡིན་
ནོ། །དེ་དག་ནི་མཐོང་བ་དང་། ཐོས་པ་དང་། བྱེ་བྲག་ཕྱེད་པ་དང་། རྣམ་པར་ཤེས་པའི་ཆོས་རྣམས་ཀྱིས་འཕྲོགས་པར་མི་འགྱུར་ཏེ། སྐྱེ་བུ་དམ་པ་དེ་དག་དེ་བཞིན་གཤེགས་པ་རྣམས་ཀྱིས་ཆོས་ཐམས་ཅད་ནི་ནམ་མཁའ་དང་འདྲ་བའོ། །
ཞེས་གསུངས་པའི་དེ་བཞིན་ཉིད་ཕྱིན་ཅི་མ་ལོག་པ་དེ་བཞིན་ཉིད་གཞན་མ་ཡིན་པ་དེ་བཞིན་ཉིད་ལ་གནས་པ་ཡིན་ནོ། །འདི་ནི་བྱང་ཆུབ་སེམས་དཔའ་རྣམས་ཀྱི་ཤེས་རབ་ཀྱི་ཕ་རོལ་དུ་ཕྱིན་པ་ལ་འཇུག་པ་ཡིན་ཏེ། གང་དག་འདི་
<pb id="78.94a"/>
ལྟ་བུ་ལ་གནས་པ་དེ་དག་ནི་ཤེས་རབ་མཐའ་ཡས་པ་མངོན་པར་སྒྲུབ་པར་འགྱུར་ཞིང་ཤེས་རབ་ཀྱི་སྟོབས་དེས་ཀྱང་ཡེ་ཤེས་བསམ་གྱིས་མི་ཁྱབ་པ་བསྟན་པ་ཡང་ཁོང་དུ་ཆུད་པར་འགྱུར། དགོངས་པ་བཤད་
པ་ལ་ཡང་འཇུག་པར་འགྱུར་རོ། །དེ་དག་གིས་ནི་ཆོས་ཐམས་ཅད་ཤེས་པར་འགྱུར་ཏེ། བྱང་ཆུབ་དང་མཚམས་མེད་པ་ཡང་མཉམ་པར་རྟོགས་ལ་བྱང་ཆུབ་ཀྱང་རྗེས་སུ་རྟོགས་པར་འགྱུར་རོ། །དེ་དག་གིས་ནི་མཚམས་མེད་པ་
བསམ་གྱིས་མི་ཁྱབ་པས། མཚམས་མེད་པ་རྣམ་པར་མི་རྟོགས་པས་བྱང་ཆུབ་རྣམ་པར་མི་རྟོགས་པར་ཡང་ཁོང་དུ་ཆུད་པར་འགྱུར་རོ། །དེ་དག་གིས་བྱང་ཆུབ་དང་མཚམས་མེད་པ་གཉིས་ག་དམིགས་སུ་མེད་པར་ཤེས་
པས་མཚམས་མེད་པ་དང་མི་མཐུན་པར་ཡང་མི་བྱེད། བྱང་ཆུབ་དང་མཐུན་པར་ཡང་མི་བྱེད་དེ་མཚམས་མེད་པ་ཡང་མི་བྱེད་མི་འཇིག །བྱང་ཆུབ་ཀྱང་མི་བྱེད་མི་འཇིག་གོ། །གང་དག་དོན་གྱི་རྣམ་གྲངས་བསྟན་པ་འདི་ལ་
ཡོངས་སུ་སྦྱང་བ་བྱས་པ་དེ་དག་ནི་ལས་དང་རྣམ་པར་སྨིན་པ་ལ་མངོན་པར་ཞེན་པར་མི་འགྱུར། རློམ་པར་མི་འགྱུར་རོ། །དེ་དག་གིས་ལས་དང་རྣམ་པར་སྨིན་པ་མེད་ཅིང་མཉམ་པ་ཉིད་དུ་ཤེས་ཏེ། ལས་དང་རྣམ་པར་སྨིན་པ་
ནི་མཉམ་པ་ཡིན་གྱི་མི་མཉམ་པ་མ་ཡིན་ནོ། །དེ་དག་ནི་ལས་དང་རྣམ་པར་སྨིན་པར་མི་དམིགས། མི་རློམ། མངོན་པར་ཞེན་པར་མི་བྱེད་དོ། །དེ་ཅིའི་ཕྱིར་ཞེ་ན། དེ་དག་གིས་ལས་ཀྱི་སྒྲིབ་པ་དང་། ཉོན་མོངས་པའི་སྒྲིབ་པའི་
རྒྱུ་ཀུན་ནས་མི་ལྡང་བར་བསྲབ་པའི་ཕྱིར་རོ། །དེ་དག་ཆོས་ཐམས་ཅད་ཀྱི་སྒོ་བསྟན་པ་དང་། གཟུངས་ཀྱི་སྒོའི་ཆོས་རིམ་པར་ཕྱེ་བ་འདི་ལ་སྣང་བ་ཐོབ་པར་ཡང་འགྱུར་རོ། །དེ་དག་ཆོས་ཀྱི་སྒོ་རྣམ་པར་དག་པ་འདི་ཕྱོགས་
བཅུའི་འཇིག་རྟེན་གྱི་ཁམས་སུ་སྤྱོད་ཅིང་སྤྱོད་པ་རྣམ་པར་དག་པ་ཡང་རྗེས་སུ་ཐོབ་པར་འགྱུར་རོ། །དེ་དག་འཇིག་རྟེན་གྱི་ཆོས་རྣམས་ཀྱིས་ཁེངས་པར་ཡང་མི་འགྱུར། ཡི་ཤི་བར་ཡང་མི་འགྱུར་ལ། བསོད་ནམས་ཀྱི་ཞིང་
<pb id="78.94b"/>
ཡོན་གནས་སུ་འགྱུར་པར་སྤྱོད་ཅིང་ལྷ་དང་བཅས་པའི་འཇིག་རྟེན་གྱིས་མངོན་དུ་བགྲོད་པར་བྱ་བ་ཡིན་ནོ། །བཀོད་པ་མཐའ་ཡས་ང་ནི་ས་བརྒྱད་པ་ལ་གནས་པའི་རིགས་ཀྱི་བུ་ལ་ཡང་ཡོན་གནས་དཔག་ཏུ་མེད་ཅིང་ཚད་མེད་པ་ཡིན་
ནོ་ཞེས་སྨྲས་ན། བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་འདི་ལྟ་བུ་ལ་གནས་པ་ལྟ་སྨོས་ཀྱང་ཅི་དགོས་ཏེ། གང་དག་བྱང་ཆུབ་དང་། སེམས་ཅན་དང་། ཆོས་དང་སྣང་བ་དང་། འཇིག་རྟེན་གྱི་ཆོས་མི་དམིགས། མི་
རློམ། སྤྲོས་པར་མི་བྱེད་ཅིང་ཆོས་བསྟན་པ་འདི་ཀུན་ཤེས་ལ། ཆོས་ཇི་ལྟ་བ་བཞིན་སྒྲུབ་པ་ལ་གནས་པ་དེ་དག་ནི་ཡོན་ཡོངས་སུ་སྦྱོང་བ་བླ་ན་མེད་པ་ཡིན་པས་དེ་བཞིན་གཤེགས་པས་ཡོན་གནས་མཆོག་ཏུ་གསུངས་སོ། །
བཀོད་པ་མཐའ་ཡས་ཆོས་འདི་ལ་སློབ་པའི་བྱང་ཆུབ་སེམས་དཔའ་རྣམས་ཀྱིས་ནི་ཕུན་སུམ་ཚོགས་པ་འམ། བསྙེན་བཀུར་མི་རྙེད་བ་ཅུང་ཟད་ཀྱང་མེད་དེ། དེ་དག་ཕུན་སུམ་ཚོགས་པ་ཐམས་ཅད་དང་ལྡན་ཞིང་འཇིགས་པ་དང་། 
སྐྱི་བུང་ཞེས་བྱེད་པ་དང་། སྐྲག་པ་དང་བྲལ་བ་ཡིན་ནོ། །དེ་དག་ལུས་དང་སྲོག་ཀྱང་ཡོངས་སུ་བཏང་སྟེ། ངའི་ཆོས་ངེས་པར་བསྟན་པ་རྒྱ་ཆེན་པོ་འདི་ཡོངས་སུ་འཛིན་པར་འགྱུར་ཞིང་ཆོས་གང་ལ་ཡང་ཡོངས་སུ་འཛིན་པ་མེད་
པར་འགྱུར་རོ། །དེ་དག་སེང་གེའི་ཁྲི་ལ་འདུག་སྟེ། སེང་གེའི་སྒྲ་ཆེན་པོས་ཆོས་སྒྲོགས་པར་ཡང་འགྱུར་རོ། །དེ་དག་མུ་སྟེགས་ཅན་རྣམས་ཆོས་དང་འཐུན་པས་ཕམ་པར་བྱེད་པར་ཡང་འགྱུར་རོ། །དེ་དག་བདུད་སྡིག་ཅན་སྡེ་
དང་བཅས་པ་ཟིལ་གྱིས་གནོན་པར་ཡང་འགྱུར་རོ། །དེ་དག་སེམས་ཅན་རྣམས་སྒྲིབ་པ་མེད་པ་ལ་འཇུད་ཅིང་ཐམས་ཅད་མཁྱེན་པའི་ལམ་ལ་འགོད་པར་ཡང་འགྱུར་རོ། །དེ་དག་སེམས་ཅན་རྣམས་ལམ་འཐུན་པ་ལ་འགོད་ཅིང་འཕགས་
པའི་བདེན་པ་དང་མི་མཐུན་པར་ཡང་མི་བྱེད་དོ། །དེ་དག་སེམས་ཅན་རྣམས་བྱང་ཆུབ་ཀྱི་ཕྱོགས་ཀྱི་ཆོས་ཀྱི་དབུགས་འབྱིན་པར་ཡང་བྱེད་དོ། །དེ་དག་སེམས་ཅན་རྣམས་ལ་ཆོས་ཀྱི་སྦྱིན་པ་བྱེད་ཅིང་ཆོས་རབ་ཏུ་ཁོང་དུ་ཆུད་པར་