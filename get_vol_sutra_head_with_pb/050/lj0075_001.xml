<pb id="50.240a"/>
<sutra id="J76"/>༄༅༅།   །རྒྱ་གར་སྐད་དུ། <stitle n="75" zh="55.606">ཨཱརྱ་ཏ་ཐཱ་ག་ཏ་ཛྙཱ་ན་མུ་དྲཱ་ས་མཱ་དྷི་ནཱ་མ་མ་ཧཱ་ཡཱ་ན་སཱུ་ཏྲ།</stitle>བོད་སྐད་དུ།<head n="1" t="འཕགས་པ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་ཅེས་བྱ་བ་ཐེག་པ་ཆེན་པོའི་མདོ།" st="ཨཱརྱ་ཏ་ཐཱ་ག་ཏ་ཛྙཱ་ན་མུ་དྲཱ་ས་མཱ་དྷི་ནཱ་མ་མ་ཧཱ་ཡཱ་ན་སཱུ་ཏྲ།"/><ttitle n="75" zh="55.606"> འཕགས་པ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་ཅེས་བྱ་བ་ཐེག་པ་ཆེན་པོའི་མདོ། </ttitle> <bampo n="75.1" zh="55.606"/>བམ་པོ་དང་པོ། 
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་ན་འོད་མའི་ཚལ་བྱ་ཀ་ལན་ད་ཀའི་གནས་ན། དགེ་སློང་སྟོང་
ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་བྱེ་བ་ཕྲག་སུམ་བཅུ་ཐམས་ཅད་ཀྱང་གཟུངས་ཐོབ་པ། སྤོབས་པ་ཐོགས་པ་མེད་པ། ཏིང་ངེ་འཛིན་ཐོབ་པ། སྟོང་པ་ཉིད་ཀྱི་ཏིང་ངེ་འཛིན་
ལ་གནས་པ། མཚན་མ་མེད་པའི་སྤྱོད་ཡུལ་པ། སྨོན་ལམ་བཅོས་མ་མ་ཡིན་པ། སྨོན་པ་མེད་པ་ལ་གནས་པ། སྤྱོད་ལམ་བཅོས་པ་མེད་པ། སྒོ་མཐའ་ཡས་པ་སྒྲུབ་པའི་གཟུངས་ཐོབ་པ། མཉམ་པ་ཉིད་དུ་བཟོད་པ་
ཐོབ་པ། མཉམ་པ་ཉིད་ཐོབ་པ། ཐོགས་པ་མེད་པའི་གཟུངས་ཐོབ་པ། སེམས་ཅན་ཐམས་ཅད་ཀྱི་དབང་པོ་མཆོག་དང་མཆོག་མ་ཡིན་པ་ཤེས་པ་དང་། བསམ་པ་དང་། སྤྱོད་པའི་ཚུལ་ཤིན་དུ་ཤེས་པ་ཤ་སྟག་དང་ཐབས་
གཅིག་ཏུ་བཞུགས་ཏེ། དེ་ནས་དེའི་ཚེ་བཅོམ་ལྡན་འདས་དེ་བཞིན་གཤེགས་པའི་བྱིན་གྱི་བརླབས་སངས་རྒྱས་ཐམས་ཅད་ཀྱི་ཡུལ་ལ་འཇུག་པའི་ཏིང་ངེ་འཛིན་གཟུགས་མེད་པ། བསྟན་དུ་མེད་པ། གཟུང་བ་མེད་པ། 
ཐོགས་པ་མེད་པ། སྣང་བ་མེད་པ། རྣམ་པར་རིག་པ་མེད་པ། རྣམ་པར་རིག་པར་བྱ་བ་མ་ཡིན་པ། སེམས་དང་ཡིད་དང་རྣམ་པར་ཤེས་པ་དང་བྲལ་བ། རྩ་བ་མེད་པ། རྟེན་པ་མེད་པ། དམིགས་སུ་མེད་པ། མི་
མཉམ་པ་དང་མཉམ་པ་མེད་པ། ཟླ་མེད་པ། ང་ཡི་བ་མེད་པ། ཡོངས་སུ་འཛིན་པ་མེད་པ། མི་བྱ་བ་མ་བྱས་པ། མ་སོང་བ། མ་འོངས་པ། འགྲོ་བ་མེད་པ། མི་གནས་པ། རྒྱུན་ཆད་པ་མེད་པ། གནས་མེད་པ། མཚན་མ་མེད་པ། མཚན་མ་
<pb id="50.240b"/>
ཐམས་ཅད་དང་བྲལ་བ། བླང་བ་མེད་པ། དོར་བ་མེད་པ། འདུས་མ་བྱས་པ། མངོན་པར་འདུ་མི་བྱེད་པ། འདུ་བ་མེད་པ། བྲལ་བ་མེད་པ། སེམས་མེད་པ། སེམས་དང་བྲལ་བ། ཀུན་དུ་འབྱུང་བ་མེད་པ། རྩོམ་པ་མེད་པ། ཡོངས་
སུ་གྲུབ་པ་མེད་པ། མ་བྱུང་བ། ཀུན་དུ་མ་བྱུང་བ། རབ་ཏུ་རྒྱུ་བ་མེད་པ། ཡང་དག་པར་རྒྱུ་བ་མེད་པ། ཤིན་དུ་སྟོང་པ། འདྲེ་བ་མེད་པ། ཆོས་ཐམས་ཅད་ལ་སྒྲོ་བཏགས་པ་མེད་པ་འདི་ལྟ་སྟེ། སངས་རྒྱས་ཐམས་ཅད་ཀྱི་
ཡུལ་ལ་འཇུག་པའི་གཟུངས་ཀྱི་སྒོ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །ཏིང་ངེ་འཛིན་དེ་ལ་སྙོམས་པར་ཞུགས་མ་ཐག་ཏུ་བཅོམ་ལྡན་འདས་ཀྱི་སྐུ་ཡང་མི་སྣང་
སྐུའི་མཚན་མ་ཡང་མི་སྣང་། སེམས་དང་སེམས་ཀྱི་མཚན་མ་ཡང་མི་སྣང་། ན་བཟའ་དང་ན་བཟའི་མཚན་མ་ཡང་མི་སྣང་། གདན་དང་གདན་གྱི་མཚན་མ་ཡང་མི་སྣང་། གཟིམས་པ་དང་གཟིམས་པའི་མཚན་མ་
ཡང་མི་སྣང་། འཆག་པ་དང་འཆག་པའི་མཚན་མ་ཡང་མི་སྣང་། བཞིངས་པ་དང་བཞིངས་པའི་མཚན་མ་ཡང་མི་སྣང་། གནས་པ་དང་གནས་པའི་མཚན་མ་ཡང་མི་སྣང་། གྲིབ་མའི་དབྱིབས་དང་གྲིབ་མའི་དབྱིབས་
ཀྱི་མཚན་མ་ཡང་མི་སྣང་། བཞུགས་པ་དང་བཞུགས་པའི་མཚན་མ་ཡང་མི་སྣང་ཞིང་སྒྲ་དང་སྒྲའི་མཚན་མ་ཡང་མི་གྲག་གོ། །དེ་ནས་ཏིང་ངེ་འཛིན་དེའི་མཐུ་དང་། སངས་རྒྱས་ཀྱི་བྱིན་གྱི་བརླབས་ཀྱིས་སྟོང་གསུམ་གྱི་
སྟོང་ཆེན་པོའི་འཇིག་རྟེན་གྱི་ཁམས་འདི་སྣང་བ་ཆེན་པོས་ཁྱབ་པར་གྱུར་ནས། འདི་ལྟ་བུའི་འོད་ཀྱིས་སྣང་བར་བྱས་ཏེ། འོད་དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་ཟླ་བའི་འོད་ཀྱང་མི་སྣང་། ཉི་མ་
དང་། སྐར་མ་དང་། མེ་དང་། ནོར་བུ་དང་། གློག་གི་འོད་རྣམས་ཀྱང་མི་སྣང་། དྲི་ཟ་རྣམས་དང་། མི་འམ་ཅི་རྣམས་དང་། འདོད་པ་ན་སྤྱོད་པ་དང་། གཟུགས་ན་སྤྱོད་པའི་ལྷ་རྣམས་དང་། སྐར་མ་རྣམས་དང་། ལྷའི་གཞལ་མེད་ཁང་
<pb id="50.241a"/>
གི་འོད་ཀྱང་མི་སྣང་། བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་རྣམས་ཀྱི་འོད་ཀྱང་མི་སྣང་ངོ་། །སངས་རྒྱས་ཀྱི་བྱིན་གྱི་བརླབས་དང་། ཏིང་ངེ་འཛིན་དེའི་མཐུས་གང་ལྷ་ཁ་ཅིག་ཀྱང་ལྷའི་དྲི་མི་ཚོར་ཏེ་
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཐམས་ཅད་ལྷའི་དྲི་ལས་ཤིན་དུ་འདས་པའི་དྲིས་དྲི་རབ་ཏུ་ཞིམ་པར་བྱས་སོ། །འཇིག་རྟེན་གྱི་བར་ཐམས་ཅད་ཀྱང་སྣང་བར་གྱུར། ཁོར་ཡུག་གི་རི་དང་ཁོར་
ཡུག་གི་རི་ཆེན་པོ་ཡང་སྣང་བར་བྱས། རི་རབ་དང་། དེ་མ་ཡིན་པ་རིའི་རྒྱལ་པོ་གཞན་དག་དང་། རི་ནག་པོ་དག་ཀྱང་སྣང་བར་གྱུར་ཏེ། ཕྱིས་ནི་སེམས་ཅན་གང་གི་མིག་གི་དབང་པོ་ལ་ཡང་སྣང་བར་མ་གྱུར་ཏོ། །
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཐམས་ཅད་ཀྱང་རིན་པོ་ཆེའི་དྲ་བས་ཀུན་ནས་བསྐོར་བར་གྱུར་ཏོ། །སངས་རྒྱས་ཀྱི་ཞིང་མི་མཇེད་འདི་ཐམས་ཅད་དུ་ཡང་དར་གྱི་ལྡ་ལྡི་བྲེས་ཤིང་པོག་སྣོད་ནས་སྤོས་ཀྱིས་བདུགས་ལ་མེ་ཏོག་
སྣ་ཚོགས་བཀྲམ་པར་གྱུར་ཏོ། །སངས་རྒྱས་ཀྱི་མཐུས་འོད་མའི་ཚལ་བྱ་ཀ་ལན་ད་ཀའི་གནས་ཀྱང་བྱ་རྒོད་ཕུང་པོའི་རི་དང་བཅས་ཏེ། དེ་དག་ཐམས་ཅད་ལག་མཐིལ་བཞིན་དུ་མཉམ་པར་གྱུར་ཅིང་། ཤིང་རྟའི་ཕང་ལོ་ཙམ་གྱི་རིན་པོ་ཆེ་སྣ་
ཚོགས་ཀྱི་པད་མ་ཆེན་པོ་འདབ་མ་བརྒྱ་སྟོང་ཡོད་པ། དྲི་རབ་ཏུ་ཞིམ་ཞིང་ཡིད་དུ་འོང་བས་ཀུན་གང་བར་གྱུར་ཏོ། །སྟེང་གི་བར་སྣང་ལས་ཀྱང་རིན་པོ་ཆེའི་དྲ་བའི་གདུགས་ཀྱིས་གཡོགས་ཤིང་བརྒྱན་ཏོ། །ཡུལ་མ་ག་དྷཱ་ཐམས་ཅད་ཀྱང་གོས་
ཀ་ཙ་ལིན་དི་ཀ་ལྟར་རེག་ན་བདེ་བར་གྱུར་ཏོ། །དེ་ནས་ཤར་ཕྱོགས་སུ་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་དག་ན་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྐྱེ་བ་གཅིག་གིས་
ཐོགས་པ་ཚད་མེད་གྲངས་མེད་དཔག་ཏུ་མེད་པ་བརྒྱ་སྟོང་རྣམས་ཀྱང་སོ་སོའི་སངས་རྒྱས་བཅོམ་ལྡན་འདས་དེ་དག་གིས་བསྐུལ་ཏེ། རིགས་ཀྱི་བུ་དག་འཇིག་རྟེན་གྱི་ཁམས་མི་མཇེད་དུ་དེང་ཤིག །དེ་ན་དེ་བཞིན་གཤེགས་པ་དགྲ་བཅོམ་པ་
<pb id="50.241b"/>
ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བ་ད་ལྟར་ཡང་བཞུགས་ཏེ། འཚོ་ཞིང་གཞེས་ལ་ཆོས་ཀྱང་སྟོན་པ་དེ། སངས་རྒྱས་ཐམས་ཅད་ཀྱི་ཡུལ་ལ་འཇུག་པའི་གཟུངས་ཀྱི་སྒོ་དེ་བཞིན་གཤེགས་པའི་ཡེ་ཤེས་ཀྱི་ཕྱག་
རྒྱ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །རིགས་ཀྱི་བུ་དག་ཏིང་ངེ་འཛིན་དེ་ཐོས་པ་ཙམ་གྱིས་ཀྱང་བྱང་ཆུབ་སེམས་དཔའ་རྣམས་ཀྱིས་གཅེས་སྤྲས་བྱེད་པར་འགྱུར་ཏེ། ཐབས་མཁས་པ་མེད་པར་བསྐལ་པ་བརྒྱ་སྟོང་དུ་
ཕ་རོལ་དུ་ཕྱིན་པ་དྲུག་ལ་སྤྱད་པ་ནི་དེ་ལྟ་མ་ཡིན་གྱིས་ཏིང་ངེ་འཛིན་དེ་ཉན་དུ་དེང་ཤིག །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་སོ་སོའི་དེ་བཞིན་གཤེགས་པ་རྣམས་ཀྱི་ལྟར་མཉན་ནས། བཅོམ་ལྡན་འདས་དེ་དག་ལ་ཕྱག་
འཚལ་ཏེ། སྐད་ཅིག་ཐང་ཅིག་ཡུད་ཙམ་ཅིག་ལ་སངས་རྒྱས་ཀྱི་ཞིང་དེ་དག་ནས་མི་སྣང་བར་གྱུར་ནས་རང་རང་གི་མངོན་པར་ཤེས་པའི་རྫུ་འཕྲུལ་གྱི་སྟོབས་བསྐྱེད་པས་མི་མཇེད་ཀྱི་འཇིག་རྟེན་གྱི་ཁམས་འདི་ག་ལ་བ་དང་། དབུས་ཀྱི་གླིང་བཞི་
པ་ག་ལ་བ་དང་། འཛམ་བུའི་གླིང་ག་ལ་བ་དང་། རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ག་ལ་བ་དང་། འོད་མའི་ཚལ་བྱ་ཀ་ལན་ད་ཀའི་གནས་ག་ལ་བ་དང་། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་
སངས་རྒྱས་ཤཱཀྱ་ཐུབ་པ་ག་ལ་བ་དེར་འོངས་ཏེ་ལྷགས་ནས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པའི་ཞབས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་
ལ་ལན་གསུམ་བསྐོར་བ་བྱས་ནས། ཕྱོགས་གཅིག་ཏུ་འཁོད་དེ། བཅོམ་ལྡན་འདས་ཀྱིས་གནང་ནས་དེ་དག་ཐམས་ཅད་རིན་པོ་ཆེ་སྣ་ཚོགས་ཀྱི་པད་མ་ཆེན་པོ་ལ་སྐྱིལ་མོ་དཀྲུང་བཅས་ཏེ་འཁོད་དོ། །དེ་བཞིན་དུ་སྦྱར་ཏེ། ལྷོ་
ཕྱོགས་དང་། ནུབ་ཕྱོགས་དང་། བྱང་ཕྱོགས་དང་། འོག་གི་ཕྱོགས་དང་། སྟེང་གི་ཕྱོགས་དང་། དེ་བཞིན་དུ་ཕྱོགས་དང་ཕྱོགས་མཚམས་དང་། ཕྱོགས་མཚམས་དང་ཉེ་བ་དང་། ཕྱོགས་བཅུ་ཀུན་དུ་སངས་རྒྱས་ཀྱི་ཞིང་གང་གཱའི་ཀླུང་
<pb id="50.242a"/>
གི་བྱེ་མ་སྙེད་དག་ན། བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྐྱེ་བ་གཅིག་གིས་ཐོགས་པ། ཚད་མེད། གྲངས་མེད། དཔག་ཏུ་མེད་པ་བརྒྱ་སྟོང་དེ་དག་སོ་སོའི་
དེ་བཞིན་གཤེགས་པ་དེ་དག་གིས་བཀྱེ་སྟེ། རིགས་ཀྱི་བུ་དག་ཁྱེད་འཇིག་རྟེན་གྱི་ཁམས་མི་མཇེད་དུ་དེང་ཤིག །དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བ་ད་ལྟར་
ཡང་བཞུགས་ཏེ། འཚོ་ཞིང་གཞེས་ལ་ཆོས་ཀྱང་སྟོན་པ་དེ་སངས་རྒྱས་ཐམས་ཅད་ཀྱི་ཡུལ་ལ་འཇུག་པའི་གཟུངས་ཀྱི་སྒོ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །
རིགས་ཀྱི་བུ་དག་ཏིང་ངེ་འཛིན་དེའི་མིང་ཐོས་པ་ཙམ་གྱིས་ཀྱང་། བྱང་ཆུབ་སེམས་དཔའ་རྣམས་ཀྱིས་གཅེས་སྤྲས་བྱེད་པར་གྱུར་ཏེ། ཐབས་མཁས་པ་མེད་པར་བསྐལ་པ་བརྒྱ་སྟོང་དུ་ཕ་རོལ་ཏུ་ཕྱིན་པ་དྲུག་ལ་སྤྱད་པ་ནི་དེ་ལྟ་
མ་ཡིན་གྱིས་ཏིང་ངེ་འཛིན་དེ་ཉན་དུ་དེང་ཤིག །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་སོ་སོའི་དེ་བཞིན་གཤེགས་པ་དེ་དག་གི་ལྟར་མཉན་ནས་བཅོམ་ལྡན་འདས་དེ་དག་ལ་ཕྱག་འཚལ་ཏེ། སྐད་ཅིག་ཐང་ཅིག་ཡུད་
ཙམ་ཅིག་ལ་སངས་རྒྱས་ཀྱི་ཞིང་དེ་དག་ནས་མི་སྣང་བར་གྱུར་ནས་རང་རང་གི་མངོན་པར་ཤེས་པའི་རྫུ་འཕྲུལ་གྱི་སྟོབས་བསྐྱེད་པས་མི་མཇེད་ཀྱི་འཇིག་རྟེན་གྱི་ཁམས་འདི་ག་ལ་བ་དང་། དབུས་ཀྱི་གླིང་བཞི་པ་ག་ལ་བ་དང་། འཛམ་བུའི་
གླིང་ག་ལ་བ་དང་། རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ག་ལ་བ་དང་། འོད་མའི་ཚལ་བྱ་ཀ་ལན་ད་ཀའི་གནས་ག་ལ་བ་དང་། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་
ཤཱཀྱ་ཐུབ་པ་ག་ལ་བ་དེར་འོངས་ཏེ་ལྷགས་ནས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པའི་ཞབས་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འཁོད་
<pb id="50.242b"/>
དེ། བཅོམ་ལྡན་འདས་ཀྱིས་གནང་ནས་དེ་དག་ཐམས་ཅད་རིན་པོ་ཆེ་སྣ་ཚོགས་ཀྱི་པད་མ་ཆེན་པོ་ལ་སྐྱིལ་མོ་དཀྲུང་བཅས་ཏེ་འཁོད་དོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་དགེ་སློང་གང་དག་ཉན་ཐོས་ཀྱི་ཐེག་
པ་པའམ། རང་སངས་རྒྱས་ཀྱི་ཐེག་པ་པ་འམ། བྱང་ཆུབ་སེམས་དཔའི་ཐེག་པ་ལ་གནས་པ་ཡུལ་སོ་སོར་རྒྱུ་ཞིང་དོང་བ་དེ་དག་ཐམས་ཅད་ཀྱང་སངས་རྒྱས་ཀྱི་མཐུ་དང་། སངས་རྒྱས་ཀྱི་བྱིན་གྱི་བརླབས་ཀྱིས་བྱ་རྒོད་ཀྱི་ཕུང་
པོའི་རི་ག་ལ་བ་དང་། བཅོམ་ལྡན་འདས་ག་ལ་བ་དེར་འོངས་ཏེ་ལྷགས་ནས། བཅོམ་ལྡན་འདས་གང་དུ་ཡང་མ་མཐོང་ངོ་། །མ་མཐོང་ནས་ཐལ་མོ་སྦྱར་ཏེ་ཕྱག་འཚལ་ལོ། །འདི་ལྟར་དེ་བཞིན་གཤེགས་པའི་ཡེ་ཤེས་ཀྱི་
ཕྱག་རྒྱའི་ཏིང་ངེ་འཛིན་འདིའི་གཟི་བརྗིད་ཀྱི་མཐུས་སྐད་ཅིག་ཐང་ཅིག་ཡུད་ཙམ་དེ་ཉིད་ལ་འོད་མའི་ཚལ་བྱ་ཀ་ལན་ད་ཀའི་གནས་སུ་བཅོམ་ལྡན་འདས་ཀྱི་འཁོར་གྱི་དཀྱིལ་འཁོར་དུ་བྱང་ཆུབ་སེམས་དཔའ་བྱེ་བ་ཕྲག་བརྒྱད་བཅུ་
འདུས་པར་གྱུར་ཏེ་འཁོད་དོ། །ཉན་ཐོས་འབུམ་ཕྲག་གསུམ་ཡང་འདུས་པར་གྱུར་ཏེ་འཁོད་དོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིའི་བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དང་། དབང་ཕྱུག་
ཆེན་པོ་དང་། གནས་གཙང་མའི་རིས་ཀྱི་ལྷའི་བུ་རྣམས་དང་། ལྷ་ཐམས་ཅད་དང་། ལྷའི་དབང་པོ་རྣམས་དང་། ཀླུ་ཐམས་ཅད་དང་། ཀླུའི་དབང་པོ་རྣམས་དང་། གནོད་སྦྱིན་ཐམས་ཅད་དང་། གནོད་སྦྱིན་གྱི་དབང་པོ་རྣམས་དང་། 
དྲི་ཟ་ཐམས་ཅད་དང་། དྲི་ཟའི་དབང་པོ་རྣམས་དང་། ལྷ་མ་ཡིན་ཐམས་ཅད་དང་། ལྷ་མ་ཡིན་གྱི་དབང་པོ་རྣམས་དང་། ནམ་མཁའ་ལྡིང་ཐམས་ཅད་དང་། ནམ་མཁའ་ལྡིང་གི་དབང་པོ་རྣམས་དང་། མིའམ་ཅི་ཐམས་ཅད་དང་། མིའམ་ཅིའི་
དབང་པོ་རྣམས་དང་། ལྟོ་འཕྱེ་ཆེན་པོ་ཐམས་ཅད་དང་། ལྟོ་འཕྱེ་ཆེན་པོའི་དབང་པོ་རྣམས་དང་། མདབ་བཟངས་ཐམས་ཅད་དང་། མདབ་བཟངས་ཀྱི་དབང་པོ་རྣམས་དང་། དེ་དག་ཐམས་ཅད་སོ་སོའི་གཡོག་སྲོག་ཆགས་བྱེ་བ་
<pb id="50.243a"/>
ཁྲག་ཁྲིག་བརྒྱ་སྟོང་མང་པོ་དང་། འོད་མའི་ཚལ་བྱ་ཀ་ལནྡ་ཀའི་གནས་ག་ལ་བ་དང་། བཅོམ་ལྡན་འདས་ག་ལ་བ་དེར་འོངས་ཏེ་ལྷགས་ནས། བཅོམ་ལྡན་འདས་གང་དུ་ཡང་མ་མཐོང་ངོ་། །མ་མཐོང་ནས་ཐལ་མོ་སྦྱར་ཏེ་
ཕྱག་འཚལ་ལོ། །དེའི་ཚེ་དབང་ཆེ་བ་དབང་ཆེ་བར་གྲགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དང་། ཉན་ཐོས་ཆེན་པོ་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་
ཅི་དང་། ལྟོ་འཕྱེ་ཆེན་པོ་དང་། མི་མ་ཡིན་པ་དང་། དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་སྟེང་དུ་སྲིད་པའི་རྩེ་མོ་མན་ཆད་ས་ཕྱོགས་གང་
ཡང་མ་གང་བ་མེད་དེ། ཐ་ན་སྐྲའི་རྩེ་མོའི་ཆ་བཞག་པ་ཙམ་ཡང་མ་གང་བ་མེད་པར་གྱུར་ཏོ། །དེ་ནས་གནས་བརྟན་ཤ་ར་དྭ་ཏིའི་བུ་དང་། མཽད་གལ་གྱི་བུ་ཆེན་པོ་དང་། གནས་བརྟན་གསུས་པོ་ཆེ་དང་། ཀཱ་ཏྱའི་བུ་ཆན་པོ་དང་། འོད་སྲུང་
ཆེན་པོ་དང་། ཚེ་དང་ལྡན་པ་བྱམས་མའི་བུ་གང་པོ་དང་། གནས་བརྟན་རབ་འབྱོར་དང་། ཉན་ཐོས་ཆེན་པོ་དེ་དག་ཐམས་ཅད་འཇམ་དཔལ་གཞོན་ནུར་གྱུར་པ་ག་ལ་བ་དེར་དོང་སྟེ་ཕྱིན་ནས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་
སྨྲས་སོ། །འཇམ་དཔལ་དེ་བཞིན་གཤེགས་པ་ད་ལྟར་གང་ན་བཞུགས། དེ་བཞིན་གཤེགས་པའི་སྐུའི་ཚུལ་འདི་ཅི་འདྲ། དེ་བཞིན་གཤེགས་པའི་བཞུགས་པ་དེ་ཅི་འདྲ། དེ་སྐད་ཅེས་སྨྲས་པ་དང་། འཇམ་དཔལ་གཞོན་ནུར་གྱུར་པས་
ཉན་ཐོས་ཆེན་པོ་དེ་དག་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་དག་ཁྱེད་ཐམས་ཅད་ཀྱང་ཉན་ཐོས་ཆེན་པོ་ཤེས་རབ་དང་ལྡན་པ། རྫུ་འཕྲུལ་ཆེན་པོ་དང་ལྡན་པ། མཐུ་ཆེ་བ། དབང་ཆེ་བ། མཁས་པ་ཆེན་པོའི་ཏིང་ངེ་འཛིན་ལ་དབང་ཐོབ་
པ། ཡུན་རིང་པོ་ནས་ཚངས་པར་སྤྱོད་པ་སྤྱད་པ་ཡིན་ན། ཚེ་དང་ལྡན་པ་དག་སོ་སོ་ནས་ཏིང་ངེ་འཛིན་ལ་སྙོམས་པར་ཞུགས་ལ། དེ་བཞིན་གཤེགས་པའི་སྐུ་དང་། དེ་བཞིན་གཤེགས་པ་བཞུགས་པ་ཡོངས་སུ་ཚོལ་ཅིག །དེ་བཞིན་གཤེགས་
<pb id="50.243b"/>
པའི་སྐུ་དེ་ག་ལ་ཡོད་པ་དང་། དེ་བཞིན་གཤེགས་པའི་སྐུ་དེ་ཅི་འདྲ་བ་དང་། དེ་བཞིན་གཤེགས་པའི་བཞུགས་པ་ཅི་འདྲ་བ་ཡོངས་སུ་ཚོལ་ཅིག །དེ་ནས་ཉན་ཐོས་ཆེན་པོ་དེ་དག་རང་རང་གི་ཏིང་ངེ་འཛིན་ལ་སྙོམས་པར་ཞུགས་ནས་སྟོང་
གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཐམས་ཅད་དུ་བརྟགས་ཏེ། བརྟགས་ནས་ཀྱང་དེ་བཞིན་གཤེགས་པའི་སྐུ་ཡང་མ་མཐོང་། དེ་བཞིན་གཤེགས་པའི་བཞུགས་པ་ཡང་མ་མཐོང་ངོ་། །དེ་ནས་ཉན་ཐོས་ཆེན་པོ་དེ་དག་གིས་
དེ་ལྟར་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཐམས་ཅད་དུ་བརྟགས་ན་དེ་བཞིན་གཤེགས་པའི་སྐུ་ཡང་མ་མཐོང་། དེ་བཞིན་གཤེགས་པའི་བཞུགས་པ་ཡང་མ་མཐོང་ནས་རང་རང་གི་ཏིང་ངེ་འཛིན་ལས་
ལངས་ཏེ་ཡང་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་ཁོ་བོ་ཅག་གིས་ནི་དེ་བཞིན་གཤེགས་པའི་སྐུ་དང་། དེ་བཞིན་གཤེགས་པའི་བཞུགས་པ་ཡང་མ་མཐོང་ངོ་། །དེ་སྐད་ཅེས་སྨྲས་པ་དང་། 
འཇམ་དཔལ་གཞོན་ནུར་གྱུར་པས་ཉན་ཐོས་ཆེན་པོ་དེ་དག་ལ་འདི་སྐད་ཅེས་སྨྲས་སོ། །དེའི་ཕྱིར་ཚེ་དང་ལྡན་པ་ཉན་ཐོས་ཆེན་པོ་ཁྱེད་ཅང་མ་སྨྲ་བར་ཐལ་མོ་སྦྱོར་ལ་སེམས་རྩེ་གཅིག་ཏུ་དེ་བཞིན་གཤེགས་པ་ཡིད་ལ་གྱིས་ཏེ་སྐད་ཅིག་
སྡོད་ཅིག་དང་། དེ་བཞིན་གཤེགས་པའི་སྐུ་དང་། དེ་བཞིན་གཤེགས་པའི་བཞུགས་པ་ཡང་མཐོང་བར་འགྱུར་རོ། །དེ་ནས་བཅོམ་ལྡན་འདས་དྲན་པ་དང་མཁྱེན་བཞིན་དུ་ཏིང་ངེ་འཛིན་དེ་ལས་བཞེངས་སོ། །བཅོམ་ལྡན་འདས་
ཏིང་ངེ་འཛིན་དེ་ལས་བཞེངས་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་དང་ལྟས་བཅྭ་བརྒྱད་དུ་གཡོས། རབ་ཏུ་གཡོས། ཀུན་དུ་རབ་ཏུ་གཡོས་སོ། །འགུལ་རབ་ཏུ་འགུལ། ཀུན་དུ་
རབ་ཏུ་འགུལ་ལོ། །ལྡེག་རབ་ཏུ་ལྡེག །ཀུན་དུ་རབ་ཏུ་ལྡེག་གོ། །འཁྲུགས་རབ་ཏུ་འཁྲུགས། ཀུན་དུ་རབ་ཏུ་འཁྲུགས་སོ། །འུར་འུར། རབ་ཏུ་འུར་འུར། ཀུན་དུ་རབ་ཏུ་འུར་འུར་རོ། །ཆེམ་ཆེམ་རབ་ཏུ་ཆེམ་ཆེམ། ཀུན་དུ་
<pb id="50.244a"/>
རབ་ཏུ་ཆེམ་ཆེམ་མོ། །ཤིན་དུ་ལམ་མེ། ཤིན་དུ་ཐལ་ལེ། ཤིན་དུ་ལྷང་ངེའོ། །བཅོམ་ལྡན་འདས་ལ་མཆོད་པའི་ཕྱིར། ལྷའི་མེ་ཏོག་གི་ཆར་མངོན་པར་བབ་ཅིང་། ལྷའི་སིལ་སྙན་དང་། གླུ་དབྱངས་ཀྱང་ལེན་ཏོ། །དེ་ནས་ཚེ་དང་
ལྡན་པ་ཤཱ་ར་དྭ་ཏིའི་བུ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས། པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་
ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཏིང་ངེ་འཛིན་གང་ལ་བཞུགས་པས་དེ་བཞིན་གཤེགས་པའི་སྐུ་ཉན་ཐོས་ཆེན་པོ་རྣམས་ཀྱི་ཤེས་རབ་ཀྱི་མིག་གིས་མི་མཐོང་བའི་ཏིང་ངེ་འཛིན་འདི་ཅི་འདྲ། བཅོམ་ལྡན་འདས་
དེ་བཞིན་གཤེགས་པའི་བཞུགས་པ་དེ་ཅི་འདྲ། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་ར་དྭ་ཏིའི་བུ་ལ་འདི་སྐད་ཅེས་བཀའ་སྩལ་ཏོ། །ཤཱ་ར་དྭ་ཏིའི་བུ་ཏིང་ངེ་འཛིན་འདི་ནི་ཉན་ཐོས་དང་། རང་
སངས་རྒྱས་ཐམས་ཅད་ཀྱི་ས་མ་ཡིན་གྱི། ཤཱ་ར་དྭ་ཏིའི་བུ་འདི་ནི་དེ་བཞིན་གཤེགས་པའི་ས་སྟེ། སངས་རྒྱས་ཀྱི་རྣམ་པར་འཕྲུལ་པ་དང་། ཆོ་འཕྲུལ་ཆེན་པོ་འདི་ནི་བསམ་གྱིས་མི་ཁྱབ་བོ། །འོན་ཀྱང་ཤཱ་ར་དྭ་ཏིའི་བུ་ལེགས་
པར་རབ་ཏུ་ཉོན་ལ་ཡིད་ལ་ཟུང་ཤིག་དང་། དེ་བཞིན་གཤེགས་པའི་སྐུའི་ཕྱོགས་ཙམ་ཞིག་ངས་ཁྱོད་ལ་བཤད་དེ་བསྟན་ཏོ། །བཅོམ་ལྡན་འདས་ལེགས་སོ་ཞེས་གསོལ་ཏེ། ཚེ་དང་ལྡན་པ་ཤཱ་ར་དྭ་ཏིའི་བུ་བཅོམ་ལྡན་འདས་
ཀྱི་ལྟར་ཉན་པ་དང་། དེ་ལ་བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ། །ཤཱ་ར་དྭ་ཏིའི་བུ་དེ་བཞིན་གཤེགས་པའི་སྐུ་ཡང་དག་པ་ཉིད་དེ་ནི་མིག་ཐམས་ཅད་ཀྱི་ལམ་ལས་ཡང་དག་པར་འདས་པ་ནམ་མཁའ་དང་
མཚུངས་པ་སྟེ། དེ་ནི་ལུས་མེད་པ། མ་བྱས་པ། མ་སྐྱེས་པ། མ་འགགས་པ། མ་བྱུང་བ། ཡང་དག་པར་མ་བྱུང་བ། རབ་ཏུ་མ་བྱུང་བ། ཐོབ་པ་མེད་པ། གདགས་པ་མེད་པ། མ་ཞུགས་པ། མངོན་པར་མ་གྲུབ་པ། མཐའ་
<pb id="50.244b"/>
མེད་པ། མུ་མེད་པ། ཞི་བ། རབ་ཏུ་ཞི་བ། ཉེ་བར་ཞི་བ། གནས་མེད་པ། སྐྱེ་བ་མེད་པ། ཚིག་གི་ལམ་མ་ཡིན་པ། རྣམ་པར་རིག་པ་མེད་པ། ཀུན་དུ་འབྱུང་བ་མེད་པ། རྒྱུ་བ་མེད་པ། རབ་ཏུ་རྒྱུ་བ་མེད་པ། རྒྱུ་བ་དང་བྲལ་བ། ཤིན་དུ་རྣམ་
པར་དག་པ། ཅི་ཡང་མ་ཡིན་པ། ཅི་ཡང་མེད་པ། ལེན་པ་མེད་པ། བླང་བ་མེད་པ། གཡོ་བ་མེད་པ། སྤྱོད་པ་མེད་པ། རྟེན་པ་མེད་པ། མ་སྐྱེས་པ། མ་བྱུང་བ། ལས་མེད་པ། རྣམ་པར་སྨིན་པ་མེད་པ། མ་མཐོང་བ། མ་ཐོས་པ། རྣམ་པར་
མ་ཤེས་པ། མ་ཆགས་པ། མ་བཅིངས་པ། མ་གྲོལ་བ། ཡོད་པ་མ་ཡིན་པ། དྲན་པ་མ་ཡིན་པ། མ་བསྡམས་པ། མ་ཉམས་པ། མ་མཐོང་བ། རྣམ་པར་རིག་པ་མེད་པ། རྣམ་པར་རིག་པར་བྱ་བ་མ་ཡིན་པ། རྣམ་པར་རིག་པ་
མེད་པའི་མཚན་ཉིད་སེམས་མེད་པ། བསམ་གྱིས་མི་ཁྱབ་པ། བསམ་པར་བྱ་བ་མ་ཡིན་པ། སེམས་མ་ཡིན་པ། སེམས་པ་དང་བྲལ་བ། སེམས་མཉམ་པ་ཉིད་དང་ལྡན་པ། མཉམ་པ་མེད་པ། སེམས་ཀྱི་འཇུག་པས་མི་ཆུད་
པ། འགྲོ་བར་མ་སོང་བ། འགྲོ་བ་མེད་པ། འགྲོ་བ་དང་བྲལ་བ། འགྲོ་བ་ཐམས་ཅད་ཆད་པ། མི་ཆོད་པ། དཔགས་པ་མེད་པ། གཅད་དུ་མེད་པ། ཕྲག་མེད་པ། བལྟར་མེད་པ། རྨད་དུ་བྱུང་བ། རྫས་མེད་པ། རྫས་མ་ཡིན་
པ། དངོས་པོ་མེད་པ། ཐ་དད་པ་མ་ཡིན་པ། ཐ་དད་པ་མེད་པ། མ་བྱུང་བ། ཡང་དག་པར་མ་བྱུང་བ། མི་འཁྲུགས་པ། མི་རྟོག་པ། རྣམ་པར་མི་རྟོག་པ། རྩོམ་པ་མེད་པ། མ་གྲུབ་པ། ཀུན་དུ་མ་གྲུབ་པ། མ་བསྒྲུབས་པ། ཁྱབ་
པ་མེད་པ། མི་གཡོ་བ། མི་གསལ་བ། མ་རེག་པ། འདོད་པར་བྱ་བ་མ་ཡིན་པ། འོད་མེད་པ། མི་སྣང་བ། གཟུང་བ་མེད་པ། སྣང་བ་མེད་པ། མུན་པ་མེད་པ། མུན་པ་མ་ཡིན་པ། མུན་པ་དང་བྲལ་བ། གསལ་བ་མ་ཡིན་པ། 
གནས་མེད་པ། གནས་དང་བྲལ་བ། མ་ཞི་བ། རབ་ཏུ་མ་ཞི་བ། ཞི་བ་མེད་པ། ཞི་བ་དང་བྲལ་བ། ཞི་བ་མཉམ་པ། དག་པ། རྣམ་པར་དག་པ། ཡོངས་སུ་དག་པ། ཅི་ཡང་མེད་པ། ལེན་པ་མེད་པ། ཉེ་བར་ལེན་པ་མེད་པ། 
<pb id="50.245a"/>
མཛའ་བ་མེད་པ། འཐབ་པ་མེད་པ། འཐབ་པ་དང་བྲལ་བ། མི་གནས་པའི་ཚུལ་གྱིས་གནས་པ། མདུད་པ་མེད་པ། མདུད་པ་དང་བྲལ་བ། དང་བ། རྙོག་པ་མེད་པ། ཤི་འཕོ་མེད་པ། ཤི་འཕོར་གྱུར་པ་མེད་པ། 
ཆོས་མེད་པ། ཆོས་མ་ཡིན་པ་མེད་པ། ཞིང་མེད་པ། ཞིང་མ་ཡིན་པ་མེད་པ། མི་ཟད་པ། ཟད་པར་བྱ་བ་མ་ཡིན་པ། ཟད་པ་དང་བྲལ་བ། རྡུལ་མེད་པ། སྐད་ཅིག་པ། མི་འཁྲུགས་པ། ཡི་གེ་ཡོངས་སུ་སྤངས་པ། 
སྒྲ་ཡོངས་སུ་སྤངས་པ། དབྱངས་ཡོངས་སུ་སྤངས་པ། བཤད་པ་ཡོངས་སུ་སྤངས་པ། བསྒོམ་པ་ཡོངས་སུ་སྤངས་པ། སེམས་པ་ཡོངས་སུ་སྤངས་པ། སེམས་ཡོངས་སུ་སྤངས་པ། རིགས་པ་མེད་པ། རིགས་
པ་མེད་པ་མ་ཡིན་པ། རིགས་པ་དང་བྲལ་བ་མ་ཡིན་པ། ལྡན་པ་མ་ཡིན་པ། ལྡན་པ་མེད་པ་མ་ཡིན་པ། ཟད་པ་མེད་པ། ཟད་པ་མེད་པ་མ་ཡིན་པ། འཆི་བ་མེད་པ། འཆི་བ་མེད་པ་མ་ཡིན་པ། ཞི་བར་བྱ་བ་མ་ཡིན་པ། 
མཚན་མ་མེད་པ། མཚན་མ་མེད་པ་མ་ཡིན་པ། དཔག་ཏུ་མེད་པ། དཔག་ཏུ་མེད་པ་མ་ཡིན་པ། དཔག་པར་བྱ་བ་མ་ཡིན་པ། མ་སོང་བ། མ་འོངས་པ། གཉིས་སུ་མེད་པ། གཉིས་སུ་མེད་པ་མ་ཡིན་པ། དམིགས་པ་མེད་
པ། ཚུ་རོལ་མ་ཡིན་པ། ཕ་རོལ་མ་ཡིན་པ། གཞི་མེད་པ། གནས་མེད་པ། མི་འབྱུང་བ། མི་འཇིག་པ། མ་འཕོས་པ། མཉན་དུ་མེད་པ། ཕ་རོལ་གནོན་པ་མེད་པ། ལེན་པ་མེད་པ། འདོར་བ་མེད་པ། མཚན་ཉིད་མེད་པ། 
མཚན་ཉིད་དང་བྲལ་བ། མཚན་ཉིད་མ་ཡིན་པ། མཚན་ཉིད་ཡོངས་སུ་སྤངས་པ། ལས་མེད་པ། ལས་མེད་པ་མ་ཡིན་པ། མཚན་མེད་པ། མཚན་མེད་པ་མ་ཡིན་པ། མཚན་གྱིས་བརྒྱན་པ། སྒོ་མེད་པ། མི་ཆགས་པ། 
ཆགས་པ་དང་བྲལ་བ། དད་པར་བྱེད་པ། སྦྱར་བ་མེད་པ། སྦྱར་བ་དང་བྲལ་བ། བདེ་བར་བྱེད་པ། མཆོག་ཏུ་བདེ་བར་བྱེད་པ། སྐྱེ་མཆེད་དྲུག་ལས་གྲོལ་བ། མི་སྣང་བ། དེ་བཞིན་ཉིད་ཀྱིས་རབ་ཏུ་ཕྱེ་བ་དེ་ཁོ་ན་ཉིད། དེ་བཞིན་ཉིད་
<pb id="50.245b"/>
སེམས་ཅན་རྣམས་མི་སྒྲོལ་བའི་ཚུལ་གྱིས་སྒྲོལ་བ། སེམས་ཅན་རྣམས་མི་འགྲོལ་བའི་ཚུལ་གྱིས་འགྲོལ་བ། སེམས་ཅན་རྣམས་ཡོངས་སུ་མི་སྦྱོང་བའི་ཚུལ་གྱིས་སྦྱོང་བ། སེམས་ཅན་རྣམས་ལ་མི་སྐྱོབ་པའི་ཚུལ་གྱིས་
སྐྱོབ་པ། གཉིས་སུ་མེད་པའི་ཚུལ་གྱིས་སེམས་ཅན་རྣམས་ལ་ཆོས་སྟོན་པ། མཉམ་པ་མེད་པ། མི་མཉམ་པ་དང་། མཉམ་པ། འདྲ་བ་མེད་པ། ཟླ་མེད་པ། མི་འཆི་བ་དང་མཉམ་པ། ནམ་མཁའ་དང་མཉམ་པ། གནས་
མེད་པ་དང་མཉམ་པ། ཤིན་དུ་མཉམ་པ། མ་སྐྱེས་པ། སྐྱེ་བ་མེད་པ་དང་མཉམ་པ། མི་དམིགས་པ། དམིགས་པ་མེད་པ་དང་མཉམ་པ། མ་ཞི་བ། ཞི་བ་དང་བྲལ་བ། ཞི་བ་ཉམས་པ། ཞི་བ་རབ་ཏུ་ཞི་བ། ཉེ་བར་ཞི་བ། 
འཇམ་པ། མཉེན་པ། ཤིན་དུ་དྲི་མ་མེད་པ། ཤིན་དུ་དུལ་བ། རྟག་པ་མ་ཡིན་པ། ཆད་པ་མ་ཡིན་པ། སྤྱོད་པ་ལས་ལྡོག་པ། ལྡོག་པ་མེད་པ་དེས་པ། འཇིགས་པ་ལས་ལྡོག་པ། ཕྱིར་མི་ལྡོག་པ། འཛིན་པ་ཐམས་ཅད་
གཅོད་པ། མདུད་པ་ཐམས་ཅད་གཅོད་པ། གསལ་བ། ཐ་དད་པ་མེད་པ། གཉིས་སུ་མེད་པ། གཉིས་དང་བྲལ་བ། གཉིས་སུ་མེད་པར་ཡོངས་སུ་བསྟན་པ། མ་བྱས་པའི་ངོ་བོ་ཉིད་རང་བཞིན་གྱིས་འོད་གསལ་བ་
ཤིན་དུ་ཀུན་དུ་འབྱུང་བ་མེད་པ། རྣམ་པར་མ་གྲོལ་བའི་ཚུལ་གྱིས་སྤྱོད་པ་ལས་རྣམ་པར་གྲོལ་བ། འདུ་བ་མེད་པ། བྲལ་བ་མེད་པ། རིང་པོ་མ་ཡིན་པ། ཐུང་ངུ་མ་ཡིན་པ། ཟླུམ་པོ་མ་ཡིན་པ། གྲུ་བཞི་མ་ཡིན་པ། ཀུན་དུ་
དཀྱིལ་འཁོར་མ་ཡིན་པ། སྦོམ་པོ་མ་ཡིན་པ། ཕུང་པོས་རབ་ཏུ་ཕྱེ་བ་མ་ཡིན་པ། ཁམས་ཀྱིས་རབ་ཏུ་ཕྱེ་བ་མ་ཡིན་པ། སྐྱེ་མཆེད་ཀྱིས་རབ་ཏུ་ཕྱེ་བ་མ་ཡིན་པ། འདུས་བྱས་སུ་རྣམ་པར་བརྟག་པ་མ་ཡིན་པ། འདུས་
མ་བྱས་ལས་བྱུང་བ་མ་ཡིན་པ། འཕེལ་བ་མེད་པ། འབྲི་བ་མེད་པ། སོགས་པ་མེད་པ། མ་སྐྱེས་པ། སུས་ཀྱང་མ་མཐོང་བ། མ་ཐོས་པ། རྣམ་པར་མ་ཤེས་པ། ཡང་དག་པ་མ་ཡིན་པ། ཡང་དག་པ་མ་ཡིན་པའང་མ་
<pb id="50.246a"/>
ཡིན་པ། མ་སྐྱེས་པ། འཆི་འཕོ་མ་ཡིན་པ། འཇིག་རྟེན་དང་ལྷན་ཅིག་པ་མ་ཡིན་པ། ལྷན་གཅིག་པ་མ་ཡིན་པ་འང་མ་ཡིན་པ་སྟེ། ལུས་དེ་ནི་གཡོ་བ་མེད་པ། འཁྲུལ་པ་མེད་པ། རྒོད་པ་མེད་པ། རྒྱུ་བ་མེད་པ། 
རྣམ་པར་རྒྱུ་བ་མེད་པ། བསྒོམ་པ་མེད་པ། བསྒོམ་པ་དང་བྲལ་བ་མ་ཡིན་པ། འབྱུང་བ་མ་ཡིན་པ། འཇིག་པ་མ་ཡིན་པ། ངོ་བོ་ཉིད་མ་ཡིན་པ། ངོ་བོ་ཉིད་མེད་པའང་མ་ཡིན་པ། སེམས་པ་མེད་པ། སྟོན་པ་མེད་པ། 
སྦྱོར་བ་མེད་པ། མི་སྦྱོར་བ། མི་སྦྱོར་བའང་མ་ཡིན་པ། འདོད་པ་ལ་འདོད་ཆགས་པ་མ་ཡིན་པ། འདོད་པ་ལ་འདོད་ཆགས་མེད་པ་མ་ཡིན་པ། མེད་པ་མེད་པ་མ་ཡིན་པ། མཚན་ཉིད་མེད་པ། མཚན་ཉིད་མེད་པ་མ་
ཡིན་པ། མྱ་ངན་ལས་འདའ་བ་མེད་པ། ཡོངས་སུ་མྱ་ངན་ལས་མ་འདས་པ། གནས་པ་མེད་པ། གནས་པ་མེད་པ་མ་ཡིན་པ་སྟེ། ཤཱ་ར་དྭ་ཏིའི་བུ་དེ་བཞིན་གཤེགས་པའི་སྐུའི་གནས་པ་དེ་ལྟ་བུ་ནི་མཚན་མ་ལ་གནས་པའི་སེམས་ཅན་ལྟ་བ་གཉིས་སུ་
ལྷུང་བ་གང་གིས་ཀྱང་ཤེས་པར་ནུས་སམ། ཤཱ་ར་དྭ་ཏིའི་བུས་གསོལ་པ། བཅོམ་ལྡན་འདས་དེ་ནི་གནས་མ་ལགས་ཏེ། སྐབས་མ་མཆིས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་དེ་བཞིན་གཤེགས་པའི་སྐུ་ནི་མཚན་མ་དང་། མཚན་
མ་ཐམས་ཅད་དང་བྲལ་བ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཤཱ་ར་དྭ་ཏིའི་བུ་དེ་དེ་བཞིན་ནོ། །དེ་དེ་བཞིན་ཏེ། དེ་བཞིན་གཤེགས་པའི་སྐུ་ནི་མཚན་མ་དང་། མཚན་མ་ཐམས་ཅད་དང་བྲལ་བའོ། །དེ་ནས་བཅོམ་
ལྡན་འདས་ཀྱིས་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་འདི་རྒྱས་པར་བསྟན་པ་དང་། ཤིན་དུ་རྒྱས་པ་ཡང་རྒྱ་ཆེར་ཡོངས་སུ་རྫོགས་པར་བྱ་བའི་ཕྱིར་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །ལུས་དེ་
ལུས་མ་ཡིན་ཞིང་ལུས་ལས་ཡོངས་སུ་གྲོལ། །སུས་ཀྱང་མ་བྱས་མ་བཤིག་རྙེད་པར་གྱུར་པའང་མེད། །ཆོས་རྣམས་གང་ནའང་ཀུན་དུ་ལྡན་མེད་མི་ལྡན་མེད། །བདེ་བར་གཤེགས་པ་རྣམས་ཀྱི་སྐུ་དེ་དེ་ལྟར་གདགས། །འདུ་མེད་འབྲལ་
<pb id="50.246b"/>
བ་མེད་ཅིང་གནས་མེད་རྫས་ཀྱང་མེད། །མ་བཟུང་མ་གྲོལ་མཉམ་པ་མེད་ཅིང་རིང་བ་མེད། །རྩོམ་པ་མེད་ཅིང་ཐོགས་མེད་ཅི་ལའང་གནས་པ་མེད། །བདེ་བར་གཤེགས་པ་རྣམས་ཀྱི་སྐུ་ནི་དེ་འདྲར་བསྟན། །གཟུང་བ་མེད་ཅིང་མ་བྱས་
གནས་མེད་ཅི་ཡང་མེད། །གཟུགས་མེད་སེམས་མེད་གཉིས་མ་ཡིན་ཞིང་གཅིག་ཀྱང་མིན། །དངོས་མེད་དངོས་མེད་མ་ཡིན་མ་བྱུང་མེད་པ་སྟེ། །ཡང་དག་ཉིད་དུ་རྒྱལ་བའི་སྐུ་ནི་འདི་འདྲའོ། །སྙིང་པོ་མེད་ཅིང་ཉམས་ཆུང་མ་ཡིན་བཅད་པའང་མེད། 
མ་བཅད་མ་བྱུང་ཀུན་དུ་མ་བྱུང་ཞིག་པའང་མེད། །ཐོབ་པ་མེད་ཅིང་རྡུལ་ཙམ་དག་ཀྱང་བཤིག་མེད་དེ། །རྡུལ་མེད་རྣམས་ཀྱི་སྐུ་དེ་དེ་འདྲར་ཤེས་པར་བྱ། །མ་མཐོང་མ་ཐོས་མ་བསྣམས་རེག་པར་གྱུར་པ་མེད། །རྣམ་པར་རིག་མེད་མ་
བརྟགས་མིག་ཡོར་འདྲ་བ་སྟེ། །སྲོག་ཆགས་མཐོང་ནས་རང་གི་འཛིན་པས་སེམས་ཀྱང་རངས། །འདི་ནི་སངས་རྒྱས་དག་གི་སྐུ་འགྲུབ་བསྟན་པའོ། །ཕུང་པོ་མ་ཡིན་ཁམས་མིན་མི་བརྫུན་མི་བདེན་ཏེ། །དག་མེད་རྣམ་པར་དག་མེད་
དབང་པོས་མི་རེག་པ། །རྟོག་པ་མེད་ཅིང་རྣམ་པར་མི་རྟོག་ཆུ་ཟླ་འདྲ། །བདེ་བར་གཤེགས་པའི་སྐུ་འདི་ལྟ་བར་སུ་འདོད་པ། །སྐུ་ནི་རྒྱུ་དང་རྐྱེན་ལས་གྱུར་ཏེ་རང་བཞིན་མེད། །མ་སྐྱེས་མ་འགགས་སོང་བ་མེད་ཅིང་འཕོས་པའང་མེད། །
བརྟགས་ན་འཇིག་རྟེན་གསུམ་ནི་སྒྱུ་མ་བཞིན་དུ་སྣང་། །རྒྱལ་བ་རྣམས་ཀྱི་སྐུ་ནི་མི་རྟོག་དེ་འདྲར་ལྟོས། །ཞི་མེད་རབ་ཞི་མ་ཡིན་ཞི་བྲལ་སྦྱོར་བའང་མེད། །ཆགས་མེད་རིགས་མེད་འདི་ན་ཆད་པ་སྟོང་པ་བཞིན། །ཡང་ན་ངོ་བོ་ཉིད་ཀྱིས་
ནམ་མཁའ་ལྟ་བུ་སྟེ། །དེ་ལྟར་མཐོང་ན་ཉིན་མཚན་སངས་རྒྱས་མཆོད་པ་ཡིན། །ཞིང་རྣམས་བྱེ་བ་སྟོང་ཕྲག་ཇི་ཙམ་ཕྱོགས་རྣམས་སུ། །སྲིད་པའི་རྩེ་མོ་བར་དུ་རིན་ཆེན་གང་བ་དག །སངས་རྒྱས་རྣམས་ལ་བསྐལ་མང་ཕྱེ་མའི་མཐར་
འབུལ་བ། །སྦྱིན་པ་དེ་ནི་མདོ་སྡེ་འདི་བྲིས་ཆར་མི་ཕོད། །གང་གཱའི་བྱེ་མ་སྙེད་པས་མང་བའི་བསྐལ་པར་ཡང་། །འགྲོ་ལ་སྙོམས་པའི་སེམས་ཀྱིས་བྱམས་པ་བསྒོམས་པ་བས། །གང་ཞིག་ཡེ་ཤེས་ཕྱག་རྒྱ་ཏིང་འཛིན་མཆོག་མོས་པ། །
<pb id="50.247a"/>
ཚུལ་ཁྲིམས་དེ་ནི་བཟོད་པ་འདི་ཡི་ཆར་མི་ཕོད། །ཇི་ཙམ་སྔོན་གྱི་འཁོར་བ་དག་ནི་མཐའ་ཡས་པ། །དེ་སྲིད་བསྐལ་པར་སྲོག་ཆགས་ཀུན་ལ་རྟག་བཟོད་པ། །རྒྱལ་བའི་ཕྱག་རྒྱ་འདི་ལ་དད་པ་གཅིག་བསྐྱེད་ན། །འདིར་དད་བསོད་ནམས་དང་
ནི་རི་རབ་ཡུངས་འབྲུ་བཞིན། །ཇི་ཙམ་འཇིག་རྟེན་གསུམ་གྱི་སེམས་ཅན་རྣམས་མང་སྐྱེས། །དེ་དག་མི་གང་བསྐལ་པ་མང་པོར་མགོར་ཐོགས་ཤིང་། །ལུས་ཀྱང་མི་ངལ་ནམ་དུའང་གཡོ་བ་མི་སྐྱེད་པ། །བརྩོན་འགྲུས་དེ་ནི་བཟོད་པ་འདི་ཡི་
ཆར་མི་ཕོད། །ཞིང་བརྒྱའི་བྱེ་མ་ཇི་སྙེད་དེ་བས་ལྷག་པ་ཡི། །བསྐལ་པ་མང་པོར་གང་རྣམས་བསམ་གཏན་བྱེད་པ་བས། །མདོ་སྡེ་འདི་ལ་ཉིན་ཞག་གཅིག་ཙམ་སྦྱོར་བ་ཡང་། །བསོད་ནམས་དེ་ནི་བཟོད་པ་འདི་ཡི་དཔེར་མི་རུང་། །རྡུལ་ཁམས་
ཇི་སྙེད་པ་ཡི་བསྐལ་པ་གྲངས་མེད་པར། །ཤེས་རབ་མཐའ་གཉིས་སྤངས་ལ་མངོན་པར་བརྩོན་པ་བས། །གང་གིས་ཇི་སྐད་བཤད་པའི་ཡེ་ཤེས་འདི་རྟོགས་པ། །བསོད་ནམས་དེ་ཡང་རྒྱ་མཚོ་དང་ནི་ཆུ་ཐིགས་བཞིན། །རྒྱལ་བ་
ལ་ནི་གཟུགས་དང་མཚན་མར་མ་ལྟ་ཤིག །བྱིས་པ་ལྟ་བུས་བདེ་བར་གཤེགས་ལ་སེམས་མ་ལྟ། །གང་གིས་རབ་འབྱོར་ལྟ་བུར་ང་ནི་མཐོང་གྱུར་པ། །དེས་ནི་སྟོང་གསུམ་ཀུན་གྱི་སྦྱིན་པ་ཐམས་ཅད་སྦྱངས། །དེ་ནས་བཅོམ་ལྡན་འདས་
ཀྱིས་ཚིགས་སུ་བཅད་པ་དེ་དག་གསུངས་ནས། ཡང་གནས་བརྟན་ཤཱ་ར་དྭ་ཏིའི་བུ་ལ་འདི་སྐད་ཅེས་བཀའ་སྩལ་ཏོ། །ཤཱ་ར་དྭ་ཏིའི་བུ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་འདི་ནི་ཕྱོགས་བཅུའི་འཇིག་རྟེན་གྱི་ཁམས་
ཀྱི་བྱང་ཆུབ་སེམས་དཔའ་ཐམས་ཅད་ཀྱི་སྒྲིབ་པ་མེད་པའི་ཡེ་ཤེས་མཐོང་བ་ཡོངས་སུ་རྫོགས་པར་འགྱུར་བའོ། །ཤཱ་ར་དྭ་ཏིའི་བུ་གང་ཞིག་སངས་རྒྱས་བཅོམ་ལྡན་འདས་རྣམས་མཐོང་བར་འདོད་ན་ལྷག་པའི་བསམ་པས་ཏིང་ངེ་འཛིན་
འདི་ལ་རབ་ཏུ་སྦྱར་བར་བྱའོ། །བྱང་ཆུབ་སེམས་དཔའ་ལྷག་པའི་བསམ་པས་སྦྱོར་བ་ནི་ཉིན་ཞག་གཅིག་ཁོ་ནས་དེ་བཞིན་གཤེགས་པ་མཐོང་བར་འགྱུར་རོ། །ཤཱ་ར་དྭ་ཏིའི་བུ་གཞན་ཡང་བྱང་ཆུབ་སེམས་དཔའ་ཕྱོགས་བཅུའི་སངས་
<pb id="50.247b"/>
རྒྱས་ཀྱི་ཞིང་ཐམས་ཅད་ཀྱི་སངས་རྒྱས་བཅོམ་ལྡན་འདས་རྣམས་མཐོང་བར་འདོད་པ་དེས་ཏིང་ངེ་འཛིན་འདི་ལ་ཉིན་མཚན་དུ་སྦྱར་བར་བྱ་སྟེ། ལྷག་པའི་བསམ་པས་འཇུག་པའི་བྱང་ཆུབ་སེམས་དཔའ་ནི་ཕྱོགས་བཅུའི་སངས་རྒྱས་
ཀྱི་ཞིང་ཐམས་ཅད་ཀྱི་སངས་རྒྱས་བཅོམ་ལྡན་འདས་རྣམས་མཐོང་བར་འགྱུར་རོ། །ཤཱ་ར་དྭ་ཏིའི་བུ་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་འདི་ནི་བྱང་ཆུབ་སེམས་དཔའ་རྣམས་ཀྱི་སྒོ་མཐའ་ཡས་པ་སྒྲུབ་པའི་
གཟུངས་ཀྱི་ཆོས་ཀྱི་ཚུལ་སྒྲུབ་པར་འགྱུར་བའོ། །འདི་ནི་གཟུངས་ཀྱི་སྒོ་རྣམས་ཀྱི་གནས་སོ། །འདི་ལ་གཟུངས་ཀྱི་སྒོ་རྣམས་འབྱུང་ངོ་། །ཏིང་ངེ་འཛིན་འདི་ནི་བྱང་ཆུབ་སེམས་དཔའ་རྣམས་ཀྱི་སྐྱེས་བུ་ཆེན་པོའི་མཚན་སུམ་བཅུ་
རྩ་གཉིས་ཡོངས་སུ་འགྲུབ་པར་འགྱུར་བ་དང་། དཔེ་བྱད་བཟང་པོ་བརྒྱད་བཅུ་ཡོངས་སུ་རྫོགས་པར་འགྱུར་བའོ། །བྱང་ཆུབ་སེམས་དཔའི་ཏིང་ངེ་འཛིན་འདི་ལ་རབ་ཏུ་སྦྱོར་བ་ནི་ལས་ཀྱི་སྒྲིབ་པ་ཐམས་ཅད་ཡོངས་སུ་དག་པ་འཐོབ་བོ། །
བདུད་ཀྱི་ལས་ཐམས་ཅད་ལས་ཀྱང་ཡང་དག་པར་འདའོ། །འགྲོ་བ་དང་བཅས་པར་དེ་བཞིན་གཤེགས་པ་ལ་བསྙེན་བཀུར་བྱེད་པ་མ་ཡིན། སྤྱོད་པ་མ་ཡིན། བྱང་ཆུབ་སེམས་དཔའི་ཏིང་ངེ་འཛིན་འདི་ལ་སྦྱོར་བ་ནི་གང་ཅི་སྨྲ་བ་དེ་དག་
ཐམས་ཅད་འཁྲུལ་པ་མེད་དོ། །དེའི་ལུས་ཀྱི་ལས་གང་ཅི་ཡིན་པ་དེ་དག་ཐམས་ཅད་ཀྱང་སྐྱོན་མེད་དོ། །ངག་གི་ལས་གང་ཅི་ཡིན་པ་དེ་དག་ཐམས་ཅད་ཀྱང་ཀུན་དུ་འབྱུང་བ་མེད་དོ། །ཡིད་ཀྱི་ལས་གང་ཅི་ཡིན་པ་དེ་དག་ཐམས་ཅད་ཀྱང་
ཀུན་ནས་ཉོན་མོངས་པ་མེད་དོ། །ཤཱ་ར་དྭ་ཏིའི་བུ་བྱང་ཆུབ་སེམས་དཔའ་དེ་བཞིན་གཤེགས་པ་རྣམས་ཀྱི་ལྡེམ་པོ་ངག་ཁོང་དུ་ཆུད་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །ཆོས་བསྟན་པར་ཁོང་དུ་ཆུད་པར་འདོད་པས་ཏིང་
ངེ་འཛིན་འདི་ལ་སྦྱར་བར་བྱའོ། །ཆོས་ཀྱི་མཚམས་སྦྱར་བ་སྟོན་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །བདེན་པའི་ཚུལ་ཁོང་དུ་ཆུད་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །ཡང་དག་པའི་མཐའ་མངོན་དུ་བྱ་བར་འདོད་
<pb id="50.248a"/>
པས་ཏིང་ངེ་འཛིན་འདི་ལ་སྦྱར་བར་བྱའོ། །རྟེན་ཅིང་འབྲེལ་པར་འབྱུང་བ་ཁོང་དུ་ཆུད་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །སེམས་ཅན་གྱི་མོས་པ་ཇི་ལྟ་བ་བཞིན་དུ་ཤེས་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །
བསམ་པ་ཇི་ལྟ་བ་བཞིན་དུ་སངས་རྒྱས་ཀྱི་ཞིང་གི་ཡོན་ཏན་བཀོད་པ་ཕུན་སུམ་ཚོགས་པ་ཡོངས་སུ་བཟུང་བར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །འོད་ཕུན་སུམ་ཚོགས་པ་སྒྲུབ་པར་འདོད་པས་ཏིང་ངེ་འཛིན་འདི་ལ་སྦྱར་
བར་བྱའོ། །འཁོར་ཕུན་སུམ་ཚོགས་པ་ཡོངས་སུ་རྫོགས་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །ཚེ་ཕུན་སུམ་ཚོགས་པ་ཡོངས་སུ་རྫོགས་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །བཀོད་པ་ཕུན་སུམ་
ཚོགས་པ་ཡོངས་སུ་རྫོགས་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །བསྟན་པ་ཕུན་སུམ་ཚོགས་པ་ཡོངས་སུ་རྫོགས་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །བྱང་ཆུབ་སེམས་དཔའ་སེམས་དཔའ་ཆེན་
པོ་བདག་དང་གཞན་གྱི་བསམ་པ་ཐམས་ཅད་ཡོངས་སུ་རྫོགས་པར་འདོད་པས་ཏིང་ངེ་འཛིན་འདི་ལ་སྦྱར་བར་བྱའོ། །ཡོངས་སུ་ཚོལ་བ་དང་། མོས་པ་དང་། ཡི་གེར་འདྲི་བ་དང་། ཀློག་པ་དང་། འཛིན་པ་དང་། འཆང་བ་དང་། བསྒོམ་
པའི་ཕྱིར་ཏིང་ངེ་འཛིན་འདི་ལ་སྦྱར་བར་བྱའོ། །དེ་ཅིའི་ཕྱིར་ཞེ་ན། དེ་དག་ཐམས་ཅད་དེ་ལ་དཀའ་བར་མི་འགྱུར་བའི་ཕྱིར་རོ། །ཤཱ་ར་དྭ་ཏིའི་བུ་འདི་ལྟ་སྟེ། དཔེར་ན་ཡིད་བཞིན་གྱི་ནོར་བུ་རིན་པོ་ཆེ་ཆེན་པོ་འདོད་པ་ཐམས་ཅད་སྦྱིན་པ་ཞེས་
བྱ་བ་འམ། འདོད་པ་ཐམས་ཅད་སྦྱིན་པའི་ཤིང་གིས་སེམས་ཅན་རྣམས་ཀྱི་བསམ་པ་ཐམས་ཅད་ཡོངས་སུ་རྫོགས་པར་བྱེད་དོ། །ཤཱ་ར་དྭ་ཏིའི་བུ་དེ་བཞིན་དུ་ཏིང་ངེ་འཛིན་འདི་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་བསམ་
པ་ཐམས་ཅད་རྣམ་པ་ཐམས་ཅད་དུ་ཡོངས་སུ་རྫོགས་པར་བྱེད་དོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་པ། །ཡེ་ཤེས་མཐའ་ཡས་ཕྱག་རྒྱ་མདོ་སྡེ་འདི། །ཡེ་ཤེས་ཕུང་པོ་ཡེ་ཤེས་ཁྱད་
<pb id="50.248b"/>
འཕགས་མཆོག །ཡེ་ཤེས་འོད་དང་ཡེ་ཤེས་འབྱོར་པའི་མཛོད། །ཡེ་ཤེས་འབྱུང་གནས་ཡེ་ཤེས་སྒོར་འཇུག་པ། །ཤེས་དབང་ཤེས་རབ་འབྱུང་གནས་ཤེས་རབ་ས། །ཤེས་རབ་སྒྲོན་མ་ཤེས་རབ་འོད་མུན་སེལ། །ཤེས་རབ་མི་ཟད་ཤེས་
རབ་ཚུལ་རབ་བཤད། །ཉི་མ་བཞིན་དུ་འཇིག་རྟེན་གསུམ་ན་ལྷན། །མཉམ་པ་འབྱོར་པ་མཉམ་པ་ཉིད་ལ་གནས། །འཛིན་པ་ཐམས་ཅད་གཅོད་དང་བདེན་པའི་ཚུལ། །ཏིང་འཛིན་ཀུན་སྒོ་ཡེ་ཤེས་ཕྱག་རྒྱ་ནི། །སངས་རྒྱས་སོ་
སོ་ཡང་དག་རིག་པའི་རིག །ཟད་མི་ཤེས་པའི་ནོར་མཛོད་ཕ་རོལ་འགྲོ། །ཤེས་རབ་རྫུ་འཕྲུལ་ཤེས་རབ་འབྱུང་གནས་གཏེར། །བསམ་པ་ཇི་བཞིན་དགའ་བདེའི་རྩ་བ་སྟེ། །ཏིང་འཛིན་ཕྱག་རྒྱ་འདི་ནི་བདེ་གཤེགས་ནོར། །རིན་ཆེན་ལྡན་པའི་ཡུལ་
འཁོར་རྒྱལ་པོས་བསྟེན། །རིན་ཆེན་དམ་པ་རིན་ཆེན་མཆོག་འབྱུང་གནས། །འདོད་ཆགས་རྡུལ་དང་ཞེ་སྡང་དྲི་མ་སེལ། །མདོ་བཤད་འདི་ནི་རིན་ཆེན་རྩ་བའོ། །ཞི་ཞིང་ཞི་ལ་ཡིད་ནི་ཞི་བྱེད་པ། །མཛེས་པ་བྱེད་དང་བདག་ཏུ་ལྟ་བ་སྦྱོང་། །
སངས་རྒྱས་གཟུངས་ཀྱི་ཕྱག་རྒྱ་འདི་རྙེད་པས། །དཔའ་བོའི་མཚོན་གྱིས་བདུད་ནི་རབ་ཏུ་འཇོམ། །ཤེས་བྱའི་སྲོག་ཆགས་ཡེ་ཤེས་ཤེས་བྱེད་པ། །ཡེ་ཤེས་འབྱུང་གནས་ཡེ་ཤེས་འབྱོར་ཤེས་རབ། །ཡེ་ཤེས་སྣང་བ་ཕ་རོལ་
མཐའ་ཡས་ཏེ། །མདོ་སྡེ་འདི་ནི་ཡེ་ཤེས་སྒོ་འབྱུང་གནས། །དུལ་བ་དུལ་བ་མདུད་པ་གཉིས་གཅོད་པ། །ལྟ་བྱས་དྲུག་བཅུ་གཉིས་ཀྱི་ལྟ་བ་སྦྱོང་། །རྒྱལ་བའི་སྒོ་སྟེ་བདུད་རྩི་འཐོབ་པར་འགྱུར། །འདི་ནི་སུམ་བཅུ་རྩ་གཉིས་མཚན་
འབྱུང་གནས། །བྱང་ཆུབ་ཤིན་དུ་བྱང་ཆུབ་རང་བཞིན་འཐུན། །མུ་སྟེགས་ཤེས་བྱེད་བྱང་ཆུབ་རྒྱུ་ཤེས་བྱེད། །བྱང་ཆུབ་འདི་ནི་གཉིད་ལོག་སད་བྱེད་པ། །བྱང་ཆུབ་ཚུལ་འདིར་མཐའ་ཡས་ཟད་མི་ཤེས། །ཆོས་ཀྱི་ཚུལ་དང་རིགས་པ་
རྣམ་པར་སྒོམ། །མཐའ་ཡས་པའི་གཟུངས་རྣམས་རབ་ཏུ་སྒྲུབ། །སྟོབས་བཅུ་རྣམས་ཀྱི་ཆོས་ལ་འཇུག་པ་སྟེ། །གཟུངས་འདི་ཉིད་ནི་རྒྱ་མཚོ་ལྟ་བུའོ། །འདི་ནི་སྦྱིན་པའི་ཕ་རོལ་ཕྱིན་པ་སྒྲུབ། །འདི་ནི་ཚུལ་ཁྲིམས་ཕ་རོལ་ཕྱིན་
<pb id="50.249a"/>
དང་བཟོད། །བརྩོན་འགྲུས་བསམ་གཏན་ཤེས་རབ་མི་ཟད་དེ། །འདིར་གནས་ཕ་རོལ་ཕྱིན་པ་ཕུན་སུམ་ཚོགས། །ལས་དང་ཉོན་མོངས་པ་ལ་འཇིགས་མ་བྱེད། །བློ་གྲོས་ངན་པའི་བདུད་ཀྱིས་མ་འཇིགས་ཤིག །འདི་ལ་སྦྱོར་ལ་རབ་
ཏུ་མཆོད་མེད་དེ། །ཇི་ལྟར་བསམ་བཞིན་བྱང་ཆུབ་དེ་འཚང་རྒྱ། །མདོ་སྡེ་འདི་ནི་ཡོངས་སུ་གཟུང་བའི་ཕྱིར། །ཕྱོགས་བཅུ་གང་ལྷགས་བྱང་ཆུབ་མི་ཕྱེད་སྣོད། །སྲས་རྣམས་དག་ནི་བསྐལ་པ་བཟང་འདི་ལ། །འདུག་པ་དེ་དག་དབང་དུ་
གྱུར་པ་ཡིན། །འདི་ནི་འདས་པའི་སངས་རྒྱས་རྣམས་ཀྱི་ཡུམ། །མདོ་སྡེ་འདི་ནི་མ་བྱོན་རྣམས་ཀྱི་ཡུམ། །ད་ལྟར་བྱུང་བ་ཐམས་ཅད་འདི་ལས་བྱུང་། །དེ་ཕྱིར་རྒྱལ་བའི་སྤུན་རྣམས་འདིར་སྦྱོར་ཅིག །གང་དག་མདོ་འདི་ཚུལ་ལ་རབ་གནས་པ། །
དེ་དག་དེ་བཞིན་གཤེགས་པའི་ནོར་འཐོབ་ཅིང་། །ལས་ཀྱང་རྣམ་དག་སྤྱོད་པ་རྫོགས་པར་འགྱུར། །མི་ལྡོག་ས་འཐོབ་འདམ་ལས་རྒལ་བར་འགྱུར། །བཅོམ་ལྡན་འདས་ཀྱིས་ཆོས་ཀྱི་རྣམ་གྲངས་འདི་བཤད་པ་ན། བྱང་ཆུབ་སེམས་
དཔའ་ཁྲག་ཁྲིག་གང་གཱའི་ཀླུང་སུམ་བཅུའི་བྱེ་མ་སྙེད་ཀྱིས་ཏིང་ངེ་འཛིན་འདི་ཐོབ་བོ། །བྱང་ཆུབ་སེམས་དཔའ་ཁྲག་ཁྲིག་ཕྲག་དྲུག་བཅུ་རྩ་བརྒྱད་ནི་བསྐལ་པ་བརྒྱ་སྟོང་ནས་བསགས་པའི་ལས་ཀྱི་སྒྲིབ་པ་རྣམ་པར་དག་ནས། བླ་ན་མེད་པ་
ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏེ། དེ་དག་ཐམས་ཅད་ཀྱིས་སྐད་ཅིག་མི་ཟད་པ་ཞེས་བྱ་བའི་གཟུངས་ཐོབ་པོ། །ལྷ་དང་མིའི་སྐྱེ་དགུ་དཀྲིགས་པ་ཕྲག་དྲུག་བཅུ་པོ་གང་དག་སྔོན་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་སེམས་མ་བསྐྱེད་པ་དེ་དག་ཐམས་ཅད་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས། ཐམས་ཅད་ཏིང་ངེ་འཛིན་འདི་ལ་རྗེས་སུ་ཡི་རང་ངོ་། །དེ་དག་ཏིང་ངེ་འཛིན་འདི་ལ་རྗེས་སུ་ཡི་རང་བ་
དང་ལྡན་པའི་དགེ་བའི་རྩ་བ་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ནས། དེ་དག་ཐམས་ཅད་བཅོམ་ལྡན་འདས་ཀྱིས་བསྐལ་པ་འབུམ་ཕྲག་སུམ་བཅུ་ན་འཇིགས་པ་མེད་པ་ཞེས་བྱ་བའི་དེ་
<pb id="50.249b"/>
བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་འགྱུར་རོ་ཞེས་ལུང་བསྟན་ཏེ། །དེ་དག་ལས་ཁ་ཅིག་ཡུན་རིང་པོ་ནས་སྨོན་ལམ་བཏབ་པ་དང་ལྡན་པ་དག་ནི་བཟོད་པ་ཐོབ་བོ། །ཁ་ཅིག་སྨོན་ལམ་མྱུར་དུ་འདེབས་པ་
དེ་དག་ནི་སངས་རྒྱས་ཀྱི་ཞིང་སྣ་ཚོགས་སུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་སྟེ། ཐམས་ཅད་ཀྱང་འདི་ལྟ་སྟེ། འཇིགས་པ་མེད་པ་ཞེས་བྱ་བར་མིང་འཐུན་པར་འགྱུར་རོ། །དེ་ནས་བཅོམ་
ལྡན་འདས་ཀྱིས་ཐམས་ཅད་དང་ལྡན་པའི་འཁོར་ལ་རྣམ་པར་གཟིགས་ནས། འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ་དེ་ལྟ་བས་ན། ཁྱོད་མི་དམིགས་པའི་ཚུལ་དུ་གནས་ཤིང་སྤྲོས་པ་མེད་པ་
ལ་དགའ་བས་མི་གནས་པར་སྤྱད་པར་བྱའོ། །ཆོས་ཐམས་ཅད་ལ་མི་གནས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བསྐལ་པ་གྲངས་མེད་པ་བྱེ་བ་ཁྲག་ཁྲིག་བརྒྱ་སྟོང་དུ་བསྒྲུབས་པ་འདི་ཀུན་དུ་བསྲུང་བར་བྱའོ། །
གཟུང་བ་དང་། བཅངས་པ་དང་། གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་པར་བྱའོ། །སྤྲོས་པ་མེད་པ་ལ་དགའ་བར་བྱའོ། །གནས་མེད་པར་སྤྱོད་པ་དང་། ཆོས་ཐམས་ཅད་ལ་མི་གནས་པ་དང་། ཕྲག་དོག་
མེད་པར་བྱའོ། །དེ་ནས་འཇམ་དཔལ་གཞོན་ནུར་གྱུར་པ་སྟན་ལས་ལངས་ཏེ། གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་
བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཐམས་ཅད་གཟུང་དུ་མ་མཆིས་པའི་སླད་དུ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་ཀུན་དུ་བསྲུང་ཞིང་རབ་ཏུ་
བསྲུང་བར་སྤྲོའོ། །བཅོམ་ལྡན་འདས་བྱང་ཆུབ་གང་ལགས་པ་དེ་ནི་གང་གི་ཡང་མ་ལགས། གང་ནས་ཀྱང་མ་ལགས། གང་ན་ཡང་མ་ལགས། གང་གིས་ཀྱང་མ་ལགས། ཅི་ཡང་མ་ལགས་ཏེ། མི་སྣང་བ། གཟུང་དུ་མ་མཆིས་པ་
<pb id="50.250a"/>
ཐོབ་པ་མ་ལགས་པ། ཆུད་ཟོས་པ་མ་ལགས་པའོ། །དེ་ནས་འཁོར་དེ་ལས་བྱང་ཆུབ་སེམས་དཔའ་བྱེ་བ་བརྒྱ་ཕྲག་སུམ་བཅུ་སྟན་ལས་ལངས་ནས། ཐལ་མོ་སྦྱར་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས་བདག་ཅག་ཀྱང་དེ་བཞིན་གཤེགས་པའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བསྐལ་པ་གྲངས་མ་མཆིས་པ། བྱེ་བ་ཁྲག་ཁྲིག་བརྒྱ་སྟོང་དུ་བསྒྲུབས་པ་འདི་བསྲུང་བ་དང་། གཟུང་བ་དང་། བསྟན་
པ་དང་། གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་པར་སྤྲོའོ་ཞེས་གསོལ་ནས། བྱང་ཆུབ་སེམས་དཔའ་དེ་དག་ཐམས་ཅད་ཀྱིས་རང་རང་གི་གོས་བཅོམ་ལྡན་འདས་ཀྱི་སྐུ་ལ་མངོན་པར་གསོལ་ཏེ། སྨོན་ལམ་
ཡང་བཏབ་བོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་བཀའ་སྩལ་པ། བྱམས་པ་ཕྱི་མའི་ཚེ་ཕྱི་མའི་དུས་ལྔ་བརྒྱ་པ་ཐ་མ་ལ་དམ་པའི་ཆོས་ཡོངས་སུ་གཟུང་བའི་
བསམ་པས་སོམས་ཤིག །འདི་ཁྱོད་ཀྱི་ལས་ཡིན་ནོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་ཏེ། པུས་མོ་གཡས་པའི་ལྷ་ང་ས་ལ་བཙུགས་
ནས། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དམ་པའི་ཆོས་ཡོངས་སུ་བཟུང་བའི་བསམ་པས་བསམས་ལགས་སོ། །དེ་སྐད་
ཅེས་གསོལ་པ་དང་། བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་འདི་སྐད་ཅེས་བཀའ་སྩལ་ཏོ། །བྱམས་པ་བྱང་ཆུབ་སེམས་དཔའ་བྱེ་བ་བརྒྱ་ཕྲག་སུམ་བཅུ་པོ་འདི་དག་གི་ནང་ན་
བརྒྱད་སྟོང་ནི་དམ་པའི་ཆོས་འཛིན་པ། དམ་པའི་ཆོས་ཡོངས་སུ་འཛིན་པར་གནས་པར་འགྱུར་རོ། །བྱང་ཆུབ་སེམས་དཔའ་ལྷག་མ་ནི་དམུ་རྒོད་དམིགས་པར་འཛིན་པ་ལ་མངོན་པར་ཞེན་པ། དམ་པའི་ཆོས་འཛིན་པ་མ་ཡིན་
<pb id="50.250b"/>
པར་འགྱུར་ཏེ། དེ་དག་ཕྱི་མའི་ཚེ་ཕྱི་མའི་དུས་ལྔ་བརྒྱ་པ་ཐ་མའི་ཚེ། ང་ཡི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བསྐལ་པ་གྲངས་མེད་པ་བྱེ་བ་ཁྲག་ཁྲིག་བརྒྱ་སྟོང་དུ་བསྒྲུབས་པ་འདི་སྤོང་བར་འགྱུར། འགལ་
བར་བྱེད་པར་འགྱུར། མི་སྟོན་པར་འགྱུར། མི་འཛིན་པར་འགྱུར་ཏེ། རབ་ཏུ་འཛིན་པར་མི་འགྱུར་རོ། །དེ་ཅིའི་ཕྱིར་ཞེ་ན། བྱམས་པ་རྣམ་པ་བདུན་གྱིས་བྱང་ཆུབ་སེམས་དཔའ་བྱང་ཆུབ་ཏུ་སེམས་སྐྱེད་དོ། །
བདུན་གང་ཞེ་ན། འདི་ལྟ་སྟེ། སངས་རྒྱས་བཅོམ་ལྡན་འདས་རྣམས་ཀྱིས་བྱང་ཆུབ་སེམས་དཔའ་བྱང་ཆུབ་ཏུ་སེམས་སྐྱེད་པ་དང་། དམ་པའི་ཆོས་རྣམ་པར་འཇིག་པའི་དུས་ན་དམ་པའི་ཆོས་ཡོངས་སུ་བསྲུང་
བའི་ཕྱིར་བྱང་ཆུབ་སེམས་དཔའ་བྱང་ཆུབ་ཏུ་སེམས་སྐྱེད་པ་དང་། སྡུག་བསྔལ་སྣ་ཚོགས་ཀྱིས་ཡོངས་སུ་གཟིར་བའི་སེམས་ཅན་གྱི་ཁམས་མཐོང་ནས་སྙིང་རྗེ་ཆེན་པོ་སྐྱེས་ཏེ་བྱང་ཆུབ་སེམས་དཔའ་བྱང་ཆུབ་
ཏུ་སེམས་བསྐྱེད་པ་དང་བྱང་ཆུབ་སེམས་དཔས་བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་དང་། སྟི་སྟང་དུ་བྱས་ཏེ་སྦྱིན་པ་བཟང་པོ་ཡིད་དུ་འོང་བ་བྱིན་ནས། བྱང་ཆུབ་སེམས་དཔའ་བདག་ཉིད་བྱང་
ཆུབ་ཏུ་སེམས་བསྐྱེད་པ་དང་། གཞན་ཡང་བྱང་ཆུབ་ཏུ་སེམས་བསྐྱེད་པ་མཐོང་ནས། བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་དང་། དེ་བཞིན་གཤེགས་པའི་སྐུའི་མཚན་དང་དཔེ་བྱད་བཟང་པོའི་
རྒྱན་སྣ་ཚོགས་ཀྱི་ཡོན་ཏན་བསྔགས་པ་ཡོངས་སུ་རྫོགས་པ་ཐོས་ནས་བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་སྟེ། བྱམས་པ་རྣམ་པ་བདུན་པོ་དེ་དག་གིས་བྱང་ཆུབ་སེམས་དཔའ་བྱང་ཆུབ་ཏུ་
སེམས་བསྐྱེད་དོ། །བྱམས་པ་དེ་ལ་གང་བྱང་ཆུབ་སེམས་དཔའ་སངས་རྒྱས་བཅོམ་ལྡན་འདས་རྣམས་ཀྱིས་བྱང་ཆུབ་ཏུ་སེམས་བསྐྱེད་པ་གང་ཡིན་པ་དང་། གང་དམ་པའི་ཆོས་རྣམ་པར་འཇིག་པའི་དུས་
<pb id="50.251a"/>
ན་དམ་པའི་ཆོས་ཡོངས་སུ་བསྲུང་བར་བྱ་བའི་ཕྱིར་བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་གང་ཡིན་པ་དང་། གང་སྡུག་བསྔལ་སྣ་ཚོགས་ཀྱིས་ཡོངས་སུ་གཟིར་བའི་སེམས་ཅན་གྱི་ཁམས་མཐོང་ནས་སེམས་ཅན་ཐམས་
ཅད་ལ་སྙིང་རྗེ་ཆེན་པོ་སྐྱེས་ཏེ། བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་གང་ཡིན་པ་དང་། བྱམས་པ་སེམས་བསྐྱེད་པ་འདི་གསུམ་ནི་སངས་རྒྱས་བཅོམ་ལྡན་འདས་རྣམས་ཀྱི་བྱང་ཆུབ་བསྲུང་བ་ཡིན་ཏེ། མྱུར་དུ་བླ་ན་མེད་པ་ཡང་
དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་རོ། །བྱམས་པ་སེམས་བསྐྱེད་པ་དེ་དག་ལས་ལྷག་མ་བཞི་ནི་བྱང་ཆུབ་སེམས་དཔའ་དམུ་རྒོད་དམ་པའི་ཆོས་འཛིན་པ་མ་ཡིན་པར་འགྱུར་བའོ། །བྱམས་པ་བྱང་ཆུབ་སེམས་དཔའ་ཆོས་
ལྔ་དང་ལྡན་ན་ཕྱིར་མི་ལྡོག་པའི་ཆོས་སུ་རིག་པར་བྱའོ། །ལྔ་གང་ཞེ་ན། འདི་ལྟ་སྟེ། སེམས་ཅན་ཐམས་ཅད་ལ་སེམས་མཉམ་པ་ཡིན། ཕ་རོལ་གྱི་རྙེད་པ་དང་། བཀུར་སྟི་ལ་ཕྲག་དོག་མེད་པ་ཡིན། སྲོག་གི་ཕྱིར་ཡང་དམ་པའི་ཆོས་འཛིན་
པའི་དགེ་སློང་རྣམས་ཀྱི་བསྔགས་པ་མ་ཡིན་པ་མི་སྨྲ་བ་ཡིན། ཤེས་ཀྱི་ཁེ་དང་། རྙེད་པ་དང་། བཀུར་སྟི་དང་། ཚིགས་སུ་བཅད་པ་ལ་མི་ཆགས་པ་ཡིན། ཆོས་ཟབ་མོ་ལ་མོས་པ་ཡིན་ཏེ། འཇིག་རྟེན་གྱི་བྱ་བ་སྣ་ཚོགས་ལ་མོས་པ་མ་ཡིན་
གྱི་ཆོས་ཐམས་ཅད་ལ་ཆོས་ཟབ་མོ་དང་ལྡན་པ་ཡིན་ཏེ། བྱམས་པ་བྱང་ཆུབ་སེམས་དཔའ་ཆོས་ལྔ་པོ་འདི་དག་དང་ལྡན་ན། ཕྱིར་མི་ལྡོག་པའི་ཆོས་སུ་རིག་པར་བྱའོ། །བྱམས་པ་བྱང་ཆུབ་སེམས་དཔའ་ཆོས་ལྔ་དང་ལྡན་ན་བྱང་ཆུབ་
སེམས་དཔའ་དམུ་རྒོད་དུ་རིག་པར་བྱའོ། །ལྔ་གང་ཞེ་ན། འདི་ལྟ་སྟེ། གཟི་བརྗིད་ཆུང་ཞིང་བཀའ་བློ་མི་བདེ་བ་ཡིན། དམན་པ་ལ་མོས་ཤིང་ཐམས་ཅད་ལ་དམན་པའི་ཆོས་སྟོན་པ་ཡིན། ཤེས་ཀྱི་ཁེ་དང་། རྙེད་པ་དང་། བཀུར་སྟི་
ལ་ཆགས་ཤིང་སློང་བ་སྟེར་བའི་ཁྱིམ་ལ་སེར་སྣ་བྱེད་པ་ཡིན། སྒྱུ་དང་ལྡན་ཞིང་གཡོ་བྱེད་པ་ཡིན། སྟོང་པ་ཉིད་ལ་ངག་གི་ལས་ལྷུར་ལེན་པས་མི་དྲང་བ་ཡིན་ཏེ། བྱམས་པ་བྱང་ཆུབ་སེམས་དཔའ་ཆོས་ལྔ་པོ་དེ་དག་དང་ལྡན་ན་དེ་དམུ་རྒོད་
<pb id="50.251b"/>
དུ་རིག་པར་བྱའོ། །བྱམས་པ་བྱང་ཆུབ་སེམས་དཔའ་ཆོས་ལྔ་དང་ལྡན་ན་ཕྱིར་མི་ལྡོག་པའི་ཆོས་སུ་རིག་པར་བྱའོ། །ལྔ་གང་ཞེ་ན། འདི་ལྟ་སྟེ། བདག་མི་དམིགས་ཤིང་བདག་ལ་མི་སྟོད་པ་དང་། སེམས་ཅན་མི་དམིགས་པ་
དང་། ཆོས་ཀྱི་དབྱིངས་རྣམ་པར་རྟོག་པས་མི་སྟོན་པ་དང་། བྱང་ཆུབ་མི་དམིགས་པ་དང་། དེ་བཞིན་གཤེགས་པའི་སྐུ་ལ་གཟུགས་ཀྱི་མཚན་མ་མི་ལྟ་བ་སྟེ། བྱམས་པ་བྱང་ཆུབ་སེམས་དཔའ་ཆོས་ལྔ་པོ་དེ་དག་དང་ལྡན་ན་བླ་ན་མེད་པ་
ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་ཆོས་སུ་རིག་པར་བྱའོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །ཕྲག་དོག་ཅན་དང་ཤེས་ཀྱི་ཁེ་འདོད་དང་། །གནོད་པ་བྱེད་དང་
འཆོས་དང་ཟུར་ཟ་དང་། །སྨྲ་བ་ཙམ་དང་དམན་པའི་ཚུལ་ཅན་གྱིས། །བདེ་གཤེགས་བྱང་ཆུབ་འདི་ནི་བསྲུང་མི་ནུས། །བས་མཐར་དགའ་ཞིང་དགོན་དབེན་སྤྱོད་ཡུལ་བ། །ཚིག་ཙམ་མ་ཡིན་ཟབ་མོ་བཟོད་པ་དང་། །བསེ་ལྟ་བུ་དང་
ཤེས་ཁེ་བདེ་བསྲིངས་པ། །དེ་ནི་བྱང་ཆུབ་འཇིག་པར་འགྱུར་བ་སྲུངས། །ཚོགས་ལས་བསྲིངས་ཤིང་རབ་ཏུ་ཞི་ལ་མོས། །རི་དགས་ལྟ་བུར་འཇིགས་ཤིང་གནས་མེད་རྒྱུ། །ནམ་མཁའ་རླུང་བཞིན་རྙེད་ལ་མི་ཆགས་པ། །དེ་འདྲ་
དེ་ནི་རྒྱལ་བའི་ཆོས་འཛིན་ཡིན། །ལུས་ལ་མི་ལྟ་སྲོག་དོན་མི་གཉེར་ན། །ཤེས་ཀྱི་ཁེ་འདོད་པར་ལྟ་ག་ལ་འགྱུར། །བརྩོན་བརྩམས་བདག་གི་མ་ཡིན་ཅི་ཡང་མིན། །དེ་ནི་མ་འོངས་དུས་ན་བྱང་ཆུབ་སྣོད། །ཕྱི་མའི་དུས་ན་སེམས་ཅན་འབྱུང་
བ་ནི། །བདག་ཅག་བྱང་ཆུབ་ལ་ནི་སྤྱོད་ཅེས་འཛེར། །དེ་དག་སེམས་རྒོད་ཚུལ་འཆོས་ཉོན་མོངས་བཅས། །དེ་དག་རྣམས་ཀྱིས་ཆོས་འདི་བསྲུང་མི་ནུས། །འདྲེན་པ་མར་མེ་མཛད་ཀྱི་ཕ་རོལ་གྱི། །བསྐལ་པ་དག་ནི་སྟོང་ཕྲག་བྱེ་བ་ན། །
སངས་རྒྱས་ཟླ་བའི་ཏོག་ཅེས་བྱ་བ་བྱུང་། །འགྲོ་བ་རྣམས་ལ་ཏིང་འཛིན་འདི་བཤད་དྲན། །རྒྱལ་བ་དེ་ཡི་འདུས་པ་དང་པོ་ནི། །ཕྱིར་མི་ལྡོག་པ་ཁྲག་ཁྲིག་བརྒྱད་བཅུ་སྟེ། །འདུས་པ་གཉིས་པ་ཁྲག་ཁྲིག་བདུན་བཅུ་ཡིན། །འདུས་པ་གསུམ་པ་
<pb id="50.252a"/>
བདུན་བཅུ་རྩ་གསུམ་མོ། །རྒྱལ་བའི་ཚེ་ནི་བསྐལ་པ་བྱེ་བ་མང་། །འོད་ཀྱང་དཔག་ཚད་དྲུག་བཅུ་རྩ་གསུམ་པ། །དགེ་འདུན་བྱེ་བ་དགུ་བཅུ་རྩ་དགུ་སྟེ། །ཐམས་ཅད་དགྲ་བཅོམ་དབང་ལྡན་གྱུར་པའོ། །དེ་ཡི་ཚེ་ན་རྒྱལ་པོ་བྱུང་བ་ནི། །
འཁོར་ལོས་སྒྱུར་བ་བསོད་ནམས་འཕགས་ཤེས་བྱ། །འཛམ་བུའི་གླིང་གི་ཚད་དུ་གྱུར་པ་ནི། །མཚུངས་པར་དཔག་ཚད་སྟོང་ཕྲག་ཉི་ཤུའོ། །གླིང་བཞི་རྣམས་ཀྱི་ཚད་ཀྱང་དེ་བཞིན་ནོ། །རྒྱལ་པོའི་སྲས་ནི་བྱེ་བ་དྲུག་བཅུ་ཐམ། །
བུ་ནི་སྟོང་ཐམ་པ་སྟེ་ཉུང་མ་ཡིན། །རྒྱལ་པོའི་ཕོ་བྲང་དགའ་བའི་འོད་ཅེས་བྱ། །གྲོང་ཁྱེར་དག་ནི་བྱེ་བ་བརྒྱད་བཅུར་གྱུར། །ཐམས་ཅད་བསྐྱེད་མོས་ཚལ་རྒྱས་མཛེས་པར་གནས། །ཐམས་ཅད་ལོ་ལེགས་བདེ་ཞིང་དགའ་བ་
སྟེ། །སུམ་བཅུ་རྩ་གསུམ་རྣམ་རྒྱལ་ཁང་གནས་འདྲ། །རྒྱལ་པོས་རྨི་ལམ་དུ་ནི་ཟླ་བའི་ཏོག །སངས་རྒྱས་བྱུང་ངོ་ཞེས་ནི་ཐོས་གྱུར་ནས། །གཡོག་འཁོར་བྱེ་བ་བརྒྱ་ཕྲག་དྲུག་བཅུ་དང་། །རྒྱལ་བ་དེ་ཡི་དྲུང་དུ་ཉེར་སོང་ནས། 
དེས་ནི་ཏིང་འཛིན་ཟབ་མོ་རྒྱལ་བའི་སྐུ། །མདོ་སྡེ་བཤད་པ་འདི་ནི་ཐོས་ནས་སུ། །སྟོན་པ་ཇི་ལྟར་བཞེད་བཞིན་སྤྱད་གསོལ་ཞེས། །རྒྱལ་སྲིད་ཐམས་ཅད་སངས་རྒྱས་དེ་ལ་ཕུལ། །གྲོང་ཁྱེར་ཀུན་དུ་དེ་བཞིན་གཤེགས་པ་ཡིས། །
གཙུག་ལག་ཁང་ནི་ཙན་དན་རྒྱུས་བསྒྲུབས་བྱས། །དེས་ནི་ཐམས་ཅད་རྩེ་རྒོད་བཅས་པར་ཕུལ། །འཆག་པའི་ས་ནི་གསེར་གྱི་གྱིམ་བག་གཡོགས། །ལོ་ནི་སྟོང་ཕྲག་བརྒྱད་བཅུར་ཚང་བར་ཡང་། །རྒྱལ་པོ་ལས་གཞན་མི་
བྱེད་མཆོད་པ་བྱེད། །རྒྱལ་པོ་ནམ་དུའང་རྨུགས་དང་གཉིད་མི་བསྐྱེད། །འདོད་ལ་མི་འདུན་རྒྱལ་སྲིད་སྲིད་མ་ཡིན། །ཏིང་ངེ་འཛིན་འདི་རབ་ཏུ་འདོད་པའི་ཕྱིར། །དེ་བཞིན་གཤེགས་པ་ཉི་མ་རེ་རེ་ཞིང་། །བཀོད་པ་གང་དག་ཕུལ་
བར་གྱུར་པ་ནི། །ཐམས་ཅད་ཚིག་གིས་བཤད་པར་མི་ནུས་སོ། །ལྐོག་དུ་སོང་ནས་རྟོག་པ་སྐྱེད་གྱུར་པ། །ཏིང་འཛིན་འདི་ནི་མཆོག་ཏུ་ཟབ་པ་སྟེ། །ཟང་ཟིང་འཛིན་པས་ཡེ་ཤེས་ཕྱག་རྒྱ་ཡི། །ཏིང་འཛིན་འདི་ནི་བསྒྲུབ་པར་མི་ནུས་སྙམ། །
<pb id="50.252b"/>
དེ་ནི་རབ་བྱུང་རྒྱལ་སྲིད་ཐམས་ཅད་སྤངས། །ཤ་ན་ཀ་ཡི་རས་གྱོན་བསོད་སྙོམས་སྤྱོད། །ལོ་ནི་སྟོང་ཕྲག་བརྒྱད་བཅུ་ཚང་བར་ཡང་། །གཉིད་ཀྱིས་མ་ནོན་ཏིང་ངེ་འཛིན་སྒོམ་མོ། །སྐབས་དེར་སངས་རྒྱས་ཀྱིས་ནི་ཇི་ཙམ་གང་། །
རབ་ཏུ་བཤད་པའི་ཆོས་རྣམས་དེས་བཟུང་ནས། །བདེ་གཤེགས་ཡོངས་སུ་མྱ་ངན་འདས་འོག་དེས། །མཆོད་རྟེན་བྱེ་བ་དྲུག་བཅུ་རྩ་བཞི་བྱས། །རིན་ཆེན་བདུན་གྱིས་སྤྲས་ཤིང་མཛེས་བྱས་པའི། །གདུགས་ནི་ལྔ་བརྒྱ་ཀུན་
ལ་རབ་ཏུ་ཕུལ། །ཀུན་ལ་སིལ་སྙན་ཁྲོལ་བ་བརྒྱ་རྣམས་དང་། །མར་མེ་སྟོང་ཕྲག་བརྒྱ་ཡང་རབ་ཏུ་ཕུལ། །ཡོ་བྱད་བསྙུངས་པའི་ཚུལ་ལ་གནས་ནས་སུ། །ལོ་ནི་བྱེ་བ་སྟོང་ཕྲག་བདུན་བཅུ་གསུམ། །ཟང་ཟིང་མེད་
པའི་སེམས་ཀྱིས་གནས་ནས་ནི། །ཏིང་ངེ་འཛིན་འདི་འཁོར་ལ་རབ་ཏུ་བཤད། །ལེགས་ཤེས་བྱ་བའང་འདོད་པ་མ་ཡིན་ན། །ཤེས་ཀྱི་ཁེ་འདོད་པར་ལྟ་ག་ལ་འགྱུར། །དེའི་ཚེ་ཆོས་བསྲུང་བ་ཡི་བསམ་པ་ཡིས། །འགྲོན་དུ་
བོས་པ་ཐམས་ཅད་རྣམ་པར་སྤངས། །དེ་བཞིན་གཤེགས་པ་བྱེ་བ་བརྒྱད་བཅུ་དང་། །ཁྲག་ཁྲིག་བདུན་བཅུ་དེས་ནི་མཉེས་པར་བྱས། །དེ་དག་ཀུན་ལ་དེ་འདྲའི་བཀོད་པ་བྱས། །ཐམས་ཅད་ལས་ཀྱང་ཏིང་འཛིན་འདི་ཐོབ་བོ། །
གང་དག་བྱང་ཆུབ་འདི་ནི་བསྲུང་འདོད་པ། །དེ་དག་འདོད་པ་མེད་ཅིང་མོས་པ་དང་། །གཡོ་མེད་ལྷག་པའི་བསམ་པས་སྒོམ་པ་ཡིས། །རྒྱལ་པོ་དེ་འདྲ་བར་ནི་བསླབ་པར་གྱིས། །ཆོས་འདོད་མ་ཡིན་རྙེད་པ་དོན་གཉེར་ལ། །བསྡམས་
པ་མིན་དག་བྱང་ཆུབ་སློབ་བོ་ཞེས། །སྨྲ་འགྱུར་ཁ་ཅིག་ཕྱི་མའི་དུས་འབྱུང་སྟེ། །སྨྲ་ལ་དགའ་ཞིང་ཐམས་ཅད་སྟོང་ཞེས་སྨྲ། །སྟོང་ཉིད་ཇི་བཞིན་སྟོང་པ་མི་ཤེས་ཏེ། །འཚོ་ཆགས་ཐ་བར་བཅས་ཤིང་ཉོན་མོངས་བཅས། །ཚིག་
གིས་འདི་དག་སྟོང་ཉིད་འཛིན་འཇུག་ཅིང་། །བདག་ནི་བྱང་ཆུབ་ཐེ་ཙོམ་མེད་ཅེས་སྨྲ། །དེ་ཚེ་རྒྱལ་མཆོག་ཚེ་ནི་དཔག་མེད་གྱུར། །བུ་སྟོང་དག་ནི་བསྐལ་པ་བཟང་འདི་པ། །མདུན་ན་འདུག་པའི་འཁོར་རྣམས་ཇི་སྙེད་པ། །དེ་དག་ཐམས་
