<pb id="57.160a"/>
ཆོས་རྣམས་ཀྱིས། །རྒན་མོ་བདག་ཉིད་དབུགས་ཕྱུང་ཤིག །སྐད་ཅིག་ཙམ་དུ་འདིར་སྡོད་དེ། །རྒྱལ་པོ་གསལ་རྒྱལ་ཇི་སྲིད་ན། །འདི་དག་ཏུ་ནི་མཐོང་གྱུར་པ། །དེ་ཙམ་དུ་ཡང་བདེ་བར་འདུག ། 
<bampo n="154.2" zh="62.380"/>བམ་པོ་གཉིས་པ། །དེ་ནས་ལྷའི་དབང་པོ་བརྒྱ་བྱིན་སུམ་བཅུ་རྩ་གསུམ་པའི་ལྷ་རྣམས་དང་། ལྷའི་བུ་མོའི་ཚོགས་དང་བཅས་པས་བསྐོར་ཅིང་མདུན་དུ་བདར་ཏེ། སྣང་བ་ཆེན་པོས་མཉན་དུ་ཡོད་པའི་ཡུལ་ཐམས་ཅད་སྣང་བར་
བྱས་ནས། དེ་བཞིན་གཤེགས་པ་དང་། སོར་མོའི་ཕྲེང་བ་གཉིས་མི་ལྟར་འཐབ་པ་དང་། ཅང་ཤེས་ལྟར་འཐབ་པ་མཐོང་སྟེ། རབ་ཏུ་དགའ་ནས་བཅོམ་ལྡན་འདས་དང་སོར་མོའི་ཕྲེང་བ་གཉིས་ལ་ཚིགས་སུ་བཅད་པ་འདི་སྐད་ཅེས་
སྨྲས་སོ། །ཀྱེ་མ་མི་འདུལ་ཁ་ལོ་སྒྱུར། །སངས་རྒྱས་ནོར་ལ་བཟང་པོ་མཛེས། །ཀྱེ་མ་འདི་ལྟར་སངས་རྒྱས་ཀྱིས། །སོར་མོའི་ཕྲེང་བ་རབ་ཏུ་བརྟུལ། །རྟག་ཏུ་མི་ཡི་ཁྲག་གིས་ལུས་བྱུགས་ཏེ། །ལྷ་མིན་དབང་དང་ལྷ་མིན་
སྲིན་པོ་དང་། །གནོད་སྦྱིན་སྟོབས་དང་ལྡན་པ་རྩལ་ཆེན་དང་། །ཀླུ་དང་ཤ་ཟ་ལྟོ་འཕྱེ་མི་འམ་ཅི། །སྟོབས་ལྡན་རྩལ་ཆེན་ནམ་མཁའ་ལྡིང་དག་དང་། །སེམས་ཅན་གཏུམ་པོ་སྟོབས་ལྡན་གཞན་དག་ཀྱང་། །སོར་
ཕྲེང་མིང་ཐོས་ཉལ་བཞིན་མིག་བཙུམས་འདུག །དེ་འདྲ་གཏུམ་པོའི་ལས་བྱེད་སོར་ཕྲེང་དེ། །མི་ཡི་རྒྱལ་པོ་ཙམ་གྱིས་ག་ལ་སོད། །དེ་ནི་བཙས་མ་ཐག་ཏུ་དེ་ཡི་ཚེ། །ལྷ་དང་ལྷ་མ་ཡིན་པ་ཀུན་སྐྲག་ན། །མི་ཡི་རྒྱལ་པོ་
ཙམ་ལྟ་ཅི་ཞིག་སྨོས། །མིང་གིས་གོ་ཆ་མཚོན་ཀུན་རྡོལ་ཅིང་སྣང་། །དེ་ལྟར་དྲག་ཅིང་སྟོབས་ལྡན་རྩལ་ཆེ་བ། །ཀྱེ་མ་དེ་བཞིན་གཤེགས་ཀྱིས་བཏུལ་བ་ལེགས། །མཐུ་དང་རྩལ་ཀྱང་བསམ་གྱིས་མི་ཁྱབ་མངའ། །
སངས་རྒྱས་བསམ་གྱིས་མི་ཁྱབ་སངས་རྒྱས་ནི། །ཡུལ་དང་ཡེ་ཤེས་སྤྱོད་ཡུལ་བསམ་མི་ཁྱབ། །སོར་མོའི་ཕྲེང་བ་དེ་རིང་མཛེས་པར་སྣང་། །ཤིན་དུ་གཟུགས་བཟང་བཙོ་མའི་གསེར་ལྟར་གྱུར། །ཉི་མའི་ཟེར་ཤར་
<pb id="57.160b"/>
ཁ་དོག་ལྟ་བུར་མཛེས། །སོར་ཕྲེང་བྱད་སྡུག་ཚུལ་ཁྲིམས་གནས་པ་མཛེས། །ཚུལ་ཁྲིམས་བྲལ་བའི་མི་ནི་ཡོང་མི་མཛེས། །ཀྱེ་མ་བདག་དེང་ཁྱིམ་ཆོས་མང་ཐོབ་སྙམ། །སོར་མོའི་ཕྲེང་བ་ཆོས་གོས་སྩལ་བར་བགྱི། །སངས་
རྒྱས་བཅོམ་ལྡན་བདག་ལ་ཐུགས་བརྩེ་བཞེས། །སོར་མོའི་ཕྲེང་བ་དགེ་སྦྱོང་ཚུལ་འདྲ་སྩལ། །སློང་བ་ཀུན་གྱི་རྒྱལ་པོ་ཆེན་པོ་ལ། །དེ་བཞིན་གཤེགས་པས་ལེགས་པར་གཟིགས་སུ་གསོལ། །དེ་ནས་ལྷའི་དབང་པོ་བརྒྱ་བྱིན་གྱིས་
སོར་མོའི་ཕྲེང་བ་ལ་འདི་སྐད་ཅེས་སྨྲས་སོ། །སྐྱེས་བུ་དམ་པ་ངའི་ལྷའི་གོས་མཆོག་འདི་ཁྱོད་ཀྱི་ཆོས་གོས་གྱིས་ཤིག །དེ་ནས་སོར་མོའི་ཕྲེང་བས་ལྷའི་དབང་པོ་བརྒྱ་བྱིན་ལ་འདི་སྐད་ཅེས་སྨྲས་སོ། །སྦྲང་མ་ལྟ་བུ་ཁྱོད་སུ་ཞིག །བརྒྱ་
བྱིན་མ་དད་པ་ཡི་སྦྱིན་པ་ང་ལེན་ཏམ། བརྒྱ་བྱིན་ཁྱོད་ནི་འདོད་པའི་གོང་བུ་སྟེ། ཁྱོད་ཀྱིས་ད་དུང་ཆུ་ཀླུང་མང་པོ་མ་རྒལ་ཏེ། རང་བཞིན་གྱིས་གཅེར་བུས་གཞན་ལ་ཇི་ལྟར་གོས་སྦྱིན། ཁྱོད་ནི་རང་བཞིན་གྱིས་གཅེར་བུ་ན། ཆོས་གོས་གྱིས་
ཕྱིར་ཇི་ལྟར་རིན་ཐང་མེད་པའི་གོས་གཞན་ལ་སྦྱིན། དཔེར་ན་རྒྱལ་པོའི་གྱད་སྟོང་ཐུབ་བདག་ཉིད་ལུས་ཐམས་ཅད་ཐོག་མར་འགྱེལ་ན། བ་ལང་རྒན་པོ་འདམ་དུ་སོང་བ་བཞིན། མ་རྒལ་བ་ཉིད་དུ་འགྱེལ་བས་རྒན་པོ་གཞན་
གྱི་གྱད་སྟོང་ཐུབ་ལ་ཇི་ལྟར་བརྒལ་བར་བྱ། དེ་བཞིན་དུ་ངས་ཀྱང་ཁྱོད་ཀྱི་རིན་ཐང་མེད་པའི་གོས་གྱོན་ན་བརྒྱ་བྱིན་མིག་སྟོང་ཅན་ཉོན་མོངས་པའི་བདུད་བྱེ་བ་དང་། རང་བཞིན་གྱི་བདུད་ལ་སོགས་པ་དང་ཇི་ལྟར་འགྱེད། 
ངས་ནི་བདུད་མཐའ་ཡས་པ་དང་། འཐབ་ཅིང་ཉོན་མོངས་པ་མང་པོ་ཟད་པར་བྱ་སྟེ། དགེ་སྦྱོང་གི་ཆོས་དེ་བཞིན་གཤེགས་པས་བསྔགས་པའི་སྦྱངས་པའི་ཡོན་ཏན་བཅུ་གཉིས་ལ་སྤྱད་པར་བྱའི། ཁྱོད་ཀྱི་མལ་ཆ་ནི་དེ་ལྟར་གནས་
པར་མི་བྱའོ། །བརྒྱ་བྱིན་མིག་སྟོང་ཅན་ཁྱོད་ནི་ལྷ་རྣམས་ཀྱི་དབང་ཕྱུག་མ་ཡིན་ཏེ། ཁྱོད་ནི་དམུས་ལོང་དུ་གྱུར་པ་དང་ཁྱད་པར་མེད་དོ། །བརྒྱ་བྱིན་ཁྱོད་ཀྱིས་གཏུམ་པོའི་ལས་ཀྱི་སྡིག་པ་ཅི་འདྲ་བའི་བྱེ་བྲག་མི་ཤེས་སོ། །སོར་
<pb id="57.161a"/>
མོའི་ཕྲེང་བ་གཏུམ་པོ་ཡིན་པར་སྦྲང་མ་ལྟ་བུ་ཁྱོད་ཀྱིས་ཇི་ལྟར་ཤེས། ཀྱེ་མ་བརྒྱ་བྱིན་གྱིས་གསལ་བར་གཏུམ་པོའི་ལས་མི་ཤེས་སོ། །བསྟན་པའི་ཚུལ་ཤེས་ན་རབ་ཏུ་འབྱུང་བར་འདོད་པའི་ཐོག་མར་རིན་ཐང་མེད་པའི་
གོས་གྱོན་ན། དགེ་སྦྱོང་ཅི་འདྲ་བ་ཞིག་ཏུ་འགྱུར། བརྒྱ་བྱིན་ཁྱོད་ནི་རབ་ཏུ་འབྱུང་བའི་དབེན་པ་ཙམ་ཡང་མི་ཤེས་ཏེ། ཀྱེ་མ་བརྒྱ་བྱིན་ཁྱོད་ནི་བསྟན་པ་ལས་ཕྱི་རོལ་དུ་གྱུར་པའོ། །འདི་ལྟ་སྟེ། ནོར་བུ་དང་། མུ་ཏིག་དང་། བཻ་དཱུརྱ་དང་། 
གསེར་དང་། ནོར་བུ་ཟླ་མཛེས་ལ་སོགས་པའི་རིན་པོ་ཆེས་གང་བའི་བུམ་པ་བརྒྱད་ཁྲི་དང་། ས་ལེ་སྦྲམ་དང་། རིན་པོ་ཆེའི་བུམ་པ་གཞན་ཡང་དཔག་ཏུ་མེད་པ་སྤངས་ཏེ། མཆིལ་མའི་ཐལ་བ་བཞིན་དུ་རིན་ཐང་མེད་པའི་གོས་
བོར་ཏེ། གང་དགེ་སྦྱོང་གི་ཆོས་ལ་ངེས་པར་བྱུང་བ་དེ་བཞིན་གཤེགས་པའི་སྲས་ཐུ་བོ། གནས་བརྟན་འོད་སྲུང་ཆེན་པོ་གནས་མལ་ནགས་ཁྲོད་དུ་འཆའ་ཞིང་། སྦྱངས་པའི་ཡོན་ཏན་བཅུ་གཉིས་ཀྱིས་བསྡམས་ཏེ། ལུས་ཀྱིས་
བརྟུལ་ཞུགས་སྤྱོད་པ་ཡང་ཅིའི་ཕྱིར་རིན་ཐང་མེད་པའི་གོས་མི་གྱོན། ཅིའི་ཕྱིར་ཁང་པའི་གནས་མལ་སྤངས་ཤིང་གནས་བརྟན་འོད་སྲུང་ཆེན་པོ་བདུད་རྩི་ལྟ་བུའི་ཁ་ཟས་སྣ་ཚོགས་དང་། ཤའི་རོའི་ཁ་ཟས་སྤངས་ཏེ། ཤ་མེད་
པར་བརྟུལ་ཞུགས་ཀྱི་སྤྱོད་པ་ལ་ཡང་དག་པར་སྤྱོད། ཁྱིམ་ནས་ཁྱིམ་དུ་རྒྱུ་ཞིང་ལྐུག་པ་མ་ཡིན་པར་ལྐུག་པར་འདུ་ཤེས་པས་མདུན་དང་། རྒྱབ་དང་། གློ་ནས་མེད་ཅེས་ཟེར་རམ་གཤེ་ན་ཡང་བདེ་བར་གྱུར་ཅིག་ཅེས་བརྟན་
པར་ཕྱིར་འབྱུང་ངོ་། །ཡོད་ཅེས་ཟེར་ན་ཡང་གནས་བརྟན་ཆགས་པར་མི་འགྱུར་ཏེ། བདེ་བར་གྱུར་ཅིག་ཅེས་བརྟན་པར་ཕྱིར་འབྱུང་ལ་བུམ་པ་རེ་རེས་ཀྱང་མ་འོངས་པའི་དགེ་སྦྱོང་རྣམས་ནམ་འཚོའི་བར་དུ་བཟའ་བ་དང་། 
བཅའ་བ་དང་། བལྡག་པ་སྤྱད་པར་འགྱུར་ན། ཅིའི་ཕྱིར་དེ་ལྟ་བུའི་ལོངས་སྤྱོད་ཀྱི་ཕུང་པོ་ཆེན་པོ་དགེ་འདུན་གྱི་ནོར་དུ་མ་བཞག་སྟེ། བདག་གིར་བྱ་བ་སྤངས་ཤིང་བཏང་ནས་ཡི་དགས་དང་། དབུལ་པོ་དང་། བཀྲེན་པ་དང་། 
<pb id="57.161b"/>
སློང་བ་ལ་སོགས་པའི་གཏེར་ཟད་མི་ཤེས་པར་བྱས་པ་དེ་ལྟ་བུ་ནི་བརྒྱ་བྱིན་དགེ་སྦྱོང་གི་ཆོས་ཏེ། ཏིལ་ཙམ་གྱི་བག་སོགས་པ་དེ་ཡང་དགེ་སྦྱོང་གི་ཆོས་མ་ཡིན་ནོ། །བྲན་ཕོ་དང་། བྲན་མོ་དང་། ནོར་རྣམ་པ་མང་པོ་དང་། ཞིང་གི་དངོས་
པོ་དང་། དེ་བཞིན་དུ་ཉོ་བ་དང་། འཚོང་བ་དེ་ནི་དགེ་སྦྱོང་གི་ཆོས་དང་འཐུན་པ་མ་ཡིན་ཏེ། དེ་དག་ནི་ཁྱིམ་ན་གནས་པ་རྣམས་ཀྱི་ནོར་ལྟ་བུ་ཡིན་ནོ། །སྔར་སྨོས་པའི་ནོར་དེ་དག་ལེན་པ་གང་ཡིན་པ་དང་། རུང་བ་མ་ཡིན་པའི་
ནོར་སྦྱིན་པར་བྱེད་པ་གང་ཡིན་པ་དེ་དག་ནི་བླུན་པོར་མཚུངས་ཏེ། འབྲས་མ་རུང་བར་བྱེད་པའི་ཞིང་གི་ངོ་དང་འདྲ་བར་སྐྱོན་ཆགས་པའི་ཡ་མཚན་ཅན་དེ་དག་ང་ཆད་པས་གཅད་པར་བྱའོ། །གང་ངས་བསད་ནས་སོར་མོའི་
ཕྲེང་བར་བྱས་པ་དེ་དག་ཐམས་ཅད་ཀྱང་བསྟན་པ་ལ་སུན་འབྱིན་པ་ཤ་སྟག་སྟེ། དགེ་བསྙེན་ནམ། དགེ་བསྙེན་མ་འམ། དགེ་སྦྱོང་ངམ། དགེ་སྦྱོང་མ་གཅིག་ཀྱང་མེད་དོ། །དེ་ནས་ལྷའི་དབང་པོ་བརྒྱ་བྱིན་གྱིས་སོར་མོའི་ཕྲེང་བ་
ལ་འདི་སྐད་ཅེས་སྨྲས་སོ། །ཆོས་ནི་བསད་པ་མེད་པའི་མཚན་ཉིད་དེ། དེ་བཞིན་གཤེགས་པ་ཡང་སྲས་གཅིག་པོ་སྒྲ་གཅན་ཟིན་བཞིན་དུ་སེམས་ཅན་ཐམས་ཅད་ལ་གཟིགས་ན། ཇི་ལྟར་སྐྱོན་ཆགས་པའི་ཡ་མཚན་ཅན་རྣམས་
ཀྱི་ཡན་ལག་གཅད་པར་བཀའ་སྩོལ་བར་འགྱུར། དེ་ནས་སོར་མོའི་ཕྲེང་བས། བརྒྱ་བྱིན་ལྷའི་དབང་པོ་ལ་འདི་སྐད་ཅེས་སྨྲས་སོ། །གསད་པ་དང་། མི་གསད་པའི་བྱེ་བྲག་བརྒྱ་བྱིན་ཁྱོད་ཀྱིས་ག་ལ་ཤེས། སྒྱུ་མ་བྱེད་པའི་སྒྱུ་མ་
ཇི་ལྟར་ཞིང་པས་མི་ཤེས་པ་དེ་བཞིན་དུ་བྱང་ཆུབ་སེམས་དཔའི་ཡུལ་སྒྱུ་མ་ཡང་། བརྒྱ་བྱིན་བསྟན་པའི་ཕྱི་རོལ་དུ་གྱུར་པ་ཞིང་པ་ལྟ་བུས་ག་ལ་ཤེས། མི་གསད་པ་དང་། གསད་པ་ལ་ཡང་རྣམ་པ་གཉིས་ཡོད་དེ། བྱང་ཆུབ་སེམས་དཔའི་གསོད་
པ་དང་། ཉན་ཐོས་ཀྱི་གསོད་པ་སྟེ། རྣམ་པ་དེ་གཉིས་ཀྱང་སྦྲང་བུ་ལྟ་བུ་ཁྱོད་ཀྱིས་ག་ལ་ཤེས། བྱང་ཆུབ་སེམས་དཔའི་ཡུལ་དང་། ཁྱོད་ཀྱི་ཡུལ་གྱི་ཁྱད་པར་ནི་ནམ་མཁའ་ལ་སྦྲང་བུའི་འཕུར་སྟབས་བཞིན་ནོ། །འདི་ལྟ་སྟེ་དཔེར་ན། དགེ་
<pb id="57.162a"/>
སྦྱོང་འདྲེས་ཟིན་པ་ལ་དགེ་སྦྱོང་རྣམས་འགོག་པར་ཞུགས་ན། སྐྱེ་བོ་མང་པོས་ཅིའི་ཕྱིར་འགོག་པ་ལ་ཞུགས་ཤེས་དྲིས་ན་བརྒྱ་བྱིན་ཁྱོད་ལ་དྲི་སྟེ། དེའི་ཚེ་དེ་ལྟར་འགོག་པའི་ཟློག་པ་དེ་མཆོག་ཡིན་ནམ། བསྒོ་བ་དེའི་ཚེ་གལ་ཏེ་
འགོག་པ་དེས་ཤི་ན་སུ་ལ་སྡིག་པར་འགྱུར་ཏེ། གལ་ཏེ་གསོད་པའི་སེམས་སྦྱངས་ན། སུ་ལ་ཡང་སྡིག་པར་མི་འགྱུར་རོ། །དེ་བཞིན་དུ་སྐྱོན་ཆགས་པའི་ཡ་མཚན་ཅན་རྣམས་ཆད་པས་བཅད་པ་ལས་གལ་ཏེ་ཤི་ན་སུ་ལའང་སྡིག་པར་མི་འགྱུར་
གྱི། བསོད་ནམས་ཀྱི་ཕུང་པོ་མང་དུ་སྐྱེད་དོ། །དེ་ལྟར་གསོད་པ་དང་། མི་གསོད་པའི་བྱེ་བྲག་ནི་ཤེས་པར་དཀའ་སྟེ། དེ་ནི་བྱང་ཆུབ་སེམས་དཔའ་རྣམས་ལ་གསོད་པའི་ཆོས་སུ་མི་འགྱུར་རོ། །དཔེར་ན། སྨན་པས་ནད་པའི་ལྕེའི་དྲུང་
དུ་གཙགས་བུས་བཏབ་སྟེ། ཁྲག་ཕྱུང་བ་ལས་དེའི་འོག་ཏུ་དེ་གལ་ཏེ་ཤི་ན་ཅི་སྨན་པ་ལ་སྡིག་ཏུ་འགྱུར་རམ། སྨན་པ་ནི་མི་མང་པོ་ལ་ཕན་པར་བྱེད་པས་སྨན་པ་ལ་སྡིག་ཏུ་མི་འགྱུར་ཏེ། གསོད་པའི་སེམས་ནི་མ་གཏོགས་སོ། །དེ་བཞིན་དུ་
སྐྱོན་ཆགས་པའི་ཡ་མཚན་ཅན་རྣམས་ཆད་པས་བཅད་པ་ལས་གལ་ཏེ་ཤི་ན་སུ་ལ་ཡང་སྡིག་པར་མི་འགྱུར་གྱི། བསོད་ནམས་ཀྱི་ཕུང་པོ་མང་དུ་འཕེལ་ཏེ། གསོད་པའི་སེམས་ནི་མ་གཏོགས་སོ། །དཔེར་ན་བུའི་སློབ་དཔོན་མཐོང་མ་ཐག་
ཏུ་བྱིས་པ་ཤི་ན་བུའི་སློབ་དཔོན་ལ་སྡིག་པར་འགྱུར་རམ། དེ་བཞིན་དུ་ཁོང་ནས་དཔའ་བའི་གཟི་བརྗིད་མཐོང་ནས། མཐོང་བ་ཙམ་གྱིས་སྐྱོན་ཆགས་པའི་ཡ་མཚན་ཅན་ཤི་ན་ཅི་ཟློག་པ་ལ་སྡིག་པར་འགྱུར་རམ། ཟློག་པ་ལ་སྡིག་པར་
མི་འགྱུར་གྱི། བསོད་ནམས་མང་དུ་འཕེལ་ཏེ། གསོད་པའི་སེམས་ནི་མ་གཏོགས་སོ། །དེའི་ཕྱིར་བརྒྱ་བྱིན་ཁྱོད་སྡིག་པའི་ལས་དང་། བསོད་ནམས་རྣམས་ཀྱི་ལས་ཀྱི་བྱེ་བྲག་མི་ཤེས་སོ། །དགེ་སྦྱོང་དང་། དགེ་སྦྱོང་མ་ཡིན་པའི་
བྱེ་བྲག་མི་ཤེས་ཀྱིས་དམ་པའི་ཆོས་ལ་སྡང་བའི་ཡ་མཚན་ཅན་རྣམས་ནི་ཆད་པས་གཅད་དོ། །གནས་བརྟན་འོད་སྲུང་ཆེན་པོ་ལ་སོགས་པ་ཉན་ཐོས་ཆེན་པོ་བརྒྱད་ཅུ་དང་། ས་ཡ་གྲོ་ཞུན་སྐྱེས་དང་། ཐུག་པ་མེད་ལ་སོགས་པ་དེ་དག་
<pb id="57.162b"/>
ཐམས་ཅད་ཀྱང་ནོར་གྱི་བུམ་པ་མང་པོ་བོར་ནས་ཡོ་བྱད་བསྙུངས་ཤིང་ཆོག་ཤེས་པས་དམ་པའི་ཆོས་ལ་གནས་པ་དག་ཅི་རིན་ཐང་མེད་པའི་གོས་གྱོན་ཏམ། དགེ་སློང་གི་ལུས་མགོ་བྲེགས་ཤིང་རྒྱགས་པ་ཐམས་ཅད་བཅོམ་པ་མགོན་
མེད་པ་བཞིན་དུ། ལག་ན་ལྷུང་བཟེད་ཐོགས་པ་གོས་ལ་སོགས་པ་ཡང་ཁ་དོག་བསྒྱུར་ཅིང་ཁ་དོག་ངན་པར་བྱས་པའི་དགེ་སློང་དེ་དག་ལ་བག་མེད་པ་ཇི་ལྟར་རུང་། རྟག་ཏུ་གྲང་བ་དང་། ཚ་བ་དང་། བྲུ་བ་དང་། སྐོམ་པས་ཉེན་ཅིང་རི་དགས་
བཞིན་དུ་རྟག་པར་རྐང་ལག་རྡུལ་གྱིས་རེག་ཀྱང་ཚུལ་ཁྲིམས་ལས་ཅུང་ཟད་འདས་པའི་དྲི་མ་ཡང་མེད་པ་ཁྭའི་སྒོ་ང་བཞིན་དུ་ཚུལ་ཁྲིམས་སྲུང་བ་དེ་དག་ལ་འདུ་འཛི་དང་། སྨྲ་བ་ལ་དགའ་བས་ཅི་ཞིག་བྱ། བལ་གླང་མཆེ་བ་བཅད་པ་
བཞིན་དུ་འཇིགས་ཤིང་གཟུགས་མི་སྡུག་པ་དེ་དག་ལ་རིན་ཐང་མེད་པའི་གོས་གྱོན་པས་ཅི་ཞིག་བྱ། ལན་གཉིས་སུ་དེ་སྐད་མ་ཟེར་ཅིག །བརྒྱ་བྱིན་ཁྱོད་ནི་བསྟན་པའི་ཕྱི་རོལ་པ་ཡིན་ཏེ། མུ་སྟེགས་རྣམས་སུ་བྲམ་ཟེའི་དམ་ཚིག་
ལ་གདོལ་པ་མི་ཆུད་པ་དེ་བཞིན་དུ། ཁྱོད་ཀྱང་ཕྱི་རོལ་གྱི་གདོལ་པ་ཡིན་གྱིས་སྦྲང་བུ་ཁྱོད་ཅང་མ་སྨྲ་ཤིག །དེ་ནས་ཚངས་པ་མི་མཇེད་ཀྱི་བདག་པོས་སྣང་བ་ཆེན་པོ་བྱུང་ནས། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་
བཏུད་ནས། དེ་བཞིན་གཤེགས་པ་དང་། སོར་མོའི་ཕྲེང་བ་ལ་ལྷའི་མཆོད་པ་ཆེན་པོ་བྱས་ནས། བཅོམ་ལྡན་འདས་དང་། སོར་མོའི་ཕྲེང་བ་ལ་ཚིག་འདི་སྐད་ཅེས་སྨྲས་སོ། །ཀྱེ་མ་བདག་གིས་གཡུལ་ཆེན་རབ་མཐོང་སྟེ། །
སེང་གེ་གཉིས་ནི་དྲག་ཏུ་འཐབ་པ་བཞིན། །ཀྱེ་མ་སངས་རྒྱས་མི་འདུལ་ཁ་ལོ་སྒྱུར། །དེ་བཞིན་གཤེགས་པས་སོར་ཕྲེང་དགེ་བར་བཏུལ། །སྦྲུལ་གྱིས་སྨན་པ་མཐོང་ནས་ཤིན་དུ་སྒྲ་འབྱིན་ཅིང་། །མི་འཇིགས་ཁ་རླངས་འབྱིན་པ་
ཞི་བར་མྱུར་བཏུལ་ལྟར། །དེ་བཞིན་འཇིག་རྟེན་གསུམ་གྱི་སྨན་པ་མཐོང་ནས་ནི། །སོར་ཕྲེང་གཏུམ་རབ་ལས་བགྱིད་ཤིན་དུ་དུལ་བར་གྱུར། །ཁམས་གསུམ་སྨན་པ་ཁྱོད་ལ་ཕྱག་འཚལ་ལོ། །གྱད་མཆོག་རྒྱལ་པོ་ཁྱོད་ལ་ཕྱག་
<pb id="57.163a"/>
འཚལ་ལོ། །དེ་བཞིན་གཤེགས་པ་ཐབས་ཀྱི་སྐུ་མངའ་བ། །བསམ་ཡས་སྟོབས་འཆང་ཁྱོད་ལ་ཕྱག་འཚལ་ལོ། །ཆོས་ཉིད་ལ་ཡང་སོར་ཕྲེང་བཞག་པ་ནི། །དེ་རིང་ལྷ་ཁྱོད་ཤིན་དུ་རྣམ་པར་མཛེས། །དེ་ལྟར་ཤིན་དུ་
མཛེས་པ་དཔེ་མི་རྙེད། །དེ་ཕྱིར་དེ་བཞིན་གཤེགས་པ་དཔེ་མ་མཆིས། །སོར་ཕྲེང་ཚུལ་ཁྲིམས་དེང་གནས་ཤིན་དུ་མཛེས། །དུལ་ཞིང་བྱང་ལ་འཇིགས་པ་མ་མཆིས་ཤིང་། །གཟུགས་ནི་རང་བཞིན་གྱིས་ཀྱང་གསེར་འདྲ་སྟེ། །
འཛམ་བུའི་ཆུ་བོའི་གསེར་འབར་མདོག་ལྟར་མཛེས། །དེ་བཞིན་གཤེགས་ལ་བདག་གསོལ་བདག་ལ་ཐུགས་བརྩེ་བས། །བདག་གི་འཕྲུལ་གོས་དེ་བཞིན་གཤེགས་པས་དེང་བཞེས་ཏེ། །སོར་མོའི་ཕྲེང་བའི་ལྷའི་ཆོས་
གོས་བགྱི་བར་གསོལ། །དེ་ཡི་འབྲས་བུས་བདག་ཀྱང་བྱང་ཆུབ་མཆོག་ཐོབ་ཤོག །སོར་ཕྲེང་ཆོས་གོས་བདག་གི་གོས་བགོས་ནས། །ཚངས་པའི་སྤྱོད་པ་སེམས་བརྟན་རྫོགས་པར་ཤོག །བཅོམ་ལྡན་འདས་ལ་སོར་
མོའི་ཕྲེང་བ་ཡང་། །ཚངས་པར་སྤྱོད་པ་ཕུན་སུམ་ཚོགས་པར་སྲུངས། །དེ་ནས་སོར་མོའི་ཕྲེང་བས་ཚངས་པ་མི་མཇེད་ཀྱི་བདག་པོ་ལ་སླར་འདི་སྐད་ཅེས་སྨྲས་སོ། །ཕྲ་མ་ཅན་ཅལ་ཅོལ་སྨྲ་བ་ཁྱོད་སུ་ཞིག །སོར་མོའི་ཕྲེང་བས་
བདག་གི་གོས་བགོས་ནས། སོར་མོའི་ཕྲེང་བ་ཚུལ་ཁྲིམས་དང་བརྟུལ་ཞུགས་སྲུངས་ཤིག །སོར་མོའི་ཕྲེང་བ་ཡུན་རིང་དུ་ཚུལ་ཁྲིམས་སྲུངས་ཤིག་ཅེས་ང་ལ་བརྙས་ཤིང་སྨྲ་བ། ཚངས་པ་ངན་པ་ཚངས་པ་མ་ཡིན་པའི་
ཚངས་པའི་གཟུགས་སུ་འདིར་འོངས་ན་ཚངས་པ་ཞེས་བྱ་བའི་དོན་ཅི། འཇིག་རྟེན་ན་ཚངས་པའི་ལས་གང་ཡིན། ངས་སྦྲང་བུ་ལྟ་བུ་ལས་གོས་བླངས་ཏེ་བགོས་ལ་ཚུལ་ཁྲིམས་དང་། བརྟུལ་ཞུགས་ཡུན་རིང་པོར་བསྲུང་ངམ། 
ང་ནི་སུའི་ཁོལ་པོ་ཡང་མ་ཡིན་ཏེ། ང་ནི་སུའི་དད་པ་ལ་ཡང་མི་འཇུག་གོ། །ང་ལ་སུའི་བུ་ལོན་ཡང་མ་ཆགས་ཏེ། ངས་ནི་སྔོན་སེམས་ཅན་དབུལ་པོ་རྣམས་ལ་ནོར་བྱིན་ནོ། །དཔེར་ན་དཔྱིད་ཟླ་ར་བ་ལ་འཕྱང་མོ་ཉུག་པའི་ཐག་
<pb id="57.163b"/>
པས་བཏགས་ཏེ། རིང་དུ་སོང་ཡང་སླར་མྱུར་དུ་རང་གི་གནས་སུ་འཁོར་བ་དེ་བཞིན་དུ་ཚངས་པ་སྦྲང་བུ་ཁྱོད་ཀྱང་དཔྱིད་ཟླ་ར་བ་ལ་འཕྱང་ཐག་བཏགས་པ་ལྟར་ཚངས་པའི་འཇིག་རྟེན་གྱི་བདེ་བ་མྱོང་ནས་ཕྱིར་ལྟུང་བའི་ཆོས་ཅན་
དུ་ལྟུང་བར་འགྱུར་རོ། །བྱང་ཆུབ་སེམས་དཔའི་ཡང་དག་པའི་དོན་ཡོན་ཏན་གྱི་འཐད་པ་མི་ཤེས་པར་གང་སྡིག་པ་དང་། སྡིག་པ་མ་ཡིན་པར་རྟོག་པ་ཁྱོད་འདྲ་བ་སྦྲང་བུ་ལྟ་བུ་དེ་དག་སྲིད་པ་དག་ན། མི་མཁས་ཤིང་མི་ལྡན་པ་འཁོར་བའི་
སྡུག་བསྔལ་གྱི་ནང་ན་ཀུན་དུ་འཁྱམ་མོ། །ཀྱེ་མ་ཚངས་པ་སྡིག་པ་དང་སྡིག་པ་མ་ཡིན་པ་ངེས་པར་ཤེས་ན། སོར་མོའི་ཕྲེང་བས་གཏུམ་པོའི་ལས་བྱས་སོ་ཞེས་སྨྲོས་ཤིག །ཚངས་པ་ངན་པ་སྦྲང་བུ་ལྟ་བུ་ཁྱོད་མི་ཤེས་ཀྱིས། བྱང་ཆུབ་སེམས་
དཔའི་སྤྱོད་པ་ལ་སློབས་ཤིག །དེ་ནས་ཚངས་པ་མི་མཇེད་ཀྱི་བདག་པོས། སོར་མོའི་ཕྲེང་བ་ལ་སླར་འདི་སྐད་ཅེས་སྨྲས་སོ། །སོར་མོའི་ཕྲེང་བ་མི་ཉིས་སྟོང་དུ་གཅིག་མ་ཚང་བ་བསད་དེ། མི་བཟད་པ་བྱས་པ་ནི་མངོན་སུམ་དུ་ད་དུང་ཡང་སྣང་
ངོ་། །ཁྱོད་ཀྱི་དྲག་ཤུལ་གྱི་ལས་ནི་བྱ་རོག་དང་ཁྲས་ཀྱང་བྱེད་མི་ནུས་ཏེ། འདི་ལྟ་བུ་དྲག་ཤུལ་གྱི་ལས་མ་ཡིན་ན། དྲག་ཤུལ་གྱི་ལས་ཅི་ལྟ་བུ་ཡིན། གལ་ཏེ་འདི་ལྟ་བུ་བདུད་མ་ཡིན་ན། སྲིན་པོ་མི་ཟད་པ་ཡང་ཇི་ལྟ་བུ་ཞིག་ཡོད་དེ། སོར་
མོའི་ཕྲེང་བ་བག་ཡོད་པར་གྱིས་ལ། ཁྱོད་ཀྱིས་ལས་བྱས་པ་རྣམས་ཇི་ནས་བྱང་བར་འགྱུར་བ་དེ་ལྟར་བརྩོན་པར་གྱིས་ཤིག །ཀྱེ་མ་སངས་རྒྱས་ནི་ཐུགས་རྗེ་ཅན་ཏེ། སོར་མོའི་ཕྲེང་བ་ལ་སོགས་པ་གཏུམ་པོའི་ལས་བྱེད་པ་རྣམས་ངེས་པར་
སྒྲོལ་བའོ། །དེ་ནས་སོར་མོའི་ཕྲེང་བས་ཚངས་པ་མི་མཇེད་ཀྱི་བདག་པོ་ལ་སླར་འདི་སྐད་ཅེས་སྨྲས་སོ། །ཚངས་པ་ཁྱོད་སྲིན་བུ་ཕྲ་མོ་བཞིན་དུ་མཆོང་ཞིང་འཁྱམ་དུ་གར་འགྲོ། སྡིག་པ་དང་མི་སྡིག་པ་མི་ཤེས་པའི་སེམས་ཅན་རྣམས་
ངན་འགྲོར་འགྲོའོ། །བླུན་པོ་ལ་ལ་ཞིག་ནགས་ཀྱི་ནང་དུ་སོང་ནས་མཚན་མོ་མུན་པའི་ནང་ན་ཤིང་གི་རྩ་བའི་སྟེང་ན་སྲིན་བུ་མེ་ཁྱེར་གྱི་ཕུང་པོ་མཐོང་བ་དང་། ངན་པ་དེ་སྐྲག་ནས་གྲོང་དང་ཚོང་དུས་སུ་འོངས་ཏེ། འབྲོག་ཚིག་གོ་ཞེས་ཟེར་བ་དང་། 
<pb id="57.164a"/>
འགྲོ་བ་མང་པོ་དེར་དོང་བ་དང་། མཚན་མོ་མུན་ནག་གི་ནང་ན་སྲིན་བུ་མེ་ཁྱེར་མཐོང་ནས། འདི་མེ་མ་ཡིན་ནོ་ཞེས་མཐར་གྱིས་སླར་ལོག་སྟེ། དོང་བ་དེ་བཞིན་དུ་ཚངས་པ་ངན་པ་ཁྱོད་ཀྱང་སོར་མོའི་ཕྲེང་བ་བླུན་པོའོ་ཞེས་སྟོན་ཅིང་
བདག་ཉིད་དང་། སྐྱེ་བོ་མང་པོ་ཡང་ཤིན་དུ་བསླུས་ཏེ། ཕྱིས་སྒྱུ་མའི་ཕུང་པོ་དེ་སྦྲང་བུ་ལྟ་བུས་ཀྱང་ཤེས། སེམས་ཅན་མང་པོས་ཀྱང་ཤེས་པར་འགྱུར་རོ། །བློ་གྲོས་འཆལ་པ་བླུན་པོ་ལ་ལ་ཞིག་ནགས་ཁྲོད་དུ་སོང་ནས། ཤིང་མྱ་ངན་མེད་
པའི་ནགས་མེ་ཏོག་རྒྱས་པ་མཐོང་བ་དང་། མེ་ཡིན་པ་སྙམ་དུ་བསམས་ཏེ། སྐྲག་ནས་གྲོང་དང་ཚོང་འདུས་སོང་སྟེ། འགྲོ་བ་མང་པོ་ཡང་དེ་བཞིན་དུ་ཕྱིན་པ་དང་། རིམ་གྱིས་མེ་དང་། ཤིང་མྱ་ངན་མེད་པའི་བྱེ་བྲག་ཤེས་པ་དེ་བཞིན་དུ་སྦྲང་བུ་ལྟ་
བུ་ཁྱོད་ཀྱིས་སྡིག་པ་དང་། སྡིག་པ་མ་ཡིན་པ་རིམ་གྱིས་ཤེས་པར་འགྱུར་རོ། །དེ་ནས་ཕྱིས་སྐྱེ་བོ་མང་པོས་ཀྱང་སྒྱུ་མའི་ཕུང་པོ་ལྟ་བུ་འདི་ཤེས་པར་འགྱུར་གྱིས་ཚངས་པ་ངན་པ་ཁྱོད་ལན་གཉིས་སུ་དེ་སྐད་མ་ཟེར་ཅིག །དེ་ལྟར་བརྫུན་
སྨྲ་བ་མ་སློབ་པར་ཁྱོད་ལྟ་བུ་བློ་ཞན་པ། སྦྲང་མ་ལྟ་བུ་རྣམས་ནི་ཅང་མ་ཟེར་བར་འདུག་ཤིག །དེ་ནས་འཇིག་རྟེན་སྐྱོང་བ་བཞིས་སྣང་བ་ཆེན་པོ་ཕྱུང་སྟེ། དེ་བཞིན་གཤེགས་པ་དང་། སོར་མོའི་ཕྲེང་བ་ལ་མཆོད་པ་ཆེན་པོ་བྱས་ནས། བཅོམ་
ལྡན་འདས་དང་སོར་མོའི་ཕྲེང་བ་ལ་འདི་སྐད་ཅེས་སྨྲས་སོ། །ཀྱེ་མ་སྐྱེས་བུ་སྟག་གི་འཐབ་མོ་མཆོག །དོན་དམ་རྒལ་ཞིང་ལན་ལྡོན་ཤིན་དུ་མཛེས། །ཀྱེ་མ་སྟོན་པ་མི་འདུལ་ཁ་ལོ་སྒྱུར། །དེ་ཕྱིར་མཐའ་ཡས་སྟོབས་འཛིན་
སངས་རྒྱས་ལགས། །ཞབས་མཆོག་པད་མ་ལྟ་བུར་མཉེན་ཞིང་འཇམ། །རྡུལ་གྱིས་མི་རེག་པ་ལ་ཕྱག་འཚལ་ཏེ། །ལན་མང་སྐྱབས་མཆིས་དེ་བཞིན་གཤེགས་པ་ལ། །གསོལ་བ་བདག་གི་ལྷུང་བཟེད་སོར་ཕྲེང་སྩོལ། །
སོར་མོའི་ཕྲེང་བ་དེང་མཛེས་ཏེ། །ནམ་མཁའ་ལ་ནི་ཟླ་ལྟར་མཛེས། །སོར་ཕྲེང་ཚུལ་ཁྲིམས་ཡོན་ཏན་དང་། །བརྟུལ་ཞུགས་གཟི་བརྗིད་རྫོགས་པ་མཛེས། །དེ་ནས་སོར་མོའི་ཕྲེང་བས་འཇིག་རྟེན་སྐྱོང་བ་བཞི་ལ་སླར་སྨྲས་པ། 
<pb id="57.164b"/>
སྦྲུལ་ལྟ་བུའི་འཇིག་རྟེན་སྐྱོང་བ་ཕྲ་མོ་ཁྱོད་སུ་དག་ཅིག །འཇིག་རྟེན་སྐྱོང་བ་འཇིག་རྟེན་སྐྱོང་བ་སྙམ་སྟེ། ང་རྒྱལ་གྱིས་ཁེངས་པས་བདག་གི་ལྷའི་ལྷུང་བཟེད་སྦྱིན་ནོ་ཞེས་ང་ལ་འདྲིད་ཅིང་། ཡི་དགས་ལྟར་འཇུངས་པ་དག་ཡུད་ཙམ་གཞན་གྱི་ཚེ་ངའི་
ཡ་ང་བ་དག་ལྟོས་ཤིག །གྱོ་མོའི་སྣོད་ནི་སུ་ལ་ཡང་མི་དགོས་ན། འཇིག་རྟེན་གྱི་མགོན་པོ་སྙམ་དུ་སེམས་པས་བདག་གི་ལྷའི་ཁ་ཕྱིས་ང་ལ་སྦྱིན་ནམ། འཇིག་རྟེན་ན་མ་རུངས་པའི་ཡ་མཚན་ཅན་རྣམས་ཐལ་བར་བྱེད་པ་ན་འཇིག་རྟེན་
སྐྱོང་བ་ཞེས་གྲགས་ཏེ། ཆོས་ཡང་དག་པར་བསྐྱང་བར་བྱའི། འཇིག་རྟེན་བསྐྱང་བར་མི་བྱའོ། །ཡང་དཔེར་ན་ལ་ལས་ཁུ་བྱུག་གི་སྒྲ་ཐོས་སམ། ཁ་དོག་ཕུན་སུམ་ཚོགས་པ་མཐོང་བ་དང་དེ་ནས་ཡུད་ཙམ་ན། བྱ་རོག་སྐད་འབྱིན་པ་
མཐོང་ནས་ཁུ་བྱུག་ཁུ་བྱུག་ཅེས་ནོར་བ་དེ་བཞིན་དུ་ཁྱོད་ཀྱང་ཆོས་སུ་སེམས་ཤིང་ཆོས་མ་ཡིན་པ་སྲུང་ངོ་། །ནགས་ཁྲོད་ན་འདུག་པའི་བྱ་རོག་སྐད་འབྱིན་པ་མཐོང་ནས། ཁུ་བྱུག་སྙམ་དུ་སེམས་པ་བཞིན་དུ་འཇིག་རྟེན་སྐྱོང་ངོ་། །ཁྱེད་བཞིས་
ཆོས་སྐྱོངས་ལ་འཇིག་རྟེན་མ་སྐྱོང་ཤིག །འཇིག་རྟེན་སྐྱོང་བ་སྐྱེ་བོ་མི་ཤེས་པ་སྦྲང་བུ་ལྟ་བུ་ཁྱེད་བཞི་ཟུང་ཐུབ་པར་གྱིས་ལ་ཅང་མ་སྨྲ་ཤིག །དེ་ནས་བདུད་སྡིག་ཅན་སོར་མོའི་ཕྲེང་བའི་ཐད་དུ་འོངས་ཏེ། དེ་བཞིན་གཤེགས་པ་ལ་མཆོད་
པ་ཆེར་བྱས་ནས། སོར་མོའི་ཕྲེང་བ་ལ་འདི་སྐད་ཅེས་སྨྲས་སོ། །སོར་མོའི་ཕྲེང་བ་མྱུར་དུ་རབ་དུ་བྱུང་། །ང་ཡི་ཚོང་འདུས་གྲོང་ཞུགས་བསླུས་པ་ནི། །སོར་མོའི་ཕྲེང་བ་ང་ནི་མི་དགའ་སྟེ། །སེམས་ཅན་དམྱལ་བའི་གཏིང་ནས་ཁྱོད་བརྒལ་
ཏོ། །དེ་ནས་སོར་མོའི་ཕྲེང་བས་བདུད་སྡིག་ཅན་ལ་སླར་འདི་སྐད་ཅེས་སྨྲས་སོ། །སྡིག་ཅན་ཁྱི་རྐུན་སྦྲང་བུ་ལྟ་བུ་ཕར་སོང་། ཁྱོད་ཅི་ཤིན་དུ་སྤོབས་པར་སྨྲ་འམ། བདུད་སྡིག་ཅན་ཁྱོད་དེང་མྱུར་དུ་བྱུང་སྟེ་སོང་ཤིག །ཇི་སྲིད་དུ་ཁྱི་ལྟར་
བཅིང་བ་ལྔས་བཅིངས་ཏེ། རྐང་པ་གཡོན་པས་མ་བསྡམས་པ་དེའི་བར་དུ་ནི་བདུད་ཁྱོད་རབ་ཏུ་རྩེན་ཏོ། །གྲོང་དང་། ཚོང་འདུས་དང་། ལུང་པའི་སྒོ་ཐམས་ཅད་ཀྱང་ངས་སྟོང་པར་བྱས་ཏེ། དཔེར་ན་ནམ་མཁའ་ལྡིང་རི་རབ་ཀྱི་སྟེང་དུ་འདུག་
<pb id="57.165a"/>
ནས་རྒྱ་མཚོ་དཔག་ཚད་ཀྱི་བར་མང་པོ་ན། ཀླུ་ཕྲུག་མཐོང་ན་ལེན་པ་དེ་བཞིན་དུ་སེམས་ཅན་དམྱལ་བ་པ་ཐམས་ཅད་ལ་ཡང་ང་ནམ་མཁའ་ལྡིང་ལྟར་རྣམ་པར་རྩེ་ཞིང་ཐར་པའི་ཁུ་བས་ངོམས་སོ། །རྟག་ཏུ་བདུད་སྡིག་ཅན་ཁྱོད་ཀྱི་
མགོ་བཅད་དེ། བྱང་ཆུབ་སེམས་དཔའ་སྐྱེས་བུའི་གླང་པོ་ཆེ་རྣམས་རོལ་ཏོ། །བདུད་ཁྱི་རྐུན་ལྟ་བུ་ཁྱོད་ཅང་མ་ཟེར་བར་ཆོས་བདུད་རྩིའི་ཚིག་ཉོན་ལ་ཡུད་ཙམ་གྱི་བར་དུ་སྡོད་དེ། ཆོས་ཐོས་ནས་རང་གི་གྲོང་ཁྱེར་དུ་སོང་ཤིག་དང་། ཚོང་
འདུས་དང་། གྲོང་ཁྱེར་རྣམས་ཤེས་པར་འགྱུར་རོ། །དེ་ནས་ལྷའི་བུ་དབང་ཕྱུག་ཆེན་པོས་དེ་བཞིན་གཤེགས་པ་དང་། སོར་མོའི་ཕྲེང་བ་ལ་ལྷའི་མཆོད་པ་ཆེན་པོ་བྱས་ནས། ཚིགས་སུ་བཅད་པ་འདི་དག་གསོལ་ཏོ། །དེ་བཞིན་
གཤེགས་པའི་ཞབས་མཆོག་བདག་གིས་མགོས་གཏུགས་ཏེ། །པད་མོ་མཆོག་དང་འདྲ་བའི་བསྔགས་བརྗོད་བསྟོད་པར་བགྱི། །བདེ་གཤེགས་པད་མོ་འདབ་སྟོང་སྤྱན་མངའ་འདབ་སྟོང་ལྡན། །ཞབས་མཆོག་འཇམ་པ་པད་མོ་
འདབ་མ་སྟོང་ཅན་འདྲ། །ཞབས་ནི་པད་མོ་དམར་སྐྱ་འདྲ་ཞིང་རྡུལ་མི་ཆགས། །ཞབས་མཆོག་ཨུད་པལ་འདབ་འདྲ་ཕྱག་མཐིལ་ཤིན་དུ་འཇམ། །ཨུད་པལ་འདབ་མ་མཆོག་གི་ཞལ་གྱི་དྲི་བདའ་སྟེ། །འཇིག་རྟེན་དག་ན་ཨུད་པལ་མདབ་
མ་བཞིན་དུ་བསིལ། །བདེ་གཤེགས་ཀུན་དུ་བལྟ་སྡུག་ཨུད་པལ་མདབ་མཆོག་བཞིན། །དབུ་སྐྲ་འཇམ་ཞིང་སྣུམ་ལ་ཨུད་པལ་མཐིང་ཀ་འདྲ། །དབུ་སྐྲ་ཨུད་པལ་མཐིང་ཀ་དྲི་མཆོག་བསིལ་བ་འདྲ། །ཨུད་པལ་མཐིང་ཀ་
སྣུམ་པའི་མདོག་འདྲ་ཡིད་དུ་འོང་། །དབུ་སྐྲ་ཉག་མ་ཕྲ་ཞིང་ལྕང་ལོའི་ཕྲེང་བ་མངའ། །ཁྱོད་ཀྱི་ཚེམས་མཆོག་ཀུ་མུ་ད་དང་ཟླ་བ་འདྲ། །ཀུ་མུ་ད་དང་ཟླ་བ་པད་མོའི་སྙིང་པོ་ལྟར། །ཆུ་དང་ཉ་ལྕིབས་དག་གི་སྐྱོན་གྱིས་ཡོང་མི་
གོས། །ཚེམས་ནི་ཀུ་མུད་ཟླ་བ་ལྟ་བུར་དྲི་མ་མེད། །ཉེས་པས་མི་གོས་ཚེམས་མཆོག་ཀུ་མུད་ཁ་དོག་འདྲ། །ཚེམས་ཀྱང་ཉོན་མོངས་བསལ་ཅིང་ཐབས་མཆོག་ཚེམས་མངའ་བ། །པུན་ད་རི་ཀ་བཞིན་དུ་དྲི་མེད་གསལ་བའི་བློ། །
<pb id="57.165b"/>
པུན་ད་རི་ཀ་བཞིན་དུ་སེམས་མཆོག་དག་པ་སྟེ། །སེམས་ནི་པུན་ད་རི་ཀ་ལྟ་བུར་མི་གོས་པ། །འདོད་ཁྲོ་གླེན་པའི་ཉེས་སྤངས་སངས་རྒྱས་པུན་ད་རི། །སངས་རྒྱས་པད་མོ་དཀར་པོ་ལྟ་བུའི་བློ་གྲོས་མངའ། །པད་མོའི་དྲུང་ན་ཨུད་པལ་
དྲི་མཆོག་མཛེས་པ་ལྟར། །སངས་རྒྱས་དེང་མཛེས་ཨུད་པལ་གཉིས་ལྟར་སོར་ཕྲེང་མཛེས། །སོར་ཕྲེང་དེང་མཛེས་འདི་ལྟར་སྡིག་ཅན་བདུད་ཀྱང་ནི། །གོས་དཀར་གྱོན་པས་ཐོག་མར་བཏུལ་ཅིང་ཕམ་བྱས་ཏེ། །ལན་དང་ཡང་ལན་
དག་གིས་དེ་བཞིན་གཤེགས་དང་རོལ། །འདི་ནི་འཇིག་རྟེན་དུ་ཡང་མགོན་པོ་མྱུར་དུ་འགྱུར། །ཀྱེ་མ་རལ་གྲི་ཕྱར་ནས་བདེ་གཤེགས་བཀྲོངས་བསམ་ནས། །སོར་མོའི་ཕྲེང་བ་འདིར་འོངས་མ་ཡང་གསད་པར་སེམས། །དེང་ཞི་
སོ་སོའི་སྐྱེ་བོ་སྐལ་བ་ཡོད་པ་འདྲ། །བདེན་པར་སྨྲ་བའི་ཚིག་ནི་གཞན་དུ་ཡོང་མི་འགྱུར། །ཁྱོད་ཀྱི་སྡིག་བྱས་ཅི་ནས་ལུས་འདི་བྱང་འགྱུར་བ། །དེ་ལྟར་སོར་ཕྲེང་ཁྱོད་ཀྱིས་རྩོམས་ཤིང་ནན་ཏན་གྱིས། །ཀྱེ་མ་དཔའ་བོ་ཁྱོད་ཀྱིས་
གཏུམ་པའི་ལས་བྱས་ན། །དེ་རིང་ཆོས་ཀྱི་རྗེ་བོར་གྱུར་ནས་བདག་དགའོ། །དེ་ནས་སོར་མོའི་ཕྲེང་བས་ལྷའི་བུ་དབང་ཕྱུག་ཆེན་པོ་ལ་སླར་འདི་སྐད་ཅེས་སྨྲས་སོ། །སྟབས་མི་སྡུག་པ་གཏུམ་པོ་ཁྱོད་སུ་ཞིག །ཁྱོད་ནི་རང་ལ་དབང་ཕྱུག་སྙམ་
སྟེ། ཁྱོད་ནི་མིང་གི་དབང་ཕྱུག་ཡིན་གྱི། དབང་ཕྱུག་ཇི་ལྟ་བ་བཞིན་མ་ཡིན་ནོ། །སོ་སོའི་སྐྱེ་བོའམ། དགྲ་བཅོམ་པ་གང་ཡིན། ཇི་ལྟར་ཤེས་མྱུར་དུ་སྨྲོས་ཤིག །དབང་ཕྱུག་ཁྱོད་ཤ་ཟ་ལྟར་རྣོ་ན་ད་རུང་ཡང་གཟུགས་
ཕུན་སུམ་ཚོགས་པ་མ་ཐོབ་བམ། འདི་ལྟ་སྟེ། སྐྱེས་བུ་མཛེ་ཚབས་ཆེན་པོས་བཏབ་པས། མཛེ་རབ་ཏུ་ཞི་བ་བསྟན་ན། འཇིག་རྟེན་པ་རྣམས་འདི་སྙམ་དུ་སེམས་སོ། །གང་བདག་ཉིད་ཀྱི་ནད་ཞི་བར་མི་ནུས་པ་དེས་གཞན་གྱི་
ནད་ཇི་ལྟར་གསོ་སྙམ་མོ། །དེ་བཞིན་དུ་གཏུམ་པོ་སྦྲང་བུ་ལྟ་བུ་ཁྱོད་ཀྱང་བདག་རྟོགས་པས་བདག་གི་ཁམས་ཀྱང་ད་དུང་མི་ཤེས་ཏེ། གཏུམ་པོ་མཛེ་ཚབས་ཆེན་པོས་བཏབ་པ་ལྟ་བུས་སོར་མོའི་ཕྲེང་བ་སོ་སོའི་སྐྱེ་བོ་འམ། དགྲ་བཅོམ་པ་
<pb id="57.166a"/>
པའོ་ཞེས་ཕ་རོལ་གྱི་སེམས་ཤེས་པར་ག་ལ་འགྱུར། སྦྲང་བུ་ལྟ་བུ་ཁྱོད་ཅང་མ་ཟེར་ཅིག །ཁྱོད་ནི་སའི་དབང་ཕྱུག་ཏུ་དབང་བསྐུར་བ་དང་། སའི་དབང་ཕྱུག་གི་རྒྱལ་ཚབ་ཏུ་འོས་པ་མ་ཡིན་གྱིས། དམུས་ལོང་ལྟ་བུ་ཁྱོད་ཡུད་
ཙམ་སྡོད་ཅིག །དེ་ནས་དེ་བཞིན་གཤེགས་པ་ཤིང་གང་ལ་རྟེན་ཏེ། བཞུགས་པའི་ཤིང་དེའི་ལྷ་མོས་སོར་མོའི་ཕྲེང་བ་ལ་ཚིགས་སུ་བཅད་པ་འདི་སྐད་ཅེས་སྨྲས་སོ། །དཔའ་བོ་སོར་མོའི་ཕྲེང་བ་མྱུར་བར་དུ། །ཁྱོད་ནི་ངུར་སྨྲིག་རྒྱལ་
མཚན་གྱོན་ཅིག་དང་། །བདེ་གཤེགས་ཐབས་གཅིག་ཐོག་མར་བསོད་སྙོམས་གསོལ། །དཔའ་བོ་འབྲས་བུ་དམ་པ་ཐོབ་པར་བགྱི། །དེ་ནས་སོར་མོའི་ཕྲེང་བས་ལྷ་མོ་ལ་ཚིགས་སུ་བཅད་པས་སྨྲས་པ། དེ་བཞིན་གཤེགས་པ་
བཤོས་མི་གསོལ། །ཉན་ཐོས་རྣམས་ཀྱང་དེ་བཞིན་ན། །ཁྱོད་ཀྱི་སྦྱིན་པ་སུ་ལ་སྦྱིན། །མྱུར་སྨྲོས་བཟང་མོ་ཡངས་པའི་མིག །ང་ཡི་ཐེ་ཙོམ་ལ་གོར་ཆོད། །དེ་ནས་ལྷ་མོ་ཡངས་པའི་མིག་གིས་སླར་སོར་མོའི་ཕྲེང་བ་ལ་ཚིགས་སུ་
བཅད་པས་སྨྲས་པ། སངས་རྒྱས་རྟག་ཏུ་བཤོས་གསོལ་ཏེ། །ཉན་ཐོས་རྣམས་ཀྱང་དེ་བཞིན་ན། །བརྟན་པ་རབ་ཏུ་འབྱུང་འདོད་ལ། །བརྫུན་དུ་སྨྲ་བ་མི་ཆའོ། །བརྫུན་གྱི་ཚིག་ནི་རྣམ་སྤོངས་ཤིག །གཡོ་ཡི་བསམ་པ་སྡིག་ཅན་ཡིན། །
ཆོས་གཅིག་ལས་ནི་འདས་པ་ཡི། །སྐྱེ་བོ་བརྫུན་གྱི་ཚིག་སྨྲ་བ། །འཇིག་རྟེན་ཕ་རོལ་བཏང་བ་དག །མི་བྱེད་པ་ནི་ཅི་ཡང་མེད། །དེ་ནས་སོར་མོའི་ཕྲེང་བས་ལྷ་མོ་དེ་ལ་འདི་སྐད་ཅེས་སྨྲས་སོ། །བུད་མེད་ཁྱོད་ཅི་ཞིག་འཁྱལ། ཁྱོད་ཀྱང་
དམན་པའི་རིགས་སུ་སྐྱེས་ཀྱིས། སྦྲང་བུ་ལྟ་བུ་སངས་རྒྱས་ཀྱིས་སྨད་པའི་བུད་མེད་ཀྱི་དངོས་པོའི་བདག་ཉིད་ལ་ཤིན་དུ་རྟོགས་ཤིག །འཇིག་རྟེན་ན་བརྫུན་དུ་སྨྲ་བ་གང་། འཇིག་རྟེན་ན་བདེན་པ་འཛིན་པ་གང་། འཇིག་རྟེན་ན་ཟང་ཟིང་ལ་ཆགས་
པ་གང་། འཇིག་རྟེན་ན་ན་ཞིང་ཤི་བ་གང་ཡིན་སྦྲང་བུ་ལྟ་བུས་མི་ཤེས་སོ། །སེམས་ཅན་གང་དེ་བཞིན་གཤེགས་པའི་ཡོན་ཏན་གྱི་བདག་ཉིད་ཆེན་པོ་མི་ཤེས་པའི་སེམས་ཅན་དེ་དག་ནི་བརྫུན་སྨྲ་བའོ། །སེམས་ཅན་གང་ཟང་ཟིང་ལ་ཆགས་
<pb id="57.166b"/>
པས། དེ་བཞིན་གཤེགས་པ་ལ་ཡང་ཟང་ཟིང་གིས་བཀུར་བའི་སེམས་ཅན་དེ་དག་ནི་བརྫུན་དུ་སྨྲ་བ་སྟེ། དེ་དག་ལ་རབ་ཏུ་འབྱུང་བ་ཡང་མེད་ན། བསྙེན་པར་རྫོགས་པར་ལྟ་ག་ལ་འགྱུར། སེམས་ཅན་གང་དེ་བཞིན་གཤེགས་པའི་ལྡེམ་པོ་
ངག་མི་ཤེས་པའི་སེམས་ཅན་དེ་དག་ནི་བརྫུན་དུ་སྨྲ་བ་སྟེ། དེ་དག་ལ་རབ་ཏུ་འབྱུང་བ་ཡང་མེད་ན། བསྙེན་པར་རྫོགས་པར་ལྟ་ག་ལ་འགྱུར། ང་ནི་ཆོས་གཅིག་ལས་ཀྱང་མི་འདའོ། །ལྷ་མོ་ཁྱོད་ཀྱིས་ནི་ཆོས་ཐམས་ཅད་ལས་འདས་ཀྱིས། 
དེ་བཞིན་གཤེགས་པ་ལྷའི་ལྷ་ཡང་དག་པར་རྫོགས་པའི་སངས་རྒྱས་ལ་མྱུར་དུ་བཟོད་པར་གསོལ་ཅིག །དེ་ནས་སོར་མོའི་ཕྲེང་བ་ལ་ལྷ་མོས་སླར་འདི་སྐད་ཅེས་སྨྲས་སོ། །བུད་མེད་ཀྱི་དངོས་པོ་རིགས་དམའ་བའོ་ཞེས་ཟེར་བ་ཅི་ལ་
ལྡེམ་པོ་ངག་ཏུ་སྨྲ། སོར་མོའི་ཕྲེང་བ་བུད་མེད་དམ། སྐྱེས་པ་ཡིན་པར་ཇི་ལྟར་ཤེས། སོར་མོའི་ཕྲེང་བ་ཁྱོད་མྱུར་དུ་སྨྲོས་ཤིག །ཁྱོད་ཤ་ཟའི་དངོས་པོ་ད་དུང་མ་ཞིའོ། །དེ་ནས་སོར་མོའི་ཕྲེང་བས་ལྷ་མོ་དེ་ལ་སླར་འདི་སྐད་
ཅེས་སྨྲས་སོ། །རྒྱལ་པོའི་མལ་དུ་ཁྱི་སོང་ནས་རི་མོ་མེད་པའི་སེམས་གྱིས་མི་གཙང་བར་བྱས་པ་དེ་བཞིན་དུ་ལྷ་མོ་ཁྱོད་ཀྱང་ཐབས་ཀྱི་ཆོས་ཀྱིས་རྩེ་བས་བུད་མེད་ཀྱི་དངོས་པོར་བསྒྱུར་ཏེ། འདོད་པའི་ཡུལ་ལ་སེམས་ཤིང་རི་
མོ་བྱེད་དོ། །དེ་བས་ན་ལྷ་མོ་ཁྱོད་བུད་མེད་ཀྱི་དངོས་པོ་སྤོངས་ལ་སྐྱེས་པ་དང་། བུད་མེད་ཅེས་བྱ་བ་རབ་ཏུ་སྟོང་པར་སྒོམས་ཤིག །རབ་ཏུ་སྟོང་པ་ལ་གོམས་ན་སྐྱེས་པའི་དངོས་པོ་མྱུར་དུ་འཐོབ་པོ། །དེ་ནས་དེའི་ཚེ་ཤཱ་རིའི་བུ་
དང་། མཽད་གལ་གྱི་བུ་གཉིས་རྫུ་འཕྲུལ་གྱི་སྟོབས་ཀྱིས་ངང་པའི་རྒྱལ་པོ་བཞིན་དུ་ནམ་མཁའ་ལས་འོངས་ཏེ། བཅོམ་ལྡན་འདས་ག་ལ་བ་དེར་ཕྱིན་པ་དང་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། 
ཕྱོགས་གཅིག་ཏུ་འདུག་ནས། སོར་མོའི་ཕྲེང་བ་ལ་འདི་སྐད་ཅེས་སྨྲས་སོ། །རིགས་ཀྱི་བུ་ལེགས་སོ་ལེགས་སོ། །ཁྱོད་ཀྱིས་འཐུན་ཞིང་རྗེས་སུ་དགོངས་པའི་བསོད་ནམས་བྱས་པ་ཤེས་པར་གྱིས་ཤིག །དེ་བཞིན་
<pb id="57.167a"/>
གཤེགས་པ་དང་ཐབས་གཅིག་ཏུ་དོང་ལ་ཚངས་པ་མཚུངས་པར་སྤྱད་པ་རྣམས་ལྟར་བཅུག་སྟེ། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བར་འདོང་ངོ་། །བཅོམ་ལྡན་འདས་ཀྱིས་རབ་ཏུ་
ཕྱུང་ནས། འཇིག་རྟེན་སྐྱེ་བོའི་ཕུང་པོ་མང་པོ་ལྟར་ནམ་མཁའ་ལས་ཟླ་བ་དྲི་མ་མེད་པ་དང་། ངང་པའི་རྒྱལ་པོ་ལྟར་ཆས་ཏེ་འདོང་ངོ་། །དེ་ནས་སོར་མོའི་ཕྲེང་བས། ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་སླར་ཚིགས་སུ་བཅད་པ་
སྨྲས་པ། རྫུ་འཕྲུལ་ལྡན་པ་གང་ཡིན་འཇིག་རྟེན་ན། །རྫུ་འཕྲུལ་རྩ་བ་ལས་ནི་ཅི་ཞིག་སྐྱེ། །རྫུ་འཕྲུལ་ལྡན་ཐོབ་འགྱུར་བ་མྱུར་སྨྲོས་ལ། །ཁྱོད་ཀྱིས་ང་ཡི་ཐེ་ཙོམ་མྱུར་དུ་སོལ། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་
པོས་སལ་སོར་མོའི་ཕྲེང་བ་ལ་ཚིགས་སུ་བཅད་པས་སླར་སྨྲས་པ། གལ་ཏེ་འཇིག་རྟེན་དག་ན་སྦྱིན་བདག་རྣམས། །རྟག་ཏུ་ལྷམ་ཡང་རབ་ཏུ་སྦྱིན་པར་བྱེད། །གལ་ཏེ་དགེ་སློང་ཚུལ་ཁྲིམས་རྫོགས་པ་ལ། །ལྷམ་
གྱི་རྣམ་པ་ཤིན་དུ་ཕུལ་བ་སྟེ། །རྣམ་པ་གཉིས་པོ་དེ་དག་གིས། །རྫུ་འཕྲུལ་འདོད་པ་རྫུ་འཕྲུལ་འཐོབ། །སོར་ཕྲེང་དེ་ལྟར་ཤེས་པར་གྱིས། །རྫུ་འཕྲུལ་འདོད་ན་དེ་ལྟར་སྤྱོད། །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་
པོ་ལ། སོར་མོའི་ཕྲེང་བས་སླར་འདི་སྐད་ཅེས་སྨྲས་སོ། །ཀྱེ་མ་བཙུན་པ་མཽད་གལ་གྱི་བུ་སྦྲང་བུའི་སྤྱད་པ་སྤྱོད་དེ། རྫུ་འཕྲུལ་ཀུན་བཟུང་བ་མི་ཤེས་སོ། །སྦྲང་བུ་ཡང་ནམ་མཁའ་ལ་འགྲོ། སྦྲང་བུ་རྫུ་འཕྲུལ་གྱི་སྟོབས་
ཅན་ཁྱོད་ཅང་མ་ཟེར་ཅིག །བདག་གྲོལ་ནས་དགྲོལ་བར་བྱའོ་སྙམ་སྟེ། ཕན་པའི་སེམས་དེས་ནི་རྫུ་འཕྲུལ་དང་ལྡན་པ་མྱུར་དུ་འགྲུབ་བོ། །དམ་པའི་ཆོས་ཕན་པར་སྟོན་པ་ཉམ་ཐག་པའི་ཚེ། དེའི་མདུན་དུ་བདག་གི་སྲོག་བོར་
ན། དེས་རྫུ་འཕྲུལ་དང་ལྡན་པ་འགྲུབ་བོ། །སེམས་ཅན་བྱེ་བ་མང་པོ་བསྒྲལ་བ་ལས་ལྷག་པ་རྒྱལ་བའི་ཚལ་ན་རྫུ་འཕྲུལ་ག་ལ་ཡོད་ཀྱིས་ང་མི་འགྲོའོ། །དེ་ལྟར་ཐེག་པ་ཆེན་པོ་དཔག་ཏུ་མེད་པས་ན། དེ་བཞིན་གཤེགས་པ་
<pb id="57.167b"/>
དཔག་ཏུ་མེད་དོ། །དེ་ནས་ཚེ་དང་ལྡན་པ་ཤཱ་རིའི་བུ་ལ་སོར་མོའི་ཕྲེང་བས་ཚིགས་སུ་བཅད་པ་འདི་སྐད་ཅེས་སྨྲས་སོ། །འཇིག་རྟེན་དག་ན་ཤེས་རབ་ཆེ་བ་གང་། །ཇི་ལྟ་བུར་ན་བློ་གྲོས་སྐྱེ་བར་འགྱུར། །ཡེ་ཤེས་ཆེན་པོ་ཁྱོད་ཀྱིས་
མྱུར་བར་ཡང་། །མྱུར་དུ་སྨྲོས་ཏེ་ང་ཡི་ཐེ་ཙོམ་ཆོད། །དེ་ནས་ཚེ་དང་ལྡན་པ་ཤཱ་རིའི་བུས། སོར་མོའི་ཕྲེང་བ་ལ་ཚིགས་སུ་བཅད་པ་སླར་སྨྲས་པ། ཚུལ་ཁྲིམས་ལྔ་རྣམས་རབ་ཏུ་བསྲུངས་པས་ན། །བློ་མཆོག་ཤེས་རབ་ཆེན་པོ་
འཐོབ་པར་འགྱུར། །ལུས་འདི་བོར་ནས་རང་གི་བློར་བཅས་ཏེ། །གང་དང་གང་དུ་འདོད་པ་དེར་སྐྱེ་སྟེ། །དེ་དང་དེར་ནི་ཤེས་རབ་ཆེན་པོར་འགྱུར། །ཕྱོགས་སུ་སྙེན་པ་རྣམ་གྲགས་སོར་མོའི་ཕྲེང་། །དཔའ་ཆེན་བློ་ལྡན་དེ་ལྟར་ཤེས་
པར་གྱིས། །དེ་ནས་སོར་མོའི་ཕྲེང་བས། ཚེ་དང་ལྡན་པ་ཤཱ་རིའི་བུ་ལ་སླར་འདི་སྐད་ཅེས་སྨྲས་སོ། །དེ་བཞིན་གཤེགས་པ་རྟག་པའོ་ཞེས་བསྟན་པ་མི་འཆི་བའི་ཚིག་འདི་ལས་ཤེས་རབ་ཆེན་པོ་སྐྱེ་སྟེ། དེ་ལྟར་སྟོན་པ་ཤེས་རབ་
དང་ལྡན་པ་དེ་ནི་སངས་རྒྱས་ཡིན་ཏེ། ཀྱེ་མ་བཙུན་པ་ཤེས་རབ་ཆེན་པོ་ཤཱ་རིའི་བུ་ནི་སྦྲང་བུའི་སྤྱད་པ་སྤྱོད་དེ། སྦྲང་བུ་ལྟ་བུར་འགྲོ་བ་ཁྱོད་ནི་ཤེས་རབ་དང་ལྡན་པ་མི་ཤེས་སོ། །སྦྲང་བུ་ལྟ་བུའི་ཤེས་རབ་ཅན་ཁྱོད་ཅང་མ་ཟེར་ཅིག ། 
བཙུན་པ་ནི་སྦྲང་བུ་ལྟ་བུའི་ཤེས་རབ་ཅན་ནོ། །དེ་ནས་དེའི་ཚེ་ཀུན་དགའ་བོ་དེར་འོངས་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། སོར་མོའི་ཕྲེང་བ་ལ་འདི་སྐད་ཅེས་སྨྲས་སོ། །ལེགས་སོ་ལེགས་
སོ། །སོར་མོའི་ཕྲེང་བ་ཁྱོད་ཀྱིས་འཐུན་ཞིང་རྗེས་སུ་དགོངས་པའི་བསོད་ནམས་བྱས་པ་ང་དགའོ། །སོར་མོའི་ཕྲེང་བ་མྱུར་དུ་གསུང་རབ་ཡན་ལག་དགུ་པ་ལྷོགས་ཤེག །དེ་ནས་གནས་བརྟན་ཀུན་དགའ་བོ་ལ། སོར་མོའི་
ཕྲེང་བས་སླར་འདི་སྐད་ཅེས་སྨྲས་སོ། །ཁྱོད་མང་དུ་ཐོས་པའི་མཆོག་ཏུ་དེ་བཞིན་གཤེགས་པས་གསུངས་ན། བཙུན་པ་ཀུན་དགའ་བོ་ཁྱོད་ལ་དྲི་ཡིས་སྨྲོས་ཤིག །འཇིག་རྟེན་ན་མང་དུ་ཐོས་པ་གང་། ཇི་ལྟར་ན་མང་དུ་ཐོས་
<pb id="57.168a"/>
པར་འབྱུང་། བཙུན་པ་ཀུན་དགའ་བོ་ངས་དེ་སྐད་དྲིས་པ་མྱུར་དུ་སྨྲོས་ཤིག །དེ་ནས་ཚེ་དང་ལྡན་པ་ཀུན་དགའ་བོས། སོར་མོའི་ཕྲེང་བ་ལ་སླར་འདི་སྐད་ཅེས་སྨྲས་སོ། །མདོ་སྡེ་ཡན་ལག་དགུ་པ་ཀློག་པ་དང་། གཞན་ལ་ཡང་
སེར་སྣ་མེད་པར་རབ་ཏུ་སྟོན་པ་དེ་ལས་མང་དུ་ཐོས་ཤིང་བསམ་གྱིས་མི་ཁྱབ་པའི་གཟུངས་ཕུན་སུམ་ཚོགས་པ་ཐོས་པར་འགྱུར་རོ། །དེ་ནས་སོར་མོའི་ཕྲེང་བས་གནས་བརྟན་ཀུན་དགའ་བོ་ལ་སླར་འདི་སྐད་ཅེས་སྨྲས་སོ། །
འཇིག་རྟེན་ན་དེ་བཞིན་གཤེགས་པ་ནི་ཐེར་ཟུག་གཡུང་དྲུང་ངོ་ཞེས་བསྟན་པ་སྟོན་པ། བསྟན་པ་དེ་ནི་འཇིག་རྟེན་ན་མང་དུ་ཐོས་པ་ཡིན་ཏེ། ཀྱེ་མ་བཙུན་པ་ཀུན་དགའ་བོ་ནི་སྦྲང་བུའི་སྤྱད་པ་སྤྱོད་དེ། མང་དུ་ཐོས་པ་འབྱུང་བའི་སྒོ་མི་ཤེས་
སོ། །སྦྲང་བུ་ལ་ཡང་མང་དུ་ཐོས་པ་ཡོད་ཀྱིས། སྦྲང་བུ་ལྟ་བུའི་མང་དུ་ཐོས་པ་ཁྱོད་ཅང་མ་ཟེར་ཅིག །དེ་ནས་གནས་བརྟན་སྒྲ་གཅན་ཟིན། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། སོར་མོའི་ཕྲེང་བ་ལ་འདི་སྐད་ཅེས་
སྨྲས་སོ། །རིགས་ཀྱི་བུ་ལེགས་སོ། ལེགས་སོ། །ཁྱོད་ཀྱིས་འཐུན་ཞིང་རྗེས་སུ་དགོངས་པའི་བསོད་ནམས་བྱས་པ་ང་དགའོ། །སོར་མོའི་ཕྲེང་བ་མྱུར་དུ་གུས་པར་བསླབ་པ་ཟུང་ཤིག །དེ་ནས་སོར་མོའི་ཕྲེང་བས། སྒྲ་གཅན་
ཟིན་ལ་སླར་སྨྲས་པ། བཙུན་པ་སྒྲ་གཅན་ཟིན་ཁྱོད་བསླབ་པ་ལ་དགའ་ཞིང་གུས་པའི་མཆོག་ཏུ་དེ་བཞིན་གཤེགས་པས་གསུངས་ན། འཇིག་རྟེན་ན་བསླབ་པ་ལ་གུས་པ་གང་ཡིན། དེ་བཞིན་གཤེགས་པའི་སྲས་ཕངས་པ་
མྱུར་དུ་སྨྲོས་ལ་ངའི་ཐེ་ཙོམ་ཆོད་ཅིག །དེ་ནས་གནས་བརྟན་སྒྲ་གཅན་ཟིན་གྱིས་སོར་མོའི་ཕྲེང་བ་ལ་ཚིགས་སུ་བཅད་པས་སྨྲས་པ། སངས་རྒྱས་གསུང་རྣམས་ཤིན་དུ་གུས་པར་གཟུང་། །དེ་ནས་བསླབ་ལ་གུས་ཤིང་
ཚུལ་ཁྲིམས་ལྡན། །ཁོང་དཔའ་དབང་གྱུར་ཁོང་དཔའ་མཆོག་འཛིན་པ། །སོར་མོའི་ཕྲེང་བ་དེ་ལྟར་ཤེས་པར་གྱིས། །སོར་མོའི་ཕྲེང་བས་སྒྲ་གཅན་ཟིན་ལ་སླར་འདི་སྐད་ཅེས་སྨྲས་སོ། །འཇིག་རྟེན་ན་དེ་བཞིན་གཤེགས་
<pb id="57.168b"/>
པ་ནི་མཆོག་ཏུ་རྟག་པའོ་ཞེས་གུས་པས་བསྟན་པ་ནི་གུས་པའི་མཆོག་ཅེས་བྱ་སྟེ། བཙུན་པ་སྒྲ་གཅན་ཟིན་སྟོན་པ་དེ་ནི་འཇིག་རྟེན་ན་བསླབ་པ་ལ་གུས་པའི་མཆོག་ཏུ་ཤེས་པར་གྱིས་ཤིག །ཀྱེ་བཙུན་པ་སྒྲ་གཅན་ཟིན་ནི་སྦྲང་བུའི་
སྤྱད་པ་སྤྱོད་དེ། སྦྲང་བུ་ལྟ་བུ་ཁྱོད་བསླབ་པ་ལ་གུས་པར་མི་ཤེས་སོ། །སྦྲང་བུ་ལ་ཡང་གུས་པ་ཡོད་ཀྱིས། སྦྲང་བུ་ལྟ་བུ་ཁྱོད་ཅང་མ་ཟེར་ཅིག །དེ་ནས་གནས་བརྟན་མ་འགགས་པ། བཅོམ་ལྡན་འདས་ག་ལ་བ་དེར་སོང་སྟེ་
ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། སོར་མོའི་ཕྲེང་བ་ལ་འདི་སྐད་ཅེས་སྨྲས་སོ། །ལེགས་སོ། །ལེགས་སོ། །སོར་མོའི་ཕྲེང་བ་ཁྱོད་གྱིས་འཐུན་ཞིང་རྗེས་སུ་དགོངས་པའི་བསོད་ནམས་བྱས་
པ་ང་དགའོ། །སོར་མོའི་ཕྲེང་བ་ད་རིང་པོར་མ་ཐོགས་པར་ལྷའི་མིག་ཅན་དུ་གྱིས་ཤིག །དེ་ནས་ཚེ་དང་ལྡན་པ་མ་འགགས་པ་ལ་སོར་མོའི་ཕྲེང་བས་སླར་འདི་སྐད་ཅེས་སྨྲས་སོ། །བཙུན་པ་མ་འགགས་པ་ཁྱོད་དེ་བཞིན་
གཤེགས་པས་ལྷའི་མིག་ཅན་གྱི་མཆོག་ཏུ་གསུངས་ན། འཇིག་རྟེན་ན་ལྷའི་མིག་ཅན་གང་། ལྷའི་མིག་ཇི་ལྟར་ཏེ། མྱུར་དུ་སྨྲོས་ལ་ངའི་ཐེ་ཙོམ་ཆོད་ཅིག །དེ་ནས་སོར་མོའི་ཕྲེང་བ་ལ་ཚེ་དང་ལྡན་པ་མ་འགགས་པས་སླར་
ཚིགས་སུ་བཅད་པ་འདི་སྐད་ཅེས་སྨྲས་སོ། །མར་མེས་རྟག་ཏུ་མིག་འཐོབ་འགྱུར། །ཡང་ན་གཞན་ལ་ནན་ཏན་དུ། །ཆོས་བཤད་པས་ཀྱང་ཤེས་པར་བྱ། །གཟུགས་ཅན་ནང་ན་གཟུགས་མཆོག་ཅན། །དེ་ལྟར་སོར་ཕྲེང་
ཤེས་པར་གྱིས། །དེ་ནས་སོར་མོའི་ཕྲེང་བས་ཚེ་དང་ལྡན་པ་མ་འགགས་པ་ལ་འདི་སྐད་ཅེས་སྨྲས་སོ། །དེ་བཞིན་གཤེགས་པའི་སྙིང་པོ་རབ་ཏུ་ནན་ཏན་དུ་མི་འཆབ་ཅིང་། སེམས་ཅན་ཐམས་ཅད་ལ་ཕན་པར་བསྟན་
པ་སྟོན་ན། དེས་ལྷའི་མིག་འཐོབ་པར་འགྱུར་ཏེ། དེ་ནི་འཇིག་རྟེན་ན་ལྷའི་མིག་ཅན་ནོ། །ཀྱེ་མ་བཙུན་པ་མ་འགགས་པ་ཁྱོད་ནི་སྦྲང་བུའི་སྤྱད་པ་སྤྱོད་དེ། ལྷའི་མིག་བསྐྱེད་པ་མི་ཤེས་སོ། །སྦྲང་བུ་ཡང་རང་གི་ཡུལ་མཐོང་གིས་
