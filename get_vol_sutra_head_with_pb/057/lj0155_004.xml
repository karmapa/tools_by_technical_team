<pb id="57.181b"/>
སྤྲུལ་ཏོ། །ཀྱེ་མ་བཙུན་པ་འཇམ་དཔལ་ནི་སྦྲང་བུ་ལྟ་བུའི་སྤྱད་པ་སྤྱོད་དེ། མིའི་གླང་པོ་ཆེ་ཤེས་ཀྱང་མི་འདོད་དོ། །ཤེས་ཀྱང་མི་འདོད་པ་དེ་ནི་སྦྲང་བུ་ལྟ་བུ་སྟེ་སྨད་པ་ཞེས་བྱའོ། །དེ་ནས་བཅོམ་ལྡན་འདས་ཐམས་ཅད་མཁྱེན་པ་
ཐམས་ཅད་གཟིགས་པས། འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ་སོར་མོའི་ཕྲེང་བས་ཇི་སྐད་ཟེར་བ་དེ་བཞིན་ཏེ། བྱང་ཆུབ་སེམས་དཔའི་སྤྱོད་པ་ནི་དེ་ལྟའོ། །འཇམ་
དཔལ་སོར་མོའི་ཕྲེང་བ་འདི་ནི་ཐ་མལ་པ་མ་ཡིན་ཏེ། དེ་ལྟ་བུས་འདུལ་བའི་དབང་གིས་བྱང་ཆུབ་སེམས་དཔའ་མིའི་གླང་པོ་ཆེས་བདག་ཉིད་དེ་ལྟར་སྤྲུལ་ཏོ། །འཇམ་དཔལ་ཡུད་ཙམ་ཞིག་སྡོད་ཅིག་དང་། སོར་མོའི་
ཕྲེང་བ་ཡང་ཁྱོད་དང་འདྲ་སྟེ། སོར་མོའི་ཕྲེང་བའི་བདག་ཉིད་ཆེན་པོ་ཤིན་དུ་རྒྱས་པར་བསྟན་གྱི། དེའི་གཏམ་བརྗོད་པ་ལས་སོར་མོའི་ཕྲེང་བའི་ཆེ་བ་ཤེས་པར་གྱིས་ཤིག །དེ་ནས་བཅོམ་ལྡན་འདས་ཀྱིས་སོར་མོའི་
ཕྲེང་བ་ལ་འདི་སྐད་ཅེས་བཀའ་སྩལ་ཏོ། །མིའི་གླང་པོ་ཆེ་སེམས་ཅན་ཐམས་ཅད་ལ་ཕན་པའི་དོན་དུ་བརྩོན་འགྲུས་བསྟན་པ་ལེགས་སོ་ལེགས་སོ། །བདག་ཉིད་མྱུར་དུ་དགྲ་བཅོམ་པ་ཐོབ་པར་གྱིས་ཤིག་དང་། དེའི་
ཡོན་ཏན་འདི་འདྲའོ། །དེའི་ལས་འདི་འདྲའོ། །བརྩོན་འགྲུས་འདི་འདྲའོ་ཞེས་སེམས་ཅན་ཐམས་ཅད་ལ་ཕན་པ་དང་། བདེ་བའི་ཕྱིར་བརྗོད་པར་བྱའོ། །<bampo n="154.4" zh="62.427"/>བམ་པོ་བཞི་པ། དེ་ནས་
བཅོམ་ལྡན་འདས་ལ་ཚེ་དང་ལྡན་པ་ཤ་ར་དྭ་ཏིའི་བུས་འདི་སྐད་ཅེས་གསོལ་ཏོ། །བཅོམ་ལྡན་འདས་སེམས་ཅན་ཐམས་ཅད་ལ་ཕན་པ་དང་ཐུགས་བརྩེ་བའི་སླད་དུ་དགྲ་བཅོམ་པ་རང་གི་ལུས་འདི་ཉིད་ཀྱིས་ཐོབ་པར་
འཚལ་བའི་ཡོན་ཏན་འདི་འདྲ། ལས་འདི་འདྲ། བརྩོན་འགྲུས་འདི་འདྲའོ་ཞེས་སེམས་ཅན་ཐམས་ཅད་ལ་ཕན་པ་དང་བདེ་བའི་སླད་དུ་བཤད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། ནམ་ཕ་མ་
<pb id="57.182a"/>
ཕྲད་དེ། དུས་སུ་མའི་རུམ་དུ་བུ་ཆགས་མ་ཐག་ཏུ་ཕ་མ་དག་དགའ་བར་འགྱུར་རོ། །བདག་གིས་མྱོང་བའི་ཡོན་ཏན་གྱིས་ཐོབ་པས་བརྩོན་འགྲུས་དང་། གཟི་བརྗིད་གཞན་དུ་འགྱུར་རོ། །འཇིག་རྟེན་
ཀྱང་འབྱོར་པ་དང་། མོད་པར་འགྱུར། འཇིག་རྟེན་ཁྲག་ཁྲུག་མེད་པར་འགྱུར། རྒྱལ་པོ་ཡང་ཤིན་དུ་བདེ་བར་འགྱུར། མས་བསོད་ནམས་དམ་པའི་རྨི་ལམ་ཡང་རྙེད་དེ། ནམ་ཁྱེའུ་བཙས་པ་དེའི་ཚེ། རིགས་
འཕེལ་བར་འགྱུར་རོ་ཞེས་མི་མཛའ་བ་རྣམས་ཀྱང་ཤིན་དུ་བྱམས་པར་འགྱུར་རོ། །ནམ་ཁྱེའུ་དེ་ལོ་བདུན་ནམ། བརྒྱད་དམ། དགུ་ལོན་ནས། ཡི་གེའི་གྲར་ཞུགས་པའི་ཚེ་ཁྱིམ་ན་འཐབ་པ་དང་། རྩོད་པ་མི་འབྱུང་། 
བྲན་པོ་དང་བྲན་མོ་རྣམས་ཀྱང་དགའ་མགུ་རངས་པར་གྱུར་ནས། ཡང་དག་པའི་ལས་ཀྱིས་ཁྱིམ་དུ་འཕེལ་བར་བྱེད་དོ། །ནམ་ཁྱེའུ་དེ་ལོ་ཉི་ཤུ་ལོན་པ་དེའི་ཚེ་ཁྱིམ་དེའི་བ་ལང་དང་། མ་ཧེ་དང་། ལུག་ལ་སོགས་པ་རྐང་པ་བཞི་པ་
རྣམས་ཀྱང་འཐབ་པ་མེད་དེ། ཕ་མ་ལྟ་བུར་སྡུག་པར་འགྱུར་རོ། །བ་ཡང་ཞོ་བདམ་མོ། །ཁྱེའུ་དེ་ལ་འདོད་ཆགས་དང་། ཕྲག་དོག་དང་། འཚིག་པ་དང་། གཡོ་དང་། སྒྱུ་དང་། བརྫུན་སྨྲ་བ་དང་། ཚིག་རྩུབ་པོ་དང་། བྱིས་
པའི་ཚུལ་དང་། ཆོ་ག་མ་ཡིན་པ་མེད་ཅིང་མི་དགེ་བའི་ཕྱོགས་ཀྱི་བྱ་བ་ཐམས་ཅད་མི་འབྱུང་སྟེ། ཕ་མ་ལ་མཆོད་པ་དང་། སློབ་དཔོན་དང་། མཁན་པོ་ལ་མཆོད་པའི་སེམས་སྐྱེའོ། །རྒན་རབས་མཐོང་ན་ལག་པ་ཐལ་
མོ་སྦྱོར་རོ། །བར་མ་མཐོང་ན་པང་གིས་མཁྱུད་དེ་དམ་དུ་འཇུའོ། །ཁྱེའུ་དང་བུ་མོ་བདག་དང་འདྲ་བ་དང་ལྷན་ཅིག་ཏུ་བུས་པའི་རྩེད་མོ་རྩེ་ན་སྦྱིན་པ་དང་། རི་མོར་བྱ་བ་དང་། གཏོང་བ་སེམས་སོ། །ཕོངས་པ་ལ་བུ་བཞིན་
བྱེད་དོ། །བྱ་བ་ཀུན་ལ་ངོ་ཚ་ཤེས་ཏེ། འཇིགས་ཤིང་སྐྲག་པ་ཡིན། དམ་པའི་ཆོས་ཀྱི་བྱ་བ་ལ་མོས་ཀྱི། གར་དང་སྒྱུ་མ་བྱེད་པ་གཉིད་དང་སྙོམ་ལས་བྱེད་པ་མ་ཡིན། སངས་རྒྱས་མཐོང་བར་འདོད་ཅིང་རྟག་ཏུ་གླེགས་
<pb id="57.182b"/>
བམ་ཀློག །བསླབ་པ་ལ་སོགས་པ་བཟོ་རྣམ་པ་མང་པོ་ལ་དགའི། རྒྱན་པོ་དང་། རྩེད་མོ་དང་། ཆང་འཐུང་བ་ལ་དགའ་བ་མ་ཡིན། ལྷ་ལས་ལྷུར་བྱེད་པའི་སྐྱེ་བོ་དགེ་བ་རྣམས་ཀྱིས་བཀུར་བ། མིག་གཉིད་ཐུལ་བ། ཟས་
མང་དུ་མི་ཟ། གཙང་སྦྲ་ཆུང་བ་མ་ཡིན། ཕྱི་རོལ་གྱི་འགྲོ་བ་ཐམས་ཅད་ཀྱང་དགའ་བ། ཆོས་ཀྱི་བྱ་བ་ལ་སྙིང་སྟོབས་ཆེ་ཞིང་བློ་གྲོས་ཆེ་བ་ལ་སོགས་པ་དེ་ལྟ་བུའི་ཡོན་ཏན་ཤིན་དུ་མང་བས་རང་གི་ལུས་དེ་ཉིད་ཀྱིས་དགྲ་བཅོམ་
པ་ཐོབ་པར་འགྱུར་ཏེ། ཡོན་ཏན་དེ་འདྲ། བརྩོན་འགྲུས་ཀྱི་རྣམ་པ་དེ་འདྲ་སྟེ། ཤཱ་རིའི་བུ་སོར་མོའི་ཕྲེང་བ་ཡང་མྱུར་དུ་དགྲ་བཅོམ་པ་ཐོབ་པར་འགྱུར་བས། སོར་མོའི་ཕྲེང་བ་ལ་སྡིག་པར་ག་ལ་འགྱུར། ཤཱ་ར་དྭ་ཏིའི་
བུ་སོར་མོའི་ཕྲེང་བ་ལ་ངོ་མཚར་དང་། ཡོན་ཏན་གཞན་ཡང་ཡོད་དེ། འཇམ་དཔལ་ཇི་ལྟ་བ་དེ་བཞིན་དུ་སོར་མོའི་ཕྲེང་བ་བྱང་ཆུབ་སེམས་དཔའ་མིའི་གླང་པོ་ཡང་དེ་བཞིན་ནོ། །སོར་མོའི་ཕྲེང་བ་ནི་སེམས་ཅན་ཐམས་
ཅད་ལ་བུ་གཅིག་པ་བཞིན་དུ་བལྟའོ། །བྱང་ཆུབ་སེམས་དཔའ་སེམས་དཔའ་ཆེན་པོ་སོར་མོའི་ཕྲེང་བ་ནི། བདག་གྲོལ་ནས་འཇིག་རྟེན་ཐམས་ཅད་དགྲོལ་ལོ། །རྒལ་ནས་སྒྲལ་བར་བྱའོ་ཞེས་བདག་དང་འཇིག་རྟེན་གྱི་
ཕྱིར་སྐྱེས་བུ་འདི་རྟག་ཏུ་སྨོན་ལམ་འདེབས་ཏེ། འཇིག་རྟེན་ཐམས་ཅད་ལ་ཕན་ཞིང་སྙིང་བརྩེ་བ་སྡིག་པ་བྱེད་པ་དེ་ནི་གནས་མེད་དོ། །དེ་ལྟ་བུའི་སེམས་ཅན་དག་གི་ཕྱིར། བྱང་ཆུབ་སེམས་དཔའ་མིའི་གླང་པོ་ཆེ་
རྣམས་ནི་ཉི་མ་དང་། ཟླ་བ་དང་། ཚངས་པ་ལྟ་བུ་དང་། སྐྱེ་དགུའི་བདག་པོར་འགྱུར་རོ། །ས་དང་། རླུང་དང་། ནམ་མཁའ་དང་། ཆུ་དང་། མེ་ལྔ་པ་དང་། དེ་ལྟ་བུ་རྣམ་པ་མང་པོར་འགྱུར་རོ། །དེ་ནས་བཅོམ་ལྡན་འདས་
ལ་ཚེ་དང་ལྡན་པ་མཽད་གལ་གྱི་བུ་ཆེན་པོས་འདི་སྐད་ཅེས་གསོལ་ཏོ། །བཅོམ་ལྡན་འདས་སོར་མོའི་ཕྲེང་བ་ནི་གང་ཟག་ཡ་རབས་ལགས་ཏེ། བཅོམ་ལྡན་འདས་མཐོང་མ་ཐག་ཏུ་བདག་ཉིད་སྲིད་པ་ཐམས་ཅད་
<pb id="57.183a"/>
ལས་ངེས་པར་བརྒལ་ཏོ། །དེ་ནས་སོར་མོའི་ཕྲེང་བས། གནས་བརྟན་མཽད་གལ་གྱི་བུ་ཆེན་པོ་ལ་འདི་སྐད་ཅེས་སྨྲས་སོ། །བཙུན་པ་མཽད་གལ་གྱི་བུ་ཆེན་པོས་དེ་བཞིན་གཤེགས་པ་མ་རྙེད་ན། འཇིག་རྟེན་ན་
ཆོས་ལ་བདག་པོ་བྱེད་པའི་སེམས་ཅན་སུ་དག་ཡོད། སྨྲས་པ། རིགས་ཀྱི་བུ་ཆོས་མངོན་པའི་ལུང་ལས་བཅོམ་ལྡན་འདས་ཀྱིས་རབ་ཏུ་བསྟན་ཏེ། དགེ་སློང་རྣམས་ན་བ་དང་ན་བ་ལྟ་བུ་གསུམ་སྟེ། ན་བ་གསུམ་གང་ཞེ་ན། 
ལོག་པར་ངེས་པ་ཞེས་བྱ་བ་དང་། ཡང་དག་པ་ཉིད་དུ་ངེས་པ་ཞེས་བྱ་བ་དང་། མ་ངེས་པའི་གང་ཟག་ཅེས་བསྟན་ཏོ། །དེ་ལ་ལོག་པར་ངེས་པ་གང་ཞེ་ན། ལོག་པར་ངེས་པ་ཞེས་བྱ་བ་ནི། སྐྱེས་བུ་གང་དེ་བཞིན་གཤེགས་
པས་ཀྱང་གདུལ་མི་ནུས་པའོ། །ཡང་དག་པ་ཉིད་དུ་ངེས་པ་ཞེས་བྱ་བ་ནི་དཔེར་ན། བཙུན་པ་འཇམ་དཔལ་དང་། འོད་སྲུང་ཆེན་པོ་ལྟ་བུ་དེ་བཞིན་གཤེགས་པ་མ་བྱུང་བཞིན་དུ་དེ་བཞིན་གཤེགས་པའི་ཕྱིར་དེ་ཁོ་ནའི་ཆོས་ལ་
རབ་ཏུ་ཞུགས་པའོ། །སྨྲས་པ། བཙུན་པ་མཽད་གལ་གྱི་བུ་ཆེན་པོ་དེ་ལྟར་དེ་བཞིན་གཤེགས་པ་མ་སྐྱེས་པར་བཙུན་པ་གནས་བརྟན་འོད་སྲུང་ཆེན་པོ་བདག་ཉིད་དེ་ཁོ་ནའི་ཆོས་ལ་རབ་ཏུ་ཞུགས་སོ་ཞེས་མ་ཟེར་ཅིག །དེ་ཅིའི་
ཕྱིར་ཞེ་ན། དེ་བཞིན་གཤེགས་པ་ནི་རྟག་པ་སྟེ། གང་ཆོས་ལ་གནས་པ་དེ་དག་གི་ཁྱིམ་ན་དེ་བཞིན་གཤེགས་པ་དེ་བཞུགས་སོ། །དཔེར་ན། འབབ་ཆུ་ཐམས་ཅད་ནི་ཆར་ལས་བྱུང་སྟེ། ཆར་མེད་ཀྱང་གལ་ཏེ་ཆུ་
འབབ་དེ་ལ་མཁས་པས་འདི་ལྟར་བསམས་སོ། །ཆར་མེད་པར་ཆུ་འབབ་པ་དེ་ནི་གནས་མེད་ཀྱིས་གཞན་དུ་ཆར་འབབ་པར་རིག་པར་བྱ་སྟེ། དེ་ལས་འབབ་ཆུ་འབབ་པར་རིག་པར་བྱའོ། །དེ་བཞིན་དུ་མཽད་གལ་
གྱི་བུ་འཇིག་རྟེན་གྱི་དང་། འཇིག་རྟེན་གྱི་ལས་འདས་པའི་མཆོག་གི་ཆོས་ཐམས་ཅད་ཀྱང་སངས་རྒྱས་ལས་འབབ་སྟེ། དེ་བས་ན་བཙུན་པ་འོད་སྲུང་ཆེན་པོ་ཡང་དེ་བཞིན་གཤེགས་པའི་ཞབས་ཀྱི་དྲུང་དུ་རབ་ཏུ་བྱུང་
<pb id="57.183b"/>
བར་རིག་པར་བྱའོ། །ཇི་ལྟར་སྐྱེ་བོ་ཐམས་ཅད་ཀྱིས་སྒྱུ་མ་མི་མཐོང་ཞེ་ན། བཙུན་པ་བཅོམ་ལྡན་འདས་ཉག་གཅིག་གིས་མཁྱེན་པ་མ་ཡིན་གྱི། གཞན་དུ་ཆར་བབ་པ་བཞིན་ཏེ། དེའི་ཕྱིར་སངས་རྒྱས་མེད་པའི་དུས་ཀྱི་
སེམས་ཅན་རྣམས་ཀྱང་བདག་ཉིད་ངེས་པར་མི་སྒྲོལ་གྱི་རྟག་ཏུ་སངས་རྒྱས་ཀྱི་མངོན་སུམ་དུ་ངེས་པར་སྒྲོལ་བར་རིག་པར་བྱའོ། །གཞན་ཡང་བཙུན་པ་སྐྱེས་བུ་ལ་ལ་ཞིག་ཟླ་བ་དང་། ཉི་མ་མཐོང་ནས་ཁྱིམ་གྱི་ནང་དུ་ཞུགས་
ནས་དེ་ཉིད་ཀྱིས་མི་མཐོང་ངོ་སྙམ་དུ་སེམས་ན། ཅི་ཟླ་བ་དང་ཉི་མས་མི་མཐོང་ངམ། མཐོང་མོད་ཀྱི་མི་མི་མཁས་པ་ཁྱིམ་གྱི་ནང་དུ་ཞུགས་མ་ཐག་ཏུ་ཟླ་བ་དང་། ཉི་མས་མི་མཐོང་ངོ་སྙམ་དུ་སེམས་ཏེ། དེ་བཞིན་དུ་བཙུན་
པ་མཽད་གལ་གྱི་བུ་ཡང་མི་མཁས་པ་བཞིན་མ་ཟེར་ཅིག །དེ་བཞིན་གཤེགས་པ་ནི་རྟག་ཏུ་སེམས་ཅན་རྣམས་ངེས་པར་སྒྲོལ་ཏེ། རྟག་ཏུ་སེམས་ཅན་རྣམས་རབ་ཏུ་འབྱུང་བ་དང་། བསྙེན་པར་རྫོགས་པར་འཛིན་དུ་
འཇུག་གོ། །དེའི་ཕྱིར་གང་ཟག་ལོག་པར་ངེས་པ་དང་། ཡང་དག་པ་ཉིད་དུ་ངེས་པ་སྟེ། མ་ངེས་པ་ཞེས་བྱ་བ་གསུམ་པ་མེད་དོ། །སྨྲས་པ། འཇིག་རྟེན་པ་ལ་ཡང་ཚུལ་ཁྲིམས་ལྔ་ཡོད་དོ། །སངས་རྒྱས་འབྱུང་བའི་
དུས་ན་ཡང་ཡོད་དོ། །སྨྲས་པ། བཙུན་པ་མཽད་གལ་གྱི་བུ་དེ་སྐད་མ་ཟེར་ཅིག །ཇི་ཙམ་ཆོས་དང་འཐུན་པའི་ཚུལ་ཁྲིམས་དང་། ཆོ་ག་དང་ཡོན་ཏན་འཇིག་རྟེན་ན། འཇིག་རྟེན་པ་དང་། འཇིག་རྟེན་ལས་འདས་པ་དག་ཡོད་
པ་དེ་དག་ཐམས་ཅད་དུ་ཐམས་ཅད་སངས་རྒྱས་ཀྱི་ཚིག་ཏུ་རིག་པར་བྱའོ། །སྨྲས་པ། ནད་པ་ལྟ་བུའི་གཏམ་རྣམ་པ་གསུམ་སྟེ། ནད་པ་ཁ་ཅིག་སྨན་པ་རྙེད་ཀྱང་འཚོ་བ་ཡོད་དོ། །ནད་པ་ཁ་ཅིག་སྨན་པ་མ་རྙེད་ཀྱང་
འཚོ་བ་ཡོད་དོ། །ནད་པ་ཁ་ཅིག་སྨན་པ་རྙེད་ཀྱང་མི་འཚོ་བ་ཡོད་དོ། །སྨྲས་པ། ན་བ་གསུམ་དུ་མེད་དེ། ན་བ་ཁ་ཅིག་སྨན་པ་མ་རྙེད་ཀྱང་འཚོའོ། །ན་བ་ཁ་ཅིག་ནི་སྨན་པ་རྙེད་ཀྱང་མི་འཚོ་སྟེ། གསོར་རུང་བ་དང་། 
<pb id="57.184a"/>
གསོར་མི་རུང་བ་སྟེ། སྨན་པ་ཡང་རྙེད། སྨན་དང་གཡོག་རྙེད་ཀྱང་། གལ་ཏེ་འཆི་ན་ནི་དེ་དོན་མེད་པའི་གནས་སུ་འགྱུར་རོ། །དེ་ཅིའི་ཕྱིར་ཞེ་ན། གལ་ཏེ་སྨན་དང་། 
གཡོག་དང་། སྨན་པ་ཡང་མ་རྙེད། སྨན་པ་རྙེད་ལ། སྨན་མ་རྙེད་པ་སྟེ། དེའི་ཕྱིར་སྨན་པ་དང་། སྨན་རྙེད་ཀྱང་མི་འཚོ་ན། སྨན་དང་སྨན་པའི་བྱེ་བྲག་ཀྱང་མེད་དོ། །
ཅིའི་ཕྱིར་ཚེའི་རིག་བྱེད་ལས་ལུས་ལྕི་བ་དང་། ཡང་བའི་བྱ་བ་ཐམས་ཅད་འབྱུང་སྟེ། དེའི་ཕྱིར་བཙུན་པ་མཽད་གལ་གྱི་བུ་ཆེན་པོ་གསོར་རུང་ཡང་རུང་ལ། མི་རུང་ཡང་མི་རུང་ཞེས་བྱ་བར་
རྣམ་པ་གསུམ་དུ་རྟོག་པ་རྣམ་པ་གསུམ་མེད་དོ། །དེ་ནི་ཉན་ཐོས་ཀྱི་ཤེས་པ་སྟེ། སྦྲང་བུ་ལྟ་བུའི་ཤེས་པའོ་ཞེས་མཁས་པ་རྣམས་འཛེར་ཏོ། །མི་མཁས་
པ་རྣམས་ཀྱི་ཕྱིར་རྣམ་པ་གཉིས་སུ་བརྟགས་ཏེ། །དེ་ལ་ལོག་པར་ངེས་པ་ཞེས་བྱ་བ་ནི་འདོད་ཆེན་པོའོ། །ཡང་དག་པར་ངེས་པ་ཞེས་བྱ་བ་ནི་ཉན་ཐོས་དང་། 
རང་སངས་རྒྱས་སོ། །བཙུན་པ་མཽད་གལ་གྱི་བུ་ངོ་མཚར་རྣམ་པ་གཉིས་ཏེ། རྣམ་པ་གཉིས་གང་ཞེ་ན། དེ་བཞིན་གཤེགས་པ་དང་། འདོད་
ཆེན་པའོ། །དེ་བཞིན་གཤེགས་པ་ནི་མཆོག་གི་གནས་སུ་ངོ་མཚར་དུ་གྱུར་པ་ཡིན་ཏེ། དེ་བཞིན་གཤེགས་པ་ལས་མཐོ་བའི་
གནས་གཞན་མི་སྣང་སྟེ་ངོ་མཚར་ཏོ། །དམའ་བའི་གནས་སུ་ཡང་འདོད་མངས་ལས་གཞན་མི་སྣང་ངོ་། །དཔེར་ན། དེ་བཞིན་
<pb id="57.184b"/>
གཤེགས་པའི་ཉན་ཐོས་རྣམས་ཕ་རོལ་དུ་ཕྱིན་པ་བཅུ་ཡོངས་སུ་རྫོགས་པར་བྱེད་ཅིང་འགྲོ་བ་དེ་བཞིན་དུ་འདོད་ཆེན་པ་ཡང་ཕ་རོལ་དུ་ཕྱིན་པ་བཅུ་ཡོངས་སུ་རྫོགས་པར་བྱེད་ཅིང་འགྲོའོ། །དཔེར་ན། དེ་བཞིན་
གཤེགས་པའི་ཉན་ཐོས་རྣམས་ཀྱི་སྦྱིན་པའི་ཕ་རོལ་དུ་ཕྱིན་པ་ལ་བདག་གི་བུ་དང་། མིག་དང་ཤ་བྱེ་བའི་ཕུང་པོའི་རི་རབ་བས་ཆེ་བ་དེ་བས་ལྷག་པར་གཏོང་བ་དེ་བཞིན་དུ་འདོད་ཆེན་པའང་འདོད་ཆེན་གྱི་སྦྱིན་པའི་ཕ་
རོལ་དུ་ཕྱིན་པ་བཅུ་ཡོངས་སུ་རྫོགས་པར་བྱེད་དོ། །འདོད་ཆེན་པའང་ནམ་ཡི་དགས་ཀྱི་འཇིག་རྟེན་དུ་སོང་བ་དེའི་ཚེ་དེར་གཡེམ་པའི་སེམས་སྐྱེ་སྟེ། དེའི་ཚེ་མྱུར་དུ་བུད་མེད་མང་པོ་འབྱུང་སྟེ། བུ་མང་པོ་ཡང་འབྱུང་
སྟེ། སེམས་ཙམ་གྱིས་བདེ་བ་ལྟ་འཐོབ་པར་ག་ལ་འགྱུར། དེ་ནས་མྱུར་དུ་བདག་གི་བུ་བཟའ་བའི་སེམས་སྐྱེས་ནས་ཤིང་ཟའོ། །ཡང་ལས་ཀྱིས་བྲམ་ཟེའི་གཟུགས་སུ་འགྱུར་ཏེ། དེས་སློང་བ་རྣམས་ལ་ཡང་
བུ་རྣམས་བྱིན་ཏེ་བྱིན་པ་དེ་དག་ཟའོ། །ཡང་བདག་ཉིད་ཀྱང་ཐམས་ཅད་ཟ་སྟེ། དེ་ལྟར་འདོད་ཆེན་པའང་འདོད་ཆེན་གྱི་སྦྱིན་པའི་ཕ་རོལ་དུ་ཕྱིན་པ་རྫོགས་པར་འགྱུར་ཏེ། དེ་བཞིན་དུ་ཕ་རོལ་དུ་ཕྱིན་པ་བཅུ་ཡོངས་སུ་
རྫོགས་པར་བྱེད་དོ། །དེའི་ཕྱིར་མཐོན་པོའི་གནས་ཀྱི་མཆོག་ནི་སངས་རྒྱས་བཅོམ་ལྡན་འདས་རྣམས་སོ། །དམའ་བའི་གནས་ན་ནི་འདོད་ཆེན་པ་རྣམས་སོ། །བཙུན་པ་མཽད་གལ་གྱི་བུ་དེ་ལྟར་ངོ་མཚར་རྣམ་པ་
གཉིས་ཏེ། ལོག་པར་ངེས་པའི་གང་ཟག་ནི་འདོད་ཆེན་ཡིན་པར་སོམས་ཤིག །ཡང་དག་པར་ངེས་པའི་གང་ཟག་ནི་དེ་བཞིན་གཤེགས་པ་དང་། དེ་བཞིན་གཤེགས་པའི་ཉན་ཐོས་ཡིན་པར་སོམས་ཤིག །དེ་ནས་
བཅོམ་ལྡན་འདས་ཀྱིས་སོར་ཡོའི་ཕྲེང་བ་ལ་བཀའ་སྩལ་པ། སོར་མོའི་ཕྲེང་བ་ཚུར་ཤོག །མྱུར་དུ་རབ་ཏུ་བྱུང་ལ་སྐྱབས་གསུམ་དུ་འགྲོ་བ་ཟུང་ཤིག །དེ་ནས་སོར་མོའི་ཕྲེང་བས། བཅོམ་ལྡན་འདས་ལ་ཚིགས་
<pb id="57.185a"/>
སུ་བཅད་པས་སླར་གསོལ་པ། ཐེག་པ་འདི་ནི་ཐེག་ཆེན་ཏེ། །ཆགས་མེད་ཡེ་ཤེས་ཞེས་ཀྱང་བགྱི། །ཐེག་པ་གཅིག་པོ་སྐྱབས་གཅིག་སྟེ། །དེ་བཞིན་གཤེགས་པ་དོན་དམ་སྐྱབས། །ཆོས་དང་སངས་
རྒྱས་དོན་གཅིག་སྟེ། །དེ་བཞིན་གཤེགས་པ་ཆོས་ཀྱི་སྐུ། །དགེ་འདུན་དེ་བཞིན་གཤེགས་ཀྱི་མིང་། །དགེ་འདུན་ཉིད་ནི་དེ་བཞིན་གཤེགས། །ཆོས་དང་དགེ་འདུན་གཉིས་ནི་ཐབས་ཀྱི་སྐྱབས་ལགས་ཏེ། །དེ་བཞིན་གཤེགས་
ནི་ཐབས་མེད་སྐྱབས་དང་དོན་དམ་སྐྱབས། །དེ་བཞིན་གཤེགས་པ་སྐྱབས་མེད་རྣམས་ཀྱི་སྐྱབས་ལགས་ཏེ། །དེ་ཡི་སླད་དུ་དེ་བཞིན་གཤེགས་ལ་སྐྱབས་སུ་མཆི། །ཇི་ལྟར་ཤིང་ཀུན་ཟ་འདོད་པས་ནི་ཤིང་ཀུན་བཟའ་བྱ་ཞེས། །
ཤིང་ཀུན་ཡང་དག་བོར་ནས་ཤིང་ཀུན་བཅོས་མ་ཟ་བ་ནི། །འཇིག་རྟེན་དག་ན་བདག་ལ་མི་ཕན་ནད་ཀྱང་སོས་མི་འགྱུར། །འཇིག་རྟེན་དེ་འདྲའི་ཕྱུགས་མེད་སྨན་པ་སྟོང་གིས་གསོ་མི་ནུས། །དེ་བཞིན་དུ་ནི་སྐྱབས་གཅིག་ཡོངས་
བཏང་སྟེ། །ཐབས་ཀྱི་སྐྱབས་སུ་གང་དག་འཇུག་པ་ཡང་། །དེ་ལྟ་བུ་ཡི་སྦྲང་བུ་གཞན་མེད་དེ། །དེ་ནི་སངས་རྒྱས་སྟོང་གིས་གསོ་མི་ནུས། །བཅོམ་ལྡན་འདས་ཀྱིས་བཀའ་སྩལ་པ། འོ་ན་སོར་མོའི་ཕྲེང་བ་ཁྱོད་གཞོན་ནུའི་
ཚུལ་ཁྲིམས་སྲུངས་ཤིག །དེ་ནས་སོར་མོའི་ཕྲེང་བས། བཅོམ་ལྡན་འདས་ལ་སླར་འདི་སྐད་ཅེས་གསོལ་ཏོ། །འཇིག་རྟེན་ན་གཞོན་ནུ་གང་ལགས། བསྙེན་པར་རྫོགས་པ་གང་ལགས། འཇིག་རྟེན་ན་དགེ་སྦྱོང་གསལ་བ་
གང་ལགས། འཇིག་རྟེན་ན་སྦྱིན་གནས་གང་ལགས། དེ་ནས་བཅོམ་ལྡན་འདས་ཅང་མི་གསུང་བར་གྱུར་པ་དང་། སོར་མོའི་ཕྲེང་བས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གང་འཇིག་
རྟེན་ན་སྐྱབས་གཅིག་པོ་དོན་དམ་པའི་སྐྱབས་སུ་མ་འཚལ་བ་དེ་དག་ཐབས་གཉིས་པོ་ལ་བཀོད་དོ། །དེ་གཉིས་འཇིག་རྟེན་ན་སྐྱབས་ལགས་ཏེ། གཞོན་ནུར་གྱུར་ནས་བསྙེན་པར་རྫོགས་པ་མི་གསལ་བ་དེ་དགེ་སྦྱོང་ལགས་
<pb id="57.185b"/>
སམ། གང་སྐྱབས་གཅིག་པོ་མ་འཚལ་བ་དེ་དག་སྐྱབས་སྦྱོར་བ་ལྟ་ག་ལ་འགྱུར། གང་བཅོམ་ལྡན་འདས་ལ་དོན་དམ་པའི་སྐྱབས་སུ་མ་འཚལ་བ་དེ་དག་ཐོག་མ་ནས་སྐྱབས་སུ་འགྲོ་བ་ཡང་མ་སྦྱངས་ན་དགེ་སྦྱོང་དུ་ལྟ་ག་
ལ་འགྱུར། དེ་ལྟར་སྐྱབས་སུ་མཆི་བ་ཡང་གསལ་བར་མ་འཚལ་ན། སྦྱིན་གནས་སུ་ལྟ་ག་ལ་འགྱུར་གང་སྐྱབས་དང་ཐབས་ཀྱི་སྐྱབས་ཀྱི་བྱེ་བྲག་མ་འཚལ་བ་དེ་ནི་འཇིག་རྟེན་ན་གཞོན་ནུ་མི་མཁས་པའོ། །བཅོམ་ལྡན་
འདས་ཀྱིས་བཀའ་སྩལ་པ། འོ་ན་སོར་མོའི་ཕྲེང་བ་ཁྱོད་སྲོག་གཅོད་པ་སྤངས་པའི་ཚུལ་ཁྲིམས་སྲུངས་ཤིག །དེ་ནས་སོར་མོའི་ཕྲེང་བས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བདག་ནི་སྲོག་གཅོད་པ་
སྤངས་པའི་ཚུལ་ཁྲིམས་མི་འཛིན་གྱི། ཉ་པ་ལྟར་སྲོག་གཅོད་པའི་ཚུལ་ཁྲིམས་འཛིན་ཏོ། །སྲོག་ཅེས་བགྱི་བ་ནི་ཉོན་མོངས་པ་བྱེ་བ་སྟེ། དེ་དག་བཟུང་ནས་གང་གསོད་པ་དེ་ནི་འཇིག་རྟེན་ན་སྲོག་གཅོད་པ་སྤངས་པ་
འཛིན་པའོ། །དེ་ཡང་གསད་པ་འམ། ཡང་ན་རྒྱགས་པ་བཅོམ་སྟེ། བདག་གི་སློབ་མར་བགྱིའོ། །བཅོམ་ལྡན་འདས་ཀྱིས་བཀའ་སྩལ་པ། འོ་ན་སོར་མོའི་ཕྲེང་བ་ཁྱོད་བརྫུན་སྨྲ་བ་སྤངས་པའི་ཚུལ་ཁྲིམས་ཟུང་
ཤིག །བཅོམ་ལྡན་འདས་ལ་སོར་མོའི་ཕྲེང་བས་སླར་འདི་སྐད་ཅེས་གསོལ་ཏོ། །བདག་ནི་བརྫུན་སྨྲ་བ་སྤངས་པའི་ཚུལ་ཁྲིམས་མི་འཛིན་ཏོ། །ཆོས་ཐམས་ཅད་ནི་མི་བདེན་པ་སྟེ། བདག་ནི་མི་བདེན་པར་སྨྲ་བའི་
ཆོས་སྟོན་ཏོ། །དེ་ནི་སངས་རྒྱས་ཀྱི་ཆོས་ཉིད་དེ་མི་བདེན་པ་ཞེས་བགྱིའོ། །ཆོས་ཐམས་ཅད་ནི་སྟོང་པ་སྟེ། དགྲ་བཅོམ་པ་ཞེས་བགྱི་བའི་ཆོས་ཐམས་ཅད་ཀྱང་བརྫུན་ཞེས་བགྱིའོ། །ཉན་ཐོས་དང་། རང་སངས་རྒྱས་
དང་། བྱང་ཆུབ་སེམས་དཔའི་སྤྱོད་པ་འཇིག་རྟེན་དང་འཐུན་པའི་རྗེས་སུ་འཇུག་པ་རྣམས་ཀྱང་མི་བདེན་པའི་ཆོས་ཞེས་བགྱིའོ། །བདག་འཇིག་རྟེན་དུ་སྐྱེས་ཏེ་རབ་ཏུ་བྱུང་ཞིང་བསྙེན་པར་རྫོགས་ནས། བདག་གིས་དགྲ་
<pb id="57.186a"/>
བཅོམ་པ་ཐོབ་པོ། །གཞན་གྱི་སྦྱིན་པའི་དངོས་པོ་ལ་སྤྱད་དོ། །བདག་འཇིག་རྟེན་ན་འཆག་གོ། །བདག་གིས་ནི་རྨ་དགུ་ནས་དེའི་བགྱི་བ་བགྱིའོ། །བདག་ལྷ་མ་འཚལ་ལོ། །བདག་གིས་སོ་ཤིང་བླང་ངོ་། །
བདག་གིས་མིག་རྩི་བྱུག་གོ། །བདག་སྒོམ་མོ། །བདག་གཉིད་གཅག་གོ། །བདག་གི་མགོ་བོ་བྲེག་གོ། །བདག་མལ་དུ་ཞུགས་ཏེ་ཉལ་ལོ། །རྐེད་པ་ན་བ་ཞིག་བྱུང་ངོ་། །བད་ཀན་དང་མཁྲིས་པ་དང་། རླུང་དང་། འདུས་པ་ཞིག་
བྱུང་སྟེ། བདག་གིས་སྨན་བཏུང་ངོ་། །བདག་ནི་ཤིང་ཟད་པའི་མེ་བཞིན་དུ་ཡོངས་སུ་མྱ་ངན་ལས་འདའོ་ཞེས་བྱ་བ་ལ་སོགས་པའི་ཆོས་ཐམས་ཅད་ནི་མི་བདེན་པ་སྟེ། ཇི་ཙམ་དུ་ཐབས་ཀྱིས་བྱ་བ་དང་། འཇིག་རྟེན་ན་ཐབས་ཀྱིས་བྱ་
བ་ལ་བདག་ཡོངས་སུ་སྤྱོད་པའི་བར་དུ་བརྫུན་སྨྲ་བའི་ཚུལ་ཁྲིམས་མི་སྤྱོད་དོ། །དེ་ཁོ་ནའི་ཆོས་བདེན་པའི་ཆོས་རབ་ཏུ་བཤད་ཀྱིས་ང་ལས་ཉོན་ཅིག །བཙུན་པ་མཽད་གལ་གྱི་བུ་ཆེན་པོ་གང་དེ་བཞིན་གཤེགས་པའི་སྙིང་པོ་བདེན་
པ་ཡང་དག་པ་ཉིད། དོན་དམ་པའི་སྐུ་རྟག་པའི་སྐུ། དེ་བཞིན་གཤེགས་པའི་བསམ་གྱིས་མི་ཁྱབ་པའི་སྐུ། དོན་དམ་པའི་སྐུ། ཐེར་ཟུག་གི་སྐུ་རྟག་པའི་སྐུ། དོན་དམ་པའི་སྐུ། ཆོས་ཀྱི་སྐུ། ཞི་བའི་སྐུ། དོན་དམ་པའི་
སྐུ། ཆོས་ཀྱི་སྐུ། དེ་ཁོ་ན་ལས་སྐྱེས་པའི་སྐུ། དེ་ཇི་ལྟར་སྟོན། དེ་བས་ན་མི་བདེན་པའི་ཆོས་ཀྱིས་འབྱུང་ངོ་། །བཅོམ་ལྡན་འདས་ཀྱི་བསྟན་པ་ཐམས་ཅད་ནི་མི་བདེན་པ་དང་བྲལ་བ་སྟེ། དེ་བས་ན་སངས་རྒྱས་ཞེས་བྱའོ། །དཔེར་
ན། བ་ལང་རྫི་དག་བེའུ་ཤི་བའི་ལྤགས་པས་བེའུ་ལྟར་བྱས་ཏེ་བྲིད་ནས། བེའུ་གཞན་ལེན་དུ་འཇུག་པ་དེ་བཞིན་དུ། འཇིག་རྟེན་གྱི་རྗེས་སུ་འབྲང་ཞིང་སྤྱོད་པ་ན། སངས་རྒྱས་ནི་འོན་པ་ལྟ་བུར་གྱུར་ནས་ཆོས་སྟོན་ཏེ། བ་ལང་རྫི་
དང་བ་ལྟར་འོན་པ་རྣམས་ཀྱང་བདག་ཅག་གི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོན་པ་ཡང་འཇིག་རྟེན་དུ་བྱུང་སྟེ། བདག་ཅག་ཀྱང་འོན་པའོ་སྙམ་སྟེ་ཤིན་དུ་དགའོ། །བཅོམ་ལྡན་
<pb id="57.186b"/>
འདས་ཀྱང་འོན་པ་སྙམ་དུ་སེམས་ཤིང་བདག་ཅག་ཀྱང་འཇིག་རྟེན་གྱི་གཙོ་བོར་འགྱུར་རོ་སྙམ་དུ་སེམས་སོ། །ཆོས་དེ་ཁོ་ནའི་གནས་ལ་དེས་བདག་ཉིད་བསྐུལ་ཏེ། དེ་བཞིན་གཤེགས་པ་འཇིག་རྟེན་གྱི་ཆོས་ཐམས་ཅད་ཆོས་
ལ་འགོད་པ་དེ་བཞིན་གཤེགས་པ་མཛེས་སོ། །གལ་ཏེ་བེའུ་དངོས་པོ་སླར་བསྟན་ན་བཞོར་ཡང་མི་རུང་། ལེན་དུ་ཡང་མི་རུང་སྟེ། བ་ལང་རྫིས་བེའུ་གསོ་བ་བསྟན་ཏེ། རྩྭ་སྤར་གང་བྱིན་ནས་མི་བདེན་པའི་ཆས་བ་དུལ་
བར་བྱེད་དོ། །དེ་བཞིན་དུ་གལ་ཏེ་སངས་རྒྱས་ཀྱིས་ངོ་བོ་ཉིད་དོན་དམ་པའི་སྐུ་འཇིག་རྟེན་དུ་བསྟན་དུ་ཟིན་ན། སྐུ་དེ་སུས་མཐོང་བར་ནུས་ཏེ། ཇི་ལྟར་བ་ལ་རྩྭའི་ཆང་པ་ལྟར་འཇིག་རྟེན་ཐམས་ཅད་ཀྱི་རྗེས་སུ་འབྲང་བར་བྱེད་
པས་ཆོས་རྣམས་བདེན་པ་མ་ཡིན་ནོ། །དེ་བས་ན་སངས་རྒྱས་རྣམས་འཇིག་རྟེན་དུ་ཡན་ལག་གང་དང་གང་གིས་སེམས་ཅན་རྣམས་ཆོས་ལ་རྩོམ་པར་སེམས་ཅན་མང་པོ་ཡོངས་སུ་སྨིན་པར་མཛད་དེ། དེ་ནི་སངས་
རྒྱས་རྣམས་ཀྱི་ཆོས་ཉིད་དོ། །དེའི་ཕྱིར་བདག་ཀྱང་མི་བདེན་པའི་ཆོས་ལ་སྤྱོད་དེ། ཇི་ཙམ་དུ་སེམས་ཅན་ཐམས་ཅད་མི་བདེན་པ་ཡིན་པ་དེ་ཙམ་དུ་བདག་ཀྱང་བརྫུན་སྨྲ་བ་སྤང་བའི་ཆོས་མི་འཛིན་ཏེ། །དེའི་ཚེ་བདག་གི་
ཚུལ་ཁྲིམས་ཡོངས་སུ་དག་པར་འགྱུར་རོ། །བཅོམ་ལྡན་འདས་ཀྱིས་བཀའ་སྩལ་པ། འོ་ན་སོར་མོའི་ཕྲེང་བ་ཁྱོད་ཆང་འཐུང་བ་སྤངས་པའི་ཚུལ་ཁྲིམས་ཟུང་ཤིག །དེ་ནས་སོར་མོའི་ཕྲེང་བས་བཅོམ་ལྡན་འདས་ལ་
སླར་ཚིགས་སུ་བཅད་པས་གསོལ་པ། ཆང་སྤོང་བ་ཡི་ཚུལ་ཁྲིམས་བདག་མི་འཛིན། །ཆང་ལས་མྱོས་པ་སྐྱེས་པའི་ཚུལ་ཁྲིམས་འཛིན། །ཆང་འཐུངས་པ་ནི་ང་རྒྱལ་སྐྱེ་བར་བརྗོད། །འགྲོ་འཆག་རྟག་ཏུ་རབ་བདེ་
ཆང་ཞེས་བགྱི། །བདེ་གཤེགས་སྙིང་པོ་ཐེག་པ་ཆེ་ལས་སྐྱེས། །ཁུ་བ་འཐུངས་ནས་སྐྱེས་བུ་ངོམས་པར་འགྱུར། །དེ་བཞིན་གཤེགས་པ་རྟག་བརྟན་ཐེར་ཟུག་ཅེས། །རབ་ཏུ་དགའ་ངོམས་ཧ་ཧ་ལེགས་བརྗོད་པ། །
<pb id="57.187a"/>
ཕུན་སུམ་ཚོགས་པ་དེ་ནི་བདག་ཐོབ་ཤོག །བཅོམ་ལྡན་འདས་ཀྱིས་བཀའ་སྩལ་པ། འོ་ན་སོར་མོའི་ཕྲེང་བ་ཁྱོད་འཁྲིག་པའི་ཆོས་སྤངས་པའི་ཚུལ་ཁྲིམས་ཟུང་ཤིག །དེ་ནས་སོར་མོའི་ཕྲེང་བས་བཅོམ་ལྡན་
འདས་ལ་ཚིགས་སུ་བཅད་པས་སླར་འདི་སྐད་ཅེས་གསོལ་ཏོ། །བདག་ནི་འཁྲིག་པ་སྤངས་པའི་ཁྲིམས་མི་འཛིན། །རྟག་ཏུ་གཞན་གྱི་བུད་མེད་གཡེམ་ཆགས་འཛིན། །བ་དན་ལྟ་བུར་སྨད་ཚོང་ཁྱིམ་ན་སྤྱོད། །བུད་མེད་ཀུན་
གྱི་དྲུང་དུ་འང་རབ་ཏུ་ཆགས། །ཏིང་འཛིན་རོ་ནི་བདག་གི་ཆུང་མ་སྟེ། །ཆོས་གཞན་དགའ་བ་གཞན་གྱི་བུད་མེད་ཆགས། །དཔའ་ཞིང་བདེན་ལ་དགའ་བ་བདག་གི་བུ། །སྙིང་རྗེ་བྱམས་པ་བུ་མོ་མང་པོ་སྟེ། །སྟོང་པ་འདི་
ནི་བདག་གི་ཁྱིམ་ལགས་སོ། །མཐའ་ཡས་ཕ་རོལ་ཕྱིན་པ་བདག་གི་མལ། །ཉོན་མོངས་རྣམས་ནི་བདག་གི་གཡོག་ལགས་ཏེ། །ཟས་ནི་ལྡེམ་དག་གསང་བ་བསྟན་པ་ལགས། །བདག་གི་བསྐྱེད་མོས་ཚལ་ནི་གཟུངས་
རྣམས་ཏེ། །བྱང་ཆུབ་ཡན་ལག་མེ་ཏོག་དག་གིས་བརྒྱན། །རྣམ་པར་གྲོལ་བའི་ཡེ་ཤེས་འབྲས་བུ་སྟེ། །བདག་གི་ཆོས་ཀྱི་ཚིག་ནི་སྡོང་པོ་ལགས། །དེ་ལ་སོགས་པ་ཁྱིམ་གནས་རྩེ་དགའ་མཆོག །བྱིས་པ་རྣམས་ཀྱི་
སྤྱོད་ཡུལ་འདི་མ་ལགས། །འདི་ནི་མཁས་པ་རྣམས་ཀྱི་རང་བཞིན་ཆོས། །བཅོམ་ལྡན་འདས་ཀྱིས་བཀའ་སྩལ་པ། འོ་ན་སོར་མོའི་ཕྲེང་བ་ཁྱོད་མ་བྱིན་པར་ལེན་པ་སྤངས་པའི་ཚུལ་ཁྲིམས་ཟུང་ཤིག །དེ་ནས་སོར་མོའི་ཕྲེང་
བས། བཅོམ་ལྡན་འདས་ལ་ཚིགས་སུ་བཅད་པས་སླར་གསོལ་པ། བདག་ནི་མ་བྱིན་ལེན་སྤོང་ཁྲིམས་མི་འཛིན། །གཞན་ནོར་རྐུ་བའི་ཚུལ་ནི་རྟག་ཏུ་འཛིན། །མ་བྱིན་པ་ནི་བྱང་ཆུབ་ལགས་ཤེས་བགྱི། །དེ་ནི་སུས་
ཀྱང་སུ་ལ་འང་མ་སྩལ་ཏེ། །བྱང་ཆུབ་ཤིང་དྲུང་བཅོམ་ལྡན་བཞུགས་ནས་ཀྱང་། །ཁྱོད་ཀྱིས་རྙེད་པ་མེད་ཅིང་བཤིག་པ་འང་མེད། །དེ་ནི་ཆོས་རྣམས་ཀུན་གྱི་རང་བཞིན་ཏེ། །དེ་ནི་བླ་ན་མེད་པའི་ཆོས་ལགས་སོ། །
<pb id="57.187b"/>
བཅོམ་ལྡན་འདས་ཀྱིས་བཀའ་སྩལ་པ། འོ་ན་སོར་མོའི་ཕྲེང་བ་ཁྱོད་གར་དང་། རོལ་མོ་སྤངས་པའི་ཚུལ་ཁྲིམས་ཟུང་ཤིག །དེ་ནས་བཅོམ་ལྡན་འདས་ལ་སོར་མོའི་ཕྲེང་བས་ཚིགས་སུ་བཅད་པས་སླར་འདི་སྐད་ཅེས་གསོལ་ཏོ། །
བདག་ནི་གར་མཁན་བཞིན་དུ་རྟག་ཏུ་གར་བགྱིད་དེ། །དྲི་ཟའི་དབྱངས་སྙན་སྒྲོག་ཅིང་གླུ་བླངས་བྲོ་བརྡུངས་ཏེ། །ལེགས་སོ་ལེགས་སོ་དེ་བཞིན་གཤེགས་པའི་སྙིང་པོ་སྟོན། །ལེགས་བརྗོད་གར་བགྱིད་དེ་བཞིན་གཤེགས་པའི་
སྙིང་པོ་ཐོས། །མི་སྦྱིན་ལྟ་བུར་སྒྲ་སྙན་ཐེག་ཆེན་མདོ་སྡེ་བཀླག །མི་འམ་ཅི་དང་དྲི་ཟའི་རྔ་དང་རྔ་བྲན་དང་། །སིལ་སྙན་དག་གིས་གླེགས་བམ་ལ་ཡང་མཆོད་པར་བགྱི། །སེམས་ཅན་གང་རྣམས་དེ་ལྟར་རྟག་ཏུ་མཆོད་བགྱིད་པ། །
དེ་དག་འཇིག་རྟེན་དུ་ནི་ཁོར་མོར་མིང་གཅིག་པར། །ཕྱི་དུས་སངས་རྒྱས་འགྱུར་ཞེས་དེ་བཞིན་གཤེགས་པས་གསུང་། །དེ་ནས་བཅོམ་ལྡན་འདས་ཀྱིས་བཀའ་སྩལ་པ། འོ་ན་སོར་མོའི་ཕྲེང་བ་ཁྱོད་གཅིག་ཅི་ཞེས་སློབས་ཤིག ། 
སོར་མོའི་ཕྲེང་བས་བཅོམ་ལྡན་འདས་ལ་སླར་འདི་སྐད་ཅེས་གསོལ་ཏོ། །ཅི་གཅིག་ཅེ་ན། སེམས་ཅན་ཐམས་ཅད་ནི་ཟས་ལ་གནས་སོ་ཞེས་ཉན་ཐོས་ཀྱི་ཐེག་པ་ལས་འབྱུང་བའི་ཚིག་སྟེ། ཐེག་པ་ཆེན་པོ་ལ་དེ་ལྟ་བུའི་རྣམ་
པ་མ་མཆིས་སོ། །ཐེག་པ་ཆེན་པོ་པ་རྣམས་ནི་རྟག་ཏུ་མིག་མི་འཛུམས་ཤིང་བརྟན་པའོ། །ཅི་གཅིག་ཅེ་ན། སེམས་ཅན་ཐམས་ཅད་ནི་དེ་བཞིན་གཤེགས་པའི་སྙིང་པོ་ལ་གནས་པའོ། །ཅི་གཉིས་ཞེ་ན། མིང་དང་
གཟུགས་ཀྱི་ཚིག་ཉན་ཐོས་ཀྱི་ཐེག་པ་ལས་འབྱུང་བ་སྟེ། ཐེག་པ་ཆེན་པོ་ལ་མ་ལགས་སོ། །མིང་དང་གཟུགས་ནི་དེ་ལྟ་ལགས་ཏེ། མིང་དང་གཟུགས་རྣམ་པ་གཞན་མ་ལགས་སོ། །ཉན་ཐོས་དང་། རང་སངས་རྒྱས་
རྣམས་ཀྱི་ཐར་པ་ནི་མིང་ཙམ་སྟེ། གཟུགས་དང་དབྱིབས་མི་རིག་གོ། །སངས་རྒྱས་བཅོམ་ལྡན་འདས་རྣམས་ཀྱི་ཐར་པ་ནི་ལག་མཐིལ་ན་སྐྱུ་རུ་རའི་གཟུགས་བཞིན་ནོ། །ཅི་གསུམ་ཞེ་ན། ཚོར་བ་གསུམ་ཉན་ཐོས་ཀྱི་
<pb id="57.188a"/>
ཐེག་པ་ལས་འབྱུང་སྟེ། ཐེག་པ་ཆེན་པོ་པ་རྣམས་ཀྱི་མ་ལགས་སོ། །ཚོར་བ་འདི་གསུམ་སྟེ། གང་དེ་བཞིན་གཤེགས་པ་རྟག་པའི་མཆོག་ལ་མི་རྟག་པར་འགྱུར་རོ་ཞེས་བགྱི་བའི་དོན་ཐོས་པ་ནི་ཚོར་བའོ། །
དམ་པའི་ཆོས་ནུབ་པར་འགྱུར་རོ་ཞེས་བགྱི་བའི་དོན་ཐོས་པ་ནི་ཚོར་བའོ། །དགེ་འདུན་མི་སྣང་བར་འགྱུར་རོ་ཞེས་བགྱི་བའི་དོན་ཐོས་པ་ནི་ཚོར་བ་སྟེ། དེ་གསུམ་ཐེག་པ་ཆེན་པོའི་ཚོར་བའོ། །ཅི་བཞི་ཞེ་ན། འཕགས་པའི་
བདེན་པ་བཞི་ཞེས་ཉན་ཐོས་ཀྱི་ཐེག་པ་ལ་གྲགས་པའི་ཚིག་སྟེ། ཐེག་པ་ཆེན་པོ་ལ་དེ་ལྟ་བུའི་རྣམ་པ་མ་མཆིས་སོ། །འདི་ལྟ་བུའི་རང་བཞིན་དང་བྱེད་པ་རྣམས་ནི་བདེན་པ་བཞི་སྟེ། དེ་བཞིན་གཤེགས་པ་རྟག་ཅེས་བགྱི་བ་དེ་ནི་
ཐེག་པ་ཆེན་པོ་ལ་ཤིན་དུ་བདེན་པ་སྟེ། སྡུག་བསྔལ་ནི་བདེན་པ་མ་ལགས་སོ། །དེ་བཞིན་གཤེགས་པ་ཐེར་ཟུག་གོ་ཞེས་བགྱི་བ་དེ་ནི་ཤིན་དུ་བདེན་ཏེ། ཀུན་འབྱུང་བ་ནི་མ་ལགས་སོ། །དེ་བཞིན་གཤེགས་པ་ནི་ཐེར་ཟུག་
གི་མཆོག་གོ་ཞེས་བགྱི་བ་ནི་ཤིན་ཏུ་བདེན་གྱི་འགོག་པ་ནི་མ་ལགས་སོ། །དེ་བཞིན་གཤེགས་པ་ཞི་བའོ་ཞེས་བགྱི་བ་དེ་ནི་ཤིན་དུ་བདེན་གྱི་ལམ་ནི་མ་ཡིན་ཏེ། ཐེག་པ་ཆེན་པོ་ལ་འཕགས་པའི་བདེན་པ་དེ་བཞིའོ། །སྡུག་བསྔལ་
གྱི་བྱ་བ་བདེན་པ་མ་ལགས་སོ། །སྡུག་བསྔལ་གྱི་བྱ་བ་བདེན་དུ་ལགས་ན། སྡུག་བསྔལ་རྣམ་བཞི་བདེན་པར་འགྱུར་ཏེ། དུད་འགྲོ་དང་། ཡི་དགས་དང་། ལྷ་མ་ཡིན་དང་། གཤིན་རྗེའི་འཇིག་རྟེན་པ་རྣམས་ཀྱི་དེ་དག་
འཕགས་པའི་བདེན་པ་བཞིར་འགྱུར་རོ། །ཅི་ལྔ་ཞེ་ན། དབང་པོ་ལྔ་ཞེས་ཉན་ཐོས་ཀྱི་ཐེག་པ་ལ་གྲགས་པའི་ཚིག་སྟེ། ཐེག་པ་ཆེན་པོ་ལ་ནི་མ་ལགས་སོ། །དབང་པོ་ལྔ་ནི་དེ་བཞིན་གཤེགས་པ་རྟག་པ་གསལ་
བར་བལྟའོ་ཞེས་མ་ཚང་བ་མེད་པར་སྒོམ་པ་དེ་ནི་མིག་གོ། །དེ་བཞིན་གཤེགས་པ་རྟག་པའོ་ཞེས་ཐོས་ནས་མ་ཚང་བ་མེད་པར་སྒོམ་པ་དེ་ནི་རྣ་བའོ། །དེ་བཞིན་གཤེགས་པ་རྟག་པའི་དྲི་མནམས་ནས་མ་ཚང་བ་མེད་པར་
<pb id="57.188b"/>
བསྒོམ་པ་དེ་ནི་སྣའོ། །དེ་བཞིན་གཤེགས་པའི་སྙིང་པོའི་རོ་མྱངས་ནས་མ་ཚང་བ་མེད་པར་སྒོམ་པ་དེ་ནི་ལྕེའོ། །དེ་བཞིན་གཤེགས་པ་ཆོས་ཀྱི་སྐུའོ་ཞེས་སྐུ་དེའི་རོ་མཆོག་ཐོས་ཤིང་རེག་ནས་མ་ཚང་བ་མེད་པར་སྒོམ་
པ་དེ་ནི་ལུས་སོ། །ཅི་དྲུག་ཅེ་ན། སྐྱེ་མཆེད་དྲུག་ཅེས་ཉན་ཐོས་ཀྱི་ཐེག་པ་ལ་གྲགས་པའི་ཚིག་སྟེ། ཐེག་པ་ཆེན་པོ་ལ་སྐྱེ་མཆེད་དྲུག་གི་རྣམ་པ་འདི་མེད་དོ། །སྐྱེ་མཆེད་དྲུག་ཅེས་བྱ་བ་ནི་གང་དེ་བཞིན་གཤེགས་པ་རྟག་པ་
གསལ་བར་བལྟའོ་ཞེས་འོང་བའི་སྒོ་ནས་རྫོགས་པར་སྒོམ་པ་དེ་ནི་མིག་གི་སྐྱེ་མཆེད་དོ། །དེ་བཞིན་གཤེགས་པ་རྟག་གོ་ཞེས་ཐོས་པ་འོང་བའི་སྒོ་ནས་རྫོགས་པར་སྒོམ་པ་དེ་ནི་རྣ་བའི་སྐྱེ་མཆེད་དོ། །དེ་བཞིན་གཤེགས་
པའི་སྙིང་པོ་རྟག་པའི་དྲི་ཐོས་པ་འོང་བའི་སྒོ་ནས་རྫོགས་པར་སྒོམ་པ་དེ་ནི་སྣའི་སྐྱེ་མཆེད་དོ། །དེ་བཞིན་གཤེགས་པའི་སྙིང་པོ་བསྟན་པ་ཐོས་པ་འོང་བའི་སྒོ་ནས་རྫོགས་པར་སྒོམ་པ་དེ་ནི་ལྕེའི་སྐྱེ་མཆེད་དོ། །གང་དེ་བཞིན་
གཤེགས་པ་ནི་ཆོས་ཀྱི་སྐུའོ་ཞེས་སྐུ་དེའི་བྲོ་དམ་པ་ཉན་པ་དང་། རེག་པ་འོང་བའི་སྒོ་ནས་རྫོགས་པར་སྒོམ་པ་དེ་ནི་ལུས་ཀྱི་སྐྱེ་མཆེད་དོ། །གང་དེ་བཞིན་གཤེགས་པ་གསལ་བར་སྙོན་པ་ལ་འཁྲུགས་པ་མེད་པའི་སེམས་
ཀྱིས་རྫོགས་པར་དང་བ་འོང་བའི་སྒོའི་སྐྱེ་མཆེད་དེ་ནི་ཡིད་ཀྱི་སྐྱེ་མཆེད་དོ། །ཅི་བདུན་ཞེ་ན། བྱང་ཆུབ་ཀྱི་ཡན་ལག་བདུན་ཞེས་ཉན་ཐོས་ཀྱི་ཐེག་པ་ལ་གྲགས་པའི་ཚིག་སྟེ། ཐེག་པ་ཆེན་པོ་ལ་ཡང་བདུན་པོ་དེ་དག་ཨུ་དུམ་
འབའ་རའི་མེ་ཏོག་རྒྱས་པ་བཞིན་དུ་རྙེད་པར་དཀའ་བའི་ཚིག་བྱང་ཆུབ་ཀྱི་ཡན་ལག་བདུན་པོ་དག་སྟེ། དེ་བཞིན་གཤེགས་པ་རྟག་པས་ཤིན་དུ་མེ་ཏོག་རྒྱས་པ་བདུན་ནོ། །ཅི་བརྒྱད་ཅེ་ན། འཕགས་པའི་ལམ་ཡན་ལག་
བརྒྱད་ཅེས་ཉན་ཐོས་ཀྱི་ཐེག་པ་ལ་གྲགས་པའི་ཚིག་སྟེ། ཐེག་པ་ཆེན་པོ་འདི་ལས་ཀྱང་འཕགས་པའི་ལམ་ཡན་ལག་བརྒྱད་པོ་ཡང་དག་པའི་ལྟ་བ་ལ་སོགས་པའོ། །གཞན་ཡང་དེ་བཞིན་གཤེགས་པ་རྟག་པའི་མཆོག་
<pb id="57.189a"/>
གོ་ཞེས་རབ་ཏུ་སྟོན་པ་ནི་འཕགས་པའི་ལམ་ཡན་ལག་བརྒྱད་པ་ཡིན་ཏེ། དེ་བཞིན་གཤེགས་པའི་ཆེ་བ་ཐོས་ཤིང་རྣམ་པར་རེག་པ་ཙམ་གྱིས་མྱ་ངན་ལས་འདའ་བར་འགྲོ་བའི་ལམ་ཡང་དག་པར་འཐོབ་བོ། །
དེ་བཞིན་གཤེགས་པའི་རྟག་པ་ཐེར་ཟུག་གཡུང་དྲུང་གི་མཆོག་བསིལ་བར་གྱུར་པ། ཤིས་པ་ནི་སངས་རྒྱས་ཏེ། དེ་བཞིན་གཤེགས་པ་ནི་ཆོས་ཀྱི་སྐུའོ། །དེ་བཞིན་གཤེགས་པའི་སྙིང་པོ་རྒ་བ་མེད་པའོ་ཞེས་བྱ་བ་འདི་ནི་ཡན་
ལག་བརྒྱད་པ་ཡིན་པར་རིག་པར་བྱའོ། །ཅི་དགུ་ཞེ་ན། མདོ་སྡེ་ཡན་ལག་དགུ་ཞེས་ཉན་ཐོས་ཀྱི་ཐེག་པ་ལ་གྲགས་པའི་ཚིག་སྟེ། ཐེག་པ་ཆེན་པོ་འདི་ལ་ནི་ཐོགས་པ་མེད་པའི་ཡེ་ཤེས་ལ་ཐེག་པ་གཅིག་ཅེས་བྱའོ། །ཅི་
བཅུ་ཞེ་ན། དེ་བཞིན་གཤེགས་པའི་སྟོབས་བཅུ་ཞེས་ཉན་ཐོས་ཀྱི་ཐེག་པ་ལས་གྲགས་པའི་ཚིག་སྟེ། ཐེག་པ་ཆེན་པོ་འདི་ལ་ནི་དེ་བཞིན་གཤེགས་པའི་སྟོབས་བཅུ་མ་ཡིན་གྱི་མཐའ་ཡས་པའི་སྟོབས་ཤེས་བྱའོ། །དེ་བས་
ན་སངས་རྒྱས་བཅོམ་ལྡན་འདས་ནི་བསམ་གྱིས་མི་ཁྱབ་ཅིང་བསམ་དུ་མེད་པ་སྟེ། སྟོབས་མཐའ་ཡས་པར་མངའ་བའོ། །སངས་རྒྱས་བཅོམ་ལྡན་འདས་ནི་མདོ་སྡེ་མཐའ་ཡས་པ་ལྡེམ་པོ་ངག་ཏུ་སྟོན་པའོ། །འདི་
ནི་ལམ་གཅིག་པོ་སྟེ། དེ་བཞིན་གཤེགས་པ་ནི་ཐེག་པ་གཅིག །སྐྱབས་གཅིག །བདེན་པ་གཅིག་གི་ཕྱིར་འབྲང་བ་ཁམས་གཅིག་པ། འགྲོ་བ་གཅིག་པ། ཁ་དོག་གཅིག་པ་སྟེ། དེ་བས་ན་ཐེག་པ་གཅིག་ཅེས་
བྱའོ། །གཞན་ནི་ཐབས་ཀྱི་བྱ་བའོ། །དེ་ནས་བཅོམ་ལྡན་འདས་ཀྱིས་སོར་མོའི་ཕྲེང་བ་ལ་ལེགས་སོ་ཞེས་བྱ་བ་བྱིན་ཏེ། ལེགས་སོ་ལེགས་སོ། །སོར་མོའི་ཕྲེང་བ་ལེགས་སོ། །སོར་མོའི་ཕྲེང་བ་ཁྱོད་དེ་བཞིན་
གཤེགས་པས་དགེ་སློང་སོར་མོའི་ཕྲེང་བ་ཁྱོད་ཚུར་ཤོག །དགེ་སློང་སོར་མོའི་ཕྲེང་བ་ཚུར་ཤོག་ཅེས་བཀའ་སྩལ་པ་དང་། སོར་མོའི་ཕྲེང་བ་དགེ་སློང་ལོ་མང་དུ་ལོན་པ་བཞིན་དུ་ཐམས་ཅད་དགེ་སྦྱོང་དང་འཐུན་པར་
<pb id="57.189b"/>
སྤྱོད་ལམ་མཛེས་པར་གྱུར་ཏོ། །དེ་ནས་སོར་མོའི་ཕྲེང་བས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་དེ་བཞིན་དུ་མཆིའོ་ཞེས་ཁའི་སྒོ་ནས་ཚིག་བྱུང་མ་ཐག་ཏུ་དེར་འབྲས་བུའི་
མཆོག་དགྲ་བཅོམ་པ་ཐོབ་བོ། །བཅོམ་ལྡན་འདས་ཀྱིས་བཀའ་སྩལ་པ། སོར་མོའི་ཕྲེང་བ་ཚུར་ཤོག །ཛེ་ཏའི་ཚལ་དུ་སེམས་ཅན་བྱེ་བ་མང་པོ་སྒྲོལ་ཞིང་ངང་པའི་རྒྱལ་པོ་བཞིན་དུ་འདོང་ངོ་། །དེ་ནས་དེ་བཞིན་
གཤེགས་པ་སོར་མོའི་ཕྲེང་བ་དང་ཐབས་གཅིག་ཏུ་ཤཱ་རིའི་བུ་དང་། མཽད་གལ་གྱི་བུ་དང་། འཇམ་དཔལ་གཞོན་ནུར་གྱུར་པ་ལ་སོགས་པས་མདུན་དུ་བདར་ཅིང་བསྐོར་ཏེ། ནམ་མཁའ་ལ་ཟླ་བ་ཉ་ལ་གཟས་བསྐོར་བ་
བཞིན་དུ། དེ་བཞིན་གཤེགས་པ་ཤིང་མྱ་ངན་མེད་པའི་དྲུང་ནས་ནམ་མཁའ་ལ་ཏ་ལ་བདུན་སྲིད་དུ་འཕགས་ཏེ། གང་དུ་དེ་བཞིན་གཤེགས་པ་དང་། སོར་མོའི་ཕྲེང་བར་རྩོད་པའི་ས་ནས་ཛེ་ཏའི་ཚལ་གྱི་བར་དུ་
གནག་པའི་དགོངས་བཞི་བཅུར་འདོམ་གང་མེད་པའི་བར་དུ་གཤེགས་སོ། །དེ་ནས་སོར་མོའི་ཕྲེང་བའི་མ་ལྷ་དང་། ཀླུ་དང་། གནོད་སྦྱིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོས་མཆོད་
པ་ཆེར་བྱས་ཏེ། འཛེ་ཏའི་ཚལ་དུ་འོངས་སོ། །དེ་ནས་བཅོམ་ལྡན་འདས་ངང་པའི་རྒྱལ་པོ་བཞིན་དུ་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བར་གཤེགས་ཏེ། དེ་བཞིན་གཤེགས་པ་སེང་
གེའི་ཁྲི་ལ་བཞུགས་སོ། །དེ་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ལག་མཐིལ་བཞིན་དུ་གྱུར་ཅིང་། གོས་ཀ་ཙ་ལིན་དི་ཀ་ལྟར་རེག་ན་བདེ་བ་འཇིག་རྟེན་གྱི་ཁམས་བདེ་བ་ཅན་བཞིན་དུ་གྱུར་
ཏོ། །དེ་ནས་ཕྱོགས་ཐམས་ཅད་ཀྱི་བྱང་ཆུབ་སེམས་དཔའ་སོ་སོའི་དེ་བཞིན་གཤེགས་པས། དེང་དེ་བཞིན་གཤེགས་པ་ཤཱཀྱ་ཐུབ་པ་སེང་གེ་སྟག་ཆེན་པོ་དང་། ཐབ་མོ་ཆེན་པོ་བཀྱེ་ནས་སེམས་ཅན་བྱེ་བ་མང་
<pb id="57.190a"/>
པོ་སྒྲོལ་ཞིང་ཆོས་ཀྱི་གཏམ་སྟོན་ཏེ། སོར་མོའི་ཕྲེང་བའི་བདག་ཉིད་ཆེན་པོ་མཐོང་བར་འགྱུར་གྱིས། ཚེ་དང་ལྡན་པ་དག་དེང་ཤིག་ཅེས་བཀྱེ་སྟེ། སོར་མོའི་ཕྲེང་བ་བལྟར་ལྷགས་སོ། །བྱང་ཆུབ་སེམས་དཔའ་དེ་དག་
ཕྱོགས་ཆ་གང་ནས་འོང་བའི་ཕྱོགས་ཆ་དེ་དང་དེ་ནས་མེ་ཏོག་སིལ་མ་ཤིང་རྟའི་འཁོར་ལོ་ཙམ་གྱི་ཆར་བབ་པོ། །སེམས་ཅན་གང་དང་གང་གིས་པད་མོའི་དྲི་ལ་རེག་པར་གྱུར་པའི་སེམས་ཅན་དེ་དག་ཐམས་ཅད་ཉོན་མོངས་པ་
མེད་པར་གྱུར་ཏོ། །དེ་ནས་ལྷ་དང་། ཀླུ་དང་། གནོད་སྦྱིན་དང་། ནམ་མཁའ་ལྡིང་དང་། དྲི་ཟ་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། ལྷའི་བུ་མོ་མང་པོས་ལྷའི་མཆོད་པ་མང་པོ་བྱས་ཏེ། རིན་པོ་ཆེ་སྣ་ཚོགས་ཀྱི་
ཆར་ཡང་དག་པར་བསྒྲུབས་ནས་མགྲིན་གཅིག་ཏུ་ཚིགས་སུ་བཅད་པས་ཚིག་འདི་སྐད་ཅེས་སྨྲས་སོ། །བརྒྱད་བཞི་མཚན་འཆང་ཡོན་ཏན་རྒྱ་ཆེན་མངའ། །པད་མོ་མཆོག་རྒྱས་བཞིན་དུ་ཞལ་ཡང་མཛེས། །ནམ་
མཁའ་ལ་ནི་ཟླ་བ་མཛེས་པ་ལྟར། །མཛོད་སྤུ་ཐིག་ལེ་མཛེས་ལ་ཕྱག་འཚལ་ལོ། །ཐུབ་པ་དམ་པ་བདུན་མཐོ་གཟུགས་མཆོག་མངའ། །བྱམས་མཆོག་ཕན་པའི་ཡོན་ཏན་མང་པོ་འཆང་། །པད་མོ་མཆོག་རྒྱས་བཞིན་དུ་
མཛེས་པའི་ཞལ། །ནམ་མཁའ་ལ་ནི་ཟླ་བ་མཆོག་འདྲ་བར། །མཛོད་སྤུ་ཐིག་ལེ་མཛེས་ལ་ཕྱག་འཚལ་ལོ། །རྟག་དགེ་མཚུངས་མེད་མཆོག་ཡངས་ཡོན་ཏན་མངའ། །ཐུབ་པ་དམ་པ་ལྷ་མི་མཆོག་གིས་མཆོད། །པད་
མོ་མཆོག་རྒྱས་བཞིན་དུ་མཛེས་པའི་ཞལ། །ནམ་མཁའ་ལ་ནི་ཟླ་བ་མཆོག་འདྲ་བར། །མཛོད་སྤུ་ཐིག་ལེ་མཛེས་ལ་ཕྱག་འཚལ་ལོ། །བརྟན་དགེ་མཚུངས་མེད་མཆོག་ཡངས་ཡོན་ཏན་མངའ། །ཐུབ་པ་དམ་པ་ལྷ་མི་
མཆོག་གིས་མཆོད། །པད་མོ་མཆོག་རྒྱས་བཞིན་དུ་མཛེས་པའི་ཞལ། །ནམ་མཁའ་ལ་ནི་ཟླ་བ་མཆོག་འདྲ་བར། །མཛོད་སྤུ་ཐིག་ལེ་མཛེས་ལ་ཕྱག་འཚལ་ལོ། །ཐེར་ཟུག་དགེ་མཆོག་ཡོན་ཏན་རྒྱ་ཆེན་མངའ། །
<pb id="57.190b"/>
ཐུབ་པ་དམ་པ་ལྷ་མི་མཆོག་གིས་མཆོད། །པད་མོ་མཆོག་རྒྱས་བཞིན་དུ་མཛེས་པའི་ཞལ། །ནམ་མཁའ་ལ་ནི་ཟླ་བ་མཆོག་འདྲ་བར། །མཛོད་སྤུ་ཐིག་ལེ་མཛེས་ལ་ཕྱག་འཚལ་ལོ། །ཞི་དགེ་མཚུངས་མེད་མཆོག་
ཡངས་ཡོན་ཏན་མངའ། །ཐུབ་པ་དམ་པ་ལྷ་མི་མཆོག་གིས་མཆོད། །པད་མོ་རྒྱས་པ་བཞིན་དུ་མཛེས་པའི་ཞལ། །ནམ་མཁའ་ལ་ནི་ཟླ་བ་མཆོག་འདྲ་བར། །མཛོད་སྤུ་ཐིག་ལེ་མཛེས་ལ་ཕྱག་འཚལ་ལོ། །བཟོད་
འཆང་ཚུལ་ཁྲིམས་ཡོན་ཏན་མཐའ་ཡས་འཆང་། །སོར་མོའི་ཕྲེང་ཐོགས་ཁྱོད་ལ་ཕྱག་འཚལ་ལོ། །ཐེག་པ་གཅིག་འཛིན་ཐེག་པ་ཆེན་པོ་སྟོན། །བྱམས་འཆང་སོར་ཕྲེང་ཐོགས་ལ་ཕྱག་འཚལ་ལོ། །མཐའ་ཡས་ལུས་
འཛིན་དག་ཀྱང་མཐའ་ཡས་འཛིན། །མཐའ་ཡས་གསུང་འཛིན་མཐའ་ཡས་བློ་གྲོས་འཆང་། །སོར་མོའི་ཕྲེང་ཐོགས་ཁྱོད་ལ་ཕྱག་འཚལ་ལོ། །མཐའ་ཡས་འོད་འཆང་མཐའ་ཡས་ལྡེམ་ངག་སྟོན། །སོར་མོའི་
ཕྲེང་ཐོགས་ཁྱོད་ལ་ཕྱག་འཚལ་ལོ། །མཐའ་ཡས་སྒྱུ་འཆང་མཐའ་ཡས་བདུད་རྣམས་འདུལ། །ཉོན་མོངས་བྱེ་བ་རྣམ་པར་སྨིན་བྱེད་འཆང་། །སོར་ཕྲེང་ཐོགས་པ་ཁྱོད་ལ་ཕྱག་འཚལ་ལོ། །མཐའ་ཡས་ཡོངས་སུ་མྱ་
ངན་འདའ་བྱེད་ཅིང་། །མཐའ་ཡས་སྐྱེ་སྟོན་འཇིག་རྟེན་རྗེས་སུ་འཇུག །དཔའ་བོ་མཆོག་འཆང་ཁྱོད་ལ་ཕྱག་འཚལ་ལོ། །དེ་ནས་བཅོམ་ལྡན་འདས་ལ་སོར་མོའི་ཕྲེང་བས་འདི་སྐད་ཅེས་གསོལ་ཏོ། །བཅོམ་ལྡན་འདས་ང་
ནི་ཡང་དག་པའི་མཐའ་ལ་གནས་སོ་ཞེས་གསུངས་ན། དེའི་དོན་ཇི་ལྟ་བུ་ལགས། བཅོམ་ལྡན་འདས་ཁྱོད་ཡང་དག་པའི་མཐའ་ལ་གནས་ཏེ་བཞུགས་པ་ཇི་ལྟ་བུ་ལགས། ང་ནི་ཐར་པའི་ས་ལ་གནས་སོ་ཞེས་བཀའ་སྩལ་
པ། ཚིག་དེ་ལ་དད་པར་བགྱིར་མི་རུང་ན། འདི་ལ་དེའི་གཏན་ཚིགས་བཤད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། སོར་མོའི་ཕྲེང་བ་ཁྱོད་འཇམ་དཔལ་གཞོན་ནུར་གྱུར་པ་དང་ལྷན་ཅིག་ཏུ་དེང་ལ། འདི་ནས་བྱང་
<pb id="57.191a"/>
ཕྱོགས་སུ་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་འདས་པ་ན། འཇིག་རྟེན་གྱི་ཁམས་དགའ་བ་བསྐྱེད་དུ་མེད་པ་ཞེས་བྱ་བ་དེ་ན། དེ་བཞིན་གཤེགས་པ་དགྲ་བཅོམ་པ་
ཡང་དག་པར་རྫོགས་པའི་སངས་རྒྱས་བློ་གྲོས་བསྐྱེད་དུ་མེད་པའི་ཡོན་ཏན་འབྱུང་གནས་སའི་དབང་ཕྱུག་རྒྱལ་པོ་ད་ལྟར་བཞུགས་ཏེ། འཚོ་ཞིང་གཞེས་པའི་དེ་བཞིན་གཤེགས་པ་དེ་ལ་བཅོམ་ལྡན་འདས་མི་མཇེད་ཀྱི་འཇིག་རྟེན་
གྱི་ཁམས་ན། དེ་བཞིན་གཤེགས་པ་ཤཱཀྱ་ཐུབ་པ་བཞུགས་བཞིན་མི་སྐྱེ་བའི་མཐའ་ལ་གནས་སོ་ཞེས་གསུངས་ན་ཇི་ལྟ་བུ་ལགས་ཤེས་ཞུས་ཤིག །དེ་ནས་འཇམ་དཔལ་གཞོན་ནུར་གྱུར་པ་དང་། སོར་མོའི་ཕྲེང་བས་ལེགས་སོ་
ལེགས་སོ་ཞེས་གསོལ་ནས། རྫུ་འཕྲུལ་གྱི་རྐང་པའི་སྟོབས་ཀྱིས་ངང་པའི་རྒྱལ་པོ་ལྟར་དགའ་བ་བསྐྱེད་དུ་མེད་པའི་འཇིག་རྟེན་གྱི་ཁམས་དེར་དོང་ནས། བཅོམ་ལྡན་འདས་བློ་གྲོས་བསྐྱེད་དུ་མེད་པའི་ཡོན་ཏན་འབྱུང་གནས་སའི་
དབང་ཕྱུག་རྒྱལ་པོ་དེ་བཞིན་གཤེགས་པ་ག་ལ་བ་དེར་དོང་སྟེ་ཉེ་བར་ཕྱིན་ནས། དེ་བཞིན་གཤེགས་པའི་ཞབས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ལ་གསོལ་པ། བཅོམ་ལྡན་འདས་བདག་ཅག་གཉིས་འདིར་མཆིས་
པ་དེ་བཞིན་གཤེགས་པ་ཤཱཀྱ་ཐུབ་པས་མི་མཇེད་ཀྱི་འཇིག་རྟེན་གྱི་ཁམས་ནས་བཀྱེ་སྟེ་འདིར་མཆིས་སོ། །བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་ཡོངས་སུ་མྱ་ངན་ལས་མ་འདས་པར་དེ་ཉིད་ན་བཞུགས་བཞིན་
དུ་མ་སྐྱེས་པའི་མཐའ་ཐར་པ་ལ་ཇི་ལྟར་གནས་ཤེས་གསོལ་པ་དང་། བཅོམ་ལྡན་འདས་དེས་འཇམ་དཔལ་གཞོན་ནུར་གྱུར་པ་དང་། སོར་མོའི་ཕྲེང་བ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་དེ་བཞིན་གཤེགས་
པ་ཤཱཀྱ་ཐུབ་པ་གང་ཡིན་པ་ང་ཉིད་དེ་བཞིན་གཤེགས་པ་དེ་ཡིན་ཏེ། དེ་བཞིན་གཤེགས་པ་དེ་ཉིད་སྟོན་གྱིས། རིགས་ཀྱི་བུ་ཁྱེད་དེང་ལ། བཅོམ་ལྡན་འདས་དེ་བཞིན་གཤེགས་པ་དེས་བདག་ཅག་འདི་ལྟར་བཀྱེའོ་ཞེས་སྨྲོས་
<pb id="57.191b"/>
ཤིག །དེ་ནས་འཇམ་དཔལ་གཞོན་ནུར་གྱུར་པ་དང་། སོར་མོའི་ཕྲེང་བ་གཉིས་ལངས་ཏེ། བཅོམ་ལྡན་འདས་དེའི་ཞབས་ལ་མགོ་བོས་ཕྱག་འཚལ་ནས། དགེའོ་ཞེས་སྨྲས་ཏེ། ངང་པའི་རྒྱལ་པོ་བཞིན་དུ་སླར་འོངས་སོ། །བཅོམ་
ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཀྱེ་མ་དེ་བཞིན་གཤེགས་པ་ནི་དཔག་ཏུ་མ་མཆིས་སོ། །དེ་བཞིན་གཤེགས་པའི་སྐུ་ནི་མཐའ་ཡས་སོ། །ཀྱེ་མ་དེ་བཞིན་
གཤེགས་པའི་ཆེ་བ་ཉིད་བདག་ཅག་གིས་མཐོང་སྟེ། བཅོམ་ལྡན་འདས་དེ་བཞིན་གཤེགས་པ་བློ་གྲོས་བསྐྱེད་དུ་མེད་པའི་ཡོན་ཏན་འབྱུང་གནས་ཀྱི་དབང་ཕྱུག་རྒྱལ་པོ་དེ་ནི་དེ་བཞིན་གཤེགས་པ་ཤཱཀྱ་ཐུབ་པ་དེ་ཡིན་ཏེ། དེ་བཞིན་
གཤེགས་པ་དེ་ཉིད་སྟོན་ཏོ་ཞེས་ཚིག་བརྗོད་ནས་བདག་ཅག་སླར་བཀྱེ་ན། སངས་རྒྱས་བཅོམ་ལྡན་འདས་འདི་ན་བཞུགས་བཞིན་དུ་ཇི་ལྟར་མ་སྐྱེས་པའི་མཐའ་ལ་གནས་པ་བསྟན་དུ་གསོལ། བཅོམ་ལྡན་འདས་ཀྱིས་བཀའ་སྩལ་
པ། ང་ཇི་ལྟར་བློ་གྲོས་བསྐྱེད་དུ་མེད་པའི་ཡོན་ཏན་གྱི་འབྱུང་གནས་སའི་དབང་ཕྱུག་རྒྱལ་པོར་གྱུར་ཅིང་དགའ་བ་བསྐྱེད་དུ་མེད་པའི་འཇིག་རྟེན་གྱི་ཁམས་ན་ཇི་ལྟར་གནས་འདི་ན་འདུག་བཞིན་དུ་དེ་ན་ཇི་ལྟར་གནས་འདི་ན་
འདུག་ལ་མ་སྐྱེས་པའི་མཐའ་ལ་གནས་ཞེས་མ་ཟེར་ཅིག །སངས་རྒྱས་ཀྱི་སྐུ་ནི་མཐའ་ཡས་སོ། །དེ་བཞིན་གཤེགས་པ་ནི་མཐའ་ཡས་པར་རྒྱུ་བའོ། །སངས་རྒྱས་བཅོམ་ལྡན་འདས་ནི་མཚུངས་པ་མེད་པའོ། །དེ་བཞིན་
གཤེགས་པ་ནི་མཚུངས་པ་མེད་པར་རྒྱུ་བའོ། །སངས་རྒྱས་བཅོམ་ལྡན་འདས་ནི་དཔག་ཏུ་མེད་དེ། དེ་བཞིན་གཤེགས་པ་ནི་དཔག་ཏུ་མེད་པར་རྒྱུ་བའོ། །སོར་མོའི་ཕྲེང་བ་ཇི་ལྟར་ན་བཅོམ་ལྡན་འདས་ཀྱི་སྐུ་མ་སྐྱེས་པར་གྱུར་པ་
དེའི་དོན་དེ་བཞིན་གཤེགས་པ་ལ་དྲིས་ཤིག་དང་། སངས་རྒྱས་སྟོན་པར་འགྱུར་རོ། །དེ་ནས་སོར་མོའི་ཕྲེང་བས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་སེམས་ཅན་ཐམས་ཅད་ལ་ཐུགས་བརྩེ་བ་དང་། 
<pb id="57.192a"/>
ཕན་པ་དང་བདེ་བའི་སླད་དུ་ལེགས་པར་བཤད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། སོར་མོའི་ཕྲེང་བ་ངས་བསྐལ་པ་བརྒྱ་སྟོང་ཕྲག་བཅུར་ཕ་རོལ་དུ་ཕྱིན་པ་སྤྱད་པས་སེམས་ཅན་ཡང་དག་པར་བསྡུས་
ཏེ་སེམས་ཅན་བྱང་ཆུབ་ཀྱི་སེམས་མ་སྐྱེས་པའི་སེམས་ཅན་བྱེ་བ་མང་པོ་བྱང་ཆུབ་ལ་བཀོད་དེ། དགེ་བའི་རྩ་བ་དེས་ངའི་ལུས་བསྐལ་པ་བྱེ་བ་མང་པོ་གྲངས་མེད་པར་ཕ་རོལ་དུ་ཕྱིན་པ་དང་། དེའི་དགེ་བའི་རྩ་བས་མ་སྐྱེས་པའི་སྐུར་གྱུར་ཏོ། །
སོར་མོའི་ཕྲེང་བས་གསོལ་པ། བཅོམ་ལྡན་འདས་ཇི་ལྟར་ན་དེ་བཞིན་གཤེགས་པ་མ་བྱུང་བའི་སྐུར་གྱུར། བཅོམ་ལྡན་འདས་ཀྱིས་བཀའ་སྩལ་པ། སངས་རྒྱས་ཀྱི་ཞིང་འདི་ནས་བྱང་ཕྱོགས་སུ་གང་གཱའི་ཀླུང་གཉིས་ཀྱི་བྱེ་མ་
སྙེད་ཀྱི་འཇིག་རྟེན་གྱི་ཁམས་འདས་པ་ན། འཇིག་རྟེན་གྱི་ཁམས་མ་བྱུང་བའི་གློག་གི་ཕྲེང་བ་ཞེས་བྱ་བ་དེ་ན་རྣམ་པར་སྣང་མཛད་ཅེས་བྱ་བ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ད་ལྟར་
བཞུགས་ཏེ། འཚོ་ཞིང་གཞེས་སོ། །སོར་མོའི་ཕྲེང་བ་ཁྱོད་འཇམ་དཔལ་གཞོན་ནུར་གྱུར་པ་དང་ལྷན་ཅིག་ཏུ་མ་བྱུང་བའི་གློག་གི་ཕྲེང་བ་ཞེས་བྱ་བའི་འཇིག་རྟེན་གྱི་ཁམས་ན། དེ་བཞིན་གཤེགས་པ་དགྲ་བཅོམ་པ་ཡང་
དག་པར་རྫོགས་པའི་སངས་རྒྱས་རྣམ་པར་སྣང་མཛད་བཞུགས་པར་དེང་ལ། བཅོམ་ལྡན་འདས་ཤཱཀྱ་ཐུབ་པ་དེ་བཞིན་གཤེགས་པ་མི་མཇེད་ཀྱི་འཇིག་རྟེན་གྱི་ཁམས་ན་བཞུགས་ཏེ། ཡང་དག་པའི་མཐའ་ལ་ཇི་ལྟར་གནས་
པ་དྲིས་ཤིག །དེ་ནས་འཇམ་དཔལ་གཞོན་ནུར་གྱུར་པ་དང་། སོར་མོའི་ཕྲེང་བས་ལེགས་སོ་ཞེས་གསོལ་ནས། ངང་པའི་རྒྱལ་པོ་ལྟར་རྫུ་འཕྲུལ་གྱི་སྟོབས་ཀྱི་རྐང་པས་མ་བྱུང་བའི་གློག་གི་ཕྲེང་བའི་འཇིག་རྟེན་གྱི་ཁམས་
དེར་དོང་ནས། བཅོམ་ལྡན་འདས་རྣམ་པར་སྣང་མཛད་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ག་ལ་བ་དེར་སོང་སྟེ་ཕྱིན་ནས། དེ་བཞིན་གཤེགས་པ་ལ་དེ་བཞིན་དུ་ཞུས་པ་དང་། 
<pb id="57.192b"/>
སྔ་མ་བཞིན་དུ་འདིར་ལྷགས་ནས། སོར་མོའི་ཕྲེང་བ་དང་། འཇམ་དཔལ་གཞོན་ནུར་གྱུར་པས་དེ་བཞིན་གཤེགས་པ་ལ་གསོལ་པ། བཅོམ་ལྡན་འདས་དེ་བཞིན་གཤེགས་པ་ཇི་ལྟར་ན་མ་བྱུང་བའི་མཐའ་ལ་གནས་པ་
བཤད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། སོར་མོའི་ཕྲེང་བ་ངས་བསྐལ་པ་བརྒྱ་སྟོང་མང་པོར་ཕ་རོལ་དུ་ཕྱིན་པ་བཅུས་སེམས་ཅན་ཡང་དག་པར་བསྡུས་ཏེ། སྔོན་མ་བྱུང་བའི་བདེ་བ་ལ་རབ་ཏུ་བཀོད་
པས་ངའི་ལུས་བསྐལ་པ་བྱེ་བ་མང་པོར་ཚད་མེད། གྲངས་མེད་པའི་ཕ་རོལ་དུ་ཕྱིན་པ་ལས་མ་བྱུང་བའི་ལུས་སུ་གྱུར་ཏོ། །སོར་མོའི་ཕྲེང་བས་གསོལ་པ། བཅོམ་ལྡན་འདས་ཇི་ལྟར་ན་འདུས་མ་བགྱིས་ཀྱི་མཐའ་ལ་གནས། 
བཀའ་སྩལ་པ། སངས་རྒྱས་ཀྱི་ཞིང་འདི་ནས་བྱང་ཕྱོགས་ལོགས་སུ་གང་གཱའི་ཀླུང་གསུམ་གྱི་བྱེ་མ་སྙེད་ཀྱི་འཇིག་རྟེན་གྱི་ཁམས་འདས་པ་ན་འཇིག་རྟེན་གྱི་ཁམས་ཡིད་འཕྲོག་ཅེས་བྱ་བ་དེ་ན་དེ་བཞིན་གཤེགས་པ་དགྲ་བཅོམ་
པ་ཡང་དག་པར་རྫོགས་པའི་སངས་རྒྱས་བློ་གྲོས་མི་ཟད་པ་ཞེས་བྱ་བ་ད་ལྟར་བཞུགས་ཏེ། འཚོ་ཞིང་གཞེས་ཀྱིས་དེ་བཞིན་གཤེགས་པ་དེ་ལ་བཅོམ་ལྡན་འདས་ཤཱཀྱ་ཐུབ་པ་ཇི་ལྟར་གནས་པ་དྲིས་ཤིག་པའང་གོང་མ་བཞིན་དུ་
བསྡུའོ། །སངས་རྒྱས་ཀྱི་ཞིང་འདི་ནས་བྱང་ཕྱོགས་ལོགས་སུ་གང་གཱའི་ཀླུང་བཞིའི་བྱེ་མ་སྙེད་ཀྱི་འཇིག་རྟེན་གྱི་ཁམས་སྣ་ཚོགས་ཤེས་བྱ་བ་ན་རྣམ་པར་རྒྱལ་བའི་དཔལ་ཞེས་བྱ་བ་དེ་བཞིན་གཤེགས་པ་དགྲ་བཅོམ་པ་ཡང་དག་
པར་རྫོགས་པའི་སངས་རྒྱས་ད་ལྟར་བཞུགས་ཏེ། འཚོ་ཞིང་གཞེས་ཀྱིས་དེ་བཞིན་གཤེགས་པ་དེ་ལ་བཅོམ་ལྡན་འདས་ཤཱཀྱ་ཐུབ་པ་ཇི་ལྟར་གནས་པ་དྲིས་ཤིག་པ་འང་གོང་མ་བཞིན་དུ་བསྡུའོ། །སངས་རྒྱས་ཀྱི་ཞིང་འདི་
ནས་བྱང་ཕྱོགས་ལོགས་སུ་གང་གཱའི་ཀླུང་ལྔའི་བྱེ་མ་སྙེད་ཀྱི་འཇིག་རྟེན་གྱི་ཁམས་འདས་པ་ན། འཇིག་རྟེན་གྱི་ཁམས་ཟབ་མོའི་རྒྱལ་པོ་ཞེས་བྱ་བ་དེ་ན། ཟབ་མོའི་མཆོག་ཅེས་བྱ་བ་དེ་བཞིན་གཤེགས་པ་དགྲ་བཅོམ་པ་
<pb id="57.193a"/>
ཡང་དག་པར་རྫོགས་པའི་སངས་རྒྱས་ད་ལྟར་བཞུགས་ཏེ། འཚོ་ཞིང་གཞེས་ཀྱིས་དེ་བཞིན་གཤེགས་པ་དེ་ལ་བཅོམ་ལྡན་འདས་ཤཱཀྱ་ཐུབ་པ་ཇི་ལྟར་གནས་པ་དྲིས་ཤིག་པའང་གོང་མ་བཞིན་དུ་བསྡུའོ། །སངས་
རྒྱས་ཀྱི་ཞིང་འདི་ནས་བྱང་ཕྱོགས་ལོགས་སུ་གང་གཱའི་ཀླུང་དྲུག་གི་བྱེ་མ་སྙེད་ཀྱི་འཇིག་རྟེན་གྱི་ཁམས་འདས་པ་ན། འཇིག་རྟེན་གྱི་ཁམས་རླུང་ཞེས་བྱ་བ་དེ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་
སངས་རྒྱས་སྤོས་ཀྱི་འཚོ་བ་འབྱུང་བ་ཞེས་བྱ་བ་ད་ལྟར་བཞུགས་ཏེ། འཚོ་ཞིང་གཞེས་ཀྱིས་དེ་བཞིན་གཤེགས་པ་དེ་ལ་བཅོམ་ལྡན་འདས་ཤཱཀྱ་ཐུབ་པ་ཇི་ལྟར་གནས་པ་དྲིས་ཤིག་པ་འང་གོང་མ་བཞིན་དུ་བསྡུའོ། །སངས་
རྒྱས་ཀྱི་ཞིང་འདི་ནས་བྱང་ཕྱོགས་ལོགས་སུ་གང་གཱའི་ཀླུང་གི་བྱེ་མ་བདུན་སྙེད་ཀྱི་འཇིག་རྟེན་གྱི་ཁམས་འདས་པ་ན། འཇིག་རྟེན་གྱི་ཁམས་རྡོ་རྗེའི་བློ་གྲོས་ཤེས་བྱ་བ་དེ་ན། དེ་བཞིན་གཤེགས་པ་དགྲ་བཅོམ་པ་ཡང་དག་
པར་རྫོགས་པའི་སངས་རྒྱས་རྡོ་རྗེ་མཆོག་ཅེས་བྱ་བ་ད་ལྟར་བཞུགས་ཏེ། འཚོ་ཞིང་གཞེས་ཀྱིས་དེ་བཞིན་གཤེགས་པ་དེ་ལ་བཅོམ་ལྡན་འདས་ཤཱཀྱ་ཐུབ་པ་ཇི་ལྟར་གནས་པ་དྲིས་ཤིག་པའང་གོང་མ་བཞིན་དུ་བསྡུའོ། །
སངས་རྒྱས་ཀྱི་ཞིང་འདི་ནས་བྱང་ཕྱོགས་ལོགས་སུ་གང་གཱའི་ཀླུང་བརྒྱད་ཀྱི་བྱེ་མ་སྙེད་ཀྱི་འཇིག་རྟེན་གྱི་ཁམས་འདས་པ་ན། འཇིག་རྟེན་གྱི་ཁམས་དྲི་མ་མེད་པའི་འོད་ཅེས་བྱ་བ་དེ་ན། དེ་བཞིན་གཤེགས་པ་དགྲ་བཅོམ་པ་
ཡང་དག་པར་རྫོགས་པའི་སངས་རྒྱས་དྲི་མ་མེད་པའི་མཆོག་ཅེས་བྱ་བ་ད་ལྟར་བཞུགས་ཏེ། འཚོ་ཞིང་གཞེས་ཀྱིས། དེ་བཞིན་གཤེགས་པ་དེ་ལ་བཅོམ་ལྡན་འདས་ཤཱཀྱ་ཐུབ་པ་ཇི་ལྟར་གནས་པ་དྲིས་ཤིག་པ་ཡང་གོང་
མ་བཞིན་དུ་བསྡུའོ། །སངས་རྒྱས་ཀྱི་ཞིང་འདི་ནས་བྱང་ཕྱོགས་ལོགས་སུ་གང་གཱའི་ཀླུང་གི་བྱེ་མ་དགུ་སྙེད་ཀྱི་འཇིག་རྟེན་གྱི་ཁམས་འདས་པ་ན། འཇིག་རྟེན་གྱི་ཁམས་ཟླ་བ་ཅན་ཞེས་བྱ་བ་དེ་ན། དེ་བཞིན་གཤེགས་པ་
