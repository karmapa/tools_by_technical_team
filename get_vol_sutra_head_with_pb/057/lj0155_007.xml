<pb id="57.218a"/>
ཐམས་ཅད་དང་ལྡན་པས། འཇིག་རྟེན་ཀུན་ལ་ལེགས་པར་རབ་ཏུ་གཟིགས་ན། ཐོག་མ་མེད་པ་ཚུན་ཆད་འཁོར་བར་འཕོ་ཞིང་འཁྱམ་པ་ན། མར་མ་གྱུར་པ་མེད། སྲིང་མོར་མ་གྱུར་པ་མེད་དེ། མ་
ཡང་ཆུང་མར་གྱུར། བྲན་ཡང་ཕར་གྱུར། ཕ་ཡང་བྲན་དུ་གྱུར་ཏེ། ཚེ་རབས་བྱེ་བ་མང་པོར་འཚོ་བའི་འཇིག་རྟེན་ནི་གར་མཁན་བཞིན་པས་ན། དེ་བཞིན་གཤེགས་པས་ཚངས་པར་སྤྱོད་པ་མཛད་དོ། །
<bampo n="154.7" zh="62.503"/>བམ་པོ་བདུན་པ་སྟེ་ཐ་མ། གཞན་ཡང་འཇམ་དཔལ་རང་གི་དབྱིངས་དང་ལྷན་ཅིག་ཏུ་འདོད་པའི་རྩེད་མོ་བྱས་པ་གང་ཆུང་ཟད་བདེ་བ་རང་གིས་བཟུང་སྟེ། སྨྲ་བ་བཞིན་དུ་འགྱུར་རོ། །བདག་ཉིད་མ་ནིང་དུ་སྐྱེས་ན། བདེ་བ་དེ་
དང་སྡུག་བསྔལ་གྱི་ཕུང་པོ་འབྱུང་ངོ་། །བུད་མེད་ལའང་དེ་བཞིན་གཤེགས་པའི་སྙིང་པོ་ཡོད་དེ། སྐྱེས་པ་ཡང་དེ་བཞིན་ནོ། །བདག་ཉིད་ཀྱིས་བཟུང་ནས་སྨྲ་བ་བཞིན་དུ་ཅི་རུང་བར་འགྱུར་རམ། དེའི་ཕྱིར་སེམས་ཅན་
ཐམས་ཅད་ཀྱི་དབྱིངས་ནི་དབྱིངས་གཅིག་གོ། །ཚངས་པར་སྤྱོད་པ་བརྩམས་ཏེ། བདག་ཉིད་གཞག་པར་མི་འགྱུར་བའི་གན་དུ་དེ་བཞིན་གཤེགས་པ་ཕྱིན་ཏོ། །འཇམ་དཔལ་གྱིས་གསོལ་པ། ཅིའི་སླད་དུ་དེ་བཞིན་
གཤེགས་པས་དགེ་བསྙེན་ཕ་དང་། དགེ་བསྙེན་མ་ཐམས་ཅད་ཚངས་པར་སྤྱོད་པ་ལ་རབ་ཏུ་མ་བཀོད། ཅིའི་སླད་དུ་དགེ་བསྙེན་དང་། དགེ་སློང་དང་། དགེ་སློང་མ་རྣམས་ནི་ཀ་བ་བཞི་པའི་ཁང་བ་ལྟ་བུས་དམ་པའི་
ཆོས་ཀྱི་རྒྱུར་དཔེ་བསྟན་ན། སྡིག་པ་ཆེན་པོ་ཡང་རབ་ཏུ་འབྱུང་བར་གདའ་སྟེ། ཅིའི་སླད་དུ་དགེ་བསྙེན་དང་། དགེ་བསྙེན་མ་དག་དེ་ལྟར་སྡིག་པ་རབ་ཏུ་གདའ་བར་གྱུར། ཅིའི་སླད་དུ་ཡང་དགེ་བསྙེན་དང་། དགེ་བསྙེན་
མ་རྣམས་ཀྱི་འདུལ་བའི་ཆོས་བཅས། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་དེ་ནི་འདུ་ཤེས་གཞན་ཏེ། འཇིག་རྟེན་གྱི་འདུ་ཤེས་ཀྱི་མིང་དུ་བཏགས་སོ། །དེ་བཞིན་གཤེགས་པས་སེམས་
<pb id="57.218b"/>
ཅན་ཐམས་ཅད་སངས་རྒྱས་ཀྱི་གནས་ལ་བཀོད་ཀྱང་སྒྲ་གཅན་འཛིན་གྱི་ཚུལ་དུ་འཛིན་པར་མི་འགྱུར་རོ། །སངས་རྒྱས་ཀྱི་འདུ་ཤེས་དང་། འཇིག་རྟེན་གྱི་འདུ་ཤེས་ཀྱང་ཐ་དད་པ་དེ་དྲི་བ་འདི་ནི་མི་དྲི་བ་ཞེས་བྱའོ། །
འཇམ་དཔལ་སེམས་ཅན་ཐམས་ཅད་ཀྱི་དབྱིངས་ཡིན་པས་ན། སྲོག་གཅོད་པ་སྤངས་པ་ནི་སངས་རྒྱས་སོ། །རིགས་ཀྱི་བུ་ཇི་ལྟར་བདག་གསོད་པ་ལྟར་འཇིག་རྟེན་ན་སྲོག་གཅོད་པ་ཡང་དེ་བཞིན་ཏེ། བདག་ཉིད་
ཀྱི་དབྱིངས་འཇོམས་པའོ། །འཇམ་དཔལ་གྱིས་གསོལ་པ། བཅོམ་ལྡན་འདས་ཅིའི་སླད་དུ་སྒྲ་གཅན་འཛིན་བཞིན་དུ་མཚུངས་པར་གཟིགས་ལ། བདག་ཉིད་ཀྱི་དབྱིངས་འཆང་བ་སྐྱོན་ཆགས་པ་ཡ་མཚན་ཅན་རྣམས་ཆད་པས་
བཅད་ཅིང་བསད་པར་བསྟན། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དེ་སྐད་མ་ཟེར་ཅིག །དེ་བཞིན་གཤེགས་པ་ནི་སྒྲ་གཅན་འཛིན་དང་མཚུངས་པར་གཟིགས་སོ། །འདི་ལྟ་སྟེ། འཇམ་དཔལ་
སྐྱེས་བུ་ཆོས་འདོད་པ་ཞིག་བདག་ཉིད་དུས་གཉིས་སུ་ཟ་བ་ལས་ལ་ལ་ཞིག་གིས་བསྟན་ཏེ། ཟས་ལན་གཅིག་པར་གྱུར་ན། སྲིན་བུའི་རིགས་བརྒྱད་ཅུ་གསོད་པར་འགྱུར་རོ། །ཇི་སྟེ་དེ་ལྟར་གྱུར་ན་དེ་དག་ལ་སྲོག་
གཅོད་པ་དག་པར་མི་འགྱུར་རོ། །གཞན་ཡང་འཇམ་དཔལ་ཤིན་དུ་བདེ་བ་འདོད་པའི་བདེ་བ་དེ་ལས་ཕྱིར་ཕྱོགས་པའི་འཕགས་པ་འདོད་པ་འཇོམས་པ་ནི་བདག་གསོད་པའོ། །གལ་ཏེ་འཕགས་པ་རྣམས་དེ་ལྟར་
གྱུར་ན། བདག་གསོད་པའི་སྡིག་པར་འགྱུར་རོ། །གལ་ཏེ་འདོད་པའི་སེམས་སྐྱེད་ཅིང་གཞན་གྱི་དྲུང་དུ་གནས་ཏེ། བདག་འདོད་པའི་སེམས་སྐྱེས་ན་ཇི་ལྟར་བྱ་ཞེས་མ་ཟེར་ཅིག །དེ་ལས་ངོ་ཚ་བ་སྐྱེ་བར་འགྱུར་
རོ། །ངའི་ལུས་གཅིག་ཡོད་ཀྱང་རུང་། མེད་ཀྱང་དཔའ་བོ་ལྟར་འདུག་པས་བདག་གསོད་པ་ནི་བདག་གི་ཁམས་འཇོམས་པར་འགྱུར་རམ། དེ་མ་ལགས་སོ། །བཅོམ་ལྡན་འདས་དེ་ནི་བསོད་ནམས་ཀྱི་ཕུང་པོའོ། །
<pb id="57.219a"/>
དེ་བཞིན་དུ་འཇམ་དཔལ་འཕགས་པ་ཡང་འདི་ལྟར་བདག་གསོད་དེ། དེ་ཅིའི་ཕྱིར་ཞེ་ན། ཉོན་མོངས་པའི་དུག་གི་ཕྱིར་ཏེ། གཞན་གསོད་པར་ནི་མི་འགྱུར་རོ། །སངས་རྒྱས་ཀྱི་ཆོས་ཀྱི་ཚིག་ནི་སྐྱོན་ཆགས་
པའི་ཡ་མཚན་ཅན་དམ་པའི་ཆོས་འཇིག་པ་རྣམས་བདག་གི་ཉོན་མོངས་པ་མི་ཟད་པ་ལྟར་དེ་བག་མེད་པར་བྱེད་ཅིང་། ཚུལ་མ་ཡིན་པར་གནོད་པའང་བྱེད་དུ་འཇུག་སྟེ། དེ་དག་ནི་བདག་ལ་མཆོད་པ་ཡིན་ནོ། །ཇི་ལྟར་
བདག་སྡུག་པར་འདོད་པ་དང་། བདེ་བ་དང་། ཟས་དང་། སྲོག་འདོར་བ་དེ་བཞིན་དུ། བདག་སྤོང་བར་འདོད་པས་སྐྱོན་ཆགས་པའི་ཡ་མཚན་རྣམས་ཆད་པས་གཅོད་པ་དེ་ནི་དེ་བཞིན་གཤེགས་པའི་སྙིང་པོ་རིག་པ་ཡིན་
ནོ། །འཇམ་དཔལ་གྱིས་གསོལ་པ། ཅི་དེ་བཞིན་གཤེགས་པའི་སྙིང་པོའི་སླད་དུ་སངས་རྒྱས་རྣམས་ཤ་མི་གསོལ་ལམ། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་ཤིན་དུ་དེ་བཞིན་ཏེ། ཐོག་མ་
དང་ཐ་མ་མེད་པའི་འཁོར་བར་འཁོར་བའི་ཚེ་རབས་དེ་དག་ལ་སེམས་ཅན་ཐམས་ཅད་མར་མ་གྱུར་པ་དང་། སྲིང་མོར་མ་གྱུར་པ་གང་ཡང་མེད་དོ། །ཁྱིར་གྱུར་པ་ཡང་ཕར་གྱུར་ཏེ། འཚོ་བའི་འཇིག་རྟེན་ནི་བྲོ་
མཁན་བཞིན་ནོ། །དེ་བས་ན་བདག་གི་ཤ་དང་། གཞན་གྱི་ཤ་ཡང་ཤ་གཅིག་པ་ཡིན་པས། སངས་རྒྱས་རྣམས་ཤ་མི་གསོལ་ལོ། །གཞན་ཡང་འཇམ་དཔལ་སེམས་ཅན་ཐམས་ཅད་ཀྱི་དབྱིངས་ནི་ཆོས་ཀྱི་
དབྱིངས་ཏེ། དབྱིངས་གཅིག་ཏུ་གྱུར་པའི་ཤ་ཟ་བར་འགྱུར་བས། སངས་རྒྱས་རྣམས་ཤ་མི་གསོལ་ལོ། །འཇམ་དཔལ་གྱིས་གསོལ་པ། སྦྲང་རྩི་དང་། དུང་དང་། ལྷམ་དང་། དར་གྱི་སྲིན་བུ་ལ་སོགས་པ་རང་
གི་དབྱིངས་ཀྱི་ཤ་མ་ལགས་སོ། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་དེ་སྐད་མ་ཟེར་ཅིག །སངས་རྒྱས་ནི་འཇིག་རྟེན་པ་ཐམས་ཅད་ཀྱི་ལུས་སྤངས་པ་ཡིན་ཏེ། སངས་རྒྱས་ནི་ཟང་ཟིང་མེད་པ་ཡིན་
<pb id="57.219b"/>
ན་ཆགས་པའི་རྫས་ཅི་ལ་འང་སྟེན་པ་དེ་ནི་གནས་མ་ཡིན་ཏེ། ཟང་ཟིང་ལ་བསྙེན་པ་ནི་ཐབས་ཀྱི་ཆོས་ཉིད་དོ། །འདི་རྫས་གཅིག་ནས་གཅིག་ཏུ་འོངས་པ་ལ་བསྙེན་པར་བྱེད་དེ། རྫས་གང་ནས་འབྱུང་བ་དེ་དང་དེར་བསྙེན་
པར་མི་བྱའོ། །གསོད་པའི་ལག་མ་ཡིན་པར་གཅིག་ནས་གཅིག་ཏུ་འོངས་པ་ནི་བསྙེན་དུ་རུང་ངོ་། །འཇམ་དཔལ་གྱིས་གསོལ་པ། ཚོང་འདུས་གཅིག་ན་ལྷམ་མཁན་གྱིས་ཀོ་བ་ལས་ལྷམ་དྲུབས་ཏེ། དེ་བཞིན་
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཕུལ་ན། གཅིག་ནས་གཅིག་ཏུ་མཆིས་པ་དེ་བཞེས་སམ། འཇམ་དཔལ་གྱིས་གསོལ་པ། གལ་ཏེ་མ་ཧེ་རང་ཆོས་བཞིན་དུ་གུམ་ནས། མ་
ཧེ་བདག་པོ་གདོལ་པ་ལས་ཀོ་བ་བླངས་ཏེ། ལྷམ་མཁན་བཙལ་ནས་ལྷམ་དུ་དྲུབས་ཏེ། ཚུལ་ཁྲིམས་དང་ལྡན་པ་ལ་སྩལ་ན། དེ་གཅིག་ནས་གཅིག་ཏུ་མཆིས་པ་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། 
མ་ཧེ་ཆོས་བཞིན་དུ་ཤི་བར་གྱུར་ལ། མ་ཧེ་བདག་པོས་ལྷམ་འདྲུབ་ཏུ་བཅུག་ནས་ཚུལ་ཁྲིམས་དང་ལྡན་པ་ལ་བྱིན་ན་བླང་བར་བྱ་འམ། འོན་ཏེ་མ་བླངས་ན་དགེ་སློང་དང་འཐུན་ནམ། སྙིང་རྗེ་མེད་པ་ཡིན་ཏེ། ཚུལ་ཁྲིམས་
རལ་བར་མི་འགྱུར་བ་མ་ཡིན་ནོ། །འཇམ་དཔལ་གྱིས་གསོལ་པ། རྨོ་བརྐོ་ཡང་བགྱིར་མི་རུང་ངོ་། །ཆུ་མི་གཙང་བས་བཙོས་པའི་ཟས་ཀྱང་མི་བླང་ངོ་། །དེ་ལྟ་ལགས་ན་དགེ་སློང་དག་ལ་དེ་ལྟ་བུ་གདའོ། །བཅོམ་
ལྡན་འདས་ཀྱིས་བཀའ་སྩལ་པ། དེ་ནི་འཇིག་རྟེན་གྱི་འདུ་ཤེས་ཤེས་བྱ་སྟེ། གལ་ཏེ་དགེ་བསྙེན་ཡོད་ན་ནི་ཟས་དང་སྐོམ་ཆུ་གཙང་མ་དང་སྦྱོར་ཅིག །གང་ན་དགེ་བསྙེན་ཡོད་པར་རྨོ་བརྐོ་མི་བྱའོ། །གང་ན་དགེ་བསྙེན་
མེད་པ་དེར་སངས་རྒྱས་ཀྱིས་ཀྱང་ཇི་ལྟར་བྱ། ཐང་ལ་ཡང་སྲོག་ཆགས་ཡོད། ཆུའི་ནང་ན་ཡང་སྲོག་ཆགས་ཡོད། ནམ་མཁའ་ལ་ཡང་སྲོག་ཆགས་ཡོད་དོ། །གལ་ཏེ་དེ་ལྟར་རྣམ་པར་དག་པ་གྲུབ་པ་རྣམས་ལ་སྡིག་
<pb id="57.220a"/>
པར་མི་འགྱུར་རམ། རྣམ་པར་དག་པ་གྲུབ་པ་དེ་དག་ཇི་ལྟར་རྒྱུ། དེ་དག་འཇིག་རྟེན་ན་མི་འདྲི་བ་ཞེས་བྱ་བའི་འདྲིའོ། །འཇམ་དཔལ་གྱིས་གསོལ་པ། བཅོམ་ལྡན་འདས་འཇིག་རྟེན་པའང་རེང་ཞིག་ཚུན་
ཆད་བདག་ཉིད་ཤ་ཟ་བ་ལ་མི་གནས་སོ། །བཅོམ་ལྡན་འདས་ཀྱིས་བཀའ་སྩལ་པ། གང་འཇིག་རྟེན་པ་ལ་སངས་རྒྱས་ཀྱི་ཚིག་དང་འཐུན་པ་ཡོད་པ་དེ་ཡང་ཐམས་ཅད་དུ་ཐམས་ཅད་སངས་རྒྱས་ཀྱི་ཚིག་ཏུ་རིག་
པར་བྱའོ། །འཇམ་དཔལ་འཇིག་རྟེན་པ་རྣམས་ཀྱང་ཐར་པ་བརྗོད་དེ། དེ་དག་ལ་ཐར་པ་མེད་ཀྱི། བཅོམ་ལྡན་འདས་ཀྱི་བསྟན་པ་ལ་ཐར་པ་ཡོད་དོ། །དེ་དག་ལ་ཡང་རབ་ཏུ་འབྱུང་བ་ཡོད་དེ། དེ་དག་གི་རབ་ཏུ་འབྱུང་བ་མ་
ཡིན་ནོ། །བཅོམ་ལྡན་འདས་ཀྱི་བསྟན་པ་ལ་ནི་རབ་ཏུ་འབྱུང་བ་ཡོད་དོ། །འཇིག་རྟེན་པ་ལ་ཡང་ཤ་ཟ་བ་ནི་བདག་ཉིད་ཟ་བའོ་ཞེས་བརྗོད་དེ། དེ་ཡང་བདག་ཉིད་བདག་ཉིད་ཀྱི་ཤ་ལ་མི་ཟ་སྟེ། བཅོམ་ལྡན་འདས་ཀྱི་
བསྟན་པ་ལ་ནི་བདག་ཉིད་ཀྱི་ཤ་ཟ་བར་ངེས་སོ། །འཇམ་དཔལ་འཇིག་རྟེན་དུ་ཡ་མཚན་ཅན་ཐམས་ཅད་བྱུང་བ་མདོ་སྡེ་འདི་ལས་བསྟན་པ་ཉན་འདོད་དམ། གསོལ་པ། བཅོམ་ལྡན་འདས་འཚལ་ལོ། །བཅོམ་ལྡན་
འདས་ཀྱིས་བཀའ་སྩལ་པ། འཇམ་དཔལ་སྔོན་འདས་པའི་དུས་ན་བྱུང་བ་གྲངས་མེད་པའི་བསྐལ་པ་བས་ཀྱང་ཆེས་གྲངས་མེད་པ་བསྐལ་པ་ཡངས་པ་བས་ཀྱང་ཆེས་ཡངས་པ། དཔག་ཏུ་མེད་པ་བས་ཀྱང་ཆེས་
དཔག་ཏུ་མེད་པ་དེའི་ཚེ་དེའི་དུས་ན། དེ་བཞིན་གཤེགས་པ་ཀོ་སན་ཏ་བཟང་པོ་ཞེས་བྱ་བ་འཇིག་རྟེན་དུ་གྲོང་འདིར་བྱུང་སྟེ། དེའི་ཚེ་ཡ་མཚན་ཅན་མེད་ཅིང་ཡ་མཚན་ཅན་གྱི་མིང་ཡང་མེད་དོ། །སེམས་ཅན་ཐེག་པ་ཆེན་པོ་པར་གྱུར་ཏེ། 
སེམས་ཅན་རྣམས་ཤིན་དུ་བདེ་བ་དང་ལྡན་པར་གྱུར་ཏོ། །དེའི་ཚེ་དེ་བཞིན་གཤེགས་པ་དེ་འཇིག་རྟེན་གྱི་ཁམས་འདིར་ལོ་མང་དུ་བཞུགས་ནས་ཡོངས་སུ་མྱ་ངན་ལས་འདས་སོ། །ཡོངས་སུ་མྱ་ངན་ལས་འདས་པའི་བསྟན་པ་ཡང་
<pb id="57.220b"/>
ལོ་མང་དུ་གནས་ནས། དམ་པའི་ཆོས་ནུབ་པར་གྱུར་པའི་ཚེ། དགེ་སློང་ཚུལ་ཁྲིམས་དང་ལྡན་པ་བྲི་བའི་དུས་ན། ཆོས་མ་ཡིན་པའི་ཕྱོགས་འཕེལ་བའི་ཚེ། དགེ་སློང་སངས་རྒྱས་ཀྱི་བློ་གྲོས་ཤེས་བྱ་བ་ཞིག་དགོན་པ་ན་གནས་ཏེ། དགེ་སློང་
དེ་ལ་སེམས་ཅན་དགེ་བའི་རྩ་བ་དང་ལྡན་པ་གཅིག་གིས། རིན་ཐང་མེད་པའི་གོས་བྱིན་ནས། དགེ་སློང་དེས་རྗེས་སུ་གཟུང་བའི་ཕྱིར་བླངས་ཏེ། ཨི་ཤིན་འདའི་ར་བའི་དྲུང་ནས་ཕར་བསྟན་ཏེ་སོང་བ་དང་། ཨི་ཤིན་འདའི་མིས་གོས་དེ་མཐོང་ནས་
སེམས་བཟློག་སྟེ། ནུབ་མོ་མུན་ཁུང་ན་དགེ་སློང་དེའི་ཐད་དུ་སོང་སྟེ། གོས་དེ་ཕྲོགས་ནས་རི་ཁྲོད་དུ་ཁྲིད་དེ། གཅེར་བུར་ཕྱུང་ནས། ཤིང་ལ་ལག་པ་གྱེན་དུ་དམ་པོར་བཅིངས་ཏེ་སོང་ངོ་། །དེའི་ནུབ་མོ་མུན་ཁུང་ན་མེ་ཏོག་ཐུ་བའི་བྲམ་ཟེ་སྐོན་པ་ཐོགས་
ཏེ། འབྲོག་དགོན་པར་འོངས་ནས་ནམ་ལངས་ཏེ། ཙམ་པ་ཀ་ཞིག་གི་དྲུང་ན་སྟག་འདུག་པས་སྐྲག་སྟེ། སྟག་དེས་བསད་ལ་ཐུག་པ་དང་། ཅི་ཐར་དུ་བྲོས་ཏེ། བདག་ཉིད་རབ་ཏུ་མི་དགའ་ཞིང་སོང་སོང་ན་དགེ་སྦྱོང་གཅེར་བུར་བཅིངས་པ་མཐོང་
ནས། ཀྱེ་མ་དགེ་སྦྱོང་དགོན་པ་པ་ངུར་སྨྲིག་ཅན་འདིར་འོངས་ན། ངུར་སྨྲིག་གི་རྒྱལ་མཚན་གྱིས་ནི་ཐར་བར་མི་འགྱུར་བ་ལྟ་ཞིག་སྙམ་སྟེ། ལག་པ་བསྒྲེང་ནས་ལུས་གཅེར་བུར་བྱུང་ལ་དཀའ་ཐུབ་སྤྱད་པར་བྱའོ་སྙམ་ནས། ལམ་འདི་ངེས་པར་ཐར་
བའི་ལམ་དུ་ལེགས་པར་སྒྲུབ་པ་ཡིན་ནམ་ཞེས་དམ་པའི་ཆོས་གཞིག་པའི་ཕྱིར་བདག་གི་གོས་ངན་པ་བོར་ཏེ། སྐྲ་བཏོགས་ནས་མགོ་རེག་གཅེར་བུ་པའི་དགེ་སྦྱོང་དུ་གྱུར་ཏེ། དེ་ལས་དགེ་སྦྱོང་གཅེར་བུ་པ་བྱུང་ངོ་། །དགེ་སློང་དེ་བ་དང་
བདག་ཉིད་བཅིངས་པ་ཁྲོལ་ནས་ཤིང་ཤུན་བླངས་ཏེ་ས་སེར་པོས་བྱུགས་ནས། ཐང་ལ་འགྲོ་བ་བྲམ་ཟེ་ཞིག་གིས་མཐོང་ནས། སྔར་བཤད་པ་བཞིན་དུ་མཐོང་བ་དང་། འདི་ནི་ངུར་སྨྲིག་གྱོན་པའི་དགེ་སློང་སྟེ། ངུར་སྨྲིག་བོར་ལ། 
བཙག་གིས་བྱུགས་ཏེ་སོང་ན། ཐར་པའི་ལམ་ནི་འདི་ཡིན་པ་སྙམ་སྟེ། འདི་ནི་དགེ་བར་འགྲོ་བ་འམ། ཅི་ཞེས་དེ་ཀུན་དུ་རྒྱུ་བར་གྱུར་ཏེ། དེ་ལས་མུར་འདུག་ཀུན་དུ་རྒྱུ་བ་བྱུང་ངོ་། །དགེ་སློང་ཕྱེམ་རེད་ཚུར་ཞུགས་ཏེ། རང་གི་ཀླད་
<pb id="57.221a"/>
པའི་རྨ་ཆུས་བཀྲུས་ནས་སྐྲ་འཇམ་པོས་ཀླད་པའི་རྨ་གཡོགས་ཏེ། སྦྲུལ་བསད་པའི་རས་བ་ལང་རྫིས་བོར་བ་གྱོན་ཏེ། ཁྲུས་བྱེད་པ་དེ་སྐྱེས་བུ་ཤིང་ཐུ་བ་གཞན་ཞིག་གིས་མཐོང་སྟེ། སྔ་མ་ལྟར་དགེ་སློང་དེ་ཉོན་མོངས་
པ་མཐོང་ནས། དགེ་སྦྱོང་འདི་ནི་ངུར་སྨྲིག་གྱོན་ཏེ། རྒྱལ་མཚན་ངུར་སྨྲིག་གིས་ནི་ཐར་པར་མི་འགྱུར་བ་སྙམ་དུ་བསམས་ནས། རལ་པ་རིང་པོར་བྱས་ཏེ། རྩྭ་གོས་གྱོན་ནས་དུས་གསུམ་དུ་ཁྲུས་བྱེད་པའི་དཀའ་ཐུབ་སྤྱོད་པ་ཡིན་
དུ་བཟུང་ནས། དེ་དགེ་བ་ཡིན་ནམ་ཞེས་འདི་ཉིད་ཐར་པའི་ལམ་སྟེ། གཞན་མ་ཡིན་ནོ་ཞེས་དཀའ་ཐུབ་ཅན་དུ་གྱུར་ཏེ། དེ་ཚུན་ཆད་ཡ་མཚན་ཅན་དཀའ་ཐུབ་བྱེད་པ་བྱུང་ངོ་། །དགེ་སློང་དེ་ཚུར་ཞུགས་ཏེ་རྨ་མང་པོ་ཐམས་ཅད་ལ་རྣག་
གིས་ཡོག་སྟེ། རང་གི་ལུས་རྡུལ་གྱིས་གང་ཞིང་སྦྲང་མ་འདུ་ཞིང་དགེ་སློང་དེ་སྐྲ་འཇམ་པོས་གཡོགས་པ་མཐོང་ནས། མུར་འདུག་སྤྱོད་པ་དང་། ཕྱུགས་བདག་པ་རྣམས་དེ་ལྟར་བྱུང་ངོ་། །དགེ་སློང་དེ་བ་ལང་གི་ལྕི་བ་ཡར་ཀེ་
མའི་མེ་བུས་ཏེ་བསྲོ་བ་སྐྱེས་བུ་ཉོན་མོངས་པ་གཞན་ཞིག་གིས་མཐོང་ནས། བ་ལང་གི་ལྕི་བའི་རིལ་བུ་ཅན་ཐོག་མ་དེ་ནས་བྱུང་ངོ་། །དགེ་སློང་དེ་རྨ་ལ་སྡུག་བསྔལ་རེག་པར་ཤེས་ནས། དཔའ་བོ་ལྟར་འདུག་པ་སྐྱེས་བུ་ཉོན་མོངས་
པ་གཞན་ཞིག་གིས་སྔ་མ་བཞིན་དུ་མཐོང་སྟེ། ངུར་སྨྲིག་གྱོན་པ་ནི་ཐར་པར་མི་འགྱུར་རོ་སྙམ་ནས་ཅི་ལེགས་པར་འམ་སྟེ། མི་གཡོ་བའི་སར་འགྲོ་བ་ཐར་པ་ཡིན་སྙམ་དུ་བསམས་ནས། མི་གཡོ་བའི་མྱ་ངན་དུ་འགྲོ་བར་གྱུར་ཏོ། །
དེ་ལྟར་ཡ་མཚན་ཅན་དགུ་བཅུ་རྩ་དྲུག་གི་བར་དུ་གྱུར་པ་རྣམས་ཀྱང་སོ་སོ་ནས་དེར་ལྷགས་ཏེ། དགེ་སློང་དེ་ཅི་དང་ཅི་ལྟ་བ་མཐོང་ནས་ལོག་པའི་ལྟ་བས་གཞན་དང་གཞན་དུ་བརྟགས་སོ། །འདི་ལྟ་སྟེ་དཔེར་ན། ཕན་ཚུན་
དུ་རི་དགས་སུ་མཐོང་ནས། རི་དགས་གསད་སྙམ་དུ་བསམས་ནས། གཅིག་ལ་གཅིག་གསོད་པ་དེ་བཞིན་དུ་ཡ་མཚན་ཅན་དགུ་བཅུ་རྩ་དྲུག་ཀྱང་དེ་ལྟར་བྱུང་ངོ་། །དཔེར་ན་དབྱར་ཟླ་ར་བ་རི་དགས་སྨིག་རྒྱུ་བ་ལ་ཆུ་ཡིན་སྙམ་
<pb id="57.221b"/>
དུ་བསམས་ཏེ། འཆི་བར་འགྱུར་བ་དེ་བཞིན་དུ་དམ་པའི་ཆོས་ནུབ་པར་འགྱུར་བའི་དུས་ན་དགེ་སློང་གི་གཞི་ལས་གཞན་དུ་གྱུར་ཏེ། འཇམ་དཔལ་དེ་ལྟར་འཇིག་རྟེན་པའི་ཚུལ་ཁྲིམས་དང་། སྤྱོད་པ་དང་། བྱ་བའི་མཆོག་
ཐམས་ཅད་ཀྱང་སངས་རྒྱས་ཀྱིས་སྤྲུལ་པའོ། །དམ་པའི་ཆོས་ནུབ་པར་འགྱུར་བའི་དུས་ན་དེ་ལྟ་བུ་བྱུང་ན་ཆོས་ནུབ་པར་འགྱུར་རོ། །འཇམ་དཔལ་དེ་བཞིན་དུ་བདག་གི་དེ་ཁོ་ན་ནི་འདི་འདྲ་དེ་འདྲའོ་ཞེས་ལོག་པར་ལྟ་
བ་བཞིན་དུ་འདི་ལྟ་སྟེ། ཐར་པ་དང་བདག་དང་འཇིག་རྟེན་ལས་འདས་པའང་ལྡེམ་པོ་ངག་མི་ཤེས་པས་བདག་མེད་པ་སངས་རྒྱས་ཀྱི་ཚིག་གོ་ཞེས་མུར་འདུག་བྱུང་བ་ལྟར་རྣམ་པར་རྟོག་གོ། །རྗེས་སུ་དཔག་པས་
ཚུགས་པའི་འཇིག་རྟེན་པ་ཡང་གཏི་མུག་གི་ཆོས་ཀྱི་དབང་དུ་སོང་ངོ་། །འཇིག་རྟེན་ལས་འདས་པ་ལ་ཡང་ལྡེམ་པོ་ངག་ཏུ་བཤད་པ་མི་ཤེས་པས་ཤེས་པ་ཉམས་ཏེ། དེའི་ཕྱིར་ཕྱོགས་གཉིས་སྤངས་ཏེ། 
བདག་ཏུ་གཏོགས་པའི་ཆོས་ཀྱི་དེ་ཁོ་ན་ཉིད་དང་། དེ་བཞིན་གཤེགས་པ་དང་། དགེ་འདུན་གྱི་དེ་བཞིན་ཉིད་ནི་དེ་བཞིན་གཤེགས་པའི་ཐེག་པ་དབུ་མའི་ལམ་དུ་བསྟན་ཏོ། །དབུ་མའི་ལམ་ཞེས་བྱ་བ་ནི་ཐེག་
པ་ཆེན་པོའི་བླ་དགས་སོ། །སོར་མོའི་ཕྲེང་བས་སྨྲས་པ། དབུ་མའི་ལམ་མི་ཤེས་པས་སེམས་ཅན་རྣམས་དབུ་མའི་ལམ་གཞན་དུ་རྟོག་གོ། །བཅོམ་ལྡན་འདས་ཀྱིས་བཀའ་སྩལ་པ། སོར་མོའི་ཕྲེང་
བ་མདོ་སྡེ་འདི་བཤད་པ་ཐོས་ནས་སེམས་ཅན་མང་དུ་མདོ་སྡེ་འདི་ལ་ཡིད་ཆེས་པར་འགྱུར་རོ། །མ་འོངས་པའི་དུས་ན་སེམས་ཅན་མང་དུ་མདོ་སྡེ་འདི་ལ་སྨོད་པར་འགྱུར་རོ། །སོར་མོའི་ཕྲེང་བས་གསོལ་པ། 
བཅོམ་ལྡན་འདས་ཕྱོགས་གང་དུ་མདོ་སྡེ་ལ་སྨོད་པ་ཇི་སྙེད་འབྱུང་བ་དང་། འདོད་ཆེན་པ་ཇི་སྙེད་འབྱུང་བ་བཤད་དུ་གསོལ། ཕྱོགས་གང་དུ་སེམས་ཅན་ཐམས་ཅད་ལ་ཕན་པར་འགྱུར་བ་སྟོན་པ་ཡང་དེ་བཞིན་
<pb id="57.222a"/>
གཤེགས་པས་བཤད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། མ་འོངས་པའི་དུས་ན་ཡུལ་གྱི་དབུས་འདིར་མདོ་སྡེ་ལ་སྨོད་པའི་སེམས་ཅན་བྱེ་བ་བརྒྱ་སྟོང་ཕྲག་དགུ་བཅུ་རྩ་བརྒྱད་
འབྱུང་ངོ་། །འདོད་ཆེན་པ་བྱེ་བ་ཕྲག་བདུན་འབྱུང་ངོ་། །ཤར་ཕྱོགས་སུ་མདོ་སྡེ་ལ་སྨོད་པ་སྟོང་ཕྲག་དགུ་བཅུ་རྩ་བརྒྱད་འབྱུང་ངོ་། །འདོད་ཆེན་པ་བྱེ་བ་ཕྲག་དྲུག་བཅུ་འབྱུང་ངོ་། །ནུབ་ཕྱོགས་སུ་མདོ་སྡེ་ལ་སྨོད་པ་བྱེ་བ་བརྒྱ་
ཕྲག་དགུ་བཅུ་རྩ་དགུ་འབྱུང་ངོ་། །འདོད་ཆེན་པ་བྱེ་བ་ཕྲག་ལྔ་འབྱུང་ངོ་། །ལྷོ་ཕྱོགས་སུ་མདོ་སྡེ་ལ་སྨོད་པ་བྱེ་བ་ཕྲག་དགུ་བཅུ་རྩ་བརྒྱད་འབྱུང་ངོ་། །འདོད་ཆེན་པ་བྱེ་བ་ཕྲག་བཞི་བཅུ་འབྱུང་ངོ་། །ཁ་ཆེ་ཡུལ་དུ་ཡང་ངའི་བསྟན་
པ་གླེགས་བམ་ལྷག་མའི་མཛོད་དང་གཏེར་མི་སྟོར་ཏོ། །བྷ་རུ་ཀ་ཙར་ཡང་ངའི་གླེགས་བམ་ལྷག་མའི་མཛོད་དུ་འགྱུར་རོ། །རི་བིན་དྷ་ལ་ཡང་དེ་བཞིན་ནོ། །ཁ་ཆེའི་ཡུལ་གྱི་དགེ་སློང་རྣམས་བསྒྲུབ་པའི་དོན་མི་ཤེས་ནས་
ཐེག་པ་ཆེན་པོ་ཐམས་ཅད་ལ་སྨོད་པ་འབྱུང་སྟེ། ང་ལ་སྐུར་པ་དེ་ཇི་ལྟ་བྱ་ཞེས་ང་ཡང་ངོ་ཚ་བ་སྐྱེའོ། །ལྷོ་ཕྱོགས་པའི་རྒྱུད་དུ་ཐེག་པ་ཆེན་པོ་སྟོན་པར་འགྱུར་ཏེ། ནན་ཏན་སྙིང་པོར་བྱེད་པ་དེ་བཞིན་གཤེགས་པའི་
སྤྱད་པ་སྤྱོད་པ་དངོས་པོ་ཆེན་པོ་བརྒྱད་དང་བྲལ་བ། དེ་བཞིན་གཤེགས་པ་རྟག་པ་དང་། ཐེར་ཟུག་དང་། ཞི་བ་དང་། དེ་བཞིན་གཤེགས་པའི་སྙིང་པོ་བརྟན་པའོ་ཞེས་བསྟན་པར་འགྱུར་རོ། །ངའི་ཉན་
ཐོས་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་རྣམས་ནན་ཏན་སྙིང་པོར་བྱེད་པར་འགྱུར་རོ། །ངའི་བསྟན་པ་ཁུར་དུ་ཐོགས་པར་འགྱུར་རོ། །འཇམ་དཔལ་གྱིས་གསོལ་པ། ཀྱེ་མ་
བཅོམ་ལྡན་འདས་ལྷོ་ཕྱོགས་སུ་བཅོམ་ལྡན་འདས་ཀྱི་བསྟན་པ་གནས་པར་འགྱུར་རོ། བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་དེ་བཞིན་ཏེ། ལྷོ་ཕྱོགས་པའི་རྒྱུད་དུ་ངའི་བསྟན་པ་ལོ་དུ་མ་ཞིག་
<pb id="57.222b"/>
གནས་པར་འགྱུར་རོ། །ཁྱོད་ལྟ་བུ་ཤིན་དུ་དཀའ་བ་བྱེད་པའི་བྱང་ཆུབ་སེམས་དཔའ་རྣམས་རང་གི་སྲོག་བཏང་ནས། དེ་བཞིན་གཤེགས་པ་རྟག་པ་དང་དེ་བཞིན་གཤེགས་པ་ཐེར་ཟུག་དང་། དེ་བཞིན་གཤེགས་པ་གཡུང་དྲུང་
ངོ་ཞེས་སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དེ་བཞིན་གཤེགས་པའི་སྙིང་པོ་སྟོན་པར་འགྱུར་ཏེ། དཔེར་ན་དེ་བཞིན་གཤེགས་པ་ཐམས་ཅད་འཇིག་རྟེན་གྱི་ཁམས་འདིར་རྒྱལ་པོའི་སྲིད་ཆེན་པོ་མི་བཞེད་ཅིང་ཁུར་
ཆེན་པོ་ཐོགས་ཏེ། སྟོང་གསུམ་པ་རྣམས་བསྒྲལ་ལོ་ཞེས་བསྐལ་པ་བྱེ་བ་མང་པོར་བསྒྲལ་བ་དེ་བཞིན་དུ་ངའི་ཉན་ཐོས་ཐམས་ཅད་ཀྱང་བསྐལ་པ་བྱེ་བ་མང་པོར་ངའི་དམ་པའི་ཆོས་ནུབ་པར་འགྱུར་བའི་དུས་ན། ནམ་དམ་པའི་
ཆོས་ལོ་བརྒྱད་བཅུའི་བར་དུ་གནས་པར་འགྱུར་བའི་ཚེ། དམ་པའི་ཆོས་ཀྱི་ཁུར་ཁྱེར་བར་མི་འདོད་དོ། །ཡང་འཇམ་དཔལ་ཁྱོད་ལྟ་བུའི་དམ་པའི་ཆོས་ལོ་བརྒྱད་བཅུའི་བར་དུ་གནས་པར་འགྱུར་བའི་ཚེ། དམ་པའི་ཆོས་ཀྱི་ཁུར་
ཆེན་པོ་ཁྱེར་ཏེ། བདག་གིས་དམ་པའི་ཆོས་ཕྲག་ལ་བསྐུར་རོ་སྙམ་ནས། འཛམ་བུའི་གླིང་དང་། གླིང་ཕྲན་ཐམས་ཅད་ཀྱི་སེམས་ཅན་རྣམས་ལ་དེ་བཞིན་གཤེགས་པའི་སྙིང་པོ་རྟག་པ་ཐེར་ཟུག་ཞི་བ། གཡུང་དྲུང་ཡིན་ནོ་
ཞེས་རང་གི་སྲོག་ཀྱང་བཏང་སྟེ་རབ་དུ་བསྟན་པར་བྱའོ། །སེམས་ཅན་རྣམས་ཡིད་ཆེས་ཀྱང་རུང་། མི་ཆེས་ཀྱང་རུང་། ངའི་ལུས་བསད་དམ། དུམ་བུར་བྱས་ཀྱང་རུང་། གདོད་བདག་གི་ལུས་རྟག་པའི་སྐུར་འགྱུར་ཏེ། 
ཁུར་ཁྱེར་བ་རབ་དུ་དཀའ་བ་བྱེད་པའི་བྱང་ཆུབ་སེམས་དཔའ་རྣམས་ལྷོ་ཕྱོགས་ཀྱི་རྒྱུད་ནས་འབྱུང་ངོ་། །ངའི་ཉན་ཐོས་དེ་ལྟ་བུ་དང་། ཁྱོད་ལ་སོགས་པ་སེམས་ཅན་བྱེ་བ་མང་པོ་ཡོད་དེ་དེའི་ཕྱིར་ལྷོ་ཕྱོགས་ཀྱི་རྒྱུད་རབ་ཏུ་བསྔགས་སོ། །
ངའི་ཆོས་ཐ་མ་དེར་སྟོན་པར་འགྱུར་ཏེ། བྱང་ཆུབ་སེམས་དཔའ་དེ་དག་གི་མཐུ་དང་། གཟི་བརྗིད་ཀྱིས་འཛམ་བུའི་གླིང་གི་སྐྱེ་བོ་མ་ལུས་པར་འཛེམ་པ་དང་། འཇིགས་པ་དང་། ང་རྒྱལ་གྱི་རྒྱུས་ནན་ཏན་དུ་བྱེད་པར་འགྱུར་རོ། །འདི་ལྟ་སྟེ་
<pb id="57.223a"/>
དཔེར་ན། རྒྱལ་པོ་དག་རྒྱལ་པོ་གཞན་གྱི་ཁྲིམས་བྱས་པ་ཐོས་ནས། བདག་ཉིད་ཀྱང་སྐྱེ་དགུ་སྐྱོང་བ་དེ་བཞིན་དུ་ཁ་ཆེའི་ཡུལ་གྱི་འཁོར་དང་། ཡུལ་བྷ་རུ་ཀ་ཙ་བ་རྣམས་ཀྱང་ངོ་ཚ་བ་དང་། ང་རྒྱལ་བསྐྱེད་ནས་ཐེག་པ་ཆེན་པོས་
འཇིགས་ཤིང་སྐྲག་པས་གསང་ཏེ་སྟོན་པར་འགྱུར་གྱི། དེ་དག་དེ་བཞིན་གཤེགས་པའི་སྙིང་པོ་སྟོན་པར་མི་འགྱུར་རོ། །འཇམ་དཔལ་འདི་ལྟ་སྟེ་དཔེར་ན། སོག་བུར་གྱི་ཕུང་པོའི་ནང་དུ་མེ་བཅུག་ན། སོག་མའི་ཕུང་པོའི་དབུས་
ཚིག་པའི་ལྷག་མ་ལུས་ཏེ། མཐའ་འཁོར་མི་ཚིག་པ་དེ་བཞིན་དུ་འཇམ་དཔལ་དང་པོར་སྐྱེས་པའི་ས་ན་ནན་ཏན་ལྷུར་བྱེད་པ་ཞིག་སྟེ། ཚིག་པ་ལས་ལྷོ་ཕྱོགས་ཀྱི་རྒྱུད་དུ་ལྷག་མ་ལུས་ཏེ། མཐའ་འཁོར་ན་གནས་པའི་ས་དེར་བྱང་
ཆུབ་སེམས་དཔའ་སྐྱེས་ནས་དམ་པའི་ཆོས་འབྱིན་པར་འགྱུར་བ་དེར་རྫོགས་པའི་སངས་རྒྱས་སྣང་བར་གྲགས་པ་ཡིན་ནོ། །དེ་ནས་ལྷའི་དབང་པོ་བརྒྱ་བྱིན་སུམ་བཅུ་རྩ་གསུམ་པའི་གཡོག་མང་པོ་དང་བཅས་ཏེ། དེ་བཞིན་
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ཞབས་ལ་མགོ་བོས་ཕྱག་འཚལ་ནས། ལྷའི་མཆོད་པ་ཆེན་པོ་བྱས་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་
གིས་མདོ་སྡེ་འདི་བསྲུང་ཞིང་རྗེས་སུ་གཏད་པར་བགྱིའོ། །སེམས་ཅན་ཐམས་ཅད་ལ་ཐུགས་བརྩེ་བའི་སླད་དུ། དེ་བཞིན་གཤེགས་པས་མདོ་སྡེ་འདིའི་མིང་བསྟན་དུ་གསོལ། བཅོམ་ལྡན་འདས་ཀྱིས་
བཀའ་སྩལ་པ། ཀཽ་ཤི་ཀ་མདོ་སྡེ་འདིའི་མིང་སོར་མོའི་ཕྲེང་བ་ལ་ཕན་པ་ཞེས་བྱ་བར་ཟུང་ཤིག །ཀཽ་ཤི་ཀ་མདོ་སྡེ་འདི་ནི་འཇིག་རྟེན་ན་ཤིན་དུ་རྙེད་པར་དཀའ་སྟེ། ཨུ་དུམ་འབའ་རའི་མེ་ཏོག་བཞིན་ནོ། །དེ་ནས་
དབང་པོའི་བུ་ཐུ་བོ་མངོན་དུ་ཁྲོ་ཞེས་བྱ་བ་སྡུག་པ་དགའ་བ་ཡིད་དུ་འོང་བ་དེས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས། འདི་སྐད་ཅེས་གསོལ་ཏོ། །བཅོམ་ལྡན་འདས་ཇི་ལྟར་བདག་གི་ཕ་ནམ་
<pb id="57.223b"/>
ལྷ་མ་ཡིན་དང་འཐབ་པའི་ཚེ། ཁ་ལོ་སྒྱུར་བ་བསམ་འཛིན་ཞེས་བགྱི་བ་ལ། ལྷ་རྣམས་འཕེལ་བ་དང་། ལྷ་མ་ཡིན་ཕམ་པར་འགྱུར་བ་དེ་ལྟར་ཤིང་རྟ་དྲོངས་ཤིག་ཅེས་བགྱིས་པ་དང་། ལྷ་གཞན་དུ་མ་དགོངས་ཤིག ། 
བདག་ནི་སྔར་འགུམ་སྟེ། ཁྱོད་ནི་སླད་ཀྱིས་སོ། །གྲུབ་ཀྱང་རུང་། མ་གྲུབ་ཀྱང་རུང་། བདག་གི་སྲོག་ཀྱང་བོར། གཞན་དང་མཛའ་བའང་སྤངས་ནས་གོ་ཆ་ཆེན་པོ་བགོས་པ་དེ་བཞིན་དུ། བཅོམ་ལྡན་འདས་བདག་
ཀྱང་མ་མཆིས་པའི་དུས་ན། དམ་པའི་ཆོས་ལོ་བརྒྱད་བཅུའི་བར་དུ་གནས་པར་འགྱུར་བ་དེའི་ཚེ། བདག་ཀྱང་བྱང་ཆུབ་སེམས་དཔའ་གང་དེ་བཞིན་གཤེགས་པ་རྟག་པ་ཉིད་དང་། ཐེར་ཟུག་ཉིད་དང་། གཡུང་དྲུང་ཉིད་དུ་དེ་བཞིན་གཤེགས་པའི་
སྙིང་པོ་སྟོན་པ་ལས་དེ་སླད་ཀྱིས་འདི་སྙམ་དུ་སེམས་སྐྱེས་ཏེ། དེ་བཞིན་གཤེགས་པའི་སྙིང་པོ་བསྟན་པར་བྱ་བའི་བསྟན་པའི་སེམས་ཅན་མང་པོར་མི་འདུག་གིས། ད་ནི་མི་བསྟན་ཏོ་སྙམ་སྟེ། དེའི་ཐབས་བྱས་པ་ཐོས་ནས། བདག་
ཀྱང་སྐྱེས་བུ་བསམ་འཛིན་ཅེས་བགྱི་བ་དེ་འདྲ་བར་ཆོས་ཀྱི་ཤིང་རྟ་སྦྱར་ཏེ། ཅི་ནས་ཀྱང་དེ་བཞིན་གཤེགས་པའི་སྙིང་པོ་རྟག་པ་ཉིད་དང་། ཐེར་ཟུག་པ་ཉིད་དང་། གཡུང་དྲུང་ཉིད་དང་། ཞི་བ་ཉིད་དུ་འཇིག་རྟེན་དུ་རྒྱས་པར་འགྱུར་
བ་དེ་ལྟར་བདག་གི་སྲོག་ཀྱང་བཏང་སྟེ། བདག་གི་དགེ་སློང་གི་ཚུལ་གྱིས་བསྟན་ཅིང་བསྐལ་པ་ཐམས་ཅད་དུ་རྣམ་པར་དག་པར་བགྱིས་པར་གྱུར་ཅིག །དེ་ནས་དབང་པོའི་བུ་མང་པོ་དང་། བུད་མེད་དང་། 
བུ་མོ་དང་། ལྷ་གཞན་དག་གིས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས། བཅོམ་ལྡན་འདས་བདག་ཀྱང་སྲོག་ཀྱང་བཏང་སྟེ། དགེ་སློང་གི་ཚུལ་དང་། དགེ་སློང་མའི་ཚུལ་དང་། དགེ་བསྙེན་གྱི་ཚུལ་དང་། 
དགེ་བསྙེན་མའི་ཚུལ་གྱིས་སྐྱེས་བུ་དམ་པ་དེའི་གཡོག་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། ལེགས་སོ་ལེགས་སོ། །རིགས་ཀྱི་བུ་དམ་པའི་ཆོས་འདོད་པ་ཁྱེད་ཐམས་ཅད་དེ་བཞིན་གྱིས་ཤིག ། 
<pb id="57.224a"/>
ངས་ཀྱང་དམ་པའི་ཆོས་འདོད་པ་དེ་དག་བསྲུང་བར་བྱའོ། །དེ་དག་གི་ཐད་དུ་ང་རྟག་ཏུ་འཆག་ཅིང་གནས་སོ། །ཁྱེད་རྣམས་ཅི་ནས་ཀྱང་ཁ་ལོ་སྒྱུར་བ་དང་། ངའི་བྱས་པ་ཤེས་ཤིང་བརྟན་པར་གྱིས་ལ། དེ་ནས་
ཁྱེད་ཐམས་ཅད་ཀྱིས་རྟག་པའི་གནས་ནི་དེ་བཞིན་གཤེགས་པའི་གནས་ཡིན་ནོ་ཞེས་སྟོན་ཅིག །དེ་ནས་ཡུལ་མཛོད་འཛིན་གྱི་རྒྱལ་པོ་གསལ་རྒྱལ་གྱིས་བློན་པོ་དང་། དམག་དཔོན་ལ་བསྒོ་བ། དཔུང་གི་ཚོགས་ཡན་ལག་བཞི་དང་ལྷན་ཅིག་
དོང་ལ། མིའི་གཟུགས་སུ་སྲིན་པོ་མི་ཉིས་སྟོང་དུ་གཅིག་གིས་མ་ཚང་བ་བསད་དེ། སོར་མོའི་ཕྲེང་བ་བྱང་ཁྲག་གིས་བསྐུས་ཤིང་སྟོབས་དང་རྩལ་ཆེན་པོ་རབ་ཏུ་འཁྱམ་ཞིང་གྲོང་ཁྱེར་འདི་ནས་གནས་པའི་དགོངས་བཞི་བཅུ་ཙམ་ན་འདུག་ཅིང་། 
བདག་གི་མ་ཡང་དེང་བསད་དེ་ཉིས་སྟོང་དུ་ཚང་བར་བྱའོ་སྙམ་ནས། དེ་རབ་ཏུ་དགའོ་ཞེས་གྲག་གིས་མ་རུངས་པ་སྡིག་ཅན་གཏུམ་པོ་འདི་བསད་ན། གདོད་བདག་ཅག་གྲོང་དང་། གྲོང་ཁྱེར་དང་། རི་ཁྲོད་ཀྱི་གྲོང་དང་། ལུང་པའི་གནས་ན་དམག་མི་
ཐམས་ཅད་ཀྱང་རང་གི་ཁྱིམ་ནས་འབྱུང་ངོ་། །དེ་བས་ན་བྱ་ཁྲས་བྱ་རོག་དང་། བྱ་བྲན་སྐྲག་པ་བཞིན་དུ་བདག་ཅག་གི་སྐྱེ་བོ་ཐམས་ཅད་དང་། ཤིང་ཐུན་དང་། རྩྭ་རྔ་བ་དང་། ཡུལ་གཞན་གྱི་མི་དང་། སྐྱེ་བོ་འདྲོན་པའི་རྣམས་ཀྱང་དེའི་
མིང་ཙམ་གྱིས་མི་རྒྱུ་ཞིང་མི་སྨྲ་བར་གྱུར་ཅིང་འདུག་གིས་མྱུར་དུ་སྦྲོན་པ་ཁྱེར་ཏེ། ཡུལ་མཛོད་འཛིན་གྱི་རྒྱལ་པོ་གསལ་རྒྱལ་ཡན་ལག་བཞི་པའི་དཔུང་གི་ཚོགས་དང་ལྷན་ཅིག་ཏུ་ཆས་ཏེ། སྲིན་པོ་མ་རུངས་པ་གཏུམ་པོ་
སོར་མོའི་ཕྲེང་བ་བསད་པར་བྱིན་གྱིས་བཀྲབས་པ་ཐམས་ཅད་ཀྱང་རལ་གྲི་དང་། གཞུ་དང་། རྡོ་རྗེ་རྩེ་གཅིག་པ་དང་། མདུང་ཐུང་དང་། ཕུབ་ལག་ན་ཐོགས་ཏེ། མཚོན་ཆ་དང་། ལག་ཆ་ཐམས་ཅད་རྣོན་པོར་བྱོས་ཏེ། 
ལེགས་པར་ཆོས་ལ་གཤེགས་ཤིག །གང་གིས་སྲིན་པོ་མ་རུངས་པ་སོར་མོའི་ཕྲེང་བ་བསད་དམ། མཚོན་གྱིས་བཏབ་བམ། བལ་གླང་ཞོན་པ་དག་སྨས་སམ། གང་དག་སྨས་ཀྱང་གཡུལ་ལས་ཕྱིར་མི་ལྡོག་ན་བལ་
<pb id="57.224b"/>
གླང་འདོད་ན། ཡང་བལ་གླང་གི་མཆོག་སྦྱིན་ནོ། །རྟ་འདོད་ན་ཡང་རྟ་བཞོན་པ་སྦྱིན་ནོ། །གསེར་འདོད་ན་ཡང་གསེར་དང་གསེར་གྱི་དོང་ཙེ་དང་ནམ་ས་ཡ་སྦྱིན་ནོ། །དངུལ་འདོད་ན་ཡང་དངུལ་ས་ཡ་སྦྱིན་ནོ། །རྡོ་རྗེ་དང་། ནོར་བུ་
དང་། དུང་དང་། མན་ཤེལ་དང་། བྱི་རུ་དང་། རིན་པོ་ཆེ་སྣ་བདུན་ས་ཡ་སྙེད་སྦྱིན་ནོ། །གོས་འདོད་པ་ལ་ཡང་ལྷའི་གོས་དང་། དར་དང་། རས་ཕྲན་ཀོ་ཏམ་པ་དང་། ཡུལ་བང་གི་རས་དང་། ཡུལ་མ་ཏུ་ར་དང་། བ་རུ་ཀ་ཙ་དང་། བ་རིང་དྲ་དང་། ལྷོ་
ཕྱོགས་པ་དང་། སང་ཀ་ཤི་ཀ་དང་། ཀུ་རུ་པན་ཙ་ལའི་རས་བམ་རྣམ་པ་མང་པོ་སྦྱིན་ནོ། །ཞིང་དོར་དང་། གྲོང་དང་། མ་ཧེ་དང་། བུད་མེད་འདོད་པའང་ཐམས་ཅད་ཀྱི་མཆོག་སྦྱིན་ནོ་ཞེས་བསྒྲགས་སོ། །དེ་ནས་སོར་མོའི་ཕྲེང་བའི་མིང་
ཙམ་གྱིས་ཞམ་རིང་བ་ལ་གཏོགས་སོ་ཞེས་སྐྲག་སྟེ། གཅིག་ཀྱང་ཕྱིར་མ་བྱུང་ངོ་། །བཙུན་མོའི་འཁོར་དང་། ཞམ་རིང་པ་ཡང་ཁྱི་དང་འདྲ་བར་གཞན་གྱི་དབང་དུ་གྱུར་པས་འཚོ་བ་འཆི་བ་ལ་ཐུག་པར་གྱུར་ཏེ། རང་རང་གི་ལག་
ཆ་ཐོགས་ནས། བལ་གླང་པ་དང་། རྟ་པ་དང་། དཔུང་བུ་ཆུང་བ་རྣམས་རབ་ཏུ་བརྒྱན་ཏེ། རྒྱལ་པོ་ག་ལ་བ་དེར་འོངས་སོ། །དེ་ནས་བཙུན་མོ་ཡང་ཀྱི་ཧུད་འབོད་ཅིང་སྡིག་ཅན་དེའི་གན་དུ་མ་བཞུད་ཅིག །སྐྱེ་བོ་ཐམས་ཅད་དང་
གཞན་གྱི་ཡུལ་འཁོར་རྣམས་ནི་མ་མཆིས་ཀྱང་མི་མདོའི། ལྷ་ལ་ཆུང་ཟད་ནོངས་པ་བྱུང་ང་རེ། དེ་ནས་མོ་འདེབས་པ་དང་། ལོ་རྩི་བ་དང་། འདུན་ན་འདོན་དང་། རིག་པ་དང་། ལྟས་འདེབས་པ་རྣམས་ལ་སོར་མོའི་ཕྲེང་བ་དེ་རིང་
སོད་དམ་མི་སོད་དྲིས་ན། མོ་འདེབས་པ་དང་། ལོ་རྩི་བ་རྣམས་ཀྱིས་དེ་རིང་སོར་མོའི་ཕྲེང་བ་ཐལ་བར་འགྱུར་རོ་ཞེས་སྨྲས་སོ། །དེ་ནས་རྒྱལ་པོ་དེ་དག་གི་ཚིག་ལ་ཡིད་མ་ཆེས་ནས། བཅོམ་ལྡན་འདས་ག་ལ་བ་དེར་ཡན་ལག་
བཞིའི་དཔུང་གི་ཚོགས་ཀྱི་དམག་དང་ལྷན་ཅིག་ཏུ་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། རྒྱལ་པོ་འཇིགས་ཤིང་སྐྲག་པས་གདོང་དང་དཔྲལ་བ་རྡུལ་ནས་ཕྱོགས་གཅིག་ཏུ་འདུག་གོ། །
<pb id="57.225a"/>
དེ་ནས་བཅོམ་ལྡན་འདས་ཐམས་ཅད་མཁྱེན་པའི་ཡེ་ཤེས་ཐམས་ཅད་དང་ལྡན་པས། ཡུལ་མཛོད་འཛིན་གྱི་རྒྱལ་པོ་གསལ་རྒྱལ་ལ་འདི་སྐད་ཅེས་བཀའ་སྩལ་པ། རྒྱལ་པོ་ཆེན་པོ་ཁྱེད་ཀྱི་གདོང་དང་
དཔྲལ་བ་རབ་ཏུ་རྡུལ་ན་ཅི། རྒྱལ་པོས་གསོལ་པ། ལག་པ་འདི་རྐང་པ་འདི་ལགས་ན། བཅོམ་ལྡན་འདས་སོར་མོའི་ཕྲེང་བ་ཞེས་བགྱི་བ་སྲིན་པོ་མི་སྟོང་དགུ་བརྒྱ་བཀུམ་ནས། སོར་མོའི་ཕྲེང་བ་བརྒྱུས་ཏེ་ཕྲེང་བ་ཐོགས་
ནས། བདག་དང་འཐབ་ཅེས་སྡོད་ཅིང་མཆིས་སོ། །བདག་ལ་འདུ་བ་ཐམས་ཅད་ཀྱི་སྒོ་ཡང་བཅད་དེ་ཤིང་ཨ་ཤོ་ཀའི་དྲུང་ན་གཅིག་པུ་མཆིས་པ་བྱ་རོག་དང་། ཁྲ་འཁོར་བ་དེའི་མིང་ཙམ་གྱིས་སྐྲག་སྟེ། བདག་གི་གསོལ་པ་དེ་
ལགས་སོ། །བཅོམ་ལྡན་འདས་ཀྱིས་མཛོད་འཛིན་གྱི་རྒྱལ་པོ་གསལ་རྒྱལ་ལ་འདི་སྐད་ཅེས་བཀའ་སྩལ་ཏོ། །རྒྱལ་པོ་ཆེན་པོ་ཅི་ཐབ་མོ་བྱེད་པར་འདོད་དམ། རྒྱལ་པོས་གསོལ་པ། བཅོམ་ལྡན་འདས་ཀྱི་ཞལ་སྔ་ནས་ཚད་མ་
ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ངའང་འགྲོ་འམ། རྒྱལ་པོས་གསོལ་པ། བཅོམ་ལྡན་འདས་གཤེགས་སོ་ཞེས་བཀའ་སྩལ་པ་ནི་སེམས་ཅན་མང་པོ་ལ་སྐལ་བ་མཆིས་པ་ལྟ་སྟེ། ད་ནི་སོར་
མོའི་ཕྲེང་བ་དེ་ཡང་གུམ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་གལ་ཏེ་སོར་མོའི་ཕྲེང་བ་འདིར་འོངས་ན་ཇི་ལྟར་བྱ། དེ་ནས་ཡན་ལག་བཞི་པའི་དཔུང་གི་ཚོགས་སྙིང་རབ་ཏུ་དངངས་སྐྲག་ནས་རྒྱལ་པོ་
པོས་དེ་བཞིན་གཤེགས་པའི་ཆེ་བའི་བདག་ཉིད་ཤེས་པས་སྙིང་དགའ་སྟེ། མི་འཇིགས་ནས་རྒྱལ་པོས་གསོལ་པ། སོར་མོའི་ཕྲེང་བ་གལ་ཏེ་འདིར་མཆིས་ན། གཅིག་པུ་ལུས་པར་འགྱུར་ལགས་གྲང་། དེ་ནས་བཅོམ་ལྡན་
འདས་ཀྱིས་མཛོད་འཛིན་གྱི་རྒྱལ་པོ་གསལ་རྒྱལ་ལ་བཀའ་སྩལ་པ། རྒྱལ་པོ་ཆེན་པོ་སོར་མོའི་ཕྲེང་བ་འདིའི་དཔལ་ལ་ལྟོས། དེ་ནས་མཛོད་འཛིན་གྱི་རྒྱལ་པོ་གསལ་རྒྱལ་གྱིས་སོར་མོའི་ཕྲེང་བ་ལ་རིང་ཞིག་ཏུ་མིག་མི་
<pb id="57.225b"/>
འཛུམས་པར་བལྟས་ན། སོར་མོའི་ཕྲེང་བ་མིག་དམར་ལ་བདག་ཉིད་ཆེ་བའི་གཟུགས་མཐོང་ནས། མཛོད་འཛིན་གྱི་རྒྱལ་པོ་གསལ་རྒྱལ་ཤིན་དུ་འཇིགས་ཤིང་སྐྲག་སྟེ་བ་སྤུ་ཡང་ལངས་ནས། ཡི་དགས་འདུལ་བ་ལྟར་
གོ་ཆ་རྣམས་ཞིག་ཅིང་མཚོན་ཐམས་ཅད་ཤུབས་ནས་བྱུང་སྟེ། མདའ་སྟེའུ་ཀ་ལྟར་ཐམས་ཅད་དུ་ལྟུང་བ་ཡང་བྱི་ལ་ལྟར་དེ་བཞིན་གཤེགས་པའི་སེང་གེའི་ཁྲིའི་དྲུང་དུ་མཆིས་སོ། །དེ་བཞིན་གཤེགས་པ་སྒྲ་གཅན་
འཛིན་བཞིན་དུ་སྙོམས་པར་གཟིགས་པ་ལ་སྐྱབས་སུ་མཆིའོ། །དེ་ནས་ཡན་ལག་བཞི་པའི་དཔུང་གི་ཚོགས་ཐམས་ཅད་སྒྲ་དེ་ཐོས་ནས། གླང་པོ་དང་། རྟ་དང་། བལ་གླང་དང་། རྐང་ཐང་པའི་དམག་དེ་རྣམས་སྡེ་གྱེས་པ་
བཞིན་དུ་ཉམས་ཏེ། ལ་ལ་ནི་བརྒྱལ། ལ་ལ་ནི་འགྱེལ། ལ་ལ་ནི་འཆི་ལ་ཐུག་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་མཛོད་འཛིན་གྱི་རྒྱལ་པོ་གསལ་རྒྱལ་ལ་བཀའ་སྩལ་པ། རྒྱལ་པོ་ཆེན་པོ་ཚིགས་སུ་བཅད་
པ་འདི་ཉོན་ཅིག་དང་། གནོད་པ་མེད་པར་འགྱུར་གྱིས་མ་སྐྲག་ཅིག །གང་ཞིག་སྔ་ན་བག་མེད་པ། །བག་ཡོད་པར་ནི་ཕྱིས་གྱུར་ན། །སྤྲིན་ལས་བྱུང་བའི་ཟླ་བ་བཞིན། །འཇིག་རྟེན་འདི་ན་སྣང་བར་བྱེད། །དེ་ནས་
བཅོམ་ལྡན་འདས་ཀྱིས་སྐྱེ་བོ་ཐམས་ཅད་དབུགས་དབྱུང་བའི་ཕྱིར་འཇིགས་པ་མེད་པའི་རྣམ་པ་ཞེས་བྱ་བའི་འོད་ཟེར་བཏང་སྟེ་སེམས་ཅན་གང་འོད་ཟེར་དེས་རེག་པའི་སེམས་ཅན་དེ་དག་ཐམས་ཅད་བདེ་བར་གྱུར་ཏེ། 
མཛོད་འཛིན་གྱི་རྒྱལ་པོ་གསལ་རྒྱལ་གྱི་བཙུན་མོའི་འཁོར་དང་། བུ་དང་། གྲོང་གི་སྐྱེ་བོ་སེམས་ཅན་ཐམས་ཅད་དེ་བཞིན་གཤེགས་པས་སོར་མོའི་ཕྲེང་བ་བཏུལ་ལོ་སྙམ་སྟེ་ཐམས་ཅད་དེར་ལྷགས་སོ། །དེ་ནས་
རྒྱལ་པོ་གསལ་རྒྱལ་གྱིས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཀྱེ་མ་བཅོམ་ལྡན་འདས་ནི་མི་འདུལ་ཞིང་ཁ་ལོ་སྒྱུར་བ་ལྷ་དང་མིར་བཅས་པ་རྣམས་སྟོན་པས་སྡིག་པའི་ཆོས་ཅན་འདི་ལྟ་བུ་ཡང་
<pb id="57.226a"/>
དམ་པའི་ཆོས་ལ་བཞག་པས་ན། ཀྱེ་མ་བཅོམ་ལྡན་འདས་ནི་འཇིག་རྟེན་ཐམས་ཅད་ལ་ཕན་པར་མཛད་པའོ། །བཅོམ་ལྡན་འདས་ཀྱིས་བཀའ་སྩལ་པ། བྱང་ཆུབ་སེམས་དཔའ་སེམས་དཔའ་ཆེན་པོ་བརྟན་
པས་སྔར་མེད་པ་ལྟ་བུར་བསྟན་ལ། ཕྱིས་བདག་གི་ཆེ་བ་ཉིད་ཀྱང་སྟོན་པས་དེ་འཇིག་རྟེན་ན་སྤྲིན་ལས་གྲོལ་བ་ཟླ་བ་ལྟ་བུར་མཛེས་པར་གྱུར་ཏེ། སེམས་ཅན་བྱེ་བ་མང་པོ་བསྒྲལ་ནས། དེ་བཞིན་གཤེགས་པའི་ཆེ་བ་ཉིད་ཀྱང་
སྟོན་ཏོ། །རྒྱལ་པོ་ཆེན་པོ་སོར་མོའི་ཕྲེང་བ་ནི་སྡིག་ཅན་མ་ཡིན་ཏེ། ཐབས་འཆང་བའི་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་བྱའོ། །རྒྱལ་པོ་ཆེན་པོས་གསོལ་པ། མཁན་པོའི་མཆིས་བྲང་དང་ལྷན་ཅིག་ཏུ་
ལས་ངན་པ་སྤྱོད་ཅིང་མཁན་པོའི་དམོད་པའི་ཆོས་ཀྱི་འདྲེར་གྱུར་ན་ཅིའི་སླད་དུ་སྡིག་པར་མི་འགྱུར། བཅོམ་ལྡན་འདས་ཀྱིས་བཀའ་སྩལ་པ། སོར་མོའི་ཕྲེང་བ་མཁན་པོའི་ཆུང་མ་དང་ལྷན་ཅིག་ཏུ་ལས་ངན་པ་སྤྱོད་པ་
མ་ཡིན་གྱི། མཁན་པོའི་ཆུང་མས་གཟུགས་མཐོང་ནས་སེམས་གྱུར་ཏེ། སྡིག་པ་རབ་ཏུ་བྱེད་པ་ལྟར་མཁན་པོའི་ཆོས་ཀྱིས་རྩེ་བར་ཐམས་ཅད་རྟོག་པར་འགྱུར་རོ། །རྒྱལ་པོ་ཆེན་པོ་དེའི་ཕྱིར་བྱང་ཆུབ་སེམས་དཔའ་ནི་
འདི་ལྟ་སྟེ་དཔེར་ན། གླང་པོ་ཆེ་བརྡེག་པ་ནི་བོང་བུས་མི་བཟོད་དོ། །དེ་བཞིན་དུ་རྒྱལ་པོ་ཆེན་པོ་དེ་བཞིན་གཤེགས་པ་མི་མཆོག་གླང་པོ་ཆེའི་དགོངས་ཏེ། གསུངས་པའི་གསང་བའི་སོས་ཕོག་པ་འང་ཉན་ཐོས་དང་། 
རང་སངས་རྒྱས་རྣམས་ཀྱིས་མི་བཟོད་དོ། །དེ་ལྟར་ན་དེ་བཞིན་གཤེགས་པས་དགོངས་ཏེ་གསུངས་པའི་གསང་བས་ཕོག་པ་འང་དེ་བཞིན་གཤེགས་པ་ཉིད་ཀྱིས་བཟོད་དོ། །རྒྱལ་པོ་ཆེན་པོ་སངས་རྒྱས་ཀྱི་ཞིང་འདི་ནས་ལྷོ་ཕྱོགས་
ལོགས་སུ་གང་གའི་ཀླུང་དྲུག་བཅུ་རྩ་གཉིས་ཀྱི་བྱེ་མ་སྙེད་ཀྱི་སངས་རྒྱས་ཀྱི་ཞིང་འདས་པ་ན། འཇིག་རྟེན་གྱི་ཁམས་རིན་པོ་ཆེ་ཐམས་ཅད་ཀྱིས་བརྒྱན་པ་ཞེས་བྱ་བའི་འཇིག་རྟེན་གྱི་ཁམས་དེ་ན། དེ་བཞིན་གཤེགས་པ་དགྲ་བཅོམ་
<pb id="57.226b"/>
པ་ཡང་དག་པར་རྫོགས་པའི་སངས་རྒྱས་འཇིག་རྟེན་ཐམས་ཅད་མཐོང་ན་དགའ་བ་མངོན་པར་འཕགས་པ་བརྩོན་པ་ཆེན་པོ་ཞེས་བྱ་བ་ད་ལྟར་བཞུགས་པ་འཚོ་ཞིང་གཞེས་ཏེ། དེ་ན་ཉན་ཐོས་དང་རང་སངས་རྒྱས་ཐམས་ཅད་ཀྱང་
མེད། ཐེག་པ་གཅིག་ལས་ཐེག་པ་གཞན་གྱི་མིང་ཡང་མེད། རྒ་བ་དང་། ན་བ་དང་། སྡུག་བསྔལ་ཡང་མེད། ཡིད་མི་བདེ་བ་ཡང་མེད། རབ་ཏུ་བདེ་བ་ཐམས་ཅད་དང་ལྡན་ཏེ། སེམས་ཅན་དེ་དག་ཚེ་དཔག་ཏུ་མེད། སེམས་ཅན་དེ་དག་
ཐམས་ཅད་གཟི་བརྗིད་དང་། ཁ་དོག་ཚད་མེད་དེ། འགྲོ་བ་དེ་དག་གི་དཔེ་དང་རྒྱུ་དང་། བྱེད་པ་མེད་པ་དང་། འཇིག་རྟེན་གྱི་ཁམས་རིན་པོ་ཆེ་ཐམས་ཅད་ཀྱིས་བརྒྱན་པ་ལྟ་བུ་དཔེ་མེད་དེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་
རྫོགས་པའི་སངས་རྒྱས་འཇིག་རྟེན་ཐམས་ཅད་མཐོང་ན་དགའ་བ་མངོན་པར་འཕགས་པ་བརྩོན་པ་ཆེན་པོ་དེ་ལ་རྒྱལ་པོ་ཆེན་པོ་ཐལ་མོ་སྦྱོར་ལ་རྗེས་སུ་ཡི་རང་བར་གྱིས་ཤིག །དེ་བཞིན་གཤེགས་པ་དེ་ནི་སོར་མོའི་ཕྲེང་བ་འདི་
ཉིད་ཡིན་ཏེ། དེ་ལྟར་ན་སངས་རྒྱས་ཀྱི་ཆེ་བ་དེ་འདྲ་སྟེ། སངས་རྒྱས་ཀྱི་ཡུལ་ནི་བསམ་གྱིས་མི་ཁྱབ་པོ། །དེ་ནས་ལྷ་དང་མི་དང་། ལྷ་མ་ཡིན་དུ་བཅས་པ་རྣམས་དང་། ཉན་ཐོས་དང་། བྱང་ཆུབ་སེམས་དཔའ་རྣམས་དང་། མཛོད་
འཛིན་གྱི་རྒྱལ་པོ་གསལ་རྒྱལ་དང་། ཡན་ལག་བཞི་པའི་དཔུང་གི་ཚོགས་དང་བཅས་པས་མོ་འདེབས་པ་དང་། ལོ་རྩི་བ་རྣམས་ལ། ཀྱེ་མ་བརྫུན་སྨྲ་བ་ཁྱེད་ངའི་དྲུང་ན་མ་གནས་ཤིག་ཅེས་བརྒྱད་ཅིང་སྨད་ནས་བསྐྲད་དོ། །དེ་ནས་
ལྷ་དང་།་མི་དང་། ལྷ་མ་ཡིན་དུ་བཅས་པའི་འཇིག་རྟེན་གྱི་ཁམས་དང་། ཉན་ཐོས་དང་། རང་སངས་རྒྱས་དང་། མཛོད་འཛིན་གྱི་རྒྱལ་པོ་གསལ་རྒྱལ་དང་། གྲོང་དང་གྲོང་ཁྱེར་དང་། ཚོང་འདུས་དང་། ལུང་པའི་མི་
རྣམས་དང་། རི་ཁྲོད་པ་དང་། མཉན་དུ་ཡོད་པའི་ཡུལ་ན་གནས་པའི་སེམས་ཅན་ཐམས་ཅད་དེ་བཞིན་གཤེགས་པའི་མཐུས་ལྷགས་ཏེ། སོར་མོའི་ཕྲེང་བའི་རྐང་པ་ལ་མགོ་བོས་ཕྱག་འཚལ་ནས། 
<pb id="57.227a"/>
འགྲིན་གཅིག་ཏུ་ཚིགས་སུ་བཅད་པ་འདི་དག་གསོལ་ཏོ། །མཐའ་ཡས་སྐུ་མངའ་ཁྱོད་ལ་ཕྱག་འཚལ་ལོ། །ཐབས་ཀྱི་སྐུ་མངའ་ཁྱོད་ལ་ཕྱག་འཚལ་ལོ། །སོར་ཕྲེང་ཁྱོད་ཀྱི་ཞབས་ལ་མགོས་གཏུགས་ནས། །ཁྱོད་ཀྱི་འཇམ་པའི་
ཞབས་ལ་བཟོད་པར་གསོལ། །དེ་བཞིན་གཤེགས་པ་སོར་ཕྲེང་མཚན་འཛིན་པ། །བྲམ་ཟེའི་གཟུགས་ཀྱིས་བདག་ཅག་དོན་ཕྱིར་གཤེགས། །སངས་རྒྱས་སྐུ་མདོག་དཔལ་འབར་དེང་འདིར་གཤེགས། །དཔལ་ལྡན་གཟི་བརྗིད་མཐུ་མངའ་
བཟོད་པར་གསོལ། །ཚིག་གིས་མངོན་དུ་གསུང་བ་མཐའ་ཡས་སྐུ། །ཁྱོད་ནི་ཡང་དང་ཡང་བྱིང་མང་པོ་ཡི། །ཡང་དག་སངས་རྒྱས་སྐྱབས་བྱེད་སྐྱབས་སུ་གྱུར། །གཉེན་མེད་རྣམས་ཀྱི་གཉེན་དུ་གྱུར་པ་ཁྱོད། །སངས་རྒྱས་འཇིག་རྟེན་
འདས་པ་གཉིས་མཛེས་ཏེ། །འདི་ན་ཆོས་སྤྱོད་ཤིན་དུ་ངོ་མཚར་རྨད། །མེ་ལས་པད་མོ་སྐྱེ་བ་ངོ་མཚར་བཞིན། །འཇིག་རྟེན་སངས་རྒྱས་གཉིས་སྟོན་མཆོག་དེ་འདྲ། །དེ་ནས་བཅོམ་ལྡན་འདས་ཀྱིས་མཛོད་འཛིན་གྱི་རྒྱལ་པོ་གསལ་
རྒྱལ་ལ་བཀའ་སྩལ་པ། ལྟོས་རྒྱལ་པོ་ཆེན་པོ་སངས་རྒྱས་ཀྱི་ཞིང་འདི་ནས། བྱང་ཕྱོགས་ལོགས་སུ་གང་གཱའི་ཀླུང་བཞི་བཅུ་རྩ་གཉིས་ཀྱི་བྱེ་མ་སྙེད་ཀྱི་འཇིག་རྟེན་གྱི་ཁམས་འདས་པ་ན། འཇིག་རྟེན་གྱི་ཁམས་རྟག་པར་རབ་
ཏུ་དགའ་བ་སྡུག་ཅིང་མོས་པ་ཞེས་བྱ་བ་དེ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མོས་པ་རབ་ཏུ་དགའ་བའི་སྙིང་པོ་ནོར་བུ་རིན་པོ་ཆེ་བརྩེགས་པའི་རྒྱལ་པོ་ད་ལྟར་བཞུགས་ཏེ། འཚོ་
ཞིང་གཞེས་པ་དེ་ན་ཉན་ཐོས་དང་། རང་སངས་རྒྱས་ཐམས་ཅད་མེད། ཐེག་པ་གཅིག་ལས་ཐེག་པ་གཞན་གྱི་མིང་ཡང་མེད། རྒ་བ་དང་། ན་བ་དང་། སྡུག་བསྔལ་ཡང་མེད། བདེ་བ་ཐམས་ཅད་དང་རབ་ཏུ་ལྡན་པར་གྱུར་ཏེ། 
སེམས་ཅན་ཚེ་དཔག་ཏུ་མེད། གཟི་བརྗིད་དང་། ཁ་དོག་དཔག་ཏུ་མེད། འཇིག་རྟེན་ན་དཔེ་དང་། རྒྱུ་དང་བྱེད་པ་མེད་དེ། རྟག་ཏུ་དགའ་ཞིང་མོས་པ་དང་། དཔེ་མེད་པ་དེ་ན། དེ་བཞིན་གཤེགས་པ་དགྲ་བཅོམ་པ་ཡང་དག་
<pb id="57.227b"/>
པར་རྫོགས་པའི་སངས་རྒྱས་མོས་པ་རབ་ཏུ་དགའ་བའི་སྙིང་པོ་རིན་པོ་ཆེ་བརྩེགས་པའི་རྒྱལ་པོ་ད་ལྟར་བཞུགས་ཏེ། འཚོ་ཞིང་གཞེས་པ་དེ་ལ་རྒྱལ་པོ་ཆེན་པོ་ཐལ་མོ་སྦྱོར་ཏེ་རྗེས་སུ་ཡི་རང་བར་བྱོས་ཤིག ། 
དེ་བཞིན་གཤེགས་པ་དེ་གཞན་མ་ཡིན་གྱི། འཇམ་དཔལ་གཞོན་ནུར་གྱུར་པ་འདི་ཉིད་ཡིན་ནོ། །འཇམ་དཔལ་གཞོན་ནུར་གྱུར་པ་དང་། སོར་མོའི་ཕྲེང་བ་གཉིས་ཀྱི་མིང་གང་གིས་ཐོས་སམ། དེ་ལ་རྟག་ཏུ་ཕྱག་འཚལ་ན། 
སེམས་ཅན་དེ་དག་གི་ཁྱིམ་ཉིད་དུ་དགའ་བ་ཅན་གྱི་འཇིག་རྟེན་མཐོང་སྟེ། ངན་འགྲོ་རྣམ་པ་བཞིའི་སྒོ་བཅད་པར་འགྱུར་རོ། །དེ་གཉིས་ཀྱི་མིང་ཐོས་ནས་ཕྱི་རོལ་པ་རྣམས་དང་། ཕས་ཕམ་པ་དང་། མཚམས་མེད་པར་གྱུར་
པས་འཕྱ་བ་འམ། སྟིང་བ་འམ། འདྲན་ཏོར་རམ། གཞན་གྱིས་བསླབས་སམ། རྙེད་པ་དང་། བཀུར་སྟི་དང་། ཚིགས་བཅད་ཀྱི་ཕྱིར་ཡང་རུང་སྟེ། དེ་དག་གིས་ངན་འགྲོ་བཞིའི་སྒོ་བཅད་པར་འགྱུར་རོ། །རིགས་ཀྱི་བུ་འམ། 
རིགས་ཀྱི་བུ་མོ་གང་གིས་འདི་གཉིས་ཀྱི་མིང་གིས་བསྲུང་བར་བྱས་ན་དགོན་པ་ཐམས་ཅད་དང་། འཇིགས་པའི་དུས་ཐམས་ཅད་དུའང་བསྲུང་བར་འགྱུར་རོ། །ཕྱིས་འཇིགས་པ་ཐམས་ཅད་ཀྱང་བསྲུང་བར་འགྱུར། འཇིགས་
པ་བྱུང་བ་ཐམས་ཅད་ཀྱང་ཞི་བར་འགྱུར་རོ། །ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། ཤ་ཟས་ཀྱང་མི་ཚུགས་སོ། །ཡང་བཅོམ་ལྡན་འདས་ཀྱིས་མཛོད་འཛིན་གྱི་རྒྱལ་པོ་གསལ་
རྒྱལ་ལ་བཀའ་སྩལ་པ། སངས་རྒྱས་ཀྱི་ཚིག་ནི་ཆེ་བའི་བདག་ཉིད་དོ། །བྱང་ཆུབ་སེམས་དཔའི་སྤྱོད་པའི་ཆེ་བའི་བདག་ཉིད་ནི་དེ་ལྟའོ། །སོར་མོའི་ཕྲེང་བ་དང་། འཇམ་དཔལ་གཞོན་ནུར་གྱུར་པའི་ཆེ་བའི་བདག་ཉིད་གླང་
པོ་ཆེ་འདི་གཉིས་ལ་རྗེས་སུ་ཡི་རང་བར་གྱིས་ལ། བྱང་ཆུབ་སེམས་དཔའི་སྤྱོད་པ་ཡང་སྐྱེད་ཅིག །སོར་མོའི་ཕྲེང་བའི་མ་ཡང་མ་རྗེད་པར་གསོས་ཤིག །ངས་སོར་མོའི་ཕྲེང་བའི་ལག་ནས་དེའི་མ་རྒན་མོ་ཐར་བར་བྱས་
<pb id="57.228a"/>
ཏེ་སོར་མོའི་ཕྲེང་བ་ཁྱོད་ཀྱིས་མ་མ་བསད་ཅིག །བསད་པས་མཐོ་རིས་སུ་མི་འགྲོའོ་ཞེས་བྱས་པ་དང་། རལ་གྲི་ཐོགས་ཏེ་འོངས་ནས་སྐད་ཅིག་དེ་ཉིད་ལ་དེའི་བར་དུ་འདུག་པ་ནི་ཆོས་ལ་གཞུག་པའི་ཐབས་སོ། །དེ་ནས་སོར་མོའི་ཕྲེང་
བའི་མ་ཏ་ལ་བདུན་ཙམ་གྱི་ནམ་མཁའ་ལ་འདུག་ནས་ཚིགས་སུ་བཅད་པ་འདི་ཞེས་སྨྲས་སོ། །དེ་བཞིན་གཤེགས་ཀྱི་སྒྱུ་མ་སྤྲུལ་པ་ནི། །སེམས་ཅན་མང་པོ་དག་གིས་མི་ཤེས་ཏེ། །སངས་རྒྱས་སྒྱུ་མའི་རྒྱལ་པོ་སྐུ་ཆེ་ཞིང་། །
དེ་བཞིན་གཤེགས་པ་ཐབས་ཀྱི་སྐུ་མངའོ། །དེ་འདི་སྐད་ཅེས་སྨྲས་ནས། དེ་ཉིད་དུ་མི་སྣང་བར་གྱུར་ཏོ། །དེ་ནས་མཛོད་འཛིན་གྱི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དེ་ཅི་སྒྱུ་མ་
ལགས་སམ། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་མ་འདི་ནི་སྤྲུལ་པ་ཡིན་ནོ། །སྤྲུལ་པའི་མས་ཇི་ལྟར་སྨྲས་པ་བཞིན་ཏེ། བྱང་ཆུབ་སེམས་དཔའི་སྤྱོད་པ་སྒྱུ་མ་ཡང་དེ་བཞིན་ནོ། །དེ་ནས་སོར་མོའི་ཕྲེང་བའི་མཁན་
པོ་ནོར་བུ་བཟང་པོ་ཞེས་བྱ་བ་ཏ་ལ་བདུན་ཙམ་གྱི་ནམ་མཁའ་ལ་འདུག་ནས་ཚིག་འདི་ཞེས་སྨྲས་སོ། །སེང་གེ་དང་ཝ་འདྲེ་ཡུན་རིང་ཞིག་ཏུ་མཛའ་བོར་བྱས་ཀྱང་། དེས་སེང་གེའི་ང་རོའི་སྒྲ་འཛིན་པར་མི་ནུས་ཏེ། ཝ་འདྲེ་ཡང་ཐོས་པ་ཙམ་གྱིས་
མཆིའོ། །ཡང་ཅི་ཝ་འདྲེ་དེ་དོམ་གྱི་སྐད་དུ་འབྱིན་ན། སེང་གེའི་རྒྱལ་པོ་ཆེན་པོ་སྒྲ་སྐད་འབྱིན་པ་ཡིན་ནམ། སེང་གེ་ཡང་ཝ་དང་དོམ་གྱི་སྒྲ་སྐད་དུའང་ང་རོ་མི་འབྱིན་གྱི། སེང་གེའི་སྒྲ་ཡང་སྒྲོགས་སོ། །དེ་བཞིན་དུ་ཝ་འདྲེ་ལྟ་བུ་བདག་གིས་བྱང་
ཆུབ་སེམས་དཔའ་སེང་གེ་ལྟ་བུའི་མཁན་པོ་བྱ་སྟེ། ཡུན་རིང་མོ་ཞིག་ཏུ་ལྷན་ཅིག་འཁོད་ཀྱང་བྱང་ཆུབ་སེམས་དཔའི་སྒྲ་སྐད་འཛིན་ལྟ་ག་ལ་ནུས་ཏེ། གལ་ཏེ་འདི་ཐབས་མ་ཡིན་ན་དེའི་རྩལ་གྱིས་འཆི་བར་འགྱུར་ཏེ། ཡི་དགས་ལྟ་བུ་བདག་གི་གླེན་པའི་
ཆོས་ལ་སྤྱོད་པ་དང་། ཉན་དུ་གཞུག་པ་ལྟ་ཅི་སྨོས། བྱང་ཆུབ་སེམས་དཔའ་ནི་གླེན་པའི་ཆོས་མི་སྤྱོད་པ་སྟེ། སྤྱོད་པ་ཡང་ཐམས་ཅད་ལ་བུ་གཅིག་པ་ལྟ་བུའི་བྱམས་པར་སྤྱོད་པའི་སངས་རྒྱས་ཀྱིས་སྤྲུལ་པ་སྒྱུ་མ་མང་པོ་ནི་
<pb id="57.228b"/>
སེམས་ཅན་བྱེ་བ་དང་། བྲམ་ཟེའི་མཁན་པོས་མི་ཤེས་ཏེ། སངས་རྒྱས་ཉིད་ཀྱི་སྒྱུ་མ་མཁྱེན་ཏེ། དེ་བཞིན་གཤེགས་པ་སངས་རྒྱས་ནི་སྒྱུ་མའི་རྒྱལ་པོའོ། །མཁན་པོའི་ཆུང་མ་དགའ་བྱེད་མས་སྨྲས་པ། ཀྱེ་མ་སེམས་ཅན་འདི་
བྲམ་ཟེའི་བུ་མོ་འཇོ་མའི་དཀུ་མཐོང་ཡང་སངས་རྒྱས་ཀྱི་ཆེ་བ་ཡིན་པར་མི་ཤེས་སོ། །ཇི་ལྟར་ཙན་ཙ་སྒྱུ་མ་ཡིན་པ་དེ་བཞིན་དུ་བདག་ཀྱང་སངས་རྒྱས་ཀྱིས་སྒྱུ་མ་སྤྲུལ་པའོ། །དེ་བས་ན་མཛོད་འཛིན་གྱི་རྒྱལ་པོ་གསལ་རྒྱལ་ལ་བདག་གིས་
བསྙད་དོ། །གདོལ་པས་ཁྱོད་ལ་བསྙེན་པར་མི་ནུས་ན། རྒྱལ་པོ་སེམས་ཅན་མང་པོ་དང་། འགྲོ་བའི་དཔལ་དང་། བྱིན་གྱིས་བརྒྱལ་བར་འགྱུར་ན། མདུན་དུ་འདུག་པ་ལྟ་ཅི་སྨོས། དེ་ལྟར་མིས་མིའི་དྲུང་དུ་བསྟན་པར་མི་ནུས་ན། 
ལྷ་དང་མི་རྣམས་ཀྱིས་བཅོམ་ལྡན་འདས་ལ་བསྟན་པར་བྱ་བ་དང་། དེ་བཞིན་གཤེགས་པའི་སྒྱུར་བར་ལྟ་ག་ལ་ནུས་ཏེ། དེ་བཞིན་གཤེགས་པ་ལ་རིམ་གྲོ་བྱེད་པའི་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། མི་འམ་ཅི་དང་། ལྟོ་
འཕྱེ་ཆེན་པོ་དང་། ཤ་ཟ་དང་། ལྷ་མ་ཡིན་ཚད་མེད་པ་དང་། ནམ་མཁའ་ལྡིང་གིས་དེ་ལ་གནོད་པར་བྱེད་དོ། །གལ་ཏེ་འདི་ལྟ་བུའི་སེམས་ཅན་འབྱུང་ན། བཅོམ་ལྡན་འདས་ཀྱང་སྡིག་བྱེད་པ་རྣམ་པ་མང་པོ་སྟོན་ཏེ། མ་འོངས་པའི་
སེམས་ཅན་འདི་ལྟ་བུའི་སྡིག་མ་རུངས་པ་བྱེད་པ་འབྱུང་བ་དག་ལ་ཡང་དེ་བཞིན་གཤེགས་པ་ནི་སངས་རྒྱས་ཀྱི་སྒྱུ་མ་ཆེན་པོའི་ཐབས་ཀྱི་སྐུ་སྟོན་ཏོ་ཞེས་ཟེར་ནས་མི་སྣང་བར་གྱུར་ཏོ། །དེ་ནས་ཡང་རྒྱལ་པོ་ཤིན་དུ་ངོ་མཚར་
དུ་གྱུར་ཏེ། བཅོམ་ལྡན་འདས་ལ་གསོལ་པ། བཅོམ་ལྡན་འདས་ཅི་སྒྱུ་མ་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་མཁན་པོ་དང་། མཁན་པོའི་ཆུང་མ་དང་། དེའི་མ་སྒྱུ་མ་གསུམ་
གྱིས་སྨྲས་པ་བཞིན་ཏེ། ངའི་སྒྱུ་མ་ནི་བསམ་གྱིས་མི་ཁྱབ་པས་རྣམ་པ་དེ་གསུམ་དུ་སྤྲུལ་པ་ཡིན་ཏེ། སེམས་ཅན་བྱེ་བ་མང་པོ་བསྒྲལ་བའི་ཕྱིར་སོར་མོའི་ཕྲེང་བ་དེ་ལྟར་བྱོན་པ་ཡིན་ནོ། །རྒྱལ་པོས་གསོལ་པ་
<pb id="57.229a"/>
བཅོམ་ལྡན་འདས་བདག་གིས་དགུང་བདུན་ནས་སྦྱིན་པ་ཆེན་པོ་སྩལ་ན། དེ་བཞིན་གཤེགས་པ་སོར་མོའི་ཕྲེང་བ་ལྷོ་ཕྱོགས་ལོགས་ཀྱི་སྦྱིན་གནས་སུ་གྱུར་ཅིག །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་
ཆེན་པོ་དེ་བཞིན་དུ་གྱུར་ཅིག །དེ་ནས་ལྷ་དང་། མི་དང་། ལྷ་མ་ཡིན་དུ་བཅས་པའི་འཇིག་རྟེན་གྱིས་མགྲིན་གཅིག་ཏུ་ཚིགས་སུ་བཅད་པ་འདི་དག་སྨྲས་སོ། །སྒྱུ་མའི་རྒྱལ་པོ་ཁྱོད་ལ་ཕྱག་འཚལ་ལོ། །དེ་བཞིན་གཤེགས་པ་
དཔའ་ཆེན་ཐབས་ཀྱི་སྐུ། །ཐབས་ཀྱི་མཚན་ཉིད་རབ་ཏུ་ཕུན་སུམ་ཚོགས། །ཐབས་མཆོག་དམ་པའི་ཆོས་རྣམས་རབ་ཏུ་སྟོན། །ཐབས་ཀྱི་དབྱིངས་རྣམས་སུ་ཡང་འཇོག་པར་མཛད། །ཐབས་ཀྱིས་སྤྲུལ་པ་དག་ནི་ཡོངས་
སུ་སྟོན། །དེ་བཞིན་གཤེགས་པའི་སྐུ་ཡང་མཐའ་ཡས་ཏེ། །བློ་གྲོས་མཐའ་ཡས་གྲགས་པའང་མཐའ་ཡས་སོ། །དེ་བཞིན་གཤེགས་པའི་གཟི་བརྗིད་མཐའ་ཡས་ཏེ། །བདེ་གཤེགས་མཐའ་ཡས་མཐའ་ཡས་སྟོབ་ཆེན་སྟོན། །གསང་བ་མཐའ་ལས་མཐའ་ཡས་དགོངས་
དག་སྟོན། །འཇིག་རྟེན་རབ་ཏུ་སྣང་མཛད་མཐའ་ཡས་སོ། །དེ་བཞིན་གཤེགས་པའི་འོད་ཟེར་མཐའ་ཡས་པ། །ཡོན་ཏན་མཐའ་མེད་གྲངས་ལས་ཤིན་དུ་འདས། །དེ་བཞིན་གཤེགས་ནི་མཚུངས་མེད་དཔག་ཏུ་མེད། །ཆགས་མེད་
ཡེ་ཤེས་ནམ་མཁའ་ལྟ་བུར་སྟོན། །དེ་བཞིན་གཤེགས་པའི་སྐུ་ནི་ནམ་མཁའ་བཞིན། །འཇམ་དཔལ་གཞོན་ནུར་གྱུར་ཕན་ཞི་བར་བྱེད། །སོར་ཕྲེང་སླད་དུ་བདེ་གཤེགས་གཤེགས་པ་ནི། །གཤེགས་དང་མ་གཤེགས་ཤེས་
ཀྱང་བརྗོད་མི་ནུས། །བདེ་གཤེགས་སྒྲ་གཅན་ཟིན་ལྟར་སྙོམས་པར་གཟིགས། །དེ་སྐད་ཅེས་གསོལ་པ་དང་། བཅོམ་ལྡན་འདས་དགྱེས་སོ། །ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་དང་། ཉན་ཐོས་
དེ་དག་དང་། བྱང་ཆུབ་སེམས་དཔའ་དེ་དག་དང་། མཛོད་འཛིན་གྱི་རྒྱལ་པོ་གསལ་རྒྱལ་གྱིས་དེ་དག་ཐམས་ཅད་ཀྱང་སོར་མོའི་ཕྲེང་བའི་བྱང་ཆུབ་སེམས་དཔའི་སྤྱོད་པ་དང་། དེའི་སངས་རྒྱས་ཀྱི་ཞིང་དུ་སྐྱེ་བ་དང་། འཇམ་དཔལ་
