<pb id="100.150b"/>
རིག་སྔགས་འཆང་གིས་ཞག་གསུམ་སྨྱུང་བ་བྱས་ཏེ་ཟླ་བ་ཉ་ལ་རི་མོའི་གཟུགས་ལ་མཆོད་པ་རྒྱས་པར་བྱས་ནས་གསང་སྔགས་སྔ་མ་དག་གིས་ལས་རྣམས་བྱའོ། །<bampo n="757.4">འོ་མས་བཀང་བའི་སྣོད་བཞི་དང་། ཞོས་བཀང་བ་བཞི་དང་། དེ་བཞིན་དུ་བཏུང་
བ་དང་། སྦྱར་ཐུག་གིས་བཀང་བ་བཞི་བཞི་དབུལ་ཞིང་འབྱུང་པོའི་གཏོར་མ་ཡང་སྦྱིན་ནོ། །དེ་ནས་རིག་སྔགས་འཆང་གིས་དངོས་གྲུབ་ཀྱི་མཚན་མ་བྱུང་གི་བར་དུ་ནམ་ཕྱེད་ཀྱི་དུས་སུ་མེ་ཏོག་དྲི་ཞིམ་པོ་སྟོང་རྩ་བརྒྱད་བཟླས་བརྗོད་ལན་རེ་རེ་སྦྱར་ཞིང་
བཅོམ་ལྡན་འདས་མ་སངས་རྒྱས་ཀྱི་ཡུམ་ལ་བསྣུན་ན་རི་མོའི་གཟུགས་འགུལ་བ་དང་། མེ་ཏོག་གི་ཕྲེང་བ་གཡོ་བ་དང་། ལྷ་མོ་ལས་འོད་ཟེར་འབྱུང་བར་འགྱུར་ཏེ་རི་མོའི་གཟུགས་འགུལ་ན་ནི་དབབ་པའི་ལས་དང་ཞི་བ་དང་། རྒྱས་པའི་ཆོ་ག་
འགྲུབ་པར་འགྱུར་རོ། །མེ་ཏོག་ཕྲེང་བ་གཡོ་ན་ནི་དབབ་པའི་རིག་སྔགས་ཀྱི་ཆོ་ག་འགྲུབ་པར་འགྱུར་རོ། །འོད་ཟེར་བྱུང་ན་ནི་ཆོ་ག་རྒྱས་པའི་དངོས་གྲུབ་མཆོག་ཏུ་འགྱུར་ཏེ། སྒྲུབ་པར་གྱུར་ན་རྡོ་རྗེའི་རིགས་ཐམས་ཅད་འགྲུབ་པར་
འགྱུར་རོ། །འཕགས་པ་སྤྱན་རས་གཟིགས་དབང་ཕྱུག་གི་དཔལ་ཆེན་མོའི་རིག་སྔགས་ཀྱི་ཆོ་ག་རྒྱས་པ་ལྷག་མ་དག་ཀྱང་འགྲུབ་པར་འགྱུར་རོ། །ཅི་སྟེ་དབང་ཕྱུག་ཆེན་པོའི་ཆོ་ག་རྒྱས་པར་བསྒྲུབ་པར་འདོད་ན་རིག་སྔགས་འཆང་དེས་
མེ་ཏོག་དམར་པོ་སྟོང་རྩ་བརྒྱད་བཟླས་བརྗོད་ལན་རེ་རེ་དང་སྦྱར་ཏེ། དབང་ཕྱུག་ཆེན་པོ་ལ་བསྣུན་ན་དེའི་ཡང་དངོས་གྲུབ་རྣམ་པ་གསུམ་དུ་འགྱུར་ཏེ། དབང་ཕྱུག་ཆེན་པོའི་ཆོ་ག་རྒྱས་པ་ཡང་འགྲུབ་པར་འགྱུར་རོ། །ཅི་སྟེ་ཕུར་བུ་གསུམ་པའི་
ཆོ་ག་རྒྱས་པར་བསྒྲུབ་པར་འདོད་ན་རིག་སྔགས་འཆང་དེས་མེ་ཏོག་ནག་པོ་སྟོང་རྩ་བརྒྱད་རྩ་བརྒྱད་བཟླས་བརྗོད་ལན་རེ་དང་སྦྱར་ཏེ། ཕུར་བུ་གསུམ་པའི་རི་མོ་ལ་བསྣུན་ན་དེ་ཡང་དངོས་གྲུབ་རྣམ་པ་གསུམ་དུ་འགྱུར་ཏེ། ཕུར་བུ་གསུམ་པས་བྱས་པའི་མ་
ཏང་གི་ཆོ་ག་རྒྱས་པ་ཐམས་ཅད་ཀྱང་འགྲུབ་པར་འགྱུར་རོ། །སེམས་ཅན་རྣམས་ལ་ཕན་པའི་ཕྱིར། །ཆོ་ག་འདི་ནི་བདག་གིས་བཤད། །ཁྱེད་རྣམས་ཡིད་ནི་དགའ་བཞིན་པས། །དངོས་གྲུབ་དམ་པ་སྦྱིན་པར་གྱིས། །གང་སངས་རྒྱས་ཀྱི་ཡུམ་
<pb id="100.151a"/>
དྲན་པ་ཙམ་གྱིས་འོང་བར་མི་བྱེད་ན་དངོས་གྲུབ་ཀྱང་སྦྱིན་པར་མི་བྱེད་པ་ནི་དེ་བཞིན་གཤེགས་པ་ལ་སྙིང་རིངས་པ་ཡིན་ཏེ། ངས་ཀྱང་རྡོ་རྗེས་སྤྱི་བོ་བཀས་པར་བྱའོ། །གང་ཆོ་ག་རྒྱས་པ་འདི་འཆང་བ་དེ་ལ་གདོན་ཐམས་ཅད་དང་། ལོག་
འདྲེན་ཐམས་ཅད་དང་། ཤ་ཟ་ཐམས་ཅད་ཀྱང་འབྱེར་ཞིང་སྐྲག་པར་འགྱུར་རོ། །གང་ཞིག་ཆོ་ག་འདིས་མཆོད་པ། །དེ་ལ་ལྷ་མཆོག་རྣམས་ཀྱིས་མཆོད། །གང་ཞིག་དངོས་གྲུབ་མཆོད་པ་ལ། །དེ་ཡིས་ཆོ་ག་ལྷ་མཆོད་བྱ། །གང་ཞིག་ཆོ་
ག་འདི་མཆོད་དང་། །ཐམས་ཅད་རྫོགས་པར་མཆོད་བྱེད་པ། །དེ་ཡི་ལག་ན་རྡོ་རྗེ་ཡིས། །བཤད་པ་བཞིན་དུ་ངེས་པར་འགྲུབ། །གང་ཞིག་ཆོ་ག་འདི་འཆང་བ། །སངས་རྒྱས་ཀུན་གྱིས་བྱིན་གྱིས་བརླབས། །ལག་ན་རྡོ་རྗེ་དཔལ་ལྡན་པ། །
དེ་ཡི་ལུས་ཀྱི་སྤྱི་བོར་གནས། །ཡི་གེ་བཞི་པ་ཞེས་བྱ་བ། །རིག་སྔགས་ཀྱི་རྒྱལ་པོའི་ཆོ་ག་རྫོགས་སྷོ།།  །།<head n="2" t="ཉེ་བའི་སྙིང་པོ།" type="choga" zh="95.145"/>དེ་ནས་བཅོམ་ལྡན་འདས་ལག་ན་རྡོ་རྗེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུག་སྟེ་
བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །སྐྱེ་བོ་ཕྱི་མ་རྣམས་དང་། སེམས་ཅན་བསོད་ནམས་ཆུང་ངུ་རྣམས་ཀྱི་སླད་དུ་རིག་སྔགས་ཀྱི་རྒྱལ་པོ་དང་། ལྷ་ཐམས་
ཅད་ཀྱི་ཆོ་ག་ཕྱི་མ་རྒྱས་པར་བཤད་པར་འཚལ་ན་དེ་བཞིན་གཤེགས་པས་སྣང་བར་མཛད་དུ་གསོལ། བཅོམ་ལྡན་འདས་ཀྱིས་གནང་བར་མཛད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། རྡོ་རྗེ་འཛིན་རིག་སྔགས་ཀྱི་རྒྱལ་པོའི་
ལས་ཕྱི་མ་རྣམས་ཤོད་ཅིག །དེ་ནས་བཅོམ་ལྡན་འདས་ལག་ན་རྡོ་རྗེས་རིག་སྔགས་ཀྱི་རྒྱལ་པོ་ཆེན་པོ་ལ་བསམས་ནས་ལས་ཕྱི་མ་རྣམས་བཤད་དོ། །དེ་ནས་རིག་སྔགས་ཀྱི་རྒྱལ་པོ་མཆོག་གི་ལས་འབྱུང་སྟེ། དགོན་པ་འམ། རིའི་རྩེ་མོ
འམ། དབེན་པའི་ཕྱོགས་སུ་བརྐྱང་ནུལ་བྱ་སྟེ། ཐབ་དབྱིབས་གྲུ་བཞིར་བྱས་ལ་ལྷ་བཤོས་སུ་ཞོ་དབུལ་བར་བྱའོ། །གཡོག་བྱེད་པ་རྣམས་ལ་ཡང་ཞོ་བླུད་དོ། །ཡང་ན་ངོས་ཀུན་དུ་ཁྲུ་བཅུ་པའི་དཀྱིལ་འཁོར་བརྐྱང་ནུལ་གྱིས་བྱུགས་ཏེ་
<pb id="100.151b"/>
དེར་མེ་སྦར་ལ་ཤར་ཕྱོགས་སུ་ཁ་བལྟས་ཏེ་འདུག་ནས་བེེ་ཀངྐ་ཏའི་ཡམ་སྲེག་ཤིང་སྲིད་དུ་ཁྲུ་གང་སྦོབས་སུ་འཆང་བས་འཁྱུད་པ། འཕན་མེད་པ་སྟོང་རྩ་བརྒྱད་ཞོ་དང་། སྦྲང་རྩི་དང་། མར་གྱི་ནང་དུ་བསྙུགས་ཏེ་དུས་གསུམ་དུ་སྦྱིན་སྲེག་བྱའོ། །
ཟས་སུ་ཕྱེ་འམ་འོ་མའི་འདིག་གུ་འམ། སློངས་མོའི་ཟས་བཟའ་ཞིང་ལས་བྱ་སྟེ། མི་སྨྲ་བར་འདུག་ཅིང་དུས་གསུམ་དུ་ཁྲུས་བྱའོ། །ཁང་པའི་ཤར་ཕྱོགས་ཀྱི་གློར་གྲོག་མཁར་གྱིས་ལས་ལག་ན་རྡོ་རྗེའི་སྟེགས་བུ་ཁྲི་འཕང་ཅན་བྱས་ལ་དྲི་དང་། 
མེ་ཏོག་དང་། བདུག་པ་དང་། ལྷ་བཤོས་དབུལ་ཞིང་ཕོ་ཉ་མོའི་སྔགས་ཐམས་ཅད་ཀྱི་ལས་བྱ་ཞིང་ཅི་འབྱོར་པས་མཆོད་པ་བྱས་ནས་རིག་སྔགས་འཆང་གིས་བཅོམ་ལྡན་འདས་མ་སྔགས་ཀྱིས་བཏབ་པའི་ཆུས་ཁ་ཟས་བསང་གཏོར་བྱས་ཏེ་
བཟའ་བར་བྱའོ། །ཅི་དགའ་བའི་འདོད་པ་ཡང་གསོལ་བར་བྱའོ། །སྦྱིན་སྲེག་དེ་ཡང་ཞག་ཉི་ཤུ་རྩ་གཅིག་གི་བར་དུ་བྱའོ། །དེ་ནས་བཅོམ་ལྡན་འདས་ལག་ན་རྡོ་རྗེ་མེ་ཐབ་དེའི་ནང་ནས་འབྱུང་ངོ་། །དེ་ནས་བཅོམ་ལྡན་འདས་ཀྱིས་དམ་པའམ་
རྡོ་རྗེ་སྩོལ་བར་མཛད་དེ། རྡོ་རྗེ་ལག་ན་ཐོགས་པས་ལག་ན་རྡོ་རྗེ་དང་མཐུ་སྟོབས་མཉམ་པར་འགྱུར་ཏེ། ཐམས་ཅད་དུ་ཡང་ཐོགས་པ་མེད་པར་འགྲོ་བར་འགྱུར་རོ། །མིག་བཙུམས་པའི་ཡུད་ཙམ་གྱིས་ཀྱང་འོག་མིན་གྱི་གནས་སུ་འགྲོ་བར་
འགྱུར་ཞིང་བསྐལ་པར་གནས་པར་འགྱུར་ཏེ། རིག་སྔགས་འཆང་ཐམས་ཅད་ཀྱང་དེས་སྒོ་བ་བཞིན་བྱེད་པར་འགྱུར་རོ། །རིག་སྔགས་འཆང་ལ་ཆོ་ག་རྒྱས་པའི་དངོས་གྲུབ་ཀྱང་སྦྱིན་པར་མཛད་དེ། ཆོ་ག་རྒྱས་པ་བསྒྲུབས་ན་ལས་ཐམས་
ཅད་རྡོ་རྗེ་བསྒྱུར་བ་ཙམ་གྱིས་འགྲུབ་པ་དང་བྱེད་པར་འགྱུར་ཏེ་བསྐལ་པར་གནས་པར་འགྱུར་རོ། །དབང་དུ་བྱ་ན་གཙང་སྦྲར་བྱས་ཏེ་མཆོད་རྟེན་ལ་མེ་ཏོག་དང་། དྲི་དང་། བདུག་པ་ཕུལ་ཞིང་བཅོམ་ལྡན་འདས་ལག་ན་རྡོ་རྗེ་ལ་ཡང་མཆོད་པར་བྱས་ལ་
དེའི་མདུན་དུ་དཀྱིལ་འཁོར་བརྐྱང་ནུལ་གྱིས་བྱུགས་ནས་ཞག་བདུན་གྱི་བར་དུ་དུས་གསུམ་དུ་མེ་ཏོག་དཀར་པོ་སྙིམ་པར་བཅུག་སྟེ། མིང་ནས་སྨོས་ཤིང་ལན་སྟོང་རྩ་བརྒྱད་བཟླས་བརྗོད་བྱས་ལ་ཕྱོགས་མཚམས་མ་ནོར་བར་མཆོད་རྟེན་ལ་
<pb id="100.152a"/>
བོར་ན་དབང་དུ་འགྱུར་རོ། །གཏེར་དང་ལྷ་མ་ཡིན་གྱི་ཕུག་གང་ན་ཡོད་པར་ཡུངས་ཀར་གྱིས་བསྣུན་ན་ལྷ་མ་ཡིན་གྱི་ཕུག་གི་འཕྲུལ་འཁོར་ཚོགས་པར་འགྱུར་ཞིང་གཏེར་གྱི་འཁོར་ཐམས་ཅད་ཆོམས་པར་འགྱུར་ཏེ་ཕྱིན་པར་ཡང་
འགྱུར་རོ། །ཐམས་ཅད་དུ་སྐུད་པར་བསྲུང་བར་བྱའོ། །གཏེར་དང་ལྷ་མ་ཡིན་གྱི་ཕུག་གི་གནས་བསྒྲུབ་པ་ཐམས་ཅད་ལ་བགེགས་དང་ལོག་འདྲེན་ཐམས་ཅད་མེད་པར་བྱ་བའི་ཕྱིར་སངས་རྒྱས་བཅོམ་ལྡན་འདས་དང་འཕགས་
པ་ལག་ན་རྡོ་རྗེའི་མདུན་དུ་དཀྱིལ་འཁོར་བརྐྱང་ནུལ་གྱིས་བྱུགས་ཏེ་ཞག་གཅིག་སྨྱུང་བ་བྱས་ཏེ་ནིམ་པའི་ཤིང་དང་ཨརྐའི་བུད་ཤིང་གིས་མེ་སྦར་ནས་ཡུངས་ཀར་དང་ལན་ཚྭ་ཡུངས་མར་གྱིས་བསྒོས་པའམ། ཡང་ན་མར་དང་འབྲས་
ཡོས་ཀྱིས་ལན་བརྒྱད་སྟོང་སྦྱིན་སྲེག་བྱ་སྟེ། སངས་རྒྱས་བཅོམ་ལྡན་འདས་ལ་མེ་ཏོག་དྲི་ཞིམ་པོ་དང་། བདུག་པ་དང་། ལྷ་བཤོས་དབུལ་ཤིང་ལག་ན་རྡོ་རྗེ་ལ་ཡང་མཆོད་པ་བྱས་ན་དེའི་འོག་ཏུ་ལས་བརྩམ་པར་བྱའོ། །
དེ་ནས་མིའི་གཙོ་བོ་དབང་དུ་བྱ་བར་འདོད་ན་འཕགས་པ་ལག་ན་རྡོ་རྗེའི་མདུན་དུ་དཀྱིལ་འཁོར་བརྐྱང་ནུལ་གྱིས་བྱུགས་ལ་ཞག་བདུན་གྱི་བར་དུ་དུས་གསུམ་དུ་དྲི་དང་། མེ་ཏོག་དང་། ལྷ་བཤོས་ཕུལ་ནས་བྱང་ཆུབ་ཀྱི་ཤིང་གི་བུད་ཤིང་གིས་
མེ་སྦར་ལ་འབྲས་ཡོས་ཀྱི་འོ་ཐུག་གིས་སྦྱིན་སྲེག་སྟོང་རྩ་བརྒྱད་རྩ་བརྒྱད་བྱས་ན་དབང་དུ་འགྱུར་ཏེ་ཇི་སྐད་སྨྲས་པ་བཞིན་བྱེད་ཅིང་ནོར་སྦྱིན་པར་འགྱུར་རོ། །བྲམ་ཟེ་དབང་དུ་བྱ་ན་ཆོ་ག་དེ་ཉིད་ཀྱིས་ཏིལ་གྱི་སྦྱིན་སྲེག་བརྒྱ་སྟོང་བྱའོ། །
རྒྱལ་རིགས་ལ་ནི་ནས་ཀྱི་སྦྱིན་སྲེག་བྱའོ། །རྗེའུ་རིགས་ལ་ནི་ནས་དང་ལན་ཚྭའི་སྦྱིན་སྲེག་བྱའོ། །དམངས་རིགས་ལ་ནི་སྦྱར་ཐུགས་ཀྱི་སྦྱིན་སྲེག་བྱའོ། །ཡུགས་ས་མོ་དབང་དུ་བྱ་ན་ཡུངས་ཀར་གྱི་སྦྱིན་སྲེག་བྱའོ། །བུ་མོ་དབང་
དུ་བྱ་ན་ཡུངས་ཀར་གྱི་སྦྱིན་སྲེག་བྱའོ། །འདི་དག་ལ་ཡང་དེ་བཞིན་དུ་དྲི་དང་། མེ་ཏོག་དང་། ལྷ་བཤོས་དབུལ་ཞིང་སྦྱིན་སྲེག་ལན་སྟོང་སྟོང་བྱས་ན་དབང་དུ་འགྱུར་ཏེ་ཟ་གཅིག་པར་བྱའོ། །དགྲ་ཕུང་བར་བྱ་ན་མར་གྱི་ངོ་ཞག་བཅུ་
<pb id="100.152b"/>
བཞིའམ་མར་གྱི་ངོ་ཞག་བརྒྱད་ལ་ཞག་གཅིག་སྨྱུང་བ་བྱས་ཏེ་དཀྱིལ་འཁོར་གྲུ་གསུམ་པ་བརྐྱང་ནུལ་གྱིས་བྱུགས་ནས་སེང་ལྡེང་གི་བུད་ཤིང་གིས་མེ་སྦར་ལ་སྐེ་ཚེའི་སྦྱིན་སྲེག་ལན་བརྒྱ་སྟོང་བྱས་ན་དེ་མ་ཐག་ཏུ་མེད་པར་འགྱུར་རོ། །
དགྲ་བསད་ན་ཞག་བདུན་གྱི་བར་དུ་དུས་གསུམ་དུ་དུག་དང་ཁྲག་གི་སྦྱིན་སྲེག་སྟོང་རྩ་བརྒྱད་བྱས་ན་འཆི་བར་འགྱུར་རོ། །གནོད་སྦྱིན་དང་། གནོད་སྦྱིན་མོ་དབང་དུ་བྱ་ན་གནོད་སྦྱིན་དང་། གནོད་སྦྱིན་མོ་ཕྱོགས་གང་ན་གནས་པ་དེར་མར་གྱི་ངོ་ཞག་
བརྒྱད་ལ་ཞག་གཅིག་སྨྱུང་བ་བྱས་ཏེ། དཀྱིལ་འཁོར་བརྐྱང་ནུལ་གྱིས་བྱུགས་ནས་དྲི་དང་། མེ་ཏོག་དང་བདུག་སྤོས་དང་། མར་མེ་ཕུལ་ཏེ་མངར་གསུམ་གྱི་ལྷ་བཤོས་ཀྱང་དབུལ་ལོ། །དེ་ནས་ཨ་ཤོ་ཀའི་བུད་ཤིང་གིས་མེ་སྦར་ལ་ཨ་ཤོ་ཀའི་
མེ་ཏོག་བརྒྱ་སྟོང་གིས་སྦྱིན་སྲེག་བྱས་ན་དབང་དུ་འགྱུར་རོ། །བཅོམ་ལྡན་འདས་གང་ཞིག་གིས་རྡོ་རྗེའི་རིགས་གཙོ་བོ་མཆོག་གི་མིང་ཙམ་འཛིན་པ་དེ་ལ་ཡང་ལྷ་ཐམས་ཅད་ཀྱིས་ཟིལ་གྱིས་གནོན་པར་མི་ནུས་ན་གང་མདོ་ཉིད་འཆང་བ་ལྟ་
སྨོས་ཀྱང་ཅི་འཚལ། དེ་ནས་འཇིགས་པ་ཐམས་ཅད་ལ་ནི་སྐུད་པ་ལ་བརྒྱ་རྩ་བརྒྱད་བཟླས་བརྗོད་བྱས་པས་བསྲུང་བ་བྱས་པར་འགྱུར་རོ། །དུག་གོ་ཅོག་ལ་ནི་ཆུའམ་རྨ་བྱའི་མདོངས་ཀྱིས་བྱབས་ན་མེད་པར་འགྱུར་རོ། །ཞག་
གཅིག་སྨྱུང་བ་བྱས་ཏེ་ཉི་མ་བཟང་བ་ལ་འབབ་ཆུའི་འགྲམ་དུ་སོང་སྟེ་མེ་ཏོག་བརྒྱ་སྟོང་ཕུལ་ན་མེ་ཏོག་གི་ཁ་དོག་ཇི་ལྟ་བུ་ཕུལ་བ་དེ་ལྟ་བུའི་གོས་རྣམས་ཞག་བདུན་ཚུན་ཆད་ཀྱི་ཐོབ་པར་འགྱུར་རོ། །གཞོན་ནུའི་གདོན་གྱིས་
བྱིས་པ་ཟིན་པ་ལ་ནི་དཀྱིལ་འཁོར་བརྐྱང་ནུལ་གྱིས་བྱུགས་པ་ལ་དྲི་དང་། མེ་ཏོག་དང་། ལྷ་བཤོས་ཕུལ་ནས་བྱིས་པ་ཤར་ཕྱོགས་སུ་ཁ་བསྟན་ཏེ་བཞག་ལ་བདུག་པས་བདུགས་ཏེ་བྱ་བ་པ་ཡང་བྱས་ནས་ལག་པ་ལ་
ཡང་སྐུད་པ་བཏགས་ན་སོས་པར་འགྱུར་རོ། །རིག་སྔགས་བསྒྲུབས་པ་ཐམས་ཅད་དང་། རོ་ལངས་བསྒྲུབ་པ་དང་།   བདག་ཉིད་བསྲུང་བ་དང་། ཕྱོགས་བཅིང་བ་དང་། ཕ་རོལ་བསྲུང་བ་དང་། མཚམས་བཅད་པ་དང་། བསྒྲུབ་པ་
<pb id="100.153a"/>
ཐམས་ཅད་ལ་རིག་སྔགས་ཀྱི་རྒྱལ་པོ་འདི་གཅིག་པུས་བྱའོ། །ཆར་དབབ་པར་འདོད་ན་ཆུ་ཀླུང་གི་སར་འགྲམ་གཉི་གའི་སས་རྡོ་རྗེ་བྱས་ལ་མར་གྱི་ངོ་ཞག་བཅུ་བཞི་ལ་ཞག་གཅིག་སྨྱུང་བ་བྱས་ཏེ། ཆུ་ཀླུང་རྒྱ་མཚོར་འབབ་
པའི་འགྲམ་དུ་སོང་ལ་ས་དེ་ལྟ་བུ་ལ་ནོར་རྒྱས་ཀྱི་བུའི་གཟུགས་བྱས་ཏེ། དེ་ལ་དྲི་དམར་པོ་དང་། མེ་ཏོག་དམར་པོ་དང་། བདུག་པ་དང་། མར་མེ་ཕུལ་ནས་དེའི་མདུན་དུ་རྡོ་རྗེ་ལ་ལན་བརྒྱ་སྟོང་བཟླས་བརྗོད་བྱས་ཏེ། བཟླས་བརྗོད་ཟིན་
ན་དུས་མ་ཡིན་པར་ཆར་འབབ་པར་འགྱུར་རོ། །བཅད་ན་ལག་ན་རྡོ་རྗེའི་མདུན་དུ་ལག་ན་རྡོ་རྗེ་ལ་ཕུལ་བའི་མེ་ཏོག་རྙིང་པ་བརྒྱད་བརྒྱས་སྦྱིན་སྲེག་བྱས་ན་འཆད་པར་འགྱུར་རོ། །མར་གྱི་ངོ་ཞག་བཅུ་བཞི་ལ་ཞག་གཅིག་སྨྱུང་བ་
བྱས་ཏེ་རྒྱ་ཤུགས་དང་བནྡ་ཀའི་ཤིང་བླངས་ལ་མར་གྱི་ཞག་བརྒྱད་ལ་ཞག་གཅིག་སྨྱུང་བ་བྱས་ནས་དུར་ཁྲོད་དུ་སོང་ལ་དཀྱིལ་འཁོར་བརྐྱང་ནུལ་དུ་བྱུགས་ཏེ། དྲི་དང་མེ་ཏོག་དང་། བདུག་པ་ཕུལ་ནས་ནམ་དྲོ་བར་གྱུར་གྱི་བར་དུ་
རིག་སྔགས་ཀྱི་རྒྱལ་པོ་ལན་སྟོང་རྩ་བརྒྱད་བརྒྱད་བཟླས་བརྗོད་བྱས་ན་འགྲུབ་པར་འགྱུར་ཏེ། གྲུབ་ནས་དེ་འཆང་ན་རྒྱལ་པོ་ལ་གཞག་ན་གཞན་གྱིས་མི་ཐུབ་པར་འགྱུར་ཏེ་ཅི་རྙེད་པ་ཡང་འཕྲལ་དུ་ཟད་པར་འགྱུར་རོ། །རི་བོང་གི་
ཁྲག་དང་མིག་གཉིས་དང་། དེ་བཞིན་དུ་སྦལ་པའི་མིག་གཉིས་དང་། རི་དགས་ཀྲིཥྞ་ས་རིའི་མིག་གཉིས་བླངས་ལ་སྐར་མ་རྒྱལ་དང་སྦྱར་ཞིང་ཞག་གཅིག་སྨྱུང་བ་བྱས་ཏེ། བཏགས་ལ་ལག་ན་རྡོ་རྗེའི་མདུན་དུ་ཏིལ་གྱི་ལོ་མའི་
བར་དུ་གཞག་ནས་དྲོ་བར་གྱུར་གྱི་བར་དུ་བཟླས་བརྗོད་བྱས་ན་གྲུབ་པར་འགྱུར་ཏེ། རྐང་པས་མགྱོགས་པའི་སྨན་དུ་འགྱུར་རོ། །དེས་མིག་ལ་བསྐུས་ན་ལོ་བཅུ་དྲུག་ལོན་པའི་ན་ཚོད་དང་ལྡན་པར་འགྱུར་ཞིང་། གཏེར་ཐམས་ཅད་མཐོང་
སྟེ། ཚེ་ལོ་ལྔ་བརྒྱ་ཐུབ་པར་འགྱུར་ལ་ཚན་པོ་ཆེའི་སྟོབས་དང་ལྡན་པར་འགྱུར་རོ། །མར་གྱི་ངོ་ཞག་བཅུ་བཞི་ལ་ཞག་གཅིག་སྨྱུང་བ་བྱས་ཏེ། དུར་ཁྲོད་དུ་སོང་ལ་དཀྱིལ་འཁོར་བརྐྱང་ནུལ་དུ་བྱུགས་ནས་དེའི་དབུས་སུ་འབྲས་ཕྱེ་
<pb id="100.153b"/>
ལས་མིའི་གཟུགས་བྱས་ཏེ་དེ་ལ་གཏོར་མ་རྒྱས་པ་དང་། དྲི་དང་། མེ་ཏོག་དང་། བདུག་པ་ཡང་བྱིན་ལ་ཏ་ལའི་ལོ་མའི་སྤུ་གྲི་སྐྲ་ལ་སོགས་པ་བྲེག་བ་ལྟར་བྱ། དེའི་གཡས་ལོགས་སུ་མིའི་ཐོད་པ་དྲི་དང་། མེ་ཏོག་དང་། བདུག་པས་
བརྒྱན་ཏེ་བཞག་ལ་ཐོད་པའི་སྟེང་ན་འདུག་པ་བཞིན་དུ་རིག་སྔགས་འཆང་གིས་རིག་སྔགས་ཀྱི་རྒྱལ་པོ་ལན་བརྒྱད་བརྒྱ་བཟླས་བརྗོད་བྱས་ཏེ། དེ་ནས་ཐོད་པ་བླངས་ཏེ་དུར་ཁྲོད་ཀྱི་མེས་བསྲེགས་ན་ཐོད་པ་ཆག་པ་དེའི་དུམ་གྲུགས་
བླངས་ཏེ། གཟུགས་བྱས་ཏེ་དེའི་ལྟེ་བའི་སྟེང་དུ་གཞག་སྟེ་ལན་བརྒྱད་བརྒྱ་བཟླས་བརྗོད་བྱའོ། །དེ་ནས་ཐོད་པའི་དུམ་གྲུགས་བླངས་ཏེ་ལག་ན་རྡོ་རྗེའི་མདུན་དུ་བཏགས་ལ། ལན་བརྒྱད་བརྒྱ་བཟླས་བརྗོད་བྱས་པས་ལུས་བསྐུས་
ན་འདོད་དགུར་སྒྱུར་བའི་གཟུགས་ཅན་དུ་འགྱུར་ཏེ། གང་དྲི་མི་ཞིམ་པ་དེ་དག་ཀྱང་དྲི་ཞིམ་པར་བྱེད་ཅིང་ཆུ་ཀླུང་གྱེན་དུ་འབབ་པར་བྱེད་ལ་ཚེ་ལོ་བདུན་བརྒྱ་ཐུབ་པར་འགྱུར་ཏེ་བསྲུང་བའི་ཆོ་ག་བྱེད་པས་བྱའོ། །ཆུ་སྲིན་ནག་ཀྲ་དང་། 
སྦལ་པའི་ཚལ་བླངས་ལ་ཏིལ་མར་དང་སྦྱར་ཏེ་འཕགས་པ་ལག་ན་རྡོ་རྗེའི་མདུན་དུ་བཟླས་བརྗོད་བྱས་ནས་ཏིལ་མར་དེས་གདོང་བསྐུས་ན་ཆུའི་ནང་དུ་ཟླ་བ་དྲུག་གི་བར་དུ་འདུག་ནུས་པར་འགྱུར་རོ། །མིག་སྨན་བསྒྲུབ་པར་འདོད་ན་
ཚེས་གྲངས་དང་རྒྱུ་སྐར་ཡང་བདམ་མི་དགོས། སྨྱུང་བ་བྱ་མི་དགོས་པར་ཕག་གི་མིག་གཉིས་དང་། གླང་པོ་ཆེའི་མིག་གཉིས་དང་། ལིག་བུ་མིག་དང་། ཕ་ཝང་ལོང་བུ་དང་། སྟང་ཟིལ་དང་། པུ་ཏྲ་འཛི་བ་དང་། འདི་རྣམས་བླངས་ནས་
མར་གྱི་ངོ་ཞག་བརྒྱད་ལ་ཞག་གཅིག་སྨྱུང་བ་བྱས་ཏེ་ལག་ན་རྡོ་རྗེའི་མདུན་དུ་དྲི་དང་། མེ་ཏོག་དང་། བདུག་པ་ཕུལ་ནས་རིག་སྔགས་ཀྱི་རྒྱལ་པོ་ལན་བརྒྱད་བརྒྱ་བཟླས་བརྗོད་བྱས་ཏེ་དེས་མིག་བསྐུས་ན་ལུས་ལ་ནད་ཡོད་པ་རྣམས་མེད་པར་
འགྱུར་རོ། །མི་གདོན་གྱིས་ཟིན་པ་ཡང་གདོན་གྱིས་དེ་མཐོང་བར་འགྱུར་ཏེ།   མཐོང་ནས་འབྲོས་པར་འགྱུར་རོ། །ཀླུ་དབང་དུ་བྱ་ན་བ་ལང་གི་ལྷས་སམ་ཀུན་དགའི་ར་བར་དཀྱིལ་འཁོར་བརྐྱང་ནུལ་དུ་བྱུགས་ལ་སིད་ཏྱའི་ཤིང་གིས་མེ་
<pb id="100.154a"/>
སྦར་ཏེ་རིག་སྔགས་ཀྱི་རྒྱལ་པོས་གནའ་མའི་མེ་ཏོག་བརྒྱ་སྟོང་སྦྱིན་སྲེག་བྱས་ན་ཧ་ཧ་ཞེས་བྱ་བའི་སྒྲ་ཐོས་པར་འགྱུར་རོ། །དེ་ནས་ལས་དེ་གྲུབ་པར་འགྱུར་ཏེ། ཀླུ་མཐོང་ན་ཚུར་ཤོག་ཅེས་བརྗོད་ན་སའི་སྟེང་ན་གནས་པའི་
ཀླུའམ། ཀླུའི་བུ་མོ་རྣམས་འོངས་ཏེ་ཡིད་ལ་བསམས་པ་ཙམ་གྱིས་ཐམས་ཅད་འོང་བར་འགྱུར་རོ། །བསྒྲུབ་པ་ཐམས་ཅད་ལ་རྒྱལ་པོ་ཆེན་པོ་བཞི་རྣམས་ཤེས་པར་བྱ་བའི་ལས་འདི་བྱས་ན་བགེགས་ཐམས་ཅད་མེད་པར་འགྱུར་རོ། །
རིག་སྔགས་འཆང་གིས་བསྒྲུབ་པར་འདོད་ན་ལག་ན་རྡོ་རྗེའི་མདུན་དུ་སོ་མ་ར་ཛའི་ཁུ་བས་ལོག་འདྲེན་གྱི་གདོང་བྲིས་ལ་དེའི་སྟེང་དུ་སེང་ལྡེང་གི་ཤིང་གིས་མེ་སྦར་ཏེ། ལེབ་རྒན་རྩིའི་མེ་ཏོག་རྒྱ་སྐྱེགས་ཀྱི་ཁུ་བས་ཁ་དོག་བསྒྱུར་བ་
བརྒྱ་སྟོང་སྦྱིན་སྲེག་བྱས་ན་བགེགས་ཐམས་ཅད་བཅོམ་ཞིང་བརྟགས་པར་འགྱུར་རོ། །དེ་ཕྱིན་ཆད་བསྒྲུབ་པ་རྣམས་ཅི་འདོད་པ་བཞིན་འགྲུབ་པར་འགྱུར་རོ། །གང་ཞིག་སོ་མ་ར་ཛའི་ཁུ་བས་ལོག་འདྲེན་གྱི་གདོང་འདྲི་ན་ཡང་སྒྲུབ་པ་
ཐམས་ཅད་ལ་བགེགས་མེད་པར་འགྱུར་རོ། །གཏུམ་པོ་ནུབ་ཕྱོགས་སུ་ཁ་བསྟན་པའི་མདུན་དུ་མར་གྱི་ངོ་ཞག་དགུ་ལ་ཞག་གཅིག་སྨྱུང་བ་བྱས་ཏེ་མཆོད་པ་རྒྱས་པར་བྱས་ནས་དྲི་དང་། མེ་ཏོག་དང་། བདུག་པ་ཕུལ་ནས་བཻ་ཀངྐའི་བུད་
ཤིང་གིས་མེ་སྦར་ཏེ་འབྲས་ལས་བྱས་པའི་མཁུར་བ་ལན་བརྒྱ་སྟོང་བླངས་ནས་སྦྱིན་སྲེག་བྱས་ན་ལྷ་མོའི་དཔྲལ་བ་ནས་འོད་ཟེར་འབྱུང་སྟེ་དེ་ནས་འགྲུབ་པར་འགྱུར་རོ། །གྲུབ་ནས་ཀྱང་ཏི་ན་ར་ལྔ་བརྒྱ་འམ་ཡང་ན་ལོངས་སྤྱོད་ཀྱི་
གཞི་སྦྱིན་པར་འགྱུར་རོ། །དགྲ་ལ་གཙེ་བར་འདོད་ན་མར་གྱི་ངོ་ཞག་ལྔ་ལ་ཞག་གཅིག་སྨྱུང་བ་བྱས་ཏེ། དུར་ཁྲོད་དུ་སོང་ལ་འབྲས་ཕྱེ་ལས་གཟུགས་བྱས་ནས་སེང་ལྡེང་གི་ཕུར་བུ་དུག་གི་དུད་པས་བདུགས་པས་ཚིགས་རྣམས་སུ་
བཏབ་ལ། རིག་སྔགས་ཀྱི་རྒྱལ་པོ་ལན་བརྒྱ་སྟོང་བཟླས་བརྗོད་བྱས་ན་དགྲའི་ཡན་ལག་ཐམས་ཅད་དུ་ཟུག་པར་འགྱུར་རོ། །ཕྱུང་སྟེ་འོ་མས་བཀྲུས་ན་སོས་པར་འགྱུར་རོ། །དཔྱིད་ཟླ་འབྲིང་པོའི་ཚེས་གསུམ་ལ་འདོད་པའི་གཟུགས་བྱས་ལ་
<pb id="100.154b"/>
དེའི་མདུན་དུ་སེང་ལྡེང་གི་ཕུར་བུ་སོར་བཞི་པ་བཞག་སྟེ་ཞག་གཅིག་སྨྱུང་བར་བྱས་ལ་མཆོད་པར་བྱས་ཏེ་རིག་སྔགས་ཀྱི་རྒྱལ་པོ་ལན་བརྒྱ་སྟོང་བཟླས་བརྗོད་བྱས་ན་གྲུབ་པར་འགྱུར་ཏེ། དེ་ནས་སྲེད་མེད་ཀྱི་བུའི་ཆུང་མ་ལ་ཕུལ་བའི་རས་བལ་
གྱི་འདབ་མ་རྒྱ་སྐྱེགས་ཀྱི་ཁུ་བས་ཁ་དོག་བསྒྱུར་བ་དུག་གིས་བསྒོས་པས་མོ་མཚན་གྱི་གཟུགས་བྱས་ཏེ་བུད་མེད་ཀྱི་མིང་ནས་སྨོས་ཤིང་ཕུར་བུ་དེས་ཕུག་ན་བུད་མེད་ཀྱི་མོ་མཚན་ན་ཞིང་ཁྲག་འཛག་པར་འགྱུར་ཏེ་ཕྱུང་ན་སོས་པར་
འགྱུར་རོ། །སྨིགས་བུའི་སྐད་དམ། ཅེ་སྤྱང་གི་སྐད་དམ། ཝའི་སྐད་ཤེས་པར་འདོད་ན་དུར་ཁྲོད་དམ། ཁྱིམ་གཙང་མ་འམ། ལྷ་ཁང་དུ་ཡར་གྱི་ངོ་ཚེས་དགུ་ལ་ཞག་གཅིག་སྨྱུང་བ་བྱས་ཏེ། དཀྱིལ་འཁོར་བརྐྱང་ནུལ་གྱིས་བྱུགས་ལ་
ལག་ན་རྡོ་རྗེའི་གཟུགས་གཞག་ནས་དེའི་གཡས་ཕྱོགས་སུ་ལྷ་ཆེན་པོ་བཞག་སྟེ། ལྷ་ཆེན་པོའི་མདུན་དུ་འབྲས་ཕྱེ་ལས་སྨིགས་བུའི་གཟུགས་སམ། ཅེ་སྤྱང་གི་གཟུགས་སམ། ཝའི་གཟུགས་བྱས་ལ་གཞག་ནས་འཕགས་པ་ལག་ན་རྡོ་རྗེ་ལ་
མཆོད་པ་བྱས་ལ། ལྷ་ཆེན་པོ་ལ་ཡང་ལྷ་བཤོས་ཅི་འབྱོར་པ་ཕུལ་ནས་སྨིགས་བུ་ལ་འབྲས་ཆན་ཞོ་དང་སྦྱར་བ་སྦྱིན་ནོ། །ཅེ་སྤྱང་ལ་ནི་ཤ་སྦྱིན་ནོ། །ཝ་ལ་ནི་ཅི་འདོད་པ་སྦྱིན་ནོ། །དེ་ནས་རིག་སྔགས་འཆང་གིས་ཡིད་ལ་བསམས་ཏེ་རིག་
སྔགས་ཀྱི་རྒྱལ་པོ་བཟླས་བརྗོད་བྱས་ན་ཅི་སྟེ་སྨིགས་བུ་ཡིད་ལ་བསམས་ན་ནི་སྨིགས་བུ་སྨྲ་བར་འགྱུར་རོ། །ཅེས་སྤྱང་ཡིད་ལ་བསམས་ན་ནི་ཅེས་སྤྱང་སྨྲ་བར་འགྱུར་རོ། །ཁྭ་ཡིད་ལ་བསམས་ན་ནི་ཁྭ་སྨྲ་བར་འགྱུར་རོ། །ཡང་ན་དེ་དག་
ཐམས་ཅད་ཡིད་ལ་བསམས་ན་ཐམས་ཅད་སྨྲ་བར་འགྱུར་ཏེ་སྨྲས་ན་འགྲུབ་པར་འགྱུར་རོ། །གྲུབ་ནས་ཀྱང་འཛམ་བུའི་གླིང་ན་ཡོད་པའི་དོན་ཐམས་ཅད་སྟོན་པར་འགྱུར་རོ། །ནམ་འཆི་བ་ཡང་སྟོན་པར་འགྱུར་རོ། །ནོར་ཡང་སྟོན་པར་འགྱུར་རོ། །
རིག་སྔགས་གང་ཞིག་ལས་འགྲུབ་པར་མི་བྱེད་ན་རིག་སྔགས་དེའི་མིང་ནས་སྨོས་ཤིང་ལག་ན་རྡོ་རྗེའི་མདུན་དུ་ཨུ་དུམ་བ་རའི་ཡམ་སྲེག་ཤིང་བརྒྱ་སྟོང་སྦྱིན་སྲེག་བྱས་ན་རིག་སྔགས་མཐུ་དང་ལྡན་པར་འགྱུར་ཞིང་དངོས་གྲུབ་ཀྱང་མྱུར་དུ་
<pb id="100.155a"/>
སྦྱིན་པར་བྱེད་དོ། །འབྱུང་པོ་དབང་དུ་བྱ་བར་འདོད་ན་ཞག་གསུམ་སྨྱུང་བ་བྱས་ཏེ། མར་གྱི་ངོ་ཞག་བརྒྱད་ལ་དཀྱིལ་འཁོར་བརྐྱང་ནུལ་གྱིས་བྱུགས་ནས་དེའི་དབུས་སུ་ཚོན་རྩི་སྣ་གསུམ་གྱིས་ཕྱེ་མས་ལག་ན་རྡོ་རྗེའི་གཟུགས་
བྱས་ཏེ་དེའི་གཡས་ཕྱོགས་སུ་འབྱུང་པོའི་བདག་པོ་གཞག་གོ །དེ་ནས་ལག་ན་རྡོ་རྗེ་ལ་མཆོད་པ་བྱ་སྟེ། འབྱུང་པོའི་བདག་པོ་ལ་ལྷ་བཤོས་རྒྱས་པར་དབུལ་ཞིང་འབྱུང་པོའི་ཁ་ཟས་ཀྱང་སྦྱིན་པར་བྱ་སྟེ། སངས་རྒྱས་ཀྱི་སྤྱན་སྔར་སྤྱན་དྲང་
བར་བྱས་ལ་རིག་སྔགས་ཀྱི་རྒྱལ་པོ་དང་བཅས་ཏེ། ལན་བརྒྱ་སྟོང་བཟླས་བརྗོད་བྱས་ནས་བ་རུ་རའི་ཤིང་གིས་མེ་སྦར་ལ། བ་རུའི་ས་བོན་ཉེ་བའི་སྙིང་པོས་ལན་བརྒྱད་བརྒྱ་སྦྱིན་སྲེག་བྱའོ། །དེ་ནས་འབྱུང་པོའི་བུ་ནག་པོ་ཞེས་བྱ་བ་འོང་བར་
འགྱུར་ཏེ། འོངས་ནས་ཅི་བྱ་ཞེས་ཟེར་བ་དང་། དེས་ཡིད་ལ་ཅི་དང་ཅི་བསམས་པ་ཐམས་ཅད་གྱིས་ཤིག་ཅེས་སྨྲོས་ཤིག །དེ་ནས་དེ་ལྟར་བྱའོ་ཞེས་སྨྲས་ནས་མི་སྣང་བར་གྱུར་ཏེ་བསམས་པ་ཙམ་གྱིས་དཔག་ཚད་བརྒྱར་ཡང་འགྲོ་ཞིང་དེ་བཞིན་
དུ་ཕྱིར་ཡང་འོང་ངོ་། །དཔག་ཚད་བརྒྱ་ནས་བུད་མེད་ཁྲིད་དེ་འོང་ཞིང་ཕྱིར་ཡང་སྐྱེལ་ལོ། །ཀུན་དགའ་ར་བ་དང་། སྐྱེད་མོས་ཚལ་དང་། ཁང་ཁྱིམ་དང་། མལ་སྟན་དག་ཀྱང་སྤྲུལ་པར་བྱེད་དོ། །གཡོག་ཀྱང་བྱེད་པར་འགྱུར་རོ། །བཟའ་བ་
དང་། བཞིབ་པ་དང་། བལྡག་པ་དང་། བཏུང་བ་ལ་སོགས་པ་ཡང་སྤྲུལ་པར་བྱེད་དོ། །ཚེ་ལོ་སུམ་བརྒྱ་ཐུབ་པར་འགྱུར་ཏེ། ལུས་ཞིག་ནས་ལྕང་ལོ་ཅན་དུ་སྐྱེ་བར་འགྱུར་རོ། །ཞག་གསུམ་སྨྱུང་བ་བྱས་ཏེ་མར་གྱི་ངོ་ཞག་བཅུ་
བཞི་ལ་མ་མོའི་ནང་དུ་སོང་ནས་མཆོད་པ་རྒྱས་པར་བྱ་སྟེ།  གཏོར་མ་ཡང་རྒྱས་པར་བྱས་ནས་བཅོམ་ལྡན་འདས་མས་བསྲུང་བ་བྱ་ཞིང་ཕོ་ཉ་མོ་རྣམས་ཀྱིས་ལས་ཐམས་ཅད་བྱས་ལ་མར་མེ་གཉིས་སྤར་ཏེ། སྟང་ཟིལ་བ་སོའི་གབ་ཙེའི་
ནང་དུ་བཅུག་ནས་མ་མོའི་གཙོ་མོའི་མདུན་དུ་པུས་མོ་གཉིས་བཙུགས་ཏེ་འདུག་ལ་ལག་པ་གཡོན་པས་མནན་ཏེ། རིག་སྔགས་ཀྱི་རྒྱལ་པོ་ལན་བརྒྱ་སྟོང་བཟླས་བརྗོད་བྱས་ན་དེ་ནས་དངོས་གྲུབ་ཀྱི་མཚན་མ་འབྱུང་བར་འགྱུར་ཏེ། དྲོ་བ་དང་།
<pb id="100.155b"/>
དུད་པ་འཐུལ་བ་དང་། འབར་བར་འགྱུར་རོ། །དེ་ལ་འབར་བ་ནི་ནམ་མཁའ་ལ་འགྲོ་བར་འགྱུར་ཞིང་ཉི་མ་ཤར་བའི་ཁ་དོག་དང་ལྡན་དེ་ལོ་བཅུ་དྲུག་ལོན་པའི་ཤ་ཚུགས་ཅན་དུ་འགྱུར་ལ་རིག་སྔགས་འཆང་ཐམས་ཅད་ཀྱིས་མི་སོད་
པར་འགྱུར་རོ། །དུད་པ་འཐུལ་ན་ནི་ལུས་མི་སྣང་བར་འགྱུར་ཞིང་རིག་སྔགས་འཆང་གི་རིགས་མེ་ཏོག་ཅེས་བྱ་བ་དང་། རིགས་སྔགས་འཆང་གི་རིགས་དྲི་ཞེས་བྱ་བ་དང་། རིག་སྔགས་འཆང་གི་རིགས་ཡི་དགས་ཞེས་བྱ་
བའི་རིག་སྔགས་འཆང་གི་རིགས་ཐམས་ཅད་ཀྱང་ཤེས་པར་འགྱུར་རོ། །དེ་ལ་རིག་སྔགས་འཆང་གི་རིགས་མེ་ཏོག་ཅེས་བྱ་བ་དེ་དག་ནི་གནོད་སྦྱིན་མོ་རྣམས་དང་། ལྷན་ཅིག་ཏུ་རྩེ་ཞིང་དགའ་ལ་དགའ་མགུར་སྤྱོད་པ་དེ་ཚེ་ལོ་
སྟོང་ཐུབ་ལ་རིག་སྔགས་འཆང་དྲི་ཞེས་བྱ་བ་རྣམས་ཀྱིས་མི་ཚུགས་ཤིང་དབང་ཡང་མི་བྱེད་དོ། །རིག་སྔགས་འཆང་གི་རིགས་དྲི་ཞེས་བྱ་བ་དེ་དག་ནི་རྒྱལ་པོའི་བཙུན་མོ་དག་དང་། དེད་དཔོན་ཆེན་པོའི་རིགས་རྣམས་དང་། ཁྱིམ་བདག་
ཁྱིམ་ཆེན་པོའི་རིགས་རྣམས་ཀྱི་བུད་མེད་གང་དག་ཡིན་པ་དེ་དག་དང་རྩེ་ཞིང་དགའ་ལ་དགའ་མགུར་སྤྱོད་དེ་ཚེ་ལོ་ལྔ་བརྒྱ་ཐུབ་བོ། །དེ་དག་ཀྱང་རིག་སྔགས་འཆང་མེ་ཏོག་ཅེས་བྱ་བ་རྣམས་ཀྱིས་མི་ཚུགས་སོ། །རིག་
སྔགས་འཆང་གི་རིགས་ཡི་དགས་ཞེས་བྱ་བ་དེ་དག་ནི་མི་འདོད་དེ་དེ་དག་གི་ཡི་དགས་རྫུ་འཕྲུལ་ཆེན་པོའི་བུ་མོ་འབྱུང་བར་འགྱུར་ཏེ། དེ་དག་དང་ལྷན་ཅིག་ཏུ་རྩེ་ཞིང་དགའ་ལ་དགའ་མགུར་སྤྱོད་དེ་ཚེ་ལོ་སུམ་བརྒྱ་ཐུབ་བོ། །དེ་ལ་མེ་
ཏོག་གི་རིགས་རྣམས་ནི་མེ་ཏོག་གི་མིང་གིས་དགུག་པར་བྱའོ། །དྲིའི་རིགས་རྣམས་ནི་དྲིའི་མིང་རྣམས་ཀྱིས་དགུག་པར་བྱའོ། །ཡི་དགས་ཀྱི་རིགས་རྣམས་ནི་ཡི་དགས་ཀྱི་མིང་གིས་དགུག་པར་བྱའོ། །དེ་བཀུག་ན་སྐྲག་
སྟེ་དྲུང་དུ་འོང་བར་འགྱུར་རོ། །རིག་སྔགས་འཆང་ཐམས་ཅད་ཀྱི་མངའ་བདག་དུ་གྱུར་ཏེ་མིང་སྨོས་པ་ཙམ་གྱིས་ཀྱང་རིག་སྔགས་འཆང་རྣམས་སྐྲག་པར་འགྱུར་རོ། །གང་ཞིག་རྒྱུད་ཕྱི་མ་མཐའ་དག་ཆུབ་པར་བྱེད་པ་ལ་ནི་རིག་སྔགས་ཀྱི་ལྷ་
<pb id="100.156a"/>
ཐམས་ཅད་དང་། རིག་སྔགས་ཀྱི་རྒྱལ་པོ་ཆེན་པོ་ལག་ན་རྡོ་རྗེ་ཡང་ཕྱི་བཞིན་འབྲང་བར་འགྱུར་ཏེ། ལྷ་ཐམས་ཅད་ཀྱང་སེམས་རངས་པར་འགྱུར་ལ་དངོས་གྲུབ་ཀྱང་བདེ་བླག་ཏུ་འགྲུབ་པར་འགྱུར་རོ། །ཆོ་ག་རྒྱས་པ་རྒྱུད་ཕྱི་
མ་དང་བཅས་པ་ལག་ན་རྡོ་རྗེ་དང་། ལྷ་ཆེན་པོས་གང་བཤད་པ་འདི་ནི་བཅོམ་ལྡན་འདས་ཀྱིས་བསྟོད་ཅིང་བསྔགས་ཏེ། དེ་ལ་ལྷ་ཐམས་ཅད་སེམས་དགའ་ནས་དངོས་གྲུབ་སྦྱིན་པར་བྱེད་དོ། །རིག་སྔགས་ཀྱི་རྒྱལ་པོ་ཆེན་པོ་རིག་པ་
མཆོག་གི་ཆོ་ག་རྒྱས་པའི་སྙིང་པོ་བརྒྱན་པ་བཅོམ་ལྡན་འདས་མ་མཆོག་ལ་དྲག་དུ་སྐུལ་བ་བྱེད་པ་གང་ཡིན་པ་དེའི་སྙིང་པོ་ཆེན་པོ་རིག་པ་མཆོག་གི་སྙིང་པོ་ལ་དྲག་ཏུ་སྐུལ་བར་བྱེད་པ་ཡང་ངས་བཤད་ཟིན་ཏོ། །རིག་སྔགས་མཆོག་
དྲག་ཤུལ་ཅན་ཕ་རོལ་གནོན་པ་གང་ཡིན་པ་དེ་དག་ལ་དྲག་ཤུལ་སྐུལ་བར་བྱེད་པ་དེ་ཉིད་ཀྱི་སྙིང་པོ་ཡང་ངས་བཤད་ཟིན་ཏེ། འདི་ནི་དངོས་གྲུབ་གཉིས་ཀ་སྦྱིན་པར་བྱེད་པ་ཡིན་པས་ན་དེས་ནི་ལྷ་རྣམས་ཀྱང་དེ་བཞིན་དུ་ཡིད་བསྐྱོད་པར་བྱེད་
དོ། །ཉེ་བའི་སྙིང་པོ་བཤད་པ་ན་ལྷའི་ཚོགས་འཁོད་པ་གང་ཡིན་པ་དེ་དག་སྐྲག་ཅིང་འཇིགས་པར་འགྱུར་ཏེ། དེ་དག་བཅོམ་ལྡན་འདས་ལག་ན་རྡོ་རྗེ་ལ་མགོ་བོས་ཕྱག་འཚལ་ནས་འཁོད་དོ། །དེ་ནས་བཅོམ་ལྡན་འདས་ཕྱག་ན་རྡོ་རྗེས་ལྷ་དག་ལ་
བཀའ་སྩལ་པ། ལྷ་དག་རིག་སྔགས་བཤད་པར་བྱས་ཏེ། རེ་ཤིག་ཁྱེད་ལ་སྙིང་པོ་མཆོག་གི་ལས་རྣམས་ཉོན་ཅིག །དེ་ནས་སྙིང་པོའི་ལས་རྣམས་འབྱུང་སྟེ་བསྲུང་བ་ནི་ལན་བདུན་བཟླས་བརྗོད་བྱས་པའི་ཐལ་བས་བྱའོ། །མཚམས་
བཅད་པ་ནི་ལན་བདུན་བཟླས་བརྗོད་བྱས་པའི་ཕུར་བུས་བྱའོ། །བསྐྲད་པ་ནི་སྐྲས་བྱའོ། །ཀུམྦྷིར་ཁ་བཅིང་བར་བྱ་བ་ནི་ལན་བདུན་བཟླས་བརྗོད་བྱས་པའི་གསེག་མས་བྱའོ། །ལས་ཐམས་ཅད་དང་སྒྲུབ་པ་ཐམས་ཅད་ལ་ཡང་རིག་སྔགས་
ཀྱི་རྒྱལ་པོའི་སྙིང་པོ་སྦྱར་བར་བྱའོ། །སྒྲུབ་པའི་ཚིག་བགེགས་བསལ་བ་ནི་མེ་སྦར་ལ་ཡུངས་ཀར་བདག་གི་ཁྲག་གིས་བསྒོས་པས་ལན་བརྒྱད་བརྒྱ་སྦྱིན་སྲེག་བྱས་ན་བགེགས་ཐམས་ཅད་ཆོམས་པར་འགྱུར་རོ། །བགེགས་
<pb id="100.156b"/>
ཐམས་ཅད་རིངས་པར་བྱ་ན་ཙམ་པ་ཀའི་ས་བོན་ལ་ལན་ཉི་ཤུ་རྩ་གཅིག་བཟླས་བརྗོད་བྱས་པས་བྱའོ། །རོ་ལངས་རེངས་པར་བྱ་ན་ལན་གསུམ་བཟླས་བརྗོད་བྱས་པའི་ཡུངས་ཀར་གྱིས་བྱའོ། །རོ་ལངས་སྒྲུབ་པ་ཐམས་ཅད་དང་། 
བགེགས་རེངས་པར་བྱ་བ་ཐམས་ཅད་ལ་ནི་སྙིང་པོས་བྱའོ། །བདག་དང་གྲོགས་རྣམས་བསྲུང་བ་ནི་བཅོམ་ལྡན་འདས་མས་བྱའོ། །མཚམས་བཅད་པ་ནི་རིག་སྔགས་ཀྱི་རྒྱལ་པོས་བྱ་སྟེ། རྩ་བའི་ལས་རྣམས་ལ་ཡང་སྦྱར་རོ། །
ཕྱི་མའི་ལས་རྣམས་ནི་བཅོམ་ལྡན་འདས་མ་ཡུམ་གྱིས་བྱའོ། །རིགས་ཀྱི་རྒྱལ་པོའི་སྙིང་པོའི་ལས་རྣམས་བསྒྲུབ་པ་ནི་སྙིང་པོའི་ཕྱི་མའི་ལས་གཞན་རྣམས་རིག་སྔགས་ཀྱི་རྒྱལ་པོ་དང་། བཅོམ་ལྡན་འདས་མས་བྱའོ། །
རིག་སྔགས་ཀྱི་རྒྱལ་པོ་ལ་ནི་བཅོམ་ལྡན་འདས་མ་ཡུམ་གྱིས་བྱའོ། །ཉེ་བའི་སྙིང་པོ་ལ་ནི་སྙིང་པོའམ་ཡུམ་འམ། རིག་སྔགས་ཀྱི་རྒྱལ་པོས་བྱའོ། །ཕོ་ཉའི་གསང་སྔགས་རྒྱུད་ཕྱི་མ་དང་བཅས་པ་ཐམས་ཅད་ནི་བཅོམ་
ལྡན་འདས་མས་སྦྱར་བར་བྱའོ། །ནོར་འདོད་ན་མར་གྱི་ངོ་ཞག་བརྒྱད་ལ་ཞག་གཅིག་སྨྱུང་བ་བྱས་ཏེ། ལག་ན་རྡོ་རྗེའི་མདུན་དུ་མཆོད་པ་རྒྱས་པར་བྱས་ལ་སྤྲ་བའི་ཤིང་གིས་མེ་སྦར་ནས་འབྲས་དམར་པོ་ལ་རྡོ་རྗེ་བྱས་ཏེ། མར་
གྱི་ནང་དུ་བསྙུགས་པ་སྟོང་རྩ་བརྒྱད་སྦྱིན་སྲེག་བྱས་ན་དངོས་གྲུབ་ཀྱི་མཚན་མར་མེ་ཏོག་ཕྲེང་བ་འགུལ་བར་འགྱུར་རོ། །གྲུབ་ནས་ཀྱང་ཏི་ན་ར་ལྔ་བརྒྱ་འམ་ཡང་ན་ཡུལ་སྦྱིན་པར་བྱེད་དོ། །སྐྱེས་པ་དབང་དུ་བྱ་ན་མར་གྱི་ངོ་
ཞག་བརྒྱད་ལ་ཞག་གཅིག་སྨྱུང་བ་བྱས་ཏེ་ལྷ་ཆེན་པོའི་གནས་སུ་སོང་སྟེ། གཟུགས་ཀྱི་གཡས་ལོགས་སུ་ཨརྐའི་ཤིང་གིས་མེ་སྦར་ནས་ཞག་གསུམ་གྱི་བར་དུ་སེང་ལྡེང་གི་ཡམ་སྲེག་ཤིང་སྐུད་པས་དཀྲིས་པ་སྟོང་
རྩ་བརྒྱད་རྩ་བརྒྱད་སྦྱིན་སྲེག་བྱས་ན་སྐྱེས་པ་དབང་དུ་འགྱུར་རོ། །མིའི་གཙོ་བོ་དབང་དུ་བྱ་བར་འདོད་ན་ཡར་གྱི་ངོ་ཚེས་བརྒྱད་ལ་ཞག་གཅིག་སྨྱུང་བ་བྱས་ཏེ། གྲོག་མཁར་གྱི་ཕུང་པོ་གཅིག་འདུག་པར་སོང་ནས་
<pb id="100.157a"/>
དེའི་སྟེང་དུ་མེ་ཏོག་དང་། དྲི་དང་བདུག་པ་ཕུལ་ལ་དེའི་འོག་ཏུ་ཨ་ཤྭཏྠའི་ཤིང་གིས་མེ་སྦར་ཏེ་ཡུངས་ཀར་གྱི་སྦྱིན་སྲེག་ལན་སྟོང་སྦྱིན་སྲེག་བྱས་ན་མིའི་གཙོ་བོ་དབང་དུ་འགྱུར་རོ། །བུད་མེད་དབང་དུ་བྱ་བར་འདོད་ན་ཞག་གསུམ་གྱི་བར་དུ་དུད་པ་མེད་
པའི་མདག་མ་ལ་འབྲས་དང་ཕུབ་མ་བསྲེས་པས་སྦྱིན་སྲེག་ལན་བརྒྱ་རྩ་བརྒྱད་བྱས་ན་དབང་དུ་འགྱུར་རོ། །ཡུགས་ས་མོ་དབང་དུ་བྱ་ན་ལག་ན་རྡོ་རྗེའི་མདུན་དུ་ཡར་གྱི་ངོ་ཚེས་བརྒྱད་ལ་ཞག་གཅིག་སྨྱུང་བ་བྱས་ཏེ། པ་ལ་ཤའི་ཤིང་གིས་མེ་སྦར་ནས་
སྐེ་ཚེ་དང་། ལན་ཚྭ་ལན་བརྒྱ་སྟོང་སྦྱིན་སྲེག་བྱས་ན་ཡུགས་ས་མོ་དབང་དུ་འགྱུར་རོ། །སྤྱན་མ་མ་གཏོགས་པར་གང་གསང་སྔགས་ཐམས་ཅད་ལ་སྙིང་གཟིར་བར་བྱེད་པ་དང་། གདུང་བར་བྱེད་པ་དང་། རིག་སྔགས་ཀྱི་རྒྱལ་པོ་གདུང་བར་བྱེད་པའི་སྙིང་པོ་
དང་བཅས་པར་སྦྱར་བར་བྱའོ། །དེ་ལྟར་སྦྱར་ན་བདེ་བླག་ཏུ་འགྲུབ་པར་འགྱུར་རོ། །ཟླ་བ་གཅིག་གི་བར་དུ་སློངས་མོའི་ཟས་བཟའ་ཞིང་སྙིང་པོ་བཟླས་བརྗོད་བྱས་པ་ལ་དེའི་འོག་ཏུ་མར་གྱི་ངོ་ཞག་བརྒྱད་ལ་སྐྱེས་པའི་རོ་མ་ཉམས་པ་བླངས་ཏེ་སྙིང་པོས་
གཏོར་མ་སྦྱིན་ཞིང་དེའི་ལག་ཏུ་ལིག་བུ་མིག་གཞག་ལ་དེ་ནས་རིག་སྔགས་ཀྱི་རྒྱལ་པོ་བཟླས་བརྗོད་བྱ་སྟེ་ཡི་དགས་ཀྱི་རིག་སྔགས་འཆང་གིས་ལག་ཏུ་ལིག་བུ་མིག་འབུལ་བར་འགྱུར་གྱི་བར་དུ་བཟླས་བརྗོད་བྱའོ། །དེ་ནས་འགྲུབ་པར་འགྱུར་ཏེ། 
དེ་ནས་མིག་གཉིས་བསྐུས་ན་གང་ལ་རེག་པ་དེ་གསེར་དུ་འགྱུར་རོ། །ཉེ་བའི་སྙིང་པོ་ཐོགས་པ་མེད་ཅིང་སྟོབས་ཀྱིས་ཕ་རོལ་གནོན་པའི་ཕྱི་མའི་ལས་རྣམས་འབྱུང་སྟེ། བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་ཀྱི་རིག་སྔགས་ཐམས་
ཅད་ཀྱི་ཡུམ་གསུངས་པ་གང་དྲན་པར་བྱས་ན་རིག་སྔགས་ཐམས་ཅད་འགྲུབ་པར་འགྱུར་བ་ཡིན་པ་དང་། རིག་སྔགས་ཐམས་ཅད་ཀྱི་ཉེ་བའི་སྙིང་པོ་དམ་པ་འཇུག་པར་བྱེད་པ་ངས་བཤད་པ་གང་ཡིན་པའི་སྤྱན་དང་། ཉེ་བའི་སྙིང་པོ་དྲན་པར་བྱས་ན་རིག་
སྔགས་བསྒྲུབ་པར་དཀའ་བ་ཐམས་ཅད་ཀྱང་འགྲུབ་པར་བྱེད་ཅིང་རིག་སྔགས་རྣམས་ལས་གང་དང་གང་ལ་སྦྱར་བ་དེ་ཡང་མྱུར་དུ་བྱེད་པར་འགྱུར་རོ། །རིག་སྔགས་གང་ལས་ཐམས་ཅད་ལ་ལས་མི་བྱེད་པ་དེ་ལ་རིག་སྔགས་འཆང་གི་ཡུམ་དང་ཉེ་བའི་
<pb id="100.157b"/>
སྙིང་པོ་ལྡན་པས་ལག་ན་རྡོ་རྗེའམ་ལྷ་ཆེན་པོའི་མདུན་དུ་གནའ་མའི་མེ་ཏོག་མར་གྱི་ནང་དུ་བསྙུགས་པ་བརྒྱ་སྟོང་གིས་ལས་ཐམས་ཅད་བདེ་བླག་ཏུ་དངོས་གྲུབ་སྦྱིན་པར་བྱེད་དོ། །རིག་སྔགས་ཡིད་ལ་བསམས་ཏེ་གྲོག་མཁར་གྱི་ས་ལས་གཟུགས་བྱས་ལ་དྲི་དང་། 
མེ་ཏོག་དང་། བདུག་པས་བརྒྱན་ནས་ལག་ན་རྡོ་རྗེའི་མདུན་དུ་བཞག་སྟེ་ཡུམ་དང་ཉེ་བའི་སྙིང་པོར་ལྡན་པས་སྣ་མའི་མེ་ཏོག་བརྒྱད་བརྒྱས་བསྣུན་ན་རྨི་ལམ་དུ་སྟོན་དེ་དེ་བཞིན་དུ་འགྲུབ་པར་འགྱུར་རོ། །རྨི་ལམ་ཉིད་དུ་རིག་སྔགས་འགྲུབ་པའམ་ཡང་ན་མི་འགྲུབ་
པ་ཡིན་པའི་རིག་སྔགས་ཐམས་ཅད་སྟོན་པར་བྱེད་དེ། དེ་ལྟར་རྟོགས་ནས་རིག་སྔགས་བདེ་བླག་ཏུ་བསྒྲུབ་པར་བྱའི་གཞན་དུ་ནི་མ་ཡིན་ནོ། །ཡར་གྱི་ངོ་ཚེས་བརྒྱད་ནས་བརྩམས་ཏེ་རྒྱ་མཚོར་འབབ་པའི་ཆུ་ཀླུང་གི་ནང་དུ་ཞུགས་ལ་སློངས་མོའི་ཟས་ཟ་
ཞིང་ལན་འབུམ་བཟླས་བརྗོད་བྱས་ན་ཡུལ་སྦྱིན་པར་འགྱུར་རོ། །ཡར་གྱི་ངོ་ཚེས་བརྒྱད་ནས་ཉའི་བར་དུ་ཟས་འོ་མ་དང་ཕྱེ་མའི་འདག་གུ་ཟ་ཞིང་རིག་སྔགས་བཟླས་བརྗོད་བྱས་ན་གཞན་གྱི་ཡུལ་འཁོར་ལ་གནོད་པ་བྱེད་པར་འགྱུར་རོ། །དེ་ནས་
ཟས་སུ་ཆུ་དང་ཕྱིའི་འདག་གུ་ཟ་ཞིང་བཟླས་བརྗོད་བྱས་ན་དམག་གི་དཔུང་འཇོམས་པར་བྱེད་དོ། །མར་གྱི་ངོ་ཞག་བརྒྱད་ལ་ཞག་གཅིག་སྨྱུང་བ་བྱས་ཏེ་འཕགས་པ་ལག་ན་རྡོ་རྗེའི་རྐང་པ་གཡས་པའི་མཐེ་བོང་བཟུང་ནས་ཉེ་བའི་སྙིང་པོ་བཟླས་
བརྗོད་བྱས་ན་ཇི་ཙམ་ན་ལག་ན་རྡོ་རྗེའི་རྐང་པའི་མཐེ་བོང་ལས་འོད་ཟེར་འབྱུང་བར་འགྱུར་ཏེ། འོད་ཟེར་དེས་ཀྱང་རིག་སྔགས་འཆང་གཡས་ཕྱོགས་སུ་བསྐོར་ནས་ལག་ན་རྡོ་རྗེའི་སྤྱི་བོར་མི་སྣང་བར་འགྱུར་རོ། །དེ་ནས་འགྲུབ་པར་འགྱུར་ཏེ། 
རྒྱལ་པོ་སྦྱིན་པར་བྱེད་ཅིང་ཚེ་ལོ་བརྒྱ་ཐུབ་པར་འགྱུར་རོ། །སློངས་མོའི་ཟས་ཟ་ཞིང་རྒྱ་མཚོར་འབབ་པའི་ཆུ་ཀླུང་གི་ནང་དུ་ཞུགས་ཏེ་ཉེ་བའི་སྙིང་པོ་སྤྱན་དང་བཅས་པར་ལན་འབུམ་བཟླས་བརྗོད་བྱས་ལ་དེ་ནས་རིག་སྔགས་འཆང་གིས་
ཆུའི་ནང་དུ་ཡུངས་ཀར་གྱི་སྦྱིན་བླུགས་ལན་བརྒྱ་སྟོང་བྱས་ན་བར་སྣང་ལ་རལ་གྲི་མཐོང་བར་འགྱུར་ཏེ་དེ་བླང་བར་བྱའོ། །ཅི་སྟེ་སྣང་བར་མི་བྱེད་ན་ནི་རིག་སྔགས་འཆང་གིས་རིགས་པ་མཆོག་བཟླས་བརྗོད་བྱས་ན་སྣང་བར་འགྱུར་རོ། །
<pb id="100.158a"/>
འོག་པག་ཅན་གྱི་རིག་སྔགས་བཟླས་བརྗོད་བྱེད་བཞིན་དུ་བླང་བར་བྱའོ། །དེ་བླངས་པས་སྐྲ་ལྕང་ལོར་འཁྱིལ་ཅིང་ལོ་བཅུ་དྲུག་ལོན་པའི་ཤ་ཚུགས་ཅན་དུ་འགྱུར་ཏོ། དཔག་ཚད་ཉིས་སྟོང་གྱེན་དུ་འཕག་པ་དང་། རིག་སྔགས་
འཆང་ཐམས་ཅད་ཀྱིས་མི་སོད་པ་དང་། ཚེ་ལོ་ཉིས་སྟོང་ཐུབ་པར་འགྱུར་རོ། །གཏེར་འབྱུང་བར་འདོད་ན་རིག་སྔགས་འཆང་གནས་གང་ན་གཏེར་ཡོད་པར་སོང་ལ་ཚེས་གྲངས་དང་རྒྱུ་སྐར་ཡང་བདམ་མི་དགོས། སྨྱུང་བ་ཡང་བྱ་མི་དགོས་
པར་བིལ་བའི་མེའི་ནང་དུ་ཡུངས་ཀར་དང་། པད་མའི་ལོ་མ་སྲེགས་པ་ལ་ཉེ་བའི་སྙིང་པོ་ལན་བརྒྱ་སྟོང་སྦྱིན་སྲེག་བྱས་ན་གཏེར་གྱི་ལྷ་དེས་རྨི་ལམ་དུ་སྟོན་པར་བྱེད་དོ། །དེ་ནས་རིག་པ་མཆོག་གིས་བགེགས་རྣམས་ཀྱི་སྦྱིན་སྲེག་བྱས་
ནས་བླང་བར་བྱའོ། །དགའ་བྱེད་གདོང་གིས་གནས་བསྲུང་བར་བྱའོ། །ཉེ་བའི་སྙིང་པོས་ནི་མར་མེ་སྦར་བར་བྱ་སྟེ། བ་ལང་གི་རྭ་ཨརྐའི་ཤིང་བལ་གྱིས་དཀྲིས་ལ། བ་སེར་མོའི་མར་གྱིས་མར་མེ་སྦར་བས་གཏེར་གང་ན་ཡོད་པ་དེ་བརྟོལ་
ཏེ། སྒྲ་ཚིག་ཚིག་པོར་འབྱུང་བར་འགྱུར་རོ། །ཡང་ན་སྲིན་ཕྱེས་ཨརྐའི་ཤིང་བལ་གྱི་དཀྲིས་ལ་རྡོ་རྗེ་ཁྲོ་བོའི་སྔགས་དང་ལྡན་པས་སྲོག་ཆགས་གོ་ཏའི་ཚིལ་གྱིས་མར་མེ་སྦར་རོ། །མཚན་མ་ནི་དེ་ཉིད་དང་འདྲའོ། །ནཱ་ག་པ་ལའི་
ཨརྐའི་ཤིང་བལ་གྱིས་གཡོགས་ཏེ་པད་མའི་རྒྱུས་པས་དཀྲིས་ལ་མིའི་ཚིལ་གྱིས་མེ་སྦར་ཏེ་བཟུང་ངོ་། །མཚན་མ་ནི་དེ་ཉིད་དང་འདྲ་སྟེ་སྙིང་པོ་ཆེན་པོ་ཞེས་བྱའོ། །ལྷ་རྣམས་ངས་རྣམ་པ་སྣ་ཚོགས་མཐོང་ནས་ཉེ་བའི་སྙིང་པོའི་ལས་
རྣམས་བཤད་པ་ཡིན་ནོ། །སྒྲུབ་པའི་སྙིང་པོ་སྟོབས་ལྡན་པ། །གང་དག་སྙིང་སྟོབས་མེད་པ་དང་། །བསོད་ནམས་ཆུང་ངུ་དེ་དག་གི། །ཕ་རོལ་ཕྱིན་པ་རྫོགས་བྱའི་ཕྱིར། །གཏེར་གྱི་སྒོ་ཡི་ཁྱད་པར་དག །བདག་གིས་སུ་ནི་བཤད་པར་
བྱ། །བཅོམ་ལྡན་ལག་ན་རྡོ་རྗེ་ཡིས། །དེ་ནས་ཚིག་ནི་འདི་སྐད་སྨྲས། །གཏེར་སྒོ་གང་དག་ཚངས་པ་ཡིས། །གསང་སྔགས་ཀྱི་ནི་སྦྱོར་བ་དང་། །ཆོ་ག་ས་ནི་ངེས་བཞག་པ། །མི་རྣམས་ཆོ་ག་མེད་པ་དང་། །སྟོབས་
<pb id="100.158b"/>
དང་མཐུ་ནི་མེད་པ་ཡི། །རྟག་ཏུ་ཆོམས་པར་མི་འགྱུར་ཏེ། །གང་གིས་མི་རྣམས་བདེ་བླག་ཏུ། །ལོངས་པར་སྤྱད་པར་འགྱུར་བ་དང་། །ཕ་རོལ་ཕྱིན་པ་འང་རྫོགས་བྱེད་དང་། །ཇི་ལྟར་ནོར་རྣམས་རབ་བཞག་པ། །དེ་དག་བདག་གིས་བཤད་
པར་བྱ། །བཅོམ་ལྡན་ལག་ན་རྡོ་རྗེ་ཡིས། །དེ་སྐད་དུ་ནི་ཚིག་ཀྱང་སྨྲས། །གཏེར་གྱི་སྒོ་ནི་རབ་བཤད་པ། །ས་མཐར་རྒྱ་མཚོར་ཐུག་པ་ཡི། །ས་ཡི་འོག་གནས་གང་ཡིན་པ། །བདག་གིས་སུ་ནི་རབ་བཤད་ཀྱིས། །ལྷ་རྣམས་
ཀྱིས་ནི་མཉན་པར་གྱིས། །དེ་དག་གི་ནི་ཁ་དོག་མཚན། །གསང་སྔགས་གང་གིས་གཞོམ་པ་དང་། །ཆོ་ག་ཇི་བཞིན་ལས་རྣམས་དང་། །བདེ་བླག་ཏུ་ནི་ཐོབ་པ་ཡི། །སྦྱར་སྨན་བདག་གིས་བཤད་པར་བྱ། །དེ་དག་གི་ནི་མཚན་
མ་ཡང་། །སོ་སོ་རུ་ནི་བཤད་པར་བྱ། །གྲུ་གསུམ་དང་ནི་ཟླ་གམ་དང་། །ཟླུམ་པོ་དང་ནི་ཟུར་བཞི་དང་། །པད་མ་ཆུ་ཤིང་ལོ་མ་དང་། །དེ་བཞིན་གཞན་མ་བསིལ་ཡབ་འདྲ། །གཏེར་གྱི་སྒོ་ནི་བརྒྱད་བཤད་པ། །དེ་དག་ཁ་དོག་ལེགས་
པར་ཉོན། །ངང་པའི་མདོག་འདྲ་གཏེར་སྒོ་ཡོད། །ཀ་ར་བཱི་རའི་མདོག་འདྲ་དང་། །བདམ་བུ་ཆུ་གཤེར་འདྲ་བ་དང་། །རྒྱ་སྐྱེགས་ཁུ་བའི་ཁ་དོག་འདྲ། །ལྗང་ཁུའི་མདོག་ཅན་གཏེར་སྒོ་ཡོད། །བབ་བླའི་མདོག་དང་འདྲ་བ་དང་། །གིའུ་
ཝང་གི་ནི་ཁ་དོག་འདྲ། །དེ་བཞིན་འབྲིང་ག་ར་དང་མཚུངས། །ཁ་དོག་བཤད་པ་འདི་དག་གི། །གཏེར་སྒོ་རྣམས་ཀྱི་བགེགས་བསལ་བཞིན། །སྟེང་དང་ས་འོག་གནས་པ་ཡི། །བགེགས་རྣམས་གང་གིས་བརླག་འགྱུར་བའི། །
སྦྱིན་སྲེག་ལས་ནི་ཆོ་ག་རྣམས། །རབ་ཏུ་བཤད་ཀྱི་མཉན་པར་གྱིས། །གཏེར་སྒོ་གསང་སྔགས་གང་གིས་དགོད། །དེ་དག་རིམ་བཞིན་བཤད་པར་བྱ། །ན་མོ་བཛྲ་པཱ་ཎ་ཡེ། ན་མོ་རུ་ཏྲཱ་ཡེ། ན་མོ་མ་ཧཱ་བིདྱཱ་རཱ་ཛཱ་ཡ། བི་རུ་དྲི་
ནེ་སྭཱ་ཧཱ། ར་ར་ན་ར་སྭཱ་ཧཱ། ཨངྒ་ནཱ་ཡ་སྭཱ་ཧཱ། བི་རཱུ་པི་ནི་སྭཱ་ཧཱ། ཏི་བྷ་རི་སྭཱ་ཧཱ། མུཀྟི་ནི་སྭཱ་ཧཱ། བི་མུཀྟི་ནི་སྭཱ་ཧཱ། པྲེ་ཧ་ཧེ་སྭཱ་ཧཱ། བི་ད་རི་ནི་སྭཱ་ཧཱ། ཧཽརྒྒ་ཁོ་སྭཱ་ཧཱ། ག་ག་ནེ་སྭཱ་ཧཱ། བི་རི་ཎི་སྭཱ་ཧཱ། ཨངྒ་རི་ཎི་སྭཱ་ཧཱ། བི་ར་ག་ནི་སྭཱ་ཧཱ།
<pb id="100.159a"/>
མ་ཧཱ་བ་ར་ཏེ་སྭཱ་ཧཱ། རུ་ཎི་བ་ནི་སྭཱ་ཧཱ། ཀ་ར་པ་ར་བི་ཀ་ར་སྭཱ་ཧཱ། བི་རཱུ་པི་སྭཱ་ཧཱ། མ་རི་པ་སྭཱ་ཧཱ། བརྫ་ནི་སྭཱ་ཧཱ། གརྫ་ནི་སྭཱ་ཧཱ། མཱརྨ་ཎི་སྭཱ་ཧཱ། ཀུ་ནི་པ་ཏི་ན་སྭཱ་ཧཱ། ས་ལ་དཀྱིལ་འཁོར་གྲུ་བཞིར་བརྐྱང་ནུལ་དུ་བྱུགས་ལ་
ཀུ་ཤའི་སྟན་བཏིང་ལ་ཤར་ཕྱོགས་སུ་ཁ་བལྟས་ཏེ་འདུག་ནས་གཙང་སྦྲ་དང་། ཚངས་པར་སྤྱད་པ་དང་། དབང་པོ་དུལ་བར་བྱ་སྟེ། ཟས་སུ་ཆུ་བགྲོག་འཐུང་ཞིང་ལས་བརྩམས་ལ་ཆོ་ག་འདིས་ལྷ་ཐམས་ཅད་བཀོད་ནས་མཁུར་བ་བཀྲ་
ཤིས་ལྡན་དང་། པེན་ཙེ་དང་། ཙན་དན་དྲི་ཞིམ་པོ་དག་ཕྱོགས་དང་མཚམས་ཀྱི་ལྷ་རྣམས་ལ་དབུལ་ཞིང་ཞོ་དང་དམར་བག་སྦངས་ཏེ། སྔགས་སྔ་མས་ཤ་མྱའི་ཡམ་སྲེག་ཤིང་མར་གྱི་ནང་དུ་བསྙུགས་པ་བརྒྱ་སྟོང་སྦྱིན་སྲེག་བྱའོ། །
བགེགས་ཐམས་ཅད་ཕུང་བར་བྱེད་པའི་གཅོད་བྱེད་ཅེས་བྱ་བའི་རིག་སྔགས་བསྟན་པར་བྱ་སྟེ། ན་མོ་བཛྲ་པཱ་ཎི་སྱ། ཀུ་ཏི་ཀུ་ཏི། ཙི་ཏི་ཙི་ཏི། མི་ཏི་མི་ཏི། རི་ཎི་རི་ཎི། མོ་ཏི་ནི་པྲ་མོ་ཏི་ནི་སྭཱ་ཧཱ། རིག་སྔགས་འདིས་ཡུངས་ཀར་ལ་ལན་
བདུན་བཟླས་བརྗོད་བྱས་ཏེ། ཕྱོགས་བཞིར་གཏོར་ན་བསྲུང་བར་བྱས་པར་འགྱུར་རོ། །ན་མོ་བཛྲ་པཱ་ཎི་སྱ། ཨ་མ་ར་ཨ་མ་ར། མ་རི་ཀ་ཏི་ནི་ཏ་ལ་ཏི་སྭཱ་ཧཱ། རིག་སྔགས་འདིས་ཡུངས་ཀར་ལ་བཟླས་བརྗོད་བྱས་ཏེ། མགོ་བོར་གཏོར་ན་
བགེགས་རྣམས་འཚེ་བར་མི་བྱེད་དོ། །ན་མོ་བཛྲ་པཱ་ཎི་སྱ། ཀུ་ཏི་ཀུ་ཏི། ཏུ་ཏི་ཏུ་ཏི། ཧ་ར་ཧ་ར་སྭཱ་ཧཱ། རིག་སྔགས་འདིས་ཆུ་ལ་བཟླས་བརྗོད་བྱས་པའི་སར་བཞག་ན་མེའི་འཇིགས་པ་མི་འབྱུང་ངོ་། །གཏེར་སྒོ་ཀུན་གྱི་བགེགས་རྣམས་ནི། །
རྣམ་པ་བརྒྱད་དུ་རབ་བཤད་དོ། །མི་ར་དག་ནི་མིའུ་ཐུང་དང་། །འཇིགས་པར་བྱེད་པ་སྐད་ཅིག་པ། །གླང་པོ་ཆེ་དང་མ་ཧེ་དང་། །རབ་ཏུ་འཇིགས་པའི་སྲིན་པོ་དང་། །སྟག་དང་བྱ་དང་སྤྱལ་པ་ཙམ། །བགེགས་རྣམས་བརྒྱད་པོ་
རབ་བཤད་དེ། །དེ་དག་ཕུང་བར་བྱ་བའི་ཕྱིར། །རིག་སྔགས་འདི་ནི་སྦྱར་བར་བྱ། །ན་མོ་བཛྲ་པཱ་ཎི་སྱ། ཨ་རི་བ་རི། ཏི་རི་མི་རི། ཙི་རི་མི་རི། པ་ར་པ་ན་ར་ཏི། ཀི་རི་ཀི་རི། ཀ་ལི་ཀ་ལི། མི་རི་མི་རི། ཤི་རི་ཤི་རི། ནཱ་ཤ་ནི་ནཱ་ཤ་ནི།
<pb id="100.159b"/>
སྟམྦྷ་ནི་སྟམྦྷ་ནི། མོ་ཧ་ནི་སྭཱ་ཧཱ། རིག་སྔགས་འདི་དང་། རིག་སྔགས་ཀྱི་རྒྱལ་པོས་ཡུངས་ཀར་ལ་བཟླས་བརྗོད་བྱས་ཏེ་ཕྱོགས་བཞིར་གཏོར་ན་བགེགས་ཐམས་ཅད་མི་སྣང་བར་འགྱུར་རོ། །ན་མོ་རཏཱ་ཏྲ་ཡཱ་ཡ། ན་མོ་བྷ་ག་བ་ཏེ། 
པྲ་ཧཱ་ཡ། ཁ་རི་བི་བི་ཀི་རི། ནཱ་རི་བ་ན་གི། མོ་ཧ་ན་ནི་ཧ་རི་ཧ་རི་ཕོ་ཥ་ཎི་སྭཱ་ཧཱ། རིག་སྔགས་འདི་ཆུ་ལ་བཟླས་བརྗོད་བྱས་ཏེ། ཕྱོགས་བཞིར་གཏོར་ན་བགེགས་ཐམས་ཅད་བཅོམ་ཞིང་མི་སྣང་བར་འགྱུར་རོ། །ན་མོ་
བཛྲ་པཱ་ཎི་སྱ། ན་མོ་མི་རི་མི་རི། ཙནྡཱི་ཙནྡྲི།  མནྟི་སྭཱ་ཧཱ། གསང་སྔགས་འདིས་ཆུ་ལ་བཟླས་བརྗོད་བྱས་ཏེ། ཕྱོགས་དང་ཕྱོགས་མཚམས་རྣམས་སུ་གཏོར་ན་ཕྱོགས་བཅིང་བར་བྱས་པར་འགྱུར་ཏེ། ཁྲའི་གཟུགས་ནི་མི་སྣང་འགྱུར། །
འཕུར་ཞིང་ཆེ་ལ་གསུམ་དུ་སྣང་། །སྤྱིལ་བོ་ཙམ་ཞེས་བྱ་བ་ནི། །ཕྱོགས་རྣམས་ཀུན་དུ་ཞི་བར་འགྱུར། །གཏེར་གྱི་སྒོ་ཡི་རི་མོ་ནི། །ཐོད་པར་རབ་འདྲ་རྟོགས་པར་བྱ། །དེ་ན་ཕུར་བུ་ཟེར་སྣང་བ། །འཇའ་ཁུགས་འདྲ་བའི་འོད་དང་
བཅས། །ཕུར་བུ་དེ་ནི་དཔལ་གཟུགས་ལྡན། །དེ་ལ་ལག་པས་རེག་མི་བྱ། །ལུས་ནི་སྦྱར་སྨན་བསྐུས་ནས་ཀྱང་། །དེ་ནས་ཕུར་བུ་འབྱུང་བར་བྱ། །གང་གིས་ས་ལ་དེ་ལྷུང་བའི། །ནམ་མཁའི་ཕུབ་མ་ཤུ་དག་ཡུང་། །ནིམ་པའི་
ལོ་མ་ལྡོང་རོས་དང་། །སྒོག་སྐྱ་ནས་དང་ཤིང་ཀུན་རྣམས། །མི་ཁྲག་གིས་ནི་སྦྱར་བ་ཡི། །བྱུགས་པས་དེ་ལ་བསྐུ་བར་བྱ། །དེ་ནས་ས་ལ་ལྷུང་བར་འགྱུར། །དེ་ལྟར་མ་བྱས་ནུས་མི་འགྱུར། །ཤྲི་རི་ཤ་ཡི་མེ་ཏོག་དང་། །
དེ་ཡི་རྩ་བ་ཤུན་ལྤགས་དང་། །རུ་རྟ་རྒྱ་སྤོས་འབྲི་ཧ་ཏི། །ཡུངས་ཀར་འདི་རྣམས་ཆ་མཉམ་པ། །ར་གཅིན་དག་དང་བརྟག་པར་བྱ། །ལུས་ལ་བསྐུས་པའི་སྦྱར་སྨན་འདི། །ཁྲག་འཇོམས་པ་ཡི་མཆོག་ཡིན་ནོ། །
རུ་རྟ་དང་ནི་རྒྱ་སྤོས་དང་། །ལིག་བུ་མིག་དང་ལྡོང་རོས་བཅས། །སྦལ་པའི་ཚིལ་དང་ལྡན་བྱས་ཏེ། །དུད་པའི་མིག་རྩི་རབ་སྦྱར་བ། །འདི་ནི་མིག་རྩིའི་རྒྱལ་པོ་སྟེ། །གཏེར་གྱི་སྒོ་རྣམས་གཅོད་པ་ཡིན། །ཉ་རི་ཀུན་དའི་ཤུན་
<pb id="100.160a"/>
ལྤགས་བླངས། །སིནྡུ་བ་རའི་གིའུ་ཝང་བཅས། །བྲིང་གའི་དུད་པས་རབ་བདུགས་པ། །འདི་ནི་སྦྱར་སྨན་མཆོག་ཡིན་ཏེ། །སྦྱར་སྨན་གྱིས་ནི་ལུས་བསྐུས་ནས། །དེ་ནས་ཕུར་བུ་དབྱུང་བར་བྱ། །ཅི་སྟེ་སྣང་
བར་མི་བྱེད་ན། །ཁྲ་ཡི་འཕྲུལ་འཁོར་རེངས་བྱེད་ཅིང་། །བགེགས་ཀུན་ཕུང་བར་བྱེད་པ་ཡི། །རིག་སྔགས་འདི་ནི་དེ་ཡིས་སྦྱར། །ཀ་རུངྒཱ་ཀ་རུང་གི  །དཱི་བྱ་རཱུ་པི་ན། ཀནྣེ་ཏུམྤ་ཀ་གཱ་ཏྲ། སམྦྷ་བེ་བི་དུ་ལུ་ནི། ཀུ་མི་ནི། 
ཧཱི་ཧཱི་ནི། ཧཱུ་ཧཱུ་ཧཱུ་ནི། ཀི་རི་ཀི་རི། ཀཱ་ལ་ཀ་ར་ཎེ།   མ་ཧཱ་བིདྱཱ་དེ། ཧ་ར་ཧ་ར་ཧ་ར། ཙ་ལ་ཙ་ལ་ཙ་ལ། ར་ར་ར། ཐ་ཐ་ཐ། ཤ་ཤ་ཤ །སྟམྦྷ་ཡ། ནཱ་ཤ་ཡ་ནཱ་ཤ་ཡ། ཧི་རི་ཧི་རི། གི་ནི་གི་ནི། ཧུ་ན་ད་ཧུ་ན་ད། གྲྀཧྞ་མུ་ཡ། ཧ་ན་བྲཧྨ་
ཎི། པ་ཏ་ནི། མོ་ཧ་ནི། བི་ཙི་རི། མ་བ་ན། ཐ་ར་ཐ་ར། མི་ཏི་མི་ཏི། སི་ཏི་སི་ཏི། མི་རི་མི་རི། བི་རི་བི་རི། ཧི་རི་ཧི་རི། དེ་མྱ་ནི།  དེ་མྱ་ནི། བིཏྟི་བ་ཏི། པ་ཏ་ནི།  པ་ཏ་ནི། ཧ་ཧ་ཧ་ནི་སྭཱ་ཧཱ། ཕུར་བུ་འབྱིན་པ་ན་འདོམ་གསུམ་དུ་བཅལ་
ཏེ།  ཆུ་དང་ཡུངས་ཀར་གྱིས་བསྣུན་ན།  ཁྲ་དེ་རེངས་པར་འགྱུར་རོ། །ཡང་ན་རྒྱང་རིང་པོར་ལྷུང་བར་འགྱུར་ཏེ།  རིག་སྔགས་འདིས་ནི་བགེགས་ཐམས་ཅད་བཅོམ་པར་འགྱུར་རོ། །ན་མ་བཛྲ་པཱ་ཎ་ཡེ། ན་མོ་རུ་དྲཱ་ཡ། ན་མོ་བྲ་ཧྨཱ་ཡ། གརྴ་
རི་རི། སི་སི་རི་རི། མི་རི། བ་བ་པ་སྭཱ་ཧཱ། རིག་སྔགས་འདི་འམ་ཡང་ན་གོས་དཀར་ཅན་གྱིས་གཙུག་ཕུད་བཅིང་བར་བྱའོ། །གང་གིས་ནོར་རྣམས་བླང་བྱ་བའི། །གྲུ་གསུམ་འཇོམས་པ་འདི་ཡིན་ཏེ། །ཁོ་ར་ཁོར་ཡུག་སྦྱང་བྱས་ལ། །
རབ་ཏུ་བསྒྲིམས་ཏེ་བརྟག་པར་བྱ། །དེ་ཡི་མཚམས་ཀྱི་དབུས་དག་ཏུ། །རི་མོ་གྲུ་གསུམ་གནག་པ་ཡོད། །ཅི་སྟེ་དེ་ལྟར་མི་སྣང་ན། །དེ་ནས་འོ་མས་གཏོར་བར་བྱ། །ཨ་པ་མརྒའི་ཐལ་སྨན་གྱིས། །མཁས་པ་དག་གིས་
རབ་གཏོར་ཞིང་། །དུང་གི་ཕྱེ་མས་ཕྱི་བར་བྱ། །ཁོ་ར་ཁོར་ཡུག་གཏོར་བྱ་ཞིང་། །གཏོར་དང་བྱི་དོར་བྱས་ནས་ཀྱང་། །ཅི་སྟེ་མཚན་མ་མཐོང་འགྱུར་ན། །སྦྱར་སྨན་གྱིས་ནི་བསྐུས་ན་ཡང་། །ལྕགས་ཀྱི་ཁར་བས་བརྡབ་བྱས་ན། །
<pb id="100.160b"/>
ཆག་པར་འགྱུར་ཏེ་གཞན་དུ་མིན། །ཟླ་གམ་དག་གི་དབུས་དག་ན། །བཀྲ་ཤིས་ལྡན་པའི་གཟུགས་ཀྱང་སྣང་། །ཅི་སྟེ་དེ་ལྟར་མི་སྣང་ན། །ཐལ་བའི་སྨན་འདི་སྦྱར་བར་བྱ། །ཨེ་འདྲ་བྱེའུ་རུག་ལོ་མ་རྣམས། །མཉམ་པར་བཞག་པས་བཙིར་
ནས་ནི། །བ་གཅིན་དག་དང་ལྷན་ཅིག་སྦྱར། །བསྐོལ་ནས་གཏོར་བ་བྱས་ནས་ནི། །བཀྲ་ཤིས་ལྡན་པ་དེར་སྣང་སྟེ། །འདི་ལ་བློ་ལྡན་ཐེ་ཚོམ་མེད། །སྦྱར་སྨན་གྱིས་ནི་བསྐུས་ནས་ཀྱང་། །ལྕགས་ཀྱི་ཁར་བས་བརྡབ་པར་བྱ། །དེས་ན་
ས་ལ་དེ་ལྟུང་སྟེ། །རྣམ་པ་བཞིན་དུ་འགྱུར་བ་མེད། །ཟླུམ་པོ་གཞོམ་པའི་ཆོ་ག་ཡིས། །སྦྱར་བར་བྱ་བ་རབ་བཤད་དེ། །ཁོ་ར་ཁོར་ཡུག་སྦྱངས་ནས་ནི། །རབ་ཏུ་བསྒྲིབས་ཏེ་བརྟག་པར་བྱ། །པད་མའི་རྩ་བའི་མདོག་འདྲ་བ། །སྦྲུལ་
མགོ་གདེངས་ཀའི་རི་མོ་སྣང་། །ཅི་སྟེ་དེ་དག་མི་སྣང་ན། །ཐལ་བའི་སྨན་འདི་སྦྱར་བར་བྱ། །ཀ་ལི་ཤ་ཡི་ས་བོན་དང་། །བརྩོད་རྣམས་དང་ནི་བ་གཅིན་གྱིས། །སྦྱར་ནས་ཀུན་ཏུ་བླུགས་པར་བྱ། །དེ་ནས་མཚན་མ་སྣང་འགྱུར་ཏེ། །སྦྱར་སྨན་
གྱིས་ནི་ལུས་བསྐུས་ནས། །ལྕགས་ཀྱི་ཁར་བ་བརྡབ་པར་བྱ། །དེས་ན་དེས་ནི་འཇིག་འགྱུར་ཏེ། །རྣམ་པ་གཞན་དུ་འགྱུར་བ་མེད། །གྲུ་བཞི་པོ་ཡི་རི་མོ་ཡང་། །གྲུ་བཞི་ཡིན་ཏེ་བཤད་པར་བྱ། །ཅི་སྟེ་དེ་ནི་མི་སྣང་ན། །ཐལ་བའི་སྨན་
འདི་སྦྱར་བར་བྱ། །སྣུ་ཧ་ཤ་རའི་ཡལ་ག་བླངས། །མཉམ་པར་བཞག་པས་བཙིར་བྱས་ལ། །བ་གཅིན་གྱིས་ནི་སྦྱར་ནས་ཀྱང་། །མཁས་པ་ཡིས་ནི་བླུག་པར་བྱ། །བླུགས་ནས་མཚན་མ་སྣང་འགྱུར་ཏེ། །དེ་ལ་སྨན་གྱིས་བསྐུས་བྱ་ཞིང་། །
ལྕགས་ཀྱི་ཁར་བས་བརྡབ་བྱས་ན། །ཆག་པར་འགྱུར་ཏེ་གཞན་དུ་མིན། །པད་མ་ཡི་ནི་དབུས་སུ་ཡང་། །སྙིང་པོ་དག་ནི་སྣང་བ་ཡོད། །སྨན་རྣམས་ཀྱིས་ནི་ལུས་བསྐུས་ནས། །རྡོ་བ་ཡིས་ནི་བརྡབ་བྱ་ཞིང་། །དེ་ནི་སྙིང་པོ་གཞོམ་པར་བྱ། །
དེ་ན་ཡོད་པར་ཐེ་ཚོམ་མེད། །ཇི་ལྟར་བདག་གིས་བཞག་པ་བཞིན། །ལྷག་པར་ཡང་ནི་བླང་བར་བྱ། །ཆུ་ཤིང་ལོ་མའི་དབྱིབས་འདྲ་བ། །སྦྱར་བའི་ཐབས་ནི་མཉན་པར་བྱ། །དེ་ནི་མཚན་མ་སྣང་བ་ནི། །གིའུ་ཝང་ཐིག་ལེ་འདྲ་བ་ཡིན། །
<pb id="100.161a"/>
རི་མོ་གཉིས་སམ་གསུམ་ཡང་རུང་། །ཡང་ན་བཞི་འམ་ལྔ་ཡོད་དེ། །མཚན་མ་འདི་དག་སྣང་བར་འགྱུར། །ཅི་སྟེ་མཚན་མ་མི་སྣང་ན། །ཐལ་བའི་སྨན་འདི་སྦྱར་བར་བྱ། །ཨ་ཤྭཏྠ་དང་པ་ཏ་པའི། །ལོ་མ་ཨ་པ་མརྒ་རྣམས། །ར་ཡི་
གཅིན་གྱིས་སྦྱར་ནས་སུ། །ཁོ་ར་ཁོར་ཡུག་བླུག་པར་བྱ། །བླུགས་མ་ཐག་ཏུ་སྣང་འགྱུར་ཏེ། །སྦྱར་སྨན་གྱིས་ནི་བསྐུས་ནས་ཀྱང་། །ལྕགས་ཀྱི་ཁར་བར་བརྡབ་བྱས་ན། །ཆག་པར་གྱུར་ཏེ་གཞན་དུ་མིན། །བསིལ་ཡབ་
དག་དང་འདྲ་བ་ནི། །ཡུ་བར་བཅས་པར་སྣང་བར་འགྱུར། །གཤོར་གྱིས་ལེགས་པར་སྦྱང་བྱས་ལ། །དེའི་མཚན་མ་བརྟག་པར་བྱ། །ཅི་སྟེ་དེ་ན་མི་སྣང་ན། །ཐལ་བའི་སྨན་འདི་སྦྱར་བར་བྱ། །ཨིནྡྲ་ཤིང་གི་ལོ་མ་དང་། །ནིར་རྒུན་
དག་གི་ལོ་མ་དག །རྟའི་གཅིན་གྱིས་སྦྱར་ནས་ཀྱང་། །ཁོ་ར་ཁོར་ཡུག་བླུགས་ནས་ནི། །དེ་ནས་མཚན་མ་སྣང་བ་དེར། །སྦྱར་སྨན་གྱིས་ནི་བསྐུས་ནས་ཀྱང་། །ལྕགས་ཀྱི་ཁར་བས་བརྡབ་བྱས་ན། །ཆག་པར་འགྱུར་ཏེ་གཞན་དུ་
མིན། །ཆུ་ཤིང་ལོ་མ་འདྲ་བ་ལས། །རུ་སྦལ་རྒྱབ་དང་འདྲ་བ་དང་། །རྡོ་རྗེ་ཅི་སྟེ་རབ་འོངས་པ། །དེ་ནི་གཞོམ་དུ་མེད་པ་ཡིན། །གཏེར་གྱི་སྒོ་ནི་ཐམས་ཅད་ལ། །ཕུར་བུ་རྣམ་པ་བཞི་ཡོད་དོ། །དབང་པོ་གཤིན་རྗེ་ལུས་ངན་དང་། །ཁྱབ་
འཇུག་ཕུར་བུ་བཞི་པའོ། །གཏེར་གྱི་སྒོ་ནི་ཐམས་ཅད་དུ། །རིག་སྔགས་འདིས་གཏོར་མ་སྦྱིན་པར་བྱ་སྟེ། གཤིན་རྗེ་ལ་ནི་སྲེག་བྱ་རྣམས་སོ། །ཁྱབ་འཇུག་ལ་ནི་འབྲས་ཅན་སྣ་ཚོགས་པའོ། །ཀུ་བེ་ར་ལ་ནི་སྦྱར་ཐུག་གོ །དཔལ་ལྡན་
ལ་ནི་འབྲས་ཀྱི་འོ་ཐུག་སྦྱིན་པར་བྱའོ། །ན་མོ་བཛྲ་པཱ་ཎི་སྱ། ནན་ཏེ་སུ་ནན་ཏེ་གྷོ་བཾཏེ། རི་ཏི་རི་ཏི། མི་ཏི་མི་ཏི། མོ་རི་ཏི་སྭཱ་ཧཱ། སྔགས་འདིས་ཅི་འདོད་པའི་གཏོར་མ་ཐམས་ཅད་བྱིན་ལ།  དེ་ན་ས་ལས་བརྩམ་པར་བྱའོ། །གཞོར་གྱི་སྔགས་ནི་
འདི་ཡིན་ཏེ། ན་མོ་བཛྲ་པཱ་ཎི་སྱ། ཏི་ཤ་ཡ་བི་ཏི་ཤ་ཡ། ན་མོ་མ་ཧཱ་ཥ་ཡཱ་ཡ་སྭཱ་ཧཱ། སྔགས་འདི་དག་གིས་ཆུ་ལ་བཟླས་བརྗོད་བྱས་སྟེ།    བསང་གཏོར་བྱ་སྟེ་དེ་ནས་ལས་བྱའོ། །དེ་ལ་གཏེར་སྒོ་གཅོག་པའི་མཆོག །རྡོ་རྗེ་རྣམས་དང་གཞན་ཡང་གང་། །
<pb id="100.161b"/>
ཁྲ་ཡི་རིགས་རྣམས་གཅོག་པ་ཡི། །སྦྱར་སྨན་རྣམས་ཀྱང་བཤད་པར་བྱ། །ཀ་ན་ཀ་ཡི་རྩ་བ་དང་། །ཨ་ཤ་ནཀྟའི་གིའུ་ཝང་དང་། །སྤུ་ཡི་རྩ་བ་འདི་དག་རྣམས། །ཨརྐ་དར་བའི་ཤུན་ལྤགས་དང་། །རིལུ་སྲན་ཙམ་བྱས་ནས་ཀྱང་། །གྲིབ་མ་
དག་ཏུ་བསྐམ་པར་བྱ། །གཏེར་སྒོ་ཐམས་ཅད་གཅོག་པ་འདི། །འབྱུང་པོའི་མཆོག་ཅེས་བྱ་བ་ཡིན། །འབམ་པོ་དང་ནི་གཅོད་རྣམས་དང་། འགིའུ་ཝང་ལྡོང་རོས་བཅས་པ་དང་། །ཀ་ར་བཱི་རའི་རྩ་བ་དང་། །ཨརྒ་དཀར་པོའི་ཤུན་ལྤགས་
དང་། །ཤོ་ན་ཀའི་ཤུན་ལྤགས་དང་། །འདི་དག་ཆ་ནི་མཉམས་བྱས་ལ། །བ་གཅིན་དག་དང་བརྟག་པར་བྱ། །གཏེར་སྒོ་ཐམས་ཅད་གཅོག་པ་ཡིན། །སྦྱར་སྨན་དག་གི་དམ་པ་སྟེ། །ལག་ན་རྡོ་རྗེས་བཤད་པ་ཡིན། །ཨགྣི་མནྟའི་
ལོ་མ་དང་། །ཨེ་རནྟའི་རྩ་བ་དང་། །སྣུ་ཧ་གཤི་རི་སྒོག་སྐྱ་རྣམས། །བ་གཅིན་དག་དང་བརྟག་པར་བྱ། །གཏེར་སྒོ་གཅོག་པའི་སྦྱར་སྨན་འདི། །རྡོ་རྗེ་ཞེས་ནི་བྱ་བ་ཡིན། །ཀ་ར་བཱི་རའི་རྩ་བ་དང་། །ཆུ་ཤིང་ས་བོན་སྐྱེར་པ་དང་། །
ཡུང་དང་ནག་ཏ་མ་ལ་དང་། །གི་རི་ཀར་ནི་དཀར་པོ་རྣམས། །བ་གཅིན་དག་དང་བརྟག་པར་བྱ། །སྦྱར་སྨན་གྱི་ནི་རྒྱལ་པོ་འདི། །གཏེར་སྒོ་གཅོག་པའི་མཆོག་ཡིན་ནོ། །བིདྱུད་ཛི་ཧཱ་མོ་ར་ཏི། །དེ་བཞིན་རམ་ཉེའུ་ཡུངས་ཀར་རྣམས། །
བ་གཅིན་གྱིས་ནི་ལེགས་སྦྱར་བ། །གཏེར་སྒོ་གཅོག་པ་དམ་པ་ཡིན། །བ་ལུང་གི་ནི་མེ་ཏོག་དང་། །ཤལ་ལ་ཀའི་སྙིང་པོ་དང་། །འབམ་པོ་སྣི་ཧ་ཀྴི་རི་དང་། །གེའུ་ཝང་དག་དང་ལྡན་པར་ནི། །ར་གཅིན་དག་དང་བརྟག་བྱས་པ། །རྡོ་རྗེ་འཇོམས་
པའི་མཆོག་ཡིན་ནོ། །ཀོ་ཤ་ཏ་གའི་ས་བོན་དང་། །ཀོ་བི་ར་ཡི་འབྲས་བུ་དང་། །དུ་རུ་ཀའི་ལོ་མ་རྣམས། །བ་གཅིན་དག་དང་བཏག་བྱས་ལ། །ཞག་གྲངས་བཞི་བཅུ་དགུར་བཞག་པ། །རྡོ་རྗེ་འཇོམས་པའི་དམ་པ་ཡིན། །པ་རི་ཛཱ་ཏིའི་རྩ་བ་དང་། །
སུ་བརྞ་དང་ཏ་ཀ་དང་། །སྤེན་མ་ཡི་ནི་ལོ་མ་དང་། །སྦྲང་རྩི་དང་ནི་ཤིང་ཀྲུ་དང་། །གིའུ་ཝང་དག་དང་སྦྱར་བ་ནི། །གཏེར་སྒོ་གཅོག་པའི་དམ་པ་ཡིན། །སྦྱར་སྨན་དམ་པ་འདི་དག་ནི། །རྡོ་རྗེ་འཇོམས་པ་ཡིན་པར་བཤད། །གསེར་རྣམས་བླང་བར་
<pb id="100.162a"/>
འདོད་པ་ཡི། །ལག་པ་བསྐུ་བ་ང་ལས་ཉོན། །རུ་རྟ་དང་ནི་རྒྱ་སྤོས་དང་། །ཨ་ལི་ཏ་དང་མོ་ར་ཏི། །ལག་པ་བསྐུ་བའི་མཆོག་ཡིན་ཏེ། །རྡོ་རྗེ་འབར་བྱེད་འཇིགས་པ་ཡིན། །ཞིམ་ཐིག་ལེ་ཡིས་ས་བོན་དང་། །ནག་ཏ་མ་ལེའི་
འབྲས་བུ་རྣམས། །བ་གཅིན་དག་དང་སྦྱར་བ་ནི། །བདེ་བར་བྱེད་པའི་ལག་སྐུད་ཡིན། །པད་མའི་རྩ་བ་རྒྱ་སྤོས་དང་། །ས་རཀྵི་དང་སྤུ་རྣམས་ནི། །ར་ཡི་གཅིན་དང་ལེགས་སྦྱར་བའི། །བདེ་བར་བྱེད་པའི་ལག་སྐུད་ཡིན། །
ཀ་གན་འཛི་ཡི་ས་བོན་དང་། །ཀར་ཎ་ཀ་རའི་མེ་ཏོག་དང་། །པྲི་ཡང་ཀུ་དང་རྒྱ་སྤོས་དང་། །སུ་ར་བི་དང་ཙན་དན་དཀར། །གིའུ་ཝང་དག་ལྡན་པ་ནི། །བདེ་བར་བྱེད་པའི་ལག་སྐུད་ཡིན། །སྒོ་གླེགས་ལག་པས་རེག་པ་
ན། །མཚམས་ནས་ཀྱང་ནི་འབྱེ་བར་འགྱུར། །དེ་ཉིད་རེངས་པ་བྱ་བའི་ཕྱིར། །རིག་སྔགས་འདི་ནི་སྦྱར་བར་བྱ། །ན་མོ་བཛྲ་པཱ་ཎི་སྱེ། ཏི་རི་ཏི་རི། མི་རི་སྭཱ་ཧཱ། རིག་སྔགས་འདིས་ཆུ་ལ་ལན་བདུན་བསྔགས་ཏེ་སྒོ་གླེགས་ཀྱི་ངོས་ལ་
གཏོར་ན་རེངས་པར་འགྱུར་ཏེ། བདེ་བླག་ཏུ་བཟུང་བར་འགྱུར་རོ། །གཏེར་གྱི་སྒོ་རྣམས་ཐམས་ཅད་ལ། །རིག་སྔགས་འདི་ནི་སྦྱར་བར་བྱ། །རེངས་བྱེད་རྨོངས་བྱེད་དགེ་བ་སྟེ། །བགེགས་རྣམས་ཐམས་ཅད་འཇོམས་བྱེད་པ། །ཚངས་པ་
ཉིད་ཀྱི་བྱས་པ་སྟེ། །རྨོངས་བྱེད་སྒོ་ཡི་ཐིམ་པའི་ཕྱིར། །རི་རབ་བརྟོལ་ནས་བྱུང་བ་སྟེ། །དྲི་ཟ་ལྷ་མོ་རྣམས་དང་ནི། །མི་འམ་ཅིས་ནི་རབ་ཏུ་མཆོད། །འཇོམས་པར་བྱེད་ཅིང་སྐྲག་བྱེད་པ། །ལྷའི་གཟུགས་ལྡན་བློ་གྲོས་ཆེ། །རིག་སྔགས་
འདི་ནི་བཤད་པར་བྱ། །ཀི་ལི་ཀི་ལི། པིངྒ་ལཱཀྵི་ཧ་ཧ་བྷི་མངྒི། ཧ་ན་ཧ་ན། ཤུ་ལེ་ན་བི་དཱ་ར་ཡ་བཛྲ་ཎ། ཀི་ལི་ཀི་ལི། ཤབྡེ་ཎ། སྟམྦྷ་ཡ་རུ་ཏྲེ་ཎ། དེ་ན་ཧ་ན་ཧ་ན་ཤཀྡི་ན། ཀི་རི་ཀི་རི། ཙི་རི་ཙི་རི། མི་རི་མི་རི། ན་རུ་ཏི་ན་རུ་ཏི། ཐ་ར་ཐ་ར། 
ཐ་ཐ། ར་ར། པ་ཏ་ཡ་པ་ཏ་ཡ། སྟམྦྷ་ཡ་སྟམྦྷ་ཡ། པ་ཏ་ཡ་པ་ཏ་ཡ། གརྫ་གརྫ། མརྫ་མརྫ། ཏརྫ་ཏརྫ། ཀིངྐི་ནི་ཀིངྐི་ནི། དུནྡུ་བྷི་དུནྡུ་བྷི། ཤུཀླ་དཾཥྚྲ།   ཀ་རཱ་ལཱ་ན་ནེ། ཀ་ན་ནེ་དཱི་པྱ་རཱུ་པེ། ཙ་མ་བི་དུས་སཾ་མ་དཱ། དཱི་པྱ་བྲ་བེ། བ་ཤ་ནེ།
<pb id="100.162b"/>
ཀ་ཧ་ཀ་ཧ། ཁནྒ་ཧ་སྟེ། ཏྲི་ནེ་ཏྲེ། རུ་དྲཱ་ཡ་ནེཤྨ་ཤ་ནེ། ཡ་དཱ་ཀྲི་ད་སྶེ།   གླེཾ་པ་གླེ་པཱ།  ག་གླེཾ་པ།  ཡུཪྦྦ་ཎི་ཨནྡྷ་ཀཱ་རེ་སྭ་ཡཾ་ཀ་ཤ་ཀི་མུ་ཀུ་ཊ་ཙནྡྲཾ་ཤིརྵེ། དེ་བ་གནྡྷརྦ། ཡཀྵ་བིདྱ། ད་རཻ་ཨ་ཙེ་ཏེ། སུ་པཱུ་ཛི་ཏེ། དྲེམྦཱ་དྲེམྦཱ། ཐི་ཐི། མ་བ་
པ་སྤརྴ་མ་བ། ཧ་ཧ་མ་བ། ཀ་ཀ་མ་པ། ཙིཏྟྲེ། ཧ་ན་ཧ་ན། སྟམྦྷ་ཡ་སྟམྦྷ་ཡ། མ་ཧཱ་བིདྱཱ་ཙ་ཏུརྨུ་ཁ། ཨཱཛྙཱ་པ་ཡ་ཏི་སྭཱ་ཧཱ། རིག་སྔགས་འདིས་ཡུངས་ཀར་དང་།  ཆུ་དང་ཐལ་བ་རྣམས་ལས་གང་ཡང་རུང་བ་ཅིག་བླངས་ཏེ། རིག་སྔགས་བཟླས་
བརྗོད་བྱས་ལ་ཕྱོགས་བཞིར་གཏོར་ན་བགེགས་ཐམས་ཅད་རེངས་པར་འགྱུར་ཞིང་། ཁྲ་ཡང་བཅོམ་པར་འགྱུར་རོ། །དེ་ཉིད་ཀྱིས་བསད་པ་དང་། གཉིད་ལོག་ཏུ་གཞུག་པ་དང་། མུན་པར་བྱ་བ་དང་། གར་དང་གླུ་དང་རོལ་མོ་ལ་སོགས་པ་
བྱེད་དུ་གཞུག་པ་དང་། གཞན་ཡང་སེམས་ཅན་མི་སྣང་བ་གང་ཡིན་པ་དག་དང་། སྣང་བ་གང་ཡིན་པ་དག་དང་། བགེགས་དང་ལོག་འདྲེན་གང་ཡིན་པ་དང་། ཅི་སྟེ་རྒྱལ་པོའི་ཕོ་བྲང་འམ། དུར་ཁྲོད་ཀྱི་གནོད་པ་བྱུང་ངམ། སྦྲུལ་གྱིས་
བཅིངས་པའང་རུང་། གཞན་ཡང་སེམས་ཅན་གནོད་པར་བྱེད་པ་གང་ཡིན་པ་དེ་དག་ཐམས་ཅད་འཇོམས་པར་བྱེད་ཅིང་རྨོངས་པར་བྱེད་པ་ཡིན་ནོ་ཞེས་བཅོམ་ལྡན་འདས་རྡོ་རྗེ་འཛིན་གྱིས་དེ་སྐད་བཤད་དོ། །གསེར་ལེན་པ་ན་རྡོ་རྗེ་ལག་
ན་ཐོགས་ཤིང་རིག་སྔགས་ཀྱི་མཆོག་འདིས་སྦྱིན་སྲེག་ལེགས་པར་བྱའོ། །ན་མོ་བཛྲ་པཱ་ཎི་སྱ། བི་བེ་ཏཱ་ཡ་སྭཱ་ཧཱ། ཏི་སྡེཾ་སུ་ཁ།  ལ་ཧཱ་ཡ་སྭཱ་ཧཱ། ཀུམྦེཥྚ་ན་ཡ། བ་རནྟི་ཨཏ་ནཱ་ཡ་སྭཱ་ཧཱ། ནི་དྲ་དྷི་པཱ་ཏ་ཡེ་སྭཱ་ཧཱ། ཤ་ཡེ་ཡུརྦཱ་ཡུ་སྭཱ་ཧཱ། 
ལི་བི་གྲ་རེ་ཏཱ་ཡ་སྭཱ་ཧཱ། བ་ཧུ་ཡཀྵ་ཡ་སྭཱ་ཧཱ། ཡ་སྭཱ་ཧཱ། ག་ཎཱ་ཡ་སྭཱ་ཧཱ། ག་ཎ་པ་ཏཱ་ཡ་སྭཱ་ཧཱ། ཀཱ་མ་རཱུ་པཱ་ཡ་སྭཱ་ཧཱ། ཀང་ལི་ནི་སྭཱ་ཧཱ། བྱཱ་གྷྲཱ་ཡ་སྭཱ་ཧཱ། བྱཱ་གྷྲཱ་དྷི་པ་ཏ་ཡེ་སྭཱ་ཧཱ། རཱཀྵ་ས་ཡ་སྭཱ་ཧཱ། རཱཀྵ་སཱ་དྷི་པ་ཏི་ཡེ་སྭཱ་ཧཱ། ཁཌྒཱ་ཡ་སྭཱ་ཧཱ། ཁཌྒཱ་
དྷི་པ་ཏ་ཡེ་སྭཱ་ཧཱ། རུ་དྲཱ་ཡ་སྭཱ་ཧཱ། ཡ་མ་ཡ་སྭཱ་ཧཱ། བ་རུ་ཎཱ་ཡ་སྭཱ་ཧཱ། ཀུ་བེ་རཱ་ཡ་སྭཱ་ཧཱ། པྲི་ཐི་བྱཻ་སྭཱ་ཧཱ། མ་ཏྲི་བྱཻ་སྭཱ་ཧཱ། བྲཧྨཱ་ཡ་སྭཱ་ཧཱ། གང་གསང་སྔགས་འདི་དག་གིས་ཤ་མའི་ཡམ་སྲེག་ཤིང་བརྒྱད་བརྒྱ་སྦྱིན་སྲེག་བྱས་ན་བགེགས་
<pb id="100.163a"/>
ཐམས་ཅད་བཅོམ་པར་འགྱུར་རོ། །ཞེས་བཅོམ་ལྡན་འདས་རྡོ་རྗེ་འཛིན་གྱིས་བཤད་དེ། དེ་ཡང་འཁྲུལ་འཁོར་ཐམས་ཅད་འཇོམས་པའི་ཉེ་བའི་སྙིང་པོ་དང་ལྡན་པས་སྦྱིན་སྲེག་བྱའོ། །ཡང་ན་ཉེ་བའི་སྙིང་པོ་གཅིག་པུས་
བྱའོ། །དེ་ལྟར་མ་བྱས་ན་བརླག་པར་འགྱུར་རོ། །དེ་ནས་དབང་ལྡན་གྱིས་བཅོམ་ལྡན་འདས་ལག་ན་རྡོ་རྗེ་ལ་ཞུས།  བཅོམ་ལྡན་འདས་སྟོབས་པོ་ཆེ་ཕ་རོལ་གནོན་པ། མི་རྣམས་ལ་ཕན་པའི་ཕྱིར།  ཉན་པར་འཚལ་བ་དེ་བདག་ལ་གསུངས་ཤིག །
ཁྲ་རྣམས་བཤད་པ་དུ་ཞིག་མཆིས། །བརྩོན་འགྲུས་མཐུ་སྟོབས་ཇི་ཙམ་ལགས། །བདག་གི་ཐེ་ཚོམ་དེ་དག་གསུངས། །ཇི་བཞིན་དུ་ནི་གསུངས་པའི་རིགས། །རྡོ་རྗེ་འཛིན་ཆེན་མངའ་བདག་གིས། །དབང་ལྡན་གྱི་ནི་ཚིག་ཐོས་ནས། །དབང་
ལྡན་གཟི་བརྗིད་ཆེན་པོ་པ། །ཚངས་པས་བཤད་པའི་ཁྲ་དེ་ཉིད། །སྔོན་ནི་ས་འདི་སྟེང་དག་ན། །རྟག་ཏུ་གཏེར་རྣམས་མང་པོ་ཡོད། །གཏེར་དེ་དག་ནི་བསྲུང་བའི་ཕྱིར། །ཚངས་པ་ཉིད་ཀྱིས་ཁྲ་རྣམས་ཡོད། །ཁྲ་ཡི་རྣམས་པ་བརྒྱད་བཤད་པ། །
བརྩོན་འགྲུས་ཆེ་ཞིང་སྟོབས་པོ་ཆེ། །ལག་ན་རྡོ་རྗེ་བཀའ་མཆོག་གིས། །དེ་དག་གང་གིས་བརྒྱར་འགྱེས་དང་། །གཏོར་མའི་སྔགས་རྣམས་ཇི་བཞིན་པ། །དེ་དག་བདག་གིས་བཤད་པར་བྱ། །གནག་དང་དཀར་དང་དེ་བཞིན་དམར། །
མགྲིན་པ་མཐོན་ཀར་གྲགས་པ་དང་། །ཀ་པིཉྫ་ར་མིག་དམར་དང་། །འདབ་བཀྲ་དང་ནི་ཤེལ་མིག་ཅན། །དེ་ལ་ནག་པོ་ནི་གཤིན་རྗེ་ལྷར་འཛིན་པ་ཡིན་ནོ། །དཀར་པོ་ནི་ཚངས་པ་ལྷར་འཛིན་པ་ཡིན་ནོ། །དེ་བཞིན་དུ་མགྲིན་པ་མཐོན་ཀ་ནི་སྨིན་
དྲུག་གི་བུ་ལྷར་འཛིན་པ་ཡིན་ནོ། །ཀ་པིཉྫ་ར་ནི་ཁྱབ་འཇུག་ལྷར་འཛིན་པ་ཡིན་ནོ། །མིག་དམར་ནི་ཀུ་བེ་ར་ལྷར་འཛིན་པ་ཡིན་ནོ། །དེ་བཞིན་དུ་འདབ་བཀྲ་ནི་དབང་པོ་ལྷར་འཛིན་པ་ཡིན་ནོ། །ཤེལ་མིག་ཅན་ནི་སའི་ལྷ་ལྷར་འཛིན་པ་ཡིན་ནོ། །ཁྲ་དེ་
དག་གི་ཁ་དོག་མཚན། །རྟགས་རྣམས་བདག་གིས་བཤད་པ་ཡིན། །དེ་དག་གི་ནི་མདོག་དང་དབྱིབས། །རིམས་བཞིན་དུ་ནི་བཤད་པར་བྱ། །ནག་པོ་ཡི་ནི་གཟུགས་གང་དང་། །མཐུ་སྟོབས་གང་ཡིན་རབ་བཤད་དེ། །ཁ་དོག་རབ་ཏུ་གནག་པ་
<pb id="100.163b"/>
དང་། །བོང་ཚད་ཆེ་ཞིང་འཇིགས་པར་བྱེད། །དཔག་ཚད་གཅིག་ན་གནས་བཞིན་དུ། །དྲིལ་བུའི་སྐད་འདྲ་འབྱིན་པར་བྱེད། །གཏོར་མ་འདོད་ཕྱིར་ཡང་དང་ཡང་། །དེ་བཞིན་རྒྱུན་དུ་སྐད་ཀྱང་འབྱིན། །གང་གིས་ཞི་བར་འགྱུར་བ་ཡི། །ཟས་རྣམས་ཀྱང་ནི་བཤད་པར་
བྱ། །ཤ་བཙོས་དེ་བཞིན་བརྔོས་པ་རྣམས། །བྱ་རྗེ་ལ་ནི་སྦྱིན་པར་བྱ། །མྱུར་དུ་སྔགས་ཀྱང་སྦྱར་བྱ་ཞིང་། །གཏོར་མ་ཡང་ནི་སྦྱིན་པར་བྱ། །ན་མོ་བཛྲ་པཱ་ཎི་སྱ། ཀྲྀཥྞ་ཡཀྵ་ཡ་ཀྲྀཥྞ་ཨ་ཏི་པ་ཏ་ཡེ་སྭཱ་ཧཱ། གཏོར་མ་ལ་ཡང་སྔགས་འདིས་བསྔགས་ལ་དེ་
ནས་སྦྱིན་པར་བྱའོ། །དཀར་པོ་ཡི་ནི་གཟུགས་གང་དང་། །མཐུ་སྟོབས་གང་ཡིན་རབ་བཤད་དེ། །ནམ་མཁའ་ལ་དག་བསྐོར་བྱས་ནས། །དེ་ནི་ཆུ་སྐྱར་མདོག་འདྲ་ཡི། །འདབ་མའི་ཤུགས་ཀྱིས་འོང་བར་འགྱུར། །རྒྱུན་དུ་ཁོ་ར་ཁོར་ཡུག་ནས། །
འདབ་མའི་གཤོག་སྒྲ་ཆེན་པོ་ཡིས། །འབྲུག་སྒྲ་ཆེན་པོ་འབྱིན་པར་བྱེད། །གནས་རྣམས་སུ་ནི་ལན་ཅིག་གམ། །ལན་གཉིས་ལན་གསུམ་སྐོར་བར་བྱེད། །གདོན་རྣམས་ལན་གསུམ་ཚང་བའི་བར། །དེ་སྲིད་དུ་ནི་གཏོར་མ་སྦྱིན། །སྣ་མ་འབྲས་
ཡོས་མར་དག་གི། །གཏོར་མ་རྣམས་ནི་སྦྱིན་པར་བྱ། །སྔགས་ལ།  །ན་མོ།  བཛྲ་པཱ་ཎི་སྱ། ཤོ་དྷ་ཡ་ཤོ་དྷ་ཡ་པ་ཏ་ཡ། ཤོ་པཱ་དྷི་པ་ཏ་ཡེ་སྭཱ་ཧཱ། དམར་པོ་ཡིད་ནི་གཟུགས་གང་དང་། །མཐུ་སྟོབས་གང་ཡིན་རབ་བཤད་དེ། །བཞད་བཞིན་དུ་ནི་སྐད་འབྱིན་
ཞིང་། །ཟབ་མོའི་སྒྲ་ནི་རབ་ཏུ་སྒྲོགས། །ལན་ལྔའི་བར་དུ་སྐད་འབྱིན་ཞིང་། །དེ་ནི་མྱུར་དུ་འོང་བར་བྱེད། །ཇི་སྲིད་ལན་ལྔ་སྐད་འབྱིན་པ། །དེ་སྲིད་དུ་ནི་གཏོར་མ་སྦྱིན། །དྲི་དམར་དང་ནི་མེ་ཏོག་དམར། །པུ་པ་ལི་ཀ་སྦྱིན་པར་བྱ། །བཟའ་བ་དང་ནི་ལ་ཏུ་དང་། །
ཏིལ་གྱི་ཁུ་བ་སྦྱིན་པར་བྱ། །སྔགས་ལ། ན་མོ་བཛྲ་པཱ་ཎི་སྱ། རཀྟེ་རཀྟ། ཀྵེ་རཀྟཱ་དྷི་པ་ཏ་ཡེ་སྭཱ་ཧཱ། མགྲིན་པ་མཐོན་ཀའི་གཟུགས་གང་དང་། །མཐུ་སྟོབས་གང་ཡིན་རབ་བཤད་དེ། །སྡེར་མོས་ཀྱང་ནི་བྲད་པར་བྱེད། །དེ་ནི་ཁྭ་ལྟར་སྐད་འབྱིན་ཅིང་། །
ལན་བདུན་བར་དུ་སྐད་འབྱིན་ཏེ། །དེ་ནི་མྱུར་དུ་འོང་བར་འགྱུར། །གཏོར་མ་མྱུར་དུ་སྦྱིན་པར་བྱ། །སྔགས་ཀྱང་ལེགས་པར་དྲན་པར་བྱ། །ལན་ཚྭ་མེད་པའི་ཤ་སྦྱིན་ཅིང་། །ཡམ་སྲེག་ཤིང་ཡང་སྦྱིན་པར་བྱ། །གཏོར་མའི་ལས་ནི་འདི་དག་གིས། །དེ་ནི་མྱུར་དུ་ལྟུང་བར་
<pb id="100.164a"/>
འགྱུར། །སྔགས་ལ། ན་མོ་བཛྲ་པཱ་ཎི་སྱ། ནཱི་ལ་ག་ཤོ། ནཱི་ལ་ཏེ་ཛོ། ནཱི་ལཱ་དྷི་པ་ཏ་ཡེ་སྭཱ་ཧཱ། ཀ་པིཉྫ་རའི་གཟུགས་གང་དང་། །མཐུ་སྟོབས་གང་ཡིན་རབ་བཤད་དེ། །སྲིན་བྱ་བཞིན་དུ་ཡང་དང་ཡང་། །སྐད་པོ་ཆེ་ནི་འབྱིན་པར་བྱེད། །
མྱུར་བ་མྱུར་བར་སྐད་འབྱིན་ཅིང་། །དེ་བཞིན་སྒྲ་ཡང་ལན་གསུམ་འབྱིན། །ཉེ་བ་དག་ཏུ་འོང་བར་འགྱུར། །དེ་ཚེ་ཟས་ཀྱང་སྦྱིན་པར་བྱ། །གསང་སྔགས་ཀྱིས་ནི་བྱ་བ་ཡིན། །ཁྲག་གིས་སུ་ནི་བཀང་བ་ཡི། །མངོན་སུམ་དག་ཀྱང་སྦྱིན་པར་བྱེད། །
དེ་བཞིན་ཉ་དང་ཤ་རྗེན་སྦྱིན། །སྔགས་ལ། ན་མོ་བཛྲ་པཱ་ཎི་སྱ། ཀ་རཱ་ལི། བི་ཀ་རཱ་ལི། ཀ་རཱ་ལཱ་དྷི་པ་ཏ་ཡེ་སྭཱ་ཧཱ། མིག་དམར་གྱི་ནི་གཟུགས་གང་དང་། །མཐུ་སྟོབས་གང་ཡིན་རབ་བཤད་དེ། །རྟ་བཞིན་དུ་ནི་སྐད་འབྱིན་ཅིང་། །ཁར་བའི་སྒྲ་ལྟར་ཚེར་
ཚེར་པོ། །དེ་བཞིན་སྒྲ་ཆེར་སྒྲོགས་པར་བྱེད། །མེ་ལྕེ་འབར་བ་ཁ་ནས་འབྱིན། །ཐེ་ཙོམ་མེད་ཅིང་མྱུར་བ་རུ། །དེ་ལ་གཏོར་མ་སྦྱིན་པར་བྱ། །དེ་བཞིན་ཤ་ནི་རྗེན་པ་དང་། །ཆང་གིས་བཀང་བའི་སྣོད་ཀྱང་སྦྱིན། །སྔགས་ལ་ན་མོ་བཛྲ་པཱ་ཎི་སྱ། 
རཀྟ་ནེ་ཏྲོ་རཀྟ་ནི་བ། །རཀྟཱ་དྷི་པ་ད་ཡེ་སྭཱ་ཧཱ། འདབ་བཀྲ་ཡི་ནི་གཟུགས་གང་དང་། །མཐུ་སྟོབས་གང་ཡིན་རབ་བཤད་དེ། །འབྲུག་སྒྲ་བཞིན་དུ་སྐད་འབྱིན་ཅིང་། །དེ་ཡང་དེ་བཞིན་འོང་བར་འགྱུར། །རང་གི་ལུས་ལས་དེ་བཞིན་འདབ། །གློག་གི་
རྒྱུད་འདྲར་སྣང་བར་འགྱུར། །རྔ་མོ་ལྟར་ནི་བརྟུལ་ཞིང་འོང་། །ངུར་པ་བཞིན་དུ་ཡང་དང་ཡང་། །ལན་བརྒྱད་དུ་ནི་སྐད་འབྱིན་ཞིང་། །དེ་ནི་མྱུར་དུ་འོང་བར་འགྱུར། །དེ་ལ་གཏོར་མ་སྦྱིན་བྱ་ཞིང་། །གསངས་སྔགས་ཀྱང་ནི་བྱ་བ་ཡིན། །བུ་རམ་ཞོ་དང་
སྦྱར་བ་ཡི། །ཟས་ཀྱང་རབ་ཏུ་སྦྱིན་པར་བྱ། །སྔགས་ལ། ན་མོ་བཛྲ་པཱ་ཎི་སྱ། ཙི་ཏྲ་ཙི་ཏྲ་ཀྵོ། བི་ཙི་ཏྲ། ཨ་དྷི་པ་ཏ་ཡེ་སྭཱ་ཧཱ། ཤེལ་མིག་ཅན་གྱི་གཟུགས་གང་དང་། །མཐུ་སྟོབས་གང་ཡིན་རབ་བཤད་དེ། །ནམ་མཁའ་དག་
ནི་ཁེབས་པར་བྱེད། །དེ་ནི་དལ་ནས་འོང་བར་བྱེད། །གླང་པོ་ཆེ་ལྟར་སྐད་འབྱིན་ཅིང་། །འདབ་མས་རླུང་ནི་གཡོ་བར་བྱེད། །འདབ་མ་དེ་ནི་རླུང་གིས་སུ། །གྲང་བར་ཡང་ནི་བྱེད་པར་འགྱུར། །སྐད་ནི་ལན་གཉིས་འབྱིན་བྱེད་ཅིང་། །
<pb id="100.164b"/>
དེ་ནི་ཁད་ཀྱིས་འོང་བར་འགྱུར། །དེ་ལ་གཏོར་མ་སྦྱིན་བྱ་ཞིང་། །གསང་སྔགས་ཀྱང་ནི་བྱ་བ་ཡིན། །དེ་བཞིན་མར་དང་སྦྱར་བྱ་ཡི། །ནས་ཀྱི་ཟས་ཀྱང་སྦྱིན་པར་བྱ། །བ་ཡི་མར་དང་དེ་བཞིན་ཤ །བུ་རམ་ཆང་གིས་བཀང་བར་སྦྱིན། །སྔགས་ལ། ན་མོ་
བཛྲ་པཱ་ཎི་སྱ། ཀེ་ཀ་རཀྵ། ཀ་ཀ་ར་དྲྀཥཱི།    ཀེ་ཀ་ར་ཏི་པ་ཏ་ཡེ་སྭཱ་ཧཱ། ཁྲ་འདི་དག་ནི་བདག་གིས་སུ། །མཚོན་བཅས་ཆོ་གར་ལྡན་པར་བཤད། །གང་ཞིག་ཁྲ་ནི་ནག་པོ་ཡི། །སྔགས་ལས་བརྟེན་ཏེ་ལས་བཙོམ་པ། །དེ་ལ་འཇིགས་པ་ཅི་ཡང་
རུང་། །ཅུང་ཟད་ཀྱང་ནི་འབྱུང་མི་འགྱུར། །དེ་ལ་སྦྲང་རྩི་འོ་མར་སྦྱར། །དེ་ལས་འགལ་བར་ལས་བྱ་བ། །གང་ཡིན་དེ་ནི་བདག་ཉིད་བརླག །བདག་ཉིད་ཆེན་པོ་ཁྲ་འདི་དག །མཆོད་པ་བྱས་ན་ལྡོག་འགྱུར་ཏེ། །ལག་ན་རྡོ་རྗེས་བཤད་པ་བཞིན། །
ཁྲ་ཐམས་ཅད་ཀྱི་གསང་སྔགས་ནི་ལྷག་པར་སྤྱན་དང་རིག་སྔགས་ཀྱི་རྒྱལ་པོ་དང་སྦྱར་བར་བྱའོ། །ཁྲ་གཞོམ་པའི་རིག་སྔགས་ཚངས་པས་སྨྲས་པ། ངས་བཤད་ཟིན་ཏེ། དེ་དང་སྦྱར་ཞིང་ལས་བྱའོ། །ངས་ཀྱང་ཁྲ་ཐམས་ཅད་ཕུང་བར་བྱ་བའི་
ཕྱིར་གཏུམ་པོ་མི་བཟད་པའི་རིག་སྔགས་གང་ཐོས་པས་བྲག་ལ་ཐོག་ཐོག་འབབ་པ་བཞིན་དུ་དུམ་བུ་བརྒྱར་འགྲོ་བར་འགྱུར་བར་བཤད་པར་བྱའོ། །ན་མོ་བཛྲ་པཱ་ཎི་སྱ། མ་ཧཱ་ཙནྡེ་ཙནྡེ་ཙིནྟ་ན་མ་ན་ཙ་མ་ནེ། སྟམྦྷ་ནི་ཛམྦྷ་ནི། མོ་ཧ་ནི། ཧི་ཧི་ག་ཀ་རེ་བ་རེ་
ཡེ་སྭཱ་ཧཱ། ཁྲ་ཐམས་ཅད་བཟློག་པ་ལ་ཡུངས་ཀར་གྱིས་བྱའོ། །དེ་ནས་རྡོ་རྗེ་འབྱར་བྱེད་གཞོམ་པར་འདོད་ན་རྡོ་རྗེ་འབྱར་བྱེད་ལ་བལྟས་ལ། རྡོ་རྗེ་ཁྲོ་བོ་ཉིད་བསྔགས་ཏེ་བླང་བར་བྱའོ། །སྨན་འདི་དག་ཀྱང་གཏོར་བར་བྱ་སྟེ། རྒྱ་སྲན་གྱི་ཁུ་བ་དང་། 
སྲུ་སྲུའི་རྩ་བ་དང་། འོམ་བུ་བསྲེགས་པའི་ཁུ་བ་དང་། སོ་མ་དང་སོ་མ་ཏ་བ་དང་། སོ་མ་ཛ་ཏི་དང་། འདི་རྣམས་བསྲེས་པའི་ཆུས་གཏོར་ལ་ཉི་མའི་འོད་ཀྱིས་གདུང་བར་བྱའོ། །གང་ན་ཉི་མ་མེད་པ་དེར་ནོར་བུ་མེ་ཤེལ་བསྟན་པར་བྱའོ། །
དེ་ནས་བཅོས་མའི་རྡོ་རྗེ་འབྱར་བྱེད་གཞིག་པར་འདོད་ན། སྭ་རི་ཀའི་ཐལ་བ་དང་། གཟེ་མ་དང་། ཀནྟ་ག་དང་། ཨ་བ་ཡག་དང་དུནྟི་ཀའི་ཐལ་བ་དང་འདི་རྣམས་བསྲེས་པས་བཤིག་ན་དེས་འཇིགས་པར་འགྱུར་རོ། །དེ་ནས་བཅོས་མའི་རྡོ་རྗེ་
<pb id="100.165a"/>
འབྱར་བྱེད་བྱ་བར་འདོད་ན་ལྷང་ཚེར་སྲང་གཉིས་དང་། སོ་མ་ར་ཙའི་ས་བོན་སྲང་གཅིག་དང་། བ་ལ་སྲང་ཕྱེད་དང་། མོན་སྲན་གྲེའུ་ཡི་ཕྱེ་མ་སྲང་གཉིས་དང་། ཕྱེ་མ་ཞོ་གཉིས་དང་། ས་མ་ཛ་ཏི་ཞོ་གཉིས་དང་། ཀུ་ཏ་ཛི་ཞོ་གཉིས་དང་། ཀ་ལ་
པ་ཏའི་ས་བོན་ཞོ་གཉིས་དང་། འདི་རྣམས་ལྷན་ཅིག་ཏུ་སྦྱར་ཏེ།  ཕྱེ་མ་ཞིབ་མོར་བྱའོ། །ལྷང་ཚེར་ཡང་བརྟག་པར་བྱ་སྟེ། ཀ་ཙ་པ་ལ་བསྲེགས་པའི་ཆུ་དང་། འོམ་བུ་དང་། ཨིནྡྲ་བྲཀྵ་བསྲེགས་པའི་ཆུ་དང་ལྷན་ཅིག་ཏུ་སྦྱར་ལ་མ་ཐང་གིས་
བསྐུས་པའི་སྣོད་ཀྱི་ནང་དུ་ཟླ་བ་གཅིག་གི་བར་དུ་བཞག་ནས་ཀྲ་ཀན་ཏི་དང་། མུ་ཟིའི་ཕྱེ་མས་བཏབ་ན་དེ་ནས་རྡོ་རྗེ་འབྱར་བྱེད་དེ་དག་དང་བར་འགྱུར་ཏེ། སྒོ་གླེགས་སམ། བརྩིག་ངོས་སམ། གང་འདོད་པ་ལ་བཏུནཔའི་ཕྱིར་གྱིས་བསྐུས་ན་
རྡོ་རྗེ་འབྱར་བྱེད་དེ་ཨ་ཤ་ཀའི་མེ་ཏོག་འདྲ་བར་དམར་པོར་འགྱུར་རོ། །ལས་ཐམས་ཅད་ལ་ཡང་ཉེ་བའི་སྙིང་པོ་དང་ལྡན་པར་འགྱུར་རོ། །གཏེར་སྒོ་འདི་དག་ངས་བཤད་དེ། །གཏེར་རྣམས་འདི་ན་ཡོད་དོ་ཞེས། །མངོན་པའི་རྟགས་ནི་གང་དག་གིས། །
ངེས་པར་རྟོགས་པར་འགྱུར་འདི་ཉོན། །རྫས་ཀྱི་ཚད་ནི་ཇི་ཙམ་པ། །དེ་ཀུན་བདག་གིས་བཤད་པར་བྱ། །ཤིང་མེད་ཁྲད་ཁྲོད་གནས་དག་ན། །ས་ལ་ཐའི་ཤིང་འདྲ་བ། །དཀར་ཞིང་དྲི་ཞིམ་སྣང་བ་ཡོད། །ཟབས་སུ་མི་འགྲེང་གཉིས་ཙམ་ན། །
ནོར་རྣམས་ཁྲི་ཕྲག་དྲུག་ཡོད་དེ། །དེ་ནི་ཀླུ་དང་ལྡན་པ་ཡིན། །ཤིང་གི་གནས་ནི་དུ་མ་ན། །པད་མའི་འདབ་མ་འདྲ་བ་དང་། །པད་མ་ཆེན་པོའི་དྲི་ཞིམ་ཡོད། །ཟབས་སུ་མི་འགྲེང་གཉིས་ཙམ་ཡོད། །ནོར་ནི་དྲུག་ཁྲི་ལྔ་སྟོང་ཡོད། །དེ་ནི་སྲིན་དང་ལྡན་
པ་ཡིན། །ཤིང་མེད་པའི་གནས་དག་ན། །ས་ལ་ཐ་ལའི་འབྲུ་འདྲ་བ། །ཏ་ལའི་དྲི་དང་ལྡན་པ་ཡོད། །ཟབས་སུ་མི་འགྲེང་གཉིས་ཙམ་ན། །འབུམ་ལས་ལྷག་པའི་ནོར་ཡོད་དེ། །དེ་ནི་གནོད་སྦྱིན་ལྡན་པ་ཡིན། །ཤིང་མེད་པའི་གནས་དག་
ན། །ས་ལ་ཏ་ལའི་ཤིང་འདྲ་བ། །གཅིག་པུ་དྲི་ཞིམ་ལྡན་པ་ཡོད། །ཟབས་སུ་མི་འགྲེང་གསུམ་ཙམ་ན། །ནོར་རྣམས་བྱེ་བ་སྙེད་ཡོད་དེ། །དེ་ན་རྣམ་ཐོས་བུ་ཡང་གནས། །ཤིང་མེད་པའི་གནས་རྣམས་ན། །ས་ལ་ཏ་ཡི་མིག་འདྲ་བ། །
<pb id="100.165b"/>
དཀར་ཞིང་དྲི་མ་ལྡན་པ་ཡོད། །ཟབས་སུ་མི་འགྲེང་གསུམ་ཙམ་ན། །ནོར་རྣམས་བཞི་ཁྲི་དྲུག་སྟོང་ཡོད། །དེ་དག་ན་ནི་དབང་ལྡན་ཡོད། །ཤིང་མེད་པ་ཡི་གནས་རྣམས་ན། །ཇི་སྟེ་ས་ལའི་ཁྲི་འདྲ་བ། །རྐང་པ་བཞི་ལ་ལྡན་པ་སྟེ། །ཀེ་ཏ་ཀ་ཏི་དྲི་ཅན་ཡོད། །
དེ་ན་བྱེ་བ་སྙེད་ཡོད་དོ། །དེ་ནི་ཀླུ་དང་ལྡན་པ་ཡིན། །མཚན་རྟགས་ཆེན་པོ་འདི་དག་ནི། །བཤད་ཟིན་གཞན་ཡང་ང་ལས་ཉོན། །དབྱར་ཞིང་སྐམ་ལ་རྩུབ་པ་དང་། །རྒུན་ཞིང་གསིང་མར་གྱུར་པ་དང་། །མཛའ་བོ་དེ་བཞིན་བྱི་ལ་སྦྲུལ། །ལྷན་ཅིག་
གཅིག་ཏུ་གནས་པ་དང་། །དེ་བཞིན་སྦྲུལ་དང་ནེའུ་ལེ་གཉིས། །ཁུང་གཅིག་ན་ནི་ལྷན་ཅིག་གནས། །གང་ན་གོ་ད་དཀར་པོ་དང་། །བྱི་བ་དཀར་པོ་ལྷན་ཅིག་གནས། །གང་ན་ཝ་ནི་ཉལ་བ་དང་། །ཅི་སྟེ་ས་ཕྱོགས་དྲོ་བ་དང་། །ཁྱི་ནི་རྟག་ཏུ་གྲོང་བོར་
ནས། །དགོན་པའི་ཕྱོགས་གཅིག་གང་ན་ཉལ། །ཤིང་ནི་ཐུར་དུ་མི་འཁྲུང་པ། །ཅི་སྟེ་ཐུར་དུ་འཁྲུང་འགྱུར་དང་། །འོ་མ་མེད་ལས་འོ་མ་འབྱུང་། །མུ་ཏུའི་རྩ་ནི་གདུགས་འདྲ་དང་། །རྒྱལ་མཚན་འདབ་མ་འདྲ་བ་དང་། །ཤིང་རྣམས་གང་དག་བུམ་པ་འདྲ། །
རྩྭ་ལས་རྩྭ་འབྱུང་ཡལ་ག་འཕྱང་། །རྩུབ་ཅིང་ཁ་རྔ་འདྲ་བ་དང་། །འདབ་མ་སྐམ་ཞིང་ལོ་མ་སྣུམ། །དུས་མ་ཡིན་པར་མེ་ཏོག་འབྱུང་། །རྟག་ཏུ་འབྲས་བུ་ཆགས་པ་དང་། །ཚེར་མ་མེད་ལས་ཚེར་མ་འབྱུང་། །ཚེར་མ་ཅན་ལས་ཚེར་མ་མེད། །
རྩེ་གཅིག་ཤིང་རིགས་གང་ཡིན་པ། །ཅི་སྟེ་ཁ་བྲག་གྱུར་པ་དང་། །ཤིང་དྲུང་གྲོག་མཁར་ཕུང་ཆེན་ཡོད། །དུས་མ་ཡིན་པར་མེ་ཏོག་འབྱུང་། །ཤིང་དྲུང་གང་ན་གཟུགས་ཡོད་ལ། །རྟག་ཏུ་འབྲས་བུ་མཆོད་པ་དང་། །མཆོད་པ་མེད་ཅིང་གཟི་བྱིན་
ལྡན། །ཤིང་དྲུང་གིས་ནི་ཕྱོགས་གཅིག་ན། །བདེ་བྱེད་མཚན་ནི་སྣུམ་བྱེད་ཡོད། །ཤིང་དྲུང་གི་ནི་ཕྱོགས་གཅིག་ན། །ཅི་སྟེ་རྡོ་ལེབ་ཡོད་པ་དང་། །གྲོང་གི་ཕྱོགས་གཅིག་མ་མོ་ཡི། །གནས་ཡོད་མཆོད་པ་མེད་པ་དང་། །ཁྲོན་པའི་ཕྱོགས་
གཅིག་སངས་རྒྱས་གཟུགས། །ཅི་སྟེ་ཁྲོན་པའི་ཕྱོགས་གཅིག་ན། །བདེ་བྱེད་མཚན་མ་སྟེགས་བུར་བཅས། །རྟག་ཏུ་སྣུམ་པ་གནས་པ་དང་། །ཁྲོན་པ་ཡི་ནི་ཕྱོགས་གཅིག་ན། །རྡོ་ལེབ་མིང་དང་ལྡན་པ་ཡོད། །ཞིང་གི་ཕྱོགས་
<pb id="100.166a"/>
གཅིག་ཀླུ་རྣམས་ཀྱིས། །མཆོད་ཅིང་སྟེགས་བུར་བཅས་པ་དང་། །རྟག་ཏུ་སྣུམ་དང་ལྡན་པ་ཡོད། །ཞིང་གི་དབུས་ནི་གང་དག་ན། །རྡོ་ཡི་ཕུང་པོ་ཆེན་པོ་ཡོད། །དེ་ན་ཁུང་གི་སྒོ་ཡང་ཡོད། །ཞིང་དག་གིས་ནི་དབུས་རྣམས་
ན། །རྡོ་ལེབ་ཟུར་གསུམ་ཡོད་པ་དང་། །རྫིང་བུ་དག་གི་འགྲམ་དག་ན། །མ་མོ་རྣམས་ཀྱི་གནས་ཡོད་པ། །མཆོད་པ་མོད་ཅིང་གཟི་བྱིན་ལྡན། །མཆོད་དུ་ཟིན་ཀྱང་གཟི་མེད་ན། །ངེས་པར་དེ་ན་ནོར་ཡོད་དོ། །གྲོང་གི་ཕྱོགས་གཅིག་སླར་སོང་
ནས། །རྭ་དང་རྨིག་པས་རྐོ་བར་བྱེད། །ཁང་པ་བརྩེགས་པའི་ཁ་དག་ནས། །བྱ་རོག་མཐུར་དུ་བལྟ་བཞིན་དུ། །རྟག་ཏུ་སྐད་ཀྱང་འབྱིན་པར་བྱེད། །རྫིང་བུ་ཡི་ནི་འགྲམ་དག་ན། །ཅི་སྟེ་གནོད་སྦྱིན་གཟུགས་ཡོད་དང་། །ཆུ་ཀླུང་འགྲམ་
ན་སངས་རྒྱས་གཟུགས། །དབང་ཕྱུག་ཆེ་དང་ལྷན་ཅིག་གནས། །གྲོང་ན་གྲོང་གི་ཕྱོགས་གཅིག་ན། །ས་འབིགས་ཞེས་བྱ་རྡོ་ལེབ་ཡོད། །གྲོང་རྣམས་ཀྱི་ནི་དབུས་དག་ན། །སྟེགས་བུ་མེད་པའི་མཆོད་ཤིང་ཡོད། །ཀླུའི་མཆོད་ཤིང་སྟེགས་
བུ་དང་། །ལྷན་ཅིག་ན་ནི་གནས་པ་ཡོད། །དེ་དག་གི་ནི་ལྷོ་ཕྱོགས་ན། །གྲོང་མཁར་ཕུང་པོ་ཆེན་པོ་ཡོད། །གྲོང་ངམ་ཡང་ན་དགོན་པ་ན། །མ་མོའི་གནས་ནི་མཆོད་པ་མེད། །སངས་རྒྱས་གཟུགས་དང་ཉི་མའི་གཟུགས། །ཅི་སྟེ་དེ་དག་
གཡོན་ཕྱོགས་ན། །གང་ན་ཉི་མའི་གཟུགས་ཡོད་པ། །ཀླུ་དག་དང་ནི་ལྷན་ཅིག་གནས། །ཞིང་དབུས་རྡོ་ཕུང་ཆེན་པོ་ཡོད། །གྲོག་མཁར་དང་ཡང་ལྷན་ཅིག་གནས། །ས་གཞི་དག་ཀྱང་དུད་པར་འཐུལ། །རྩྭ་ཡང་རྙིངས་པར་འགྱུར་བ་སྟེ། །
རྟག་ཏུ་ཡང་ནི་གཟི་བྱིན་ལྡན། །ཆུ་ཡང་ཤིན་ཏུ་སྐམ་པར་འགྱུར། །ཆུ་ངོགས་ཕ་གུ་ཕུང་ཆེན་ཡོད། །ས་དག་ཀྱང་ནི་བྱེ་མ་འདྲ། །ཁང་པ་བརྩིགས་པའི་ཕྱོགས་གཅིག་ན། །རྟག་ཏུ་དུད་པ་འདྲ་བར་འཐུལ། །གྲོང་ངམ་ཡང་ན་དགོན་པ་
འམ། །ཞིང་ངམ་ཡང་ནི་ཁྱིམ་དག་ན། །ཁྲ་དང་ཕུག་རོན་ལྷན་ཅིག་ཏུ། །གང་ན་ཤིན་ཏུ་མཛའ་བར་འགྱུར། །གྲང་བ་འམ་ཚབ་འམ་བཀྲེས་པ་འམ། །སྐོམ་པ་ཡིས་ནི་གཟིར་བཞིན་དུ། །དེ་ལྟར་དུས་ནི་ཐམས་ཅད་དུ། །ཕྱོགས་གཅིག་ཏུ་
<pb id="100.166b"/>
ནི་དགའ་བར་འཛིན། །ཞིང་དག་གི་ནི་དབུས་དག་ཏུ། །རྡོ་ལེབ་མིང་དང་ལྡན་པ་ཡོད། །ཤིང་རྣམས་གང་ལ་བ་ལང་རྫི། །བྲུ་བས་གཟིར་ཅིང་སྐོམ་པས་གཟིར། །རྟག་ཏུ་འཛེག་ཅིང་རྩེ་བ་དང་། །སྡུག་བསྔལ་དེ་བཞིན་རབ་བདེར་འཛིན། །
དུས་ཀུན་དུ་ནི་བ་ལང་རྫི། །གང་དུ་དེ་བཞིན་རྩེ་བྱེད་ཅིང་། །གྲང་བཞི་གྲང་བ་མེད་པར་འཛིན། །དེ་བཞིན་དུ་ནི་སྐྱོ་བ་མེད། །པད་མའི་སྡོང་བུ་གཅིག་པ་ལ། །པད་མ་ལ་ནི་པད་མ་སྐྱེས། །དེ་བཞིན་ཨུཏྤལ་ཀུ་མུ་ཏ། །ཅི་སྟེ་ཁ་དོག་ངན་པར་འགྱུར། །དྲི་ཡང་ཞིམ་
པར་མི་འགྱུར་དང་། །འདབ་མ་དག་ཀྱང་འཁུམས་པ་དང་། །གང་ལ་འབྲས་བུ་མི་ཆགས་པ། །དེ་ལ་པད་མ་ཀུ་མུ་ཏ། །བ་གཅིན་དང་ནི་རྟ་གཅིན་དང་། །རྡོ་ཐལ་རྣམས་དང་ལྷན་ཅིག་སྦྱར། །དེ་དང་དེ་མེ་ཏོག་དང་། །ཆུ་རྣམས་ལ་ནི་གཏོར་བྱས་ན། །གང་ན་
གཏེར་དེ་གནས་པ་ཡི། །ས་ཕྱོགས་དེ་དང་ཆུ་རྣམས་དང་། །མེ་ཏོག་སྔོན་པོ་དམར་པོར་འགྱུར། །རྟག་ཏུ་ས་ཕྱོགས་གང་དག་ན། །ཆུ་ནི་ཁྱོར་གང་ཙམ་ཡོད་ལ། །ས་གཞི་དེ་ཡང་དྲོ་བ་དང་། །ཁང་པ་བརྩེགས་པ་གང་དག་ལ། །རྡོ་ཐལ་སྔོན་པོར་འདུག་པ་
དང་། །བྱི་རུ་ལྟ་བུར་མདོག་དམར་ཞིང་། །བར་བར་དུ་ནི་གནས་པ་དང་། །ཡང་ན་རབ་ཏུ་མདོག་སྔོ་ཞིང་། །ཕུག་རོན་མདོག་ལྟར་འདུག་ཀྱང་རུང་། །དེ་བཞིན་རོ་ནི་ཁ་བ་དང་། །གང་ན་གཟུགས་ནི་མདོག་སྣུམ་ཞིང་། །བཀྲུས་ཀྱང་ཤིན་ཏུ་སྐམ་པ་ཡོད། །དེ་བཞིན་
དྲི་དང་མེ་ཏོག་ཕྲེང་། །དེ་ནི་སྙིང་པོར་ལྡན་པ་སྟེ། །ཡན་ལག་འབྲུ་མར་བསྐུས་པ་ལ། །མི་ཡི་ལྕེ་ཡིས་བལྡག་བྱས་ན། །མྱུར་དུ་ཡལ་བར་འགྱུར་བ་དང་། །གང་ན་རྡོ་རྗེའི་གཟུགས་ཡོད་པ། །ཐུར་དུ་ཡང་ནི་བལྟ་བར་བྱེད། །ཕྱོགས་གཅིག་ན་ནི་ལྷ་གཞན་
གྱི། །ཤིང་ངམ་ཡང་ན་རྡོ་གཟུགས་ཡོད། །མགོ་ལ་རྫ་ཐོགས་ཅི་སྟེ་སྣང་། །རྫིང་བུ་འགྲམ་གྱི་གནས་དག་ན། །ནོར་ལྷ་ཡི་ནི་བུ་ཡི་གཟུགས། །ནུབ་ཕྱོགས་ཕྱོགས་པ་དེ་འདུག་བཞིན། །ཤར་ཕྱོགས་ལོགས་སུ་བལྟ་བ་དང་། །རྫིང་བུའི་འགྲམ་ན་
མ་མོ་གནས། །ནུབ་ཕྱོགས་ཕྱོགས་པ་དེ་འདུག་བཞིན། །ཤར་ཕྱོགས་ལོགས་སུ་བལྟ་བ་དང་། །ཁྲོན་པའི་ཕྱོགས་གཅིག་སངས་རྒྱས་གཟུགས། །ཅི་སྟེ་དུར་ཁྲོད་གནས་དག་ན། །སངས་རྒྱས་གཟུགས་འདྲ་སྣང་བ་དང་། །ཆུ་མེད་ཕྱོགས་ན་
<pb id="100.167a"/>
སྦྲུལ་གཟུགས་དང་། །གང་ན་མི་རོ་མགོ་མེད་འདྲ། །རྡོ་འམ་ཡང་ན་ཤིང་ལ་བྱས། །ལམ་གྱི་བཞི་མདོ་གང་དག་ན། །ཅི་སྟེ་དབང་པོའི་གཟུགས་སྣང་ཞིང་། །སྒྲ་ཆེན་ལ་ནི་ཞོན་བཞིན་དུ། །བུམ་པ་མགོ་ལ་ཐོགས་ནས་ཀྱང་། །ཐུར་དུ་བལྟ་བ་ཡོད་
པ་དང་། །མིག་རྣམས་ཡོངས་ཀྱི་མི་གནས་པའི། །ཤིང་མེད་པའི་གནས་དག་ན། །མ་མོ་དག་ཀྱང་གནས་འགྱུར་ལ། །མཚན་ནི་ཐུར་དུ་བལྟ་བ་དང་། །ཤིང་གི་ཚལ་ནི་གང་དག་ན། །ཅི་སྟེ་གླང་ཆེན་གཟུགས་ཡོད་དང་། །གྲོང་ནས་ཀྱང་ནི་རྒྱང་རིང་
བ། །གང་ན་ཕག་གི་གཟུགས་ཡོད་པ། །རྡོ་འམ་ཡང་ན་ཤིང་ལས་བྱས། །ཤིང་གི་ཚལ་གྱི་དབུས་དག་དང་། །ཤིང་མཚམས་བར་ལ་སོགས་པ་ན། །དབང་ཕྱུག་གི་ནི་གཟུགས་ཡོད་དེ། །དེ་ནི་རྟག་ཏུ་ཐུར་དུ་བལྟ། །ཁྲོན་པའི་ཕྱོགས་གཅིག་
གནོད་སྦྱིན་གནས། །གཟུགས་བརྙན་སྟེགས་བུར་བཅས་པ་སྟེ། །གང་ན་ཀླུ་དང་གནོད་སྦྱིན་དང་། །ཡང་ན་གཏུམ་པོ་འམ་བརྒྱ་བྱིན་གྱི། །ཤ་ཚུགས་འདྲ་ལ་ཤིང་རིངས་ཐོགས། །གང་ན་གླང་གི་གཟུགས་ཡོད་དང་། །གང་ན་གླང་གཟུགས་
ཤིང་ལས་བྱས། །ཡང་ན་ས་ལས་བྱས་པ་ཡོད། །ཤིང་གི་ཚུལ་གྱི་ཕྱི་རོལ་ན། །གང་ན་ཀླུའི་རྡོ་གཟུགས་ཡོད། །ལམ་གྱི་བཞི་མདོ་གང་དག་ན། །ཀླུ་ནི་གཅིག་པུ་གནས་པ་ལ། །ཤིང་རྣམས་ཀྱིས་ཀྱང་བསྐོར་བ་སྟེ། །མི་རྣམས་མེད་པའི་
ས་ཕྱོགས་བཟང་། །ཆུ་མེད་པ་ཡི་དགོན་པ་ན། །ཀླུ་ཡི་མཆོད་ཤིང་ཁ་བྲག་བཞི། །དུར་ཁྲོད་ན་ནི་སྦྲུལ་འདྲའི་ཤིང་། །ཡང་ན་ཀླུ་ཡི་མཆོད་ཤིང་ཡོད། །དུར་ཁྲོད་དེ་ན་ཤིང་ཡོད་པ། །ཀླུ་ཤིང་དག་གིས་ཀུན་ནས་བསྐོར། །དུར་ཁྲོད་གང་ན་ཁྱི་དང་ནི། །
ཡང་ན་ཝ་ནི་རྟག་ཏུ་གནས། །གྲོག་མཁར་བ་ཡི་དུས་ཀུན་དུ། །ཝ་རྣམས་སྣང་བ་ཡོད་པ་དང་། །དགུན་ཞིང་གྲོང་གི་ཕྱི་རོལ་དུ། །ཕྱུགས་ནི་རྟག་ཏུ་ཉལ་བར་བྱེད། །ཕག་གམ་ཡང་ན་ཁྱི་ཡང་རུང་། །སོང་ནས་རྟག་ཏུ་བལྟ་བ་དང་། །
རྐང་ལག་དག་གིས་འབྲུ་བར་བྱེད། །བྱ་རོག་ས་ལ་འདུག་ནས་ནི། །རྟག་ཏུ་ཐུར་དུ་བལྟ་བར་བྱེད། །གྲོག་མཁར་གྱི་ནི་ཕྱོགས་གཅིག་ན། །གང་དུ་བྱ་རོག་མཆུ་དག་གིས། །རྟག་ཏུ་རྐོ་བར་བྱེད་པ་དང་། །ས་ནི་རྟག་ཏུ་དུད་པར་འཐུལ། །
<pb id="100.167b"/>
གང་ན་ས་ནི་དཀར་པོར་སྣང་། །དབྱར་ཞིང་སྐམ་ལ་རྩུབ་པ་དང་། །རྟག་ཏུ་ཡང་ནི་དུད་པར་འཐུལ། །གཙང་མའི་གནས་ནི་གང་དག་ན། །རྟག་ཏུ་མི་གཙང་སྣང་བ་དང་། །ཉི་མ་ནུབ་ཀ་དག་ཏུ་ཡང་། །དུད་པ་མེད་པར་དུད་འདྲ་སྣང་། །དབྱར་ཞིང་དྲ་བས་
ཁེབས་འགྱུར་ལ། །ཁོ་ར་ཁོར་ཡུག་གས་པ་དང་། །རྟག་ཏུ་ཡང་ནི་རབ་ཏུ་འབར། །ཤིང་དྲུང་གང་ན་རྟག་འབར་དང་། །གེལ་པ་ཁྲི་ཤིང་མེད་པ་ལ། །དབྱར་ཞིང་ཐོག་ཐོག་འབར་བ་དང་། །རྟག་ཏུ་ཚ་སྒོ་གང་དག་ན། །ས་ནི་འཁོར་ལོ་གཤོལ་
དག་གིས། །ཁེབས་པར་སྣང་བ་ཡོད་པ་དང་། །གྲང་བའི་དུས་ན་དྲོ་བ་དང་། །དྲོ་བའི་དུས་ན་གྲང་བ་དང་། །གཞན་དག་གིས་ནི་མ་འདྲེས་པའི། །ཤིང་གི་ཚལ་གྱི་དབུས་དག་ན། །མི་ཡི་ཐོད་པ་ཁུང་ཆེན་ཡོད། །ཨ་ནི་ན་ཛ་བྱི་ཛ་ན་ཀན་ཏེ། །
ཤིང་མེད་གནས་ན་གཏེར་ཡོད་དོ། །ཁང་པ་དོག་པ་དག་ན་ཡང་། །བྲག་ཆའི་སྒྲ་ནི་ཡོད་པ་དང་། །མེ་ཏོག་མེད་ཅིང་འབྲས་བུར་ལྡན། །འབྲས་བུ་ལ་ཡང་མེ་ཏོག་ཆགས། །ཤིང་གང་འབྲས་ལས་འབྲས་བུ་འབྱུང་། །མེ་ཏོག་ལས་ཀྱང་མེ་ཏོག་
སྐྱེ། །དཀྱིལ་འཁོར་བཞི་དང་འདྲ་བ་ཡི། །ས་ནི་རབ་ཏུ་འབར་བ་ཡོད། །གང་ན་ཡལ་ག་གཅིག་པུ་ལས། །འབྲས་བུ་འབྱུང་གི་གཞན་ལས་མིན། །ལོ་མ་མེད་པའི་ཡལ་ག་ལས། །མེ་ཏོག་གང་ནས་འབྱུང་བ་ཡོད། །ཉིན་པར་ལོ་མ་འཁུམ་
འགྱུར་ཞིང་། །མཚན་མོ་འདུ་བར་འགྱུར་བ་དང་། །ཤིང་གཉིས་རྩེ་མོའི་ཡལ་ག་དང་། །རབ་ཏུ་འདུ་བར་འགྱུར་བ་ཡང་། །རྫིང་གི་འགྲམ་ན་སྟོབས་བཟངས་གཟུགས། །ཤར་ཕྱོགས་སུ་ནི་ཁ་བལྟ་ཞིང་། །སྲེད་མེད་བུ་ཡང་ལྷོ་ཕྱོགས་འདུག །
ཅི་སྟེ་རྫིང་གི་འགྲམ་དག་ན། །སངས་རྒྱས་སྐུ་གཟུགས་ཡོད་པ་དང་། །ཀུན་དགའ་ར་བ་ཡི་ཕྱོགས་གཅིག་ན། །ཅི་སྟེ་གནོད་སྦྱིན་གཟུགས་ཡོད་དང་། །སྐུ་བ་ཡི་ནི་ལོ་མ་རྣམས། །ཕུར་མར་ཆགས་ཤིང་བུ་གུ་ཡོད། །ཅི་སྟེ་ཞིང་གི་དབུས་དག་
ན། །ཀླུ་ཡི་གཟུགས་དང་སྐུ་ལ་ཀ །ཡང་ན་བདེ་བྱེད་མཚན་ཡོད་དང་། །ཅི་སྟེ་ཞིང་གི་དབུས་དག་ན། །ཁྲོན་པ་འགའ་ཞིག་ཡོད་པ་དང་། །བདེ་བྱེད་གནས་ཀྱི་སྟེགས་བུ་ཡི། །ཕྱོགས་གཅིག་ན་ནི་གཟུགས་གཞན་ཡོད། །ལམ་གྱི་བཞི་མདོའི་ཤིང་
<pb id="100.168a"/>
དྲུང་ན། །ཅི་སྟེ་ཁྲོན་པ་ཡོད་པ་དང་། །དཱུར་བ་དཀར་པོའི་ཕྱོགས་བཞི་ནས། །རྩྭ་རྣམས་ཀྱིས་ཀྱང་བསྐོར་བ་དང་། །ཤིང་ལ་ཅི་སྟེ་གཟུགས་ཡོད་དང་། །ས་ལ་སྦྲང་མས་རྟག་ཏུ་བསྐོར། །ས་ཕྱོགས་བཟང་པོར་དབྱར་གྱི་དུས། །སྲིན་ཕྱིས་
ཕུང་པོ་སྣང་བ་ཡོད། །རྟགས་འདི་རྣམས་ལས་གཏེར་རྣམས་ཀྱི། །མཚན་མ་དག་ནི་བརྟགས་བྱས་ཏེ། །འབྱུང་བ་དག་ནི་ངས་བཤད་ཟིན། །དེ་ནས་བླུགས་པར་བྱ་བའི་སྨན། །གང་དག་གིས་ནི་རྟོགས་འགྱུར་ནས། །རྟག་ཏུ་ཐེ་ཚོམ་མེད་འགྱུར་བའི། །
བླུགས་སྨན་ཆོ་ག་མཉན་པར་གྱིས། །འབྲས་ཅན་ཞོས་སྦྱར་ཏིལ་ཕྱེ་དང་། །ཀུན་ཛ་ར་ཡི་མེ་ཏོག་རྣམས། །མ་ཧེའི་འོ་མས་སྦྱར་བར་བྱ། །སྣ་མའི་མེ་ཏོག་བརྟག་པར་བྱ། །ཀ་ར་བཱི་རའི་མེ་ཏོག་རྣམས། །མ་ཧེའི་འོ་མ་བ་གཅིན་སྦྱར། །སྲན་ཆུང་ཏིལ་
དང་ལྷན་ཅིག་ཏུ། །ཆུ་ཡིས་བུ་ནི་བརྟགས་པར་བྱ། །ཀུན་དའི་མེ་ཏོག་བླངས་བྱས་ལ། །འོ་མ་ཙན་དན་དག་དང་སྦྱར། །ཨིནྡྲ་བྲིག་ཤའི་ལོ་མ་རྣམས། །ཞོ་ག་ཆུ་དང་བཏག་པར་བྱ། །ཉ་ལྕིབས་ས་ནི་བླངས་ནས་ཀྱང་། །ཆུ་དང་ལྷན་ཅིག་བརྟག་
པར་བྱ། །ཀུན་དའི་མེ་ཏོག་མ་བྱེ་བ། །བླངས་ནས་འོ་མས་སྦྱར་བར་བྱ། །ཨརྐ་ད་དང་དམར་པོའི་ལོ་མ་རྣམས། །འོ་མ་ཡིས་ནི་སྦྱར་བར་བྱ། །ཨ་ཤ་ན་ནི་ཞོ་དང་སྦྱར། །མཁས་པས་བླུགས་སྨན་དེ་བྱས་ལ། །རང་བཞིན་གྱུར་པར་རྟོགས་
ནས་ནི། །ནོར་ཡོད་པར་ནི་བསྟན་པ་ཡིན། །གཞན་དག་ཀྱང་ནི་བཤད་བྱ་སྟེ། །མ་བསྲེགས་པ་ཡི་ཁམ་ཕོར་དག །འབྲས་ཕྱེ་འདག་གུས་བསྐུས་བྱས་ལ། །མཛུབ་གང་བརྐོས་ནས་བཞག་པར་བྱ། །རང་བཞིན་གཞན་དུ་གྱུར་ན་ནི། །
ནོར་རྣམས་ཡོད་པར་ཤེས་པར་བྱ། །ཡུངས་ཀར་ཨ་དའི་མེ་ཏོག་རྣམས། །གོང་བུ་དག་ཏུ་བརྫིས་ནས་ནི། །རང་བཞིན་གྱུར་ན་ནོར་ཡོད་དོ། །འབྲས་རྣམས་ཐིལ་དང་ལྷན་ཅིག་ཏུ། །ཞོ་དང་སྦྱར་ཏེ་གོང་བུར་བྱས། །ཁམ་ཕོར་ཁ་སྦྱར་ནང་
བཅུག་ལ། །མཛུག་གང་བསྐོས་པའི་འོག་ཏུ་བཞག །རང་བཞིན་གྱུར་ན་ནོར་ཡོད་དོ། །རྒུན་སྨད་དུས་སུ་དུས་རྣམས་ནི། །མར་གྱིས་བཀང་སྟེ་བརྐོས་ནས་བཞག །ཞུ་བར་གྱུར་ན་ནོར་ཡོད་དོ། །ལྷ་རྣམས་སེམས་ཅན་དོན་གྱི་ཕྱིར། །
<pb id="100.168b"/>
བླུགས་སྨན་དམ་པའི་ཆོ་ག་རྣམས། །བདག་གིས་སུ་ནི་བཤད་པ་ཡིན། །སེམས་ཅན་རྣམས་ལ་ཕན་གདགས་ཕྱིར། །མིག་སྨན་གང་གིས་མིག་བསྐུས་ན། །ས་ལ་གཏེར་ཀུན་མཐོང་འགྱུར་བའི། །མིག་སྨན་རྣམས་ཀྱང་བཤད་པར་བྱ། །
འུག་པའི་མཆི་མ་ཟགས་པ་ཡིས། །ལིག་བུ་མིག་ནི་བསྒོས་ནས་ཀྱང་། །ལྡོང་རོས་དག་དང་ལྷན་ཅིག་ཏུ། །བློ་ཅན་གྱི་ནི་མིག་ཀྱང་བསྐུ། །ལྡོང་རོས་དག་ནི་ཤིང་མངར་དང་། །གེའུ་ཝང་དང་ནི་འུག་པ་ཡི། །མིག་རྣམས་ལྷན་ཅིག་
སྦྱར་བྱས་ལ། །བློ་ལྡན་གྱིས་ནི་མིག་ཀྱང་བསྐུ། །ར་ཡི་གཅིན་དང་དེ་བཞིན་དུ། །བྱི་ལ་ཡི་ནི་གཅིན་བླངས་ལ། །འུག་པའི་མིག་དང་ལྷན་ཅིག་ཏུ། །དུད་པ་བཀག་སྟེ་བསྲེག་པར་བྱ། །ལིག་བུ་མིག་དང་སྦྱར་བྱས་ལ། །བློ་ལྡན་གྱིས་ནི་
མིག་ཀྱང་བསྐུ། །རྡུལ་བྱེའུ་རང་ནི་ཤི་བ་ཡི། །ཁོང་དུ་ལིག་བུ་མིག་བཅུག་ལ། །དུད་པ་བཀག་སྟེ་བསྲེགས་པ་ནི། །མིག་སྨན་རབ་ཏུ་བཟང་བ་ཡིན། །འཇོན་མོའི་མགོ་ཡི་ནང་དག་ཏུ། །ལིག་བུ་མིག་ནི་བཅུག་ནས་ཀྱང་། །
དུད་པ་བཀག་སྟེ་བསྲེགས་ན་ནི། །མིག་སྨན་རབ་ཏུ་བཟང་བ་ཡིན། །ནིའུ་ལེའི་མགོ་བོ་བླངས་ནས་ནི། །དེ་ཡི་ནང་དུ་ལྡོང་རོས་གཞུག །དུད་པ་བཀག་སྟེ་བསྲེགས་པ་ནི། །མིག་སྨན་རབ་ཏུ་བཟང་བ་ཡིན། །མཐིང་རིལ་སྒོ་ང་བྱ་
གག་སྒོང་། །དེ་བཞིན་སྦྲུལ་མགོ་དེ་དག་རྣམས། །དུད་པ་བཀག་སྟེ་བཞག་པ་ནི། །མིག་སྨན་རབ་ཏུ་བཟང་བ་ཡིན། །ན་མ་སྐ་རི་སྦྲུལ་མགོ་དང་། །ལིག་བུ་མིག་དང་སྦྱར་བྱས་ནས། །དུད་པ་བཀག་སྟེ་བསྲེགས་པ་ནི། །
མིག་སྨན་རབ་ཏུ་བཟང་བ་ཡིན། །རང་ཤི་བ་ཡི་སྦྲུལ་དག་གི། །ཁོང་དུ་ལིག་བུ་མིག་བཅུག་ལ། །ལྡོང་རོས་དང་ནི་ལྷན་ཅིག་ཏུ། །དུད་པ་བཀག་སྟེ་བསྲེགས་པ་ནི། །མིག་སྨན་རབ་ཏུ་བཟང་བ་ཡིན། །ན་མ་སྐ་རི་གིའུ་ཝང་དང་། །
འུག་པ་ཡི་ནི་མིག་རྣམས་དང་། །འཇོན་མོའི་མགོ་དང་ཆ་མཉམ་པར། །དུད་པ་བཀག་སྟེ་བསྲེགས་པར་བྱ། །ལུང་བོང་གི་ནི་མིག་གཉིས་དང་། །དེ་བཞི་བྱི་བའི་མིག་གཉིས་དང་། །བྱ་རྒོད་མགོ་དང་ལྷན་ཅིག་ཏུ། །
<pb id="100.169a"/>
དུད་པ་བཀག་སྟེ་བསྲེག་པ་ནི། །མིག་སྨན་རབ་ཏུ་བཟང་བ་ཡིན། །སྤྲེའུ་ཡི་འཇུག་མ་དག་དང་ནི། །དེ་བཞིན་འཇོན་མོའི་མིག་གཉིས་དང་། །སྦྲུལ་གྱི་མགོ་དང་ལྷན་ཅིག་ཏུ། །དུད་པ་བཀག་སྟེ་བསྲེགས་པ་ནི། །
མིག་སྨན་ཀུན་གྱི་མཆོག་ཡིན་ནོ། །སེམས་ཅན་རྣམས་ཀྱི་དོན་གྱི་ཕྱིར། །མིག་སྨན་གྱི་ནི་སྦྱོར་བ་མཆོག །ལྷ་རྣམས་དག་གི་བཤད་པ་ཡིན། །མིག་སྨན་རྣམས་དང་བླུགས་སྨན་རབ་ཏུ་བཟང་པ་ཡིན། རིག་སྔགས་ཀྱང་
རྒྱལ་པོས་བྱའོ། །ཉེ་བའི་སྙིང་པོ་རྫོགས་སྷོ།།  །།<head n="2" t="ཕོ་ཉ་མོ་རྣམས་ཀྱི་ཆོ་ག" type="choga" zh="95.187"/>ངས་སྔར་བཤད་པའི་ཕོ་ཉ་གང་ཡིན་པ་ཐམས་ཅད་ཀྱི་ཕོ་ཉ་མོའི་ལས་བཤད་པར་བྱའོ། །ལྷ་རྣམས་ཀྱི་རིག་སྔགས་ཆེན་པོའི་འཕྲུལ་བའི་རིག་སྔགས་དེ་དག་གི་རིག་སྔགས་ཀྱི་ཆོ་
གའི་ལས་ཀྱང་བཤད་པར་བྱའོ། །དེ་ལ་ཕོ་ཉ་མོ་ཐམས་ཅད་ཀྱི་ལས་ནི་འདི་ཡིན་ཏེ། ལོངས་སྤྱོད་ཀྱི་གཞི་བསྒྲུབ་པར་འདོད་པས་ཞག་གསུམ་སྨྱུང་བར་བྱས་ལ། འཕགས་པ་ལག་ན་རྡོ་རྗེའི་མདུན་དུ།  ལྷ་བཤོས་སྣ་ཚོགས་
ཕུལ་ནས་མཆོད་པར་བྱས་སྟེ། པྲི་ཡང་ཀུའི་ཤིང་གིས་མེ་སྦར་ལ་པྲི་ཡང་ཀུ་དང་གེའུ་ཝང་དང་། རི་ལུ་སྟོང་རྩ་བརྒྱད་སྦྱིན་སྲེག་བྱས་ན་ཞག་བདུན་གྱི་ཐ་མར་ལོངས་སྤྱོད་ཀྱི་གཞི་འཐོབ་པར་འགྱུར་རོ། །མར་གྱི་ངོ་ཞག་བཅུ་བཞི་ལ་
མཆོད་སྦྱིན་བྱས་པའི་མཆོད་སྡོང་བླངས་ནས། མི་རོ་བསྲེགས་ན།  རིག་སྔགས་ཀྱི་སྙིང་པོ་དང་ལྡན་པར་བཟླས་བརྗོད་བྱེད་བཞིན་དུ། འདག་མ་བླངས་ལ་བླངས་པ་དེ་སྤྱན་གྱི་སྔགས་བཟླས་བརྗོད་བྱེད་བཞིན་དུ།  ཕུག་རོན་གྱི་
ཁུང་དུ་ཤི་བར་བྱས་ཏེ། ཕྱི་མའི་མར་གྱི་ངོ་ཞག་བཅུ་བཞི་ལ་ལྷ་ཆེན་པོའི་གནས་སུ་སོང་ནས་ལོག་འདྲེན་གྱི་སྔགས་ཀྱིས་གཏོར་མའི་ཆོ་ག་ཐམས་ཅད་བྱས་ལ་ཞག་གཅིག་སྨྱུང་བ་བྱས་ཏེ། ལྡུམ་བུ་སོ་མའི་འདབ་མ་བདུན་བླངས་པའི་
སྟེང་དུ་སོལ་བ་བཞག་ནས་གཟུགས་ཀྱི་ལྷོ་ཕྱོགས་སུ་རིག་སྔགས་བཟླས་བརྗོད་བྱ་སྟེ་དུད་པ་འཐུལ་ཞིང་བར་དུ་བཟླས་བརྗོད་བྱས་ལ། དེ་བླངས་ནས་ནང་པར་བྲམ་ཟེ་རྣམས་དང་། དགེ་སློང་གི་དགེ་འདུན་ལ་མཆོད་སྟོན་བྱས་ལ། དེ་ནས་སྦྱར་བར་བྱ་སྟེ།
<pb id="100.169b"/>
ཐིག་ལེ་བྱས་ན་ལུས་མི་སྣང་བར་འགྱུར་ཞིང་ཚེ་ལོ་ལྔ་བརྒྱ་ཐུབ་ལ། ཕོ་ཉ་མ་ཐམས་ཅད་དབང་དུ་འགྱུར་རོ། །ཟས་སུ་འོ་མའི་འདག་གུ་ཟ་ཞིང་ཚེས་གཅིག་ལ་བརྩམས་ཏེ། ཚེས་བདུན་གྱི་བར་དུ་རིག་སྔགས་བཟླས་བརྗོད་བྱས་ནས་ཞག་གཅིག་སྨྱུང་
བ་བྱས་ལ་དཀའ་བཟློག་མའི་གནས་སུ་སོང་སྟེ། འབྲས་ཕྱེ་ལས་མདུང་རྩེ་གསུམ་པ་བྱས་པ་བརྒྱ་སྟོང་སྦྱིན་སྲེག་བྱས་ན་ཡུལ་གྲུ་ཐོབ་པར་འགྱུར་རོ། །ཆོ་ག་འདི་ཉིད་ཀྱིས་མ་མོའི་གནས་སུ་སོང་ལ་མཆོད་པ་བྱས་ཏེ། དབང་ཕྱུག་ཆེན་པོའི་སྔགས་ཀྱི་ལས་
ཐམས་ཅད་བྱའོ། །མ་མོའི་གཙོ་བོའི་མདུན་དུ་འབྲས་ཕྱེ་ལས་མཁུར་བ་དཀྲིས་ཤིང་ལྡན་པར་བྱས་པ།  བརྒྱ་སྟོང་སྦྱིན་སྲེག་བྱས་ན་ཡུལ་གྲུ་སྦྱིན་པར་བྱེད་དོ། །མར་གྱི་ངོ་ཞག་བཅུ་བཞི་ལ་ཞག་གཅིག་སྨྱུང་བ་བྱས་ཏེ་འཕགས་པ་ལག་ན་རྡོ་རྗེའི་
མདུན་དུ་སྣ་མའི་མེ་ཏོག་ཁ་མ་བྱེ་བ་བརྒྱ་སྟོང་སྦྱིན་སྲེག་བྱས་ན་ཕོ་ཉ་མ་ཐམས་ཅད་ལས་སོ་ཅོག་བྱིང་བར་འགྱུར་རོ། །རིག་སྔགས་ཀྱི་རྒྱལ་པོ་བསྒྲུབ་པའི་ལས་རྣམས་ལ་ནི་ཕོ་ཉ་མ་རྣམས་སྦྱར་བར་བྱའོ། །ཕོ་ཉ་མ་རྣམས་ལ་
ནི་བདུད་རྩི་ཐབས་སྦྱོར་དང་། དགའ་བྱེད་གདོང་སྦྱར་བར་བྱའོ། །བདུད་རྩི་ཐབས་སྦྱོར་ལ་སོགས་པའི་གསང་སྔགས་ཐམས་ཅད་ལ་ནི་རིག་སྔགས་ཀྱི་རྒྱལ་པོ་དང་སྤྱན་སྦྱར་བར་བྱའོ། །ཡང་ན་བཅོམ་ལྡན་འདས་མ་ཉི་ཚེ་སྦྱར་བར་
བྱའོ། །གདོན་ནོ་ཅོག་དབྱེ་བར་འདོད་ན་མ་ད་ནའི་ཚེར་མ་དུག་དང་ཁྲག་གི་ནང་དུ་བསྙུགས་པ་བརྒྱ་སྟོང་སྦྱིན་སྲེག་བྱས་ན་འབྱེར་བར་འགྱུར་རོ། །མར་གྱི་ངོ་ཞག་བཅུ་བཞི་ལ་ཞག་གཅིག་སྨྱུང་བ་བྱས་ཏེ་སྨིན་དྲུག་གི་བུའི་གནས་སུ་
སོང་ནས། རིག་སྔགས་ལན་བརྒྱད་བརྒྱ་བཟླས་བརྗོད་བྱས་ན་གཞན་གྱི་ཡིད་དུ་འོང་བར་འགྱུར་རོ། །སྐྱེས་པ་དང་བུད་མེད་དབང་དུ་བྱ་བར་འདོད་ན་མར་གྱི་ངོ་ཞག་བཅུ་བཞི་ལ་ཞག་གཅིག་སྨྱུང་བ་བྱས་ཏེ། ལྷ་ཆེན་པོའི་གནས་སུ་
སོང་ལ་གཟུགས་ཀྱི་ལྷོ་ཕྱོགས་སུ་སེང་ལྡེང་གི་ཤིང་གིས་མེ་སྦར་ནས་ཡུངས་ཀར་གྱིས་ལན་བརྒྱ་སྟོང་སྦྱིན་སྲེག་བྱས་ན་སྐྱེས་པ་དང་། བུད་མེད་དབང་དུ་འགྱུར་རོ། །མར་གྱི་ངོ་ཚེས་བདུན་ལ་རྒྱུ་སྐར་ས་རི་ལ་བབ་པའི་ཚེ་བིལ་
<pb id="100.170a"/>
བ་ལས་ཤིང་བརྙན་བདུན་སྐྱེས་པ་བླངས་ནས་དུག་མོ་ཡུངས་གྱི་ཤིང་དྲུང་ལན་སྟོང་བཟླས་བརྗོད་བྱས་ཏེ་བཙུགས་ན་གྲོང་ཁྱེར་གྱི་མི་ཐམས་ཅད་གཉིད་ལོག་པར་འགྱུར་རོ། །མར་གྱི་ངོ་ཞག་བརྒྱད་ལ་སྤོས་ཀྱི་རེང་བུ་བླངས་ཏེ། 
མིའི་ཚིལ་གྱིས་བསྒོས་ནས་མར་གྱི་ངོ་ཞག་བཅུ་བཞི་ལ་ཞག་གཅིག་སྨྱུང་བ་བྱས་ཏེ། ལྷ་ཆེན་པོའི་གནས་སུ་སོང་ནས་མཆོད་པ་རྒྱས་པར་བྱས་ལ་གཟུགས་ཀྱི་ལྷོ་ཕྱོགས་སུ་སྤོས་ཀྱི་འདག་གུས་མདུང་རྩེ་གསུམ་པ་བྲིས་ནས་དེའི་
སྟེང་དུ་མིའི་ཐོད་པ་བཞག་པ་ལ་འདུག་སྟེ། ཐོད་པའི་སྣོད་མི་ཚིལ་གྱིས་བཀང་བའི་ནང་དུ་སྤོས་ཀྱི་རེང་བུ་བཞག་པ་ལས་ཐོད་པའི་ནང་དུ་དུད་པ་ཆགས་པར་བྱས་ན་དེ་བླངས་པ་ལག་ན་རྡོ་རྗེ་དང་། ལྷ་ཆེན་པོ་དང་། གྲོགས་རྣམས་ལ་
ཡང་སྐལ་བ་སྦྱིན་ཏེ། དེ་ནས་མིག་གཉིས་བསྐུས་ན་ལུས་མི་སྣང་བར་འགྱུར་ཞིང་། འདོད་དགུར་སྒྱུར་བའི་གཟུགས་ཅན་སྟོབས་པོ་ཆེ་ཚེ་ལོ་དགུ་བརྒྱ་ཐུབ་པར་འགྱུར་རོ། །གདོན་ལས་ཐར་བར་བྱ་འདོད་ན་ཨ་ཤྭཏྠའི་ཤིང་གིས་མེ་སྦར་ཏེ་
ལན་ཚྭ་དང་སྐེ་ཚེས་ལན་བརྒྱ་སྟོང་སྦྱིན་སྲེག་བྱས་ན་ཆོ་ངེ་བཏོན་ནས་གཏོང་བར་འགྱུར་རོ། །དགུན་ཟླ་ཐ་ཆུངས་ཡར་གྱི་ངོ་ཚེས་བཅུ་བཞི་ལ་ཞག་གཅིག་སྨྱུང་བ་བྱས་ཏེ། འཕགས་པ་ལག་ན་རྡོ་རྗེའི་མདུན་དུ་ཨརྐའི་ཤིང་གིས་མེ་སྦར་
ནས་དྲིན་ཤུ་ལེའི་མེ་ཏོག་བརྒྱ་སྟོང་སྦྱིན་སྲེག་བྱས་ན་ཕོ་ཉ་མོ་ཐམས་ཅད་ཀྱིས་དམ་པ་སྦྱིན་པར་འགྱུར་རོ། །ཚོགས་ཀྱི་བདག་པོ་ལྕགས་ཅན་ནི་ཕོ་ཉ་མ་ཐམས་ཅད་ཀྱི་གཞེན་འདེབས་པ་དང་། སྒྲུབ་པ་བྱེད་པར་ངས་བསྐོས་ཏེ། 
དེ་དྲན་པར་བྱས་ན་ཕོ་ཉ་མ་ཐམས་ཅད་མདུན་ན་འཁོད་པར་འགྱུར་རོ། །ང་དང་ལྷ་རྣམས་ཀྱི་སྙིང་པོ་ལྟ་བུར་གྱུར་པ་འབྱུང་པོའི་བདག་པོའི་ཆོ་ག་རྒྱས་པ་བསྒྲུབ་པ་ཕོ་ཉ་མ་ཐམས་ཅད་ཀྱི་ཡིད་དང་འཐད་པ་ཚོགས་ཀྱི་བདག་པོ་ལྕགས་
ཅན་བཤད་པར་བྱའོ། །ན་མོ་རཏྣ་ཏྲ་ཡ་སྱ། ན་མ་ཤྩཎྜ་བཛྲ་པཱ་ཎི་སྱ། མ་ཧཱ་ཡཀྵ་སེ་ནཱ་པ་ཏི་སྱ། ཏད་ཡ་ཐཱ། ར་བ་ར་བ། དྷ་བ་དྷ་བ། མ་ར་མ་ར། བྷཉྫ་བྷཉྫ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། གྲྀཧྞ་གྲྀཧྞ། ཙྪིནྡ་ཙྪིནྡ། བྷིནྡ་བྷིནྡ།