<pb id="100.270b"/>
འཁྱུད་ནས་མཛུབ་མོ་གཉིས་བཀུག་སྟེ་སྤྲད་ལ་སྲིན་ལག་གཉིས་ཀྱི་དྲུང་དུ་མཐེ་བོ་བཞག་པ་ནི་ལུས་དམར་གྱི་ཕྱག་རྒྱའོ། །<bampo n="757.10">དེ་ཉིད་ལས་སྲིན་ལག་བསྣོལ་བའི་རྩེ་མོར་མཐེ་བོ་གཉིས་བཞག་ལ། མཐེའུ་ཆུང་དང་གུང་མོ་ཐ་མལ་པར་
བཀུག་པ་ནི་རྡོ་རྗེ་འཇིགས་བྱེད་ཀྱི་ཕྱག་རྒྱའོ། །དེ་ཉིད་ལས་སྙིམ་པ་ཕྱེ་སྟེ་སོར་མོ་ཐམས་ཅད་ཀྱི་ཐོར་ཏོ་བསྣོལ་མར་ཕན་ཚུན་འཁྱུད་དེ་མཐེ་བོང་དང་།  མཛུབ་མོའི་ཐོར་ཏོ་སྤྲད་ལ་མཐེའུ་ཆུང་རང་རང་མཐེ་བོའི་དྲུང་དུ་གཞར་བ་ནི་
རྡོ་རྗེ་ལུ་གུ་རྒྱུད་ཀྱི་ཕྱག་རྒྱའོ། །དེ་ཉིད་ལས་བཟློག་སྟེ་བཀུག་པ་ནི་རྡོ་རྗེ་འོག་པག་ཅན་གྱི་ཕྱག་རྒྱའོ། །དེ་དེ་ལྟར་དེ་ལྟ་བུའི་ཚུལ་གྱིས་ཕྱག་རྒྱ་གྲངས་མེད་པ་འབྱུང་ངོ་། །སྙིམ་པ་བཀན་ལ་མཐེའུ་ཆུང་གཤིབས་ནས་དེའི་རྒྱབ་
ནས་སྲིན་ལག་གཤིབས་པར་བྱ། དེ་གཉིས་ཀྱི་བློའི་ཚིགས་དང་པོར་གུང་མོ་གཉིས་བཞག་ལ་མཛུབ་མོ་གཉིས་སོ་སོ་ནས་བཀུག་སྟེ། མཐེ་བོང་གཉིས་བློ་ལ་བཞར་བ་ནི་ཀླུ་མགོ་ཅན་གྱི་རྩ་བའི་ཕྱག་རྒྱའོ། །དེ་ཉིད་ལས་
གུང་མོ་དང་མཛུབ་མོ་དང་། མཐེ་བོང་ཀླུ་མགོ་གདེངས་ཀ་ལྟར་དགུག་པ་ནི་ཀླུ་ཐམས་ཅད་ཀྱི་སྙིང་པོའི་ཕྱག་རྒྱའོ། །མཐེ་བོ་གཉིས་གཅིག་ཏུ་སྦྱར་ཏེ་ཀླུ་མགོ་གདེངས་ཀ་ལྟར་བྱས་པ་ནི་ནམ་མཁའ་ལྡིང་གི་ཕྱག་རྒྱའོ། །གུང་
མོ་དང་མཛུབ་མོ་སྔོན་དུ་སྦྱར་བ་ནི་ལྷ་མ་ཡིན་ཐམས་ཅད་ཀྱི་ཕྱག་རྒྱའོ། །རྩ་བའི་ཕྱག་རྒྱ་དེ་ཉིད་ལས་མཐེ་བོ་གཉིས་ནང་དུ་བཅུག་པ་དེའི་ངོས་སུ་གུང་མོ་གཉིས་ཀྱི་ཚིགས་གཅིག་བཀུག་སྟེ། བཞག་ནས་མཛུབ་མོ་གཉིས་
ཕྱི་རོལ་དུ་རྡོ་རྗེ་ལྟར་བཟུང་བ་ནི་རྡོ་རྗེ་ཡངས་པ་ཆེན་པོའི་ཕྱག་རྒྱའོ། །རྩ་བའི་ཕྱག་རྒྱ་ལས་མཛུབ་མོ་དང་གུང་མོ་བཀུག་ལ་དེའི་ནང་དུ་མཐེ་བོ་བཞུགས་པ་ནི་དེ་ཉིད་ཀྱི་སྤྱན་དྲང་བའི་ཕྱག་རྒྱའོ། །མཛུབ་མོ་བརྐྱང་བ་ནི་སླར་
བཏང་བའི་ཕྱག་རྒྱའོ། །རྩ་བའི་ཕྱག་རྒྱ་ལས་གུང་མོ་ཅུང་ཟད་ཙམ་ཕྱེ་ལ་མཛུབ་མོའི་ཚིགས་དང་པོའི་ངོས་ལ་བཞག་པ་འདི་ཡང་ཀླུ་མགོ་ཅན་གྱི་ཕྱག་རྒྱ་ཡིན་ནོ། །རྩ་བའི་ཕྱག་རྒྱ་ལས་མཛུབ་མོའི་དབུས་བཀུག་ལ་གུང་མོ་གཉིས་ཀྱི་ཚིགས་
<pb id="100.271a"/>
དང་པོའི་ངོས་སུ་བཟུང་བ་འདི་ནི་ཀླུ་མགོ་ཅན་གྱི་ཕྱག་རྒྱ་ཐ་དད་པ་ཡིན་ནོ། །དེ་ཉིད་ལས་མཐེ་བོའི་བར་དུ་གདུ་བུ་ལྟར་བཀུག་པ་ནི་ཀླུ་ཆེན་པོའི་ཕྱག་རྒྱའོ། །དེ་བཞིན་དུ་གཅིག་ཏུ་སྤྲད་དེ། རྩེ་གཅིག་པའི་ཚུལ་དུ་གཞག་
པ་ནི་འཕྲོག་མའི་ཕྱག་རྒྱའོ། །དགའ་བོ་དང་ཉེ་དགའ་བོའི་ཕྱག་རྒྱ་ཡང་དེ་ཉིད་ཡིན་ནོ། །ཚིགས་དང་པོ་གཉིས་བཀུག་པ་ནི་ཁ་འབར་མའི་ཕྱག་རྒྱའོ། །ཚིགས་གཉིས་བཀུག་པ་ནི་ཁྲོ་བོ་ཐུབ་དཀའི་ཕྱག་རྒྱའོ། །རྩ་བའི་ཕྱག་རྒྱ་དེ་ཉིད་ལས་
མཛུབ་མོ་གཉིས་ཀྱི་ཚིགས་དང་པོའི་ཕྱི་རོལ་དུ་སྦྱར་ཏེ་གཞག་པ་འདི་ནི་ཀླུ་མགོ་ཅན་གྱི་ཕྱག་རྒྱ་ཐ་དད་པ་ཡིན་ནོ། །འཕགས་པ་སྤྱན་རས་གཟིགས་དབང་ཕྱུག་གི་ཁྲུས་ཀྱི་ཆོ་ག་ཡང་དེ་ཉིད་ཡིན་ནོ། །དེ་ལྟར་དེ་ལྟ་བུའི་ཚུལ་གྱིས་ཕྱག་རྒྱ་
གྲངས་མེད་པར་འབྱུང་ངོ་། །ལག་པ་གཉིས་ཀྱི་སོར་མོ་ཕན་ཚུན་བསྣོལ་ཏེ་མཐེ་བོ་གཉིས་ནང་དུ་བཅུག་ལ་མཛུབ་མོ་གཉིས་གཤིབས་པའི་ཐོར་ཏོ་བཀུག་པ་ནི་ཕྲེང་བ་འཛིན་གྱི་རྩ་བའི་ཕྱག་རྒྱའོ། །དེ་ཉིད་ལས་མཛུབ་མོའི་དབུས་
བཀུག་སྟེ་ཕན་ཚུན་ཐོར་ཏོ་སྤྲད་པ་ནི་རྡོ་རྗེ་ཁང་པའི་ཕྱག་རྒྱའོ། །རྩ་བའི་ཕྱག་རྒྱ་ལས་མཛུབ་མོ་བཀུག་པ་ནི་འོད་ཟེར་ཕྲེང་གི་ཕྱག་རྒྱའོ། །དེ་ཉིད་ལས་མཛུབ་མོ་གཉིས་ཀྱི་དབུས་བཀུག་ལ་གུང་མོ་གཉིས་བསྣོལ་ལ་གཞག །མཐེ་
བོ་གཉིས་བསྟོད་དེ་རྩེ་གཅིག་པའི་ཚུལ་དུ་བྱས་པ་ནི་གདོན་ཐམས་ཅད་སྐྲག་པར་བྱ་བའི་ཕྱག་རྒྱའོ། །དེ་ཉིད་ལས་མཐེ་བོང་གཉིས་ཀྱི་ཐོར་ཏོ་གཤིབས་ཏེ་ནང་དུ་བཅུག་པ་ནི་གདོན་ཐམས་ཅད་བཅིང་པ་ཡིན་ནོ། །དེ་གདོན་ཐམས་ཅད་
སྐྲག་པར་བྱ་བ་དེ་ཉིད་ནི་ལག་ན་རྡོ་རྗེ་དང་དབང་ཕྱུག་ཆེན་པོའི་ཕྱག་རྒྱའོ། །གདོན་བཅིངས་པ་ནི་ཁྲོ་བོ་འགྲོ་བའི་ཕྱག་རྒྱའོ། །རྩ་བའི་ཕྱག་རྒྱ་ལས་གུང་མོ་མཐེ་བོའི་ཐོར་ཏོ་ལ་གཞར་བ་ནི་གནོད་སྦྱིན་མོ་ཐམས་ཅད་ཀྱི་སྙིང་པོའི་ཕྱག་རྒྱའོ། །
དེ་ལྟར་དེ་ལྟ་བུའི་ཚུལ་གྱིས་ཕྱག་རྒྱ་གྲངས་མེད་པ་འབྱུང་ངོ་། །ཕྱག་འཚལ་བའི་ཐལ་མོ་ལས་སྲིན་ལག་གཉིས་བསྣོལ་བ་མཐེ་བོང་དྲུང་དུ་བཞག་ལ་བར་དུ་མཐེ་བོང་གཉིས་བཞག་སྟེ་མཛུབ་མོ་གཉིས་ཀྱི་དབུས་བཀུག་ནས་
<pb id="100.271b"/>
གུང་མོ་གཤིབས་པའི་སྟེང་དུ་བཞག་ལ། མཐེའུ་ཆུང་གཉིས་གཤིབས་པའི་འོད་ཟེར་ཕྲེང་བའི་རྩ་བའི་ཕྱག་རྒྱའོ། །མཛུབ་མོ་གཉིས་ཀྱི་ཚིགས་དབུས་མ་བཀུག་པ་ནི་སྤྱན་དྲང་བའི་ཕྱག་རྒྱའོ། །བརྐྱང་བ་ནི་སླར་བཏང་བའི་ཕྱག་རྒྱའོ། །རྩ་བའི་
ཕྱག་རྒྱ་ལས་མཛུབ་མོ་གཉིས་ཀྱི་ཚིགས་གཅིག་བཀུག་ལ་མཐེ་བོའི་ངོས་ལ་གཞར་བ་ནི་རིག་པ་མཆོག་གི་ཕྱག་རྒྱ་ཐ་དད་པ་ཡིན་ནོ། །མཐེ་བོ་གཉིས་བཀུག་པ་ནི་གནོད་མཛེས་ཀྱི་ཕྱག་རྒྱའོ། །སྟེང་ནས་གདུ་བུ་ལྟར་བྱས་པ་ནི་རྡོ་རྗེ་
ལྕགས་ཀྱུ་མའི་ཕྱག་རྒྱའོ། །ཕྱི་རོལ་ནས་དཀྲི་བ་ནི་གདོན་བཅིང་བ་ཡིན་ནོ། །རྩ་བའི་ཕྱག་རྒྱ་ལས་མཛུབ་མོ་རྡོ་རྗེའི་ཚུལ་དུ་བཟུང་བ་ནི་འོད་ཟེར་ཕྲེང་གི་ཕྱག་རྒྱ་གཉིས་པ་ཡིན་ནོ། །དེ་ཉིད་ལས་མཛུབ་མོ་གཉིས་དྲུང་ནས་
བཀུག་སྟེ། གདུ་བུ་ལྟར་བསྣོལ་བ་འདི་ནི་འོད་ཟེར་ཕྲེང་གི་ཕྱག་རྒྱ་ཐ་དད་པ་ཡིན་ནོ། །དེ་ཉིད་ལས་མཐེ་བོང་གཉིས་བཀུག་པ་ནི་དབང་བསྐུར་བའི་ཕྱག་རྒྱའོ། །དེ་ཉིད་ལས་མཐེ་བོང་རྩེ་གཅིག་པའི་ཚུལ་དུ་བཞག་པ་ནི་གདོན་བསྐྲད་
པར་བྱ་བ་ཡིན་ནོ། །དེ་ཉིད་ལེགས་པར་བསྟབས་པ་ནི་དཔལ་མོའི་བློ་གྲོས་མའི་ཕྱག་རྒྱའོ། །རྩ་བའི་ཕྱག་རྒྱ་ལས་མཛུབ་མོ་གཉིས་དབུས་བཀུག་སྟེ་མཐེ་བོང་གཉིས་ཀྱི་སྟེང་དུ་རལ་གྲི་ལྟར་བྱས་པ་ནི་ཁྲོ་བོ་ཀཱི་ལི་ཀཱི་ལིའི་ཕྱག་རྒྱའོ། །
མཱ་མ་ཀཱིའི་ཕྱག་རྒྱ་གཤིབས་པའི་ཚུལ་དེ་ཉིད་ལས་ཕྱེ་བ་ནི་རྡོ་རྗེ་ཁྲོ་བོ་སུ་རུ་སུ་རུའི་ཕྱག་རྒྱའོ། །མཛུབ་མོ་གཉིས་རལ་གྲི་ལྟར་བྱས་ཏེ་སྲིན་ལག་གཉིས་ཡིད་ཙམ་གྱིས་བསྟོད་པ་ནི་ཉི་མའི་ཕྱག་རྒྱའོ། །རྩ་བའི་ཕྱག་རྒྱ་དེ་ཉིད་ལས་
གུང་མོ་གཤིབས་པའི་ཚིགས་བཀུག་པ་ནི་འཕགས་པ་མཱ་མ་ཀཱིའི་སྙིང་པོའི་ཕྱག་རྒྱའོ། །རྩ་བའི་ཕྱག་རྒྱ་དེ་ཉིད་ལས་མཛུབ་མོ་གཉིས་ཚིགས་དང་པོར་བཞག་ལ་སྲིན་ལག་གཉིས་ཀྱི་རྩེ་མོར་མཐེ་བོང་གཉིས་ཀྱི་ཐོར་ཏོ་ལ་སོ་སོར་
བཞག་པ་ནི་དཔལ་གྱི་རྒྱུད་ཀྱི་དབང་བསྐུར་བའི་ཕྱག་རྒྱའོ། །དེ་ཉིད་ལས་མཐེ་བོང་གཉིས་ཀྱི་དྲུང་དུ་བཀུག་སྟེ་ཅུང་ཟད་སྦྱར་བ་ནི་མ་ཏང་མིག་གི་ཕྱག་རྒྱའོ། །མཐེ་བོང་གཉིས་གཤིབས་པའི་ཕྱི་རོལ་གྱི་ངོས་ལ་མཛུབ་མོ་གཉིས་
<pb id="100.272a"/>
བཞག་པ་ནི་གྲུབ་པའི་ཕྱག་རྒྱའོ། །དེ་ལྟར་དེ་ལྟ་བུའི་ཚུལ་གྱིས་ཕྱག་རྒྱ་གྲངས་མེད་པར་འབྱུང་ངོ་། །ཕྱག་འཚལ་བའི་ཐལ་མོ་ལས་མཐེའུ་ཆུང་དང་སྲིན་ལག་གཉིས་བསྣོལ་ཏེ་མཐེ་བོའི་དྲུང་དུ་བཞག་ལ་གུང་མོ་གཉིས་ཀྱིས་
མཛུབ་མོ་གཤིབས་པར་དཀྲིས་ནས་མཐེ་བོང་གཉིས་ནང་དུ་བཅུག་པ་ནི་རྣ་ཆ་གདོང་གི་རྩ་བའི་ཕྱག་རྒྱའོ། །དེ་ཉིད་ལས་ཐ་མལ་པར་སྦྱར་བ་ནི་རྣ་ཆ་གདོང་གི་ཕྱག་རྒྱ་གཉིས་པའོ། །རྩ་བའི་ཕྱག་རྒྱ་ལས་གཤིབས་པའི་ཁ་ཕྱེ་བ་ནི་
དགའ་བྱེད་གདོང་གི་ཕྱག་རྒྱའོ། །སོར་གཉིས་ཙམ་གྱིས་ཕྱེ་བ་ནི་ཁྲོ་བོ་ཆེར་བཞད་ཀྱི་ཕྱག་རྒྱའོ། །གུང་མོ་གཉིས་ཀྱི་རྩེ་མོ་སྲིན་ལག་གཉིས་ཀྱིས་རྩེ་མོར་སྦྱར་བ་ནི་རྡོ་རྗེ་རྩེ་མོའི་ཕྱག་རྒྱའོ། །མཐེ་བོའི་ཚིགས་བསྟོད་དེ་ཀླུ་མགོ་
ལྟར་བྱས་པ་ནི་སྐྲག་བྱེད་ཆེན་པོའི་ཕྱག་རྒྱའོ། །དེ་ཉིད་ལས་སྙིམ་པའི་ཚུལ་དུ་བྱས་ལ་མཐེ་བོང་གཉིས་ཀྱི་རྩེ་མོ་སྤྲད་དེ་ཁ་སྦྱར་བ་ནི་སྤྱན་དྲང་བའི་ཕྱག་རྒྱའོ། །མཐེ་བོང་གཉིས་བརྐྱང་བ་ནི་སླར་གཏང་བའི་ཕྱག་རྒྱའོ། །མཐེ་བོང་
གཉིས་བཀུག་པའི་ཐོར་ཏོ་ནང་དུ་བཅུག་པ་ནི་རྡོ་རྗེ་འབྲིང་གི་རི་ཏིའི་ཕྱག་རྒྱའོ། །རྣ་ཆ་གདོང་གི་ཕྱག་རྒྱ་གཉིས་པའི་ལས་མཐེ་བོ་གཉིས་སྦས་པ་ནི་རྡོ་རྗེ་སེར་སྐྱའི་ཕྱག་རྒྱའོ། །གཤིབས་པ་ལས་སོར་གཉིས་ཙམ་གྱིས་ཕྱེ་སྟེ། མཐེ་བོང་བསྟོད་པ་ནི་གདོན་
སྐྲག་པར་བྱེད་པ་དང་། བཅིང་བར་བྱ་བ་ཡིན་ནོ། །གཤིབས་པའི་རྩེ་མོར་གུང་མོ་གཉིས་ཀྱིས་བཀབ་སྟེ་བསྡམས་པ་ནི་གཙུག་ནས་འབྱུང་གི་ཕྱག་རྒྱའོ། །དེ་བཞིན་དུ་མཛུབ་མོ་ཕྱེ་སྟེ་དབུས་སུ་བཀུག་ནས་གུང་མོ་གཤིབས་པ་ལ་
གཞར་བ་ནི། དེ་བཞིན་གཤེགས་པའི་སྤྱན་གྱི་ཕྱག་རྒྱའོ། །གུང་མོ་སྦས་པ་མཛུབ་མོ་གཉིས་རྩེ་གཅིག་པའི་ཚུལ་དུ་བྱ་བ་ནི་སྒྲོལ་མའི་ཕྱག་རྒྱའོ། །དེ་ཉིད་ལས་མཛུབ་མོ་བཀུག་པ་ནི་ཁྲོ་གཉེར་ཅན་གྱི་ཕྱག་རྒྱའོ། །ཅུང་ཟད་ཆེ་
བ་ནི་འཇིག་རྟེན་གསུམ་ལས་རྣམ་པར་རྒྱལ་བའི་ཕྱག་རྒྱའོ། །མཐེ་བོ་གཉིས་སྦས་པ་ནི་རྡོ་རྗེ་རྩེ་གཅིག་གི་ཕྱག་རྒྱའོ། །ཅུང་ཟད་བརྐྱང་བ་ནི་རྡོ་རྗེ་སྒྲོག་གི་ཕྱག་རྒྱའོ། །མཐེ་བོ་ཡང་གཤིབས་ལ་མཐེའུ་ཆུང་ཡང་གཤིབས་
<pb id="100.272b"/>
པ་ནི་རྡོ་རྗེ་གདོང་གི་ཕྱག་རྒྱའོ། །དེ་ཉིད་ལས་ཕྱེ་བ་ནི་རྡོ་རྗེ་སེལ་གྱི་ཕྱག་རྒྱའོ། །གུང་མོ་གཅིག་བསྒྲེང་བ་ནི་གཙུག་ཕུད་ཀྱི་ཕྱག་རྒྱའོ། །མཐེ་བོང་གཉིས་བསྒྲེང་བ་ནི་རྡོ་རྗེ་གདོང་གི་ཕྱག་རྒྱའོ། །དེ་ཉིད་ལས་མཐུར་དུ་བསྟན་ཏེ་མཐེའུ་ཆུང་
དང་ལྷན་ཅིག་སྤྲད་པ་ནི་རྡོ་རྗེ་ནམ་མཁའ་ལྡིང་གི་ཕྱག་རྒྱའོ། །སྲིན་ལག་གཉིས་སྦྱར་བ་ནི་ཁྲོ་བོ་འཆོལ་པའི་ཕྱག་རྒྱའོ། །དེ་ལྟར་དེ་ལྟ་བུའི་ཚུལ་དུ་ཕྱག་རྒྱ་གྲངས་མེད་པ་འབྱུང་ངོ་། །རྣ་ཆ་གདོང་གི་ཕྱག་རྒྱ་ཉིད་ལས་གུང་མོ་གཉིས་
གཤིབས་པ་ལ་མཛུབ་མོ་གཉིས་ཀྱིས་དཀྲིས་པ་ནི་གདོང་དམར་གྱི་རྩ་བའི་ཕྱག་རྒྱའོ། །མཛུབ་མོ་གཉིས་རྡོ་རྗེ་ལྟར་བྱས་པ་ནི་སྤྱན་དྲང་བའི་ཕྱག་རྒྱའོ། །བཏང་ནས་གྱེན་དུ་གློད་དེ་བཞག་པ་ནི་སླར་བཏང་བའི་ཕྱག་རྒྱའོ། །སྤྱན་
དྲང་བའི་ཕྱག་རྒྱ་ལས་མཐེ་བོང་གཉིས་བསྟོད་དེ་གཞག་པ་ནི་གདོན་འཇོམས་པའི་ཕྱག་རྒྱའོ། །རྩ་བའི་ཕྱག་རྒྱ་ལས་མཐེའུ་ཆུང་དང་སྲིན་ལག་གཉིས་སྤྲད་དེ་སྦྱར་བ་ནི་རྡོ་རྗེ་རིགས་ཀྱི་མཛེས་མའི་ཕྱག་རྒྱའོ། །དེ་ཉིད་ལས་མཐེ་
བོང་གཉིས་སྦས་པ་ནི་དབང་ཕྱུག་ཆེན་པོའི་མིག་གི་ཕྱག་རྒྱའོ། །མཛུབ་མོ་གཉིས་བཀུག་པ་ལས་བཏང་བས་གུང་མོ་གཤིབས་པའི་སེན་མོ་གཉིས་ཀྱི་ཕྱི་རོལ་ནས་བསྟན་པ་ནི་རིགས་གསུམ་སྤྱིའི་ཕྱག་རྒྱ་ཆེན་པོ་
ཡིན་ཏེ་རིག་སྔགས་ཐམས་ཅད་བསྲུང་བ་དང་། དབང་བསྐུར་བ་ཐམས་ཅད་དང་། ལས་ཐམས་ཅད་ལ་དམ་ཚིག་གི་ཕྱག་རྒྱ་ཆེན་པོ་ཡིན་ནོ། །སྤྱན་དྲང་བའི་ཕྱིར་ཡང་སྦྱར་བར་བྱའོ། །དེ་ལས་མཐེའུ་ཆུང་བཏང་བ་ནི་མེ་ལྕེ་འབར་
བའི་ཕྱག་རྒྱ་སྟེ། རིག་སྔགས་ཐམས་ཅད་བཅིང་བ་དང་གྲོལ་བར་བྱེད་པ་ཡིན་ནོ། །དེ་ལྟར་དེ་ལྟ་བུའི་ཚུལ་གྱིས་ཕྱག་རྒྱ་གྲངས་མེད་པ་འབྱུང་ངོ་། །རྐང་པ་གཡས་པ་བརྐྱང་བའི་ཚུལ་དུ་གཞག་ནས་མཛུབ་མོ་གཅིག་དྲང་པོར་
བསྲང་སྟེ། ལྟ་བའི་དམིགས་སུ་གཏད་པ་ལག་པ་གཡས་པའི་རྡོ་རྗེ་མདུན་ལོགས་སུ་བཞག་ནས་སྟ་ཟུར་གྱི་ཕྱོགས་སུ་བསྟན་པ་ནི་རྒྱལ་བ་རྩ་བའི་ཕྱག་རྒྱའོ། །དེ་ཉིད་ལས་དཔུང་པ་བརྐྱང་ལ་ཁྲོ་བོའི་ལྟ་བ་
<pb id="100.273a"/>
བྱས་ཏེ་བསྡིག་པ་ནི་ཁྲོ་བོ་སྲོག་མེད་པའི་ཕྱག་རྒྱའོ། །དེ་ཉིད་ལས་མཐེ་བོང་དང་གཤིབས་པ་ནི་ཁྲོ་བོ་རབ་ཏུ་གཏུམ་པའི་ཕྱག་རྒྱའོ། །དེ་ཉིད་ལས་གཡོན་བརྐྱང་གི་ཚུལ་དུ་བྱས་པ་ནི། རྡོ་རྗེ་དབྱུག་སྔོན་གྱི་ཕྱག་རྒྱའོ། །
ཁྲོ་བོ་ཐམས་ཅད་ཀྱི་སྤྱིའི་ཕྱག་རྒྱ་སྔ་མ་ལས་མཐེ་བོ་བརྐྱང་བ་ནི་ཞབས་ལས་བྱུང་བའི་ཕྱག་རྒྱའོ། །རྡོ་རྗེ་ཉིད་བསྟད་དེ་བསྟན་པ་ནི་རྡོ་རྗེ་ཕོ་ཉ་མའི་ཚོགས་ཐམས་ཅད་ཀྱི་སྤྱིའི་ཕྱག་རྒྱའོ། །དེ་ཉིད་ལས་སྙིང་གར་རྡོ་རྗེ་བྱས་པ་ནི་ཁྲོ་བོ་མེ་གཏུམ་
པོའི་ཕྱག་རྒྱའོ། །ལག་པ་གཡོན་པའི་སོར་མོ་གསུམ་བཅུམ་ལ་མཐེ་བོ་ངོས་ཀྱིས་མཛུབ་མོའི་སེན་མོ་མནན་ཏེ་སྙིང་གའི་ཕྱོགས་སུ་བཟུང་ལ་ལག་པ་གཡས་པའི་རྡོ་རྗེ་བསྟོད་པ་ནི་ཁྲོ་བོ་ལྷའི་ཡན་ལག་གི་ཕྱག་རྒྱའོ། །དེ་ཉིད་ལས་
ལག་པ་གཡོན་པའི་མཛུབ་མོ་གཏང་སྟེ། དེ་བཞིན་དུ་བཟུང་བ་ནི་གདོན་ཞི་བར་བྱ་བའི་ཕྱིར་ཕོ་ཉ་མ་ཐམས་ཅད་ཀྱི་སྤྱིའི་ཕྱག་རྒྱ་ཡིན་ནོ། །དེ་བཞིན་དུ་མཛུབ་མོ་དང་གུང་མོ་བརྐྱང་བ་ནི་རྣམ་པར་རྒྱལ་བའི་ཕྱག་རྒྱའོ། །དེ་ཉིད་ལས་མཛུབ་མོ་ཅུང་
ཟད་བཀུག་སྟེ། གཡོན་བརྐྱང་བའི་ཚུལ་དུ་བྱས་པ་ནི་སྤྱན་དྲང་བའི་ཕྱག་རྒྱའོ། །གུང་མོའི་རྩེ་མོ་མཐེ་བོས་བཀབ་སྟེ་མཛུབ་མོ་བརྐྱང་བ་ནི་གདོན་འཇོམས་པའི་ཕྱག་རྒྱའོ། །རྩ་བའི་ཕྱག་རྒྱ་དེ་ཉིད་ལས་མཛུབ་མོ་དང་སྲིན་ལག་གཉིས་ཀྱིས་ཕྱི་
རོལ་ནས་དཀྲིས་ལ། གཡས་བརྐྱང་བའི་ཚུལ་དུ་བྱས་པ་ནི་མི་བཟད་པའི་ཕྱག་རྒྱའོ། །དེ་ཉིད་ལས་གཡོན་བརྐྱང་བའི་ཚུལ་དུ་བྱས་པ་ནི་རྣམ་པར་རྒྱལ་བ་མི་བཟད་པའི་ཕྱག་རྒྱའོ། །ཕྱག་རྒྱ་དེ་ཉིད་མགོ་བོར་བཞག་པ་ནི་འཇིགས་པའི་ཕྱག་རྒྱའོ། །
རྐང་པ་གཡས་བརྐྱང་གི་ཚུལ་དུ་བྱས་ལ་ལག་པ་གཡོན་པ་སྟ་ཟུར་གྱི་ཕྱོགས་སུ་བཞག་ནས་གཡས་པའི་མཐེ་བོང་གི་ངོས་ཀྱིས་མཐེའུ་ཆུང་དང་སྲིན་ལག་བསྣོལ་བ་མནན་ཏེ། གུང་མོ་བསྒྲང་ལ་མཛུབ་མོ་ཅུང་ཟད་བཀུག་ནས་རྣ་བའི་ཕྱོགས་སུ་
བཞག་པ་ནི་བཅོམ་ལྡན་འདས་མ་རྡོ་རྗེ་ལྕགས་ཀྱུ་མའི་རྩ་བའི་ཕྱག་རྒྱའོ། །དེ་ཉིད་ལས་མཐེ་བོ་བཏང་བ་ནི་ལྕགས་ཀྱུ་མའི་ཕྱག་རྒྱ་ཐ་དད་པ་ཡིན་ནོ། །གཡོན་བརྐྱང་གི་ཚུལ་དུ་བྱས་ལ་ལག་པ་གཡོན་པས་དེ་བཞིན་དུ་བྱས་པ་ནི་ལྕགས་
<pb id="100.273b"/>
ཀྱུའི་ཕྱག་རྒྱའོ། །རྩ་བའི་ཕྱག་རྒྱ་ཉིད་ལས་རྐང་པ་མཉམས་ཏེ་བསྒྲེངས་པ་ནི་སའི་ལྷ་མོའི་ཕྱག་རྒྱའོ། །རྩ་བའི་ཕྱག་རྒྱ་ལས་རྐང་པ་གཉིས་བསྐུམས་ལ་མཛུབ་མོ་བརྐྱང་སྟེ་བསྟན་པ་ནི་རྡོ་རྗེ་ལྕགས་ཀྱུ་མའི་གདོན་ཞི་བར་བྱ་བའི་ཕྱག་
རྒྱའོ། །མདུན་ལོགས་སུ་མཛུབ་མོ་གཅིག་གི་དབུས་བཀུག་སྟེ་བཞག་ལ་གུང་མོ་བརྐྱང་སྟེ་བསྟན་པ་ནི་རྡོ་རྗེ་གདན་གྱི་ཕྱག་རྒྱའོ། །གཡོན་པའི་སོར་མོ་གཉིས་ཀྱིས་དེ་བཞིན་དུ་བྱས་པ་ནི་ལྷའི་ཕྱག་རྒྱའོ། །མཛུབ་མོ་གཅིག་པུ་ནི་འཇམ་
དཔལ་གྱི་ཕྱག་རྒྱའོ། །གུང་མོ་ནི་རྡོ་རྗེ་མཛེས་མའི་ཕྱག་རྒྱའོ། །གཡས་བརྐྱང་གི་ཚུལ་དུ་གནས་ལ་ལག་པ་གཡོན་པའི་སེན་མོ་རྣམས་སྦས་ཏེ། ཁུ་ཚུར་བཅངས་ནས་དེ་བཞིན་དུ་ལག་པ་གཡས་པའི་རྡོ་རྗེ་བརྐྱང་སྟེ་ལྟ་བའི་དམིགས་
སུ་གཏད་པ་ནི་རྡོ་རྗེ་ཁུ་ཚུར་གྱི་ཕྱག་རྒྱའོ། །མཛུབ་མོ་སྟེང་དུ་བཞག་པ་ནི་སྙིང་པོའི་ཕྱག་རྒྱའོ། །གུང་མོ་ཡང་དེ་ལྟར་བྱས་པ་ནི་ཉེ་བའི་སྙིང་པོའི་ཕྱག་རྒྱའོ། །གུང་མོ་དང་མཐེ་བོ་གཉིས་སྦྱར་ལ་སོར་མོ་བཞན་རྒྱབ་ཏུ་བཞག་པ་ནི་རྡོ་རྗེ་
འཇོམས་མའི་ཡིན་ཏེ། ཕྱོགས་བཞི་བསྲུང་བ་ཡིན་ནོ། །གཡས་བརྐྱང་གི་ཚུལ་གྱིས་ལག་པ་གཡོན་པའི་རྡོ་རྗེ་གཡས་པའི་དཔུང་མགོར་བཞག་ལ་ལག་པ་གཡས་པའི་རྡོ་རྗེ་བསྟོད་ནས་དཔུང་པ་གཡོན་པ་རྣ་བའི་ཕྱོགས་སུ་བཞག་
སྟེ་བལྟ་བའི་དམིགས་སུ་གཏད་པ་ནི་རྡོ་རྗེ་ཕག་མོའི་ཕྱག་རྒྱའོ། །གཡོན་བརྐྱང་གི་ཚུལ་གྱིས་ལག་པ་གཡོན་པ་བཀན་ལ་མཛུབ་མོ་དང་མཐེའུ་ཆུང་གཉིས་བཀུག་སྟེ། པད་མའི་རྩ་བ་ལྟར་བྱས་ལ་གཡས་པ་ཡང་དེ་ཉིད་དང་འདྲ་བར་བཞག་
པ་ནི་ལུས་དམར་གྱི་ཕྱག་རྒྱའོ། །འབར་བའི་ཕྱག་རྒྱ་ཡང་དེ་ཉིད་ཡིན་ནོ། །སྙིང་པོ་གང་ནས་འབྱུང་བའི་ཕྱག་རྒྱ་ཡང་དེ་ཉིད་ཡིན་ནོ། །རྡོ་རྗེ་འབྲིང་གི་རི་ཏིའི་ཕྱག་རྒྱ་ཡང་དེ་ཉིད་ཡིན་ནོ། །གཡས་བརྐྱང་གི་ཚུལ་གྱི་ལག་པ་གཡོན་པ་བཀན་
ཏེ་བརྐྱང་ལ་མཐེ་བོ་དང་མཐེ་ཆུང་སོ་སོར་བསྐྱེད་ནས་སོར་མོ་ལྷག་མ་རྣམས་ཀླུ་མགོའི་གདེངས་ཀ་ལྟར་བཞག །གཡས་པ་ཡང་མཚན་ཉིད་དེ་དང་འདྲ་བར་བྱས་ལ། གཞུ་འགེངས་པ་ལྟར་གྲུ་མོ་རྣ་བའི་ཕྱོགས་སུ་བཟུང་བ་ནི་ཀླུ་ཆེན་པོའི་
<pb id="100.274a"/>
ཕྱག་རྒྱའོ། །ཁྱབ་འཇུག་གི་འདུག་སྟངས་ཀྱིས་མཐེ་བོའི་སེན་མོ་རྐང་པ་གཡོན་པའི་འོག་ཏུ་སྦྱར་ཏེ། ལག་པ་སྟེངས་དང་བཅས་པར་སྦྱར་བའི་མཐིལ་གྱིས་གདེག་ཅིང་ལག་པ་བསྣོལ་བས་བཟུང་ལ། ཕོ་ལོང་གི་ཐབས་སུ་གྱེན་དུ་
སྤར་ཞིང་ལག་པ་བསྐོར་ཏེ་བཀན་པས་ནུ་མའི་བར་དུ་བདེག་ཅིང་བསྐོར་ལ། ལག་པ་གཉིས་ཀྱི་མཐིལ་ལོགས་ཀྱི་སོར་མོ་ལ་བལྟས་ནས། མིག་གྱེན་ཁར་བསྒྱུར་ཏེ་བཏེག་ལ་གློག་སྒྱུར་བའི་ཕྱག་རྒྱ་ཡང་བཅིངས་ནས། གཡོན་པའི་སོར་མོ
ཡི་རྡོ་རྗེའི་ཆེན་པོ་བསྟོད་པ་བྱས་ན་དེས་ལྷ་དང་། གནོད་སྦྱིན་དང་། ལྷ་མ་ཡིན་དང་། ཀླུ་དང་། སྲིན་པོ་རྣམས་དང་། ལོག་འདྲེན་རྣམས་དང་། འགྲམ་ན་གནས་པ་ཐམས་ཅད་དང་། ཚངས་པ་དང་། སྐེམ་བྱེད་དང་། དབང་ཆེན་དང་། དྲག་པོ་
ལ་སོགས་པའི་སྙིང་ལ་གློག་འགྱུ་བའི་ཤུགས་འདི་བབ་པས་འོང་བར་འགྱུར་ཏེ། མཐུ་སྟོབས་བཅོམ་ནས་རྡོ་རྗེའི་རྗེས་སུ་འཐུན་པ་དང་དུལ་ཞིང་རྡོ་རྗེ་ལ་འདུད་པར་འགྱུར་རོ། །དེ་དག་གི་ཕྱིར་ཞི་བར་བྱས་ན་དེའི་ཚེ་ཕྱག་རྒྱ་དེ་སྙིང་
གར་བཀྲོལ་བ་དེ་དག་དེའི་མདོ་ལས་འཐུན་པར་བདེ་བར་འགྱུར་བའི་ཕྱིར་དང་ཞིང་བྱམས་པའི་སེམས་དང་ལྡན་པར་བཟླས་བརྗོད་བྱའོ། །དེ་ནས་བཅོམ་ལྡན་འདས་མ་རྡོ་རྗེ་ལུ་གུ་རྒྱུད་ཀྱི་ཕྱག་རྒྱའི་མཚན་ཉིད་འབྱུང་སྟེ། ལག་པ་གཡོན་
པ་ཕྱིར་བསྟན་གཡས་པ་ནང་བསྟན་དེ་གཅིག་ཏུ་སྦྱར་ནས། ལག་པའི་སོར་མོ་རྣམས་ཀྱིས་གཡོན་པའི་མཐེའུ་ཆུང་ནས་བརྩམས་ཏེ་རེ་རེ་ནས་བཟུང་སྟེ་དཀྲིས་ལ་གྲུ་མོ་མཉམས་ནས་ཕྱག་རྒྱ་སྙིང་གར་བཞག་ཏེ་མཐེ་བོ་གཉིས་ཀྱིས་
སོ་སོའི་སྲིན་ལག་མནན་ལ་ལག་པ་གཉིས་ཕྱིར་བསྟན་པ་ནི། བཅོམ་ལྡན་འདས་མ་རྡོ་རྗེ་ལུ་གུ་རྒྱུད་ཀྱི་རྩ་བའི་ཕྱག་རྒྱའོ། །ཐབས་དེ་ཉིད་ལས་ལག་པ་གཉིས་བཀན་པ་ནི་བཅིངས་པའི་ཕྱག་རྒྱའོ། །ལག་པ་གཉིས་ཀའི་མཛུབ་
མོ་དང་མཐེ་བོང་གདུ་བུ་ལྟར་ཕན་ཚུན་སྤྲད་པ་འདི་ནི་རྡོ་རྗེ་ལུ་གུ་རྒྱུད་ཐ་དད་པ་ཡིན་ནོ། །མཐེ་བོ་གཉིས་བཀྱེད་པ་ནི་རྡོ་རྗེ་སྒྲོག་གི་ཕྱག་རྒྱའོ། །གཡོན་པ་བཀན་ལ་གཡས་པ་ཁ་ཕུབ་སྟེ། སོར་མོ་རྣམས་གཅིག་ལ་གཅིག་བསྡམས་པ་འདི་
<pb id="100.274b"/>
ཡང་རྡོ་རྗེ་ལུ་གུ་རྒྱུད་ཀྱི་ཕྱག་རྒྱ་ཡིན་ནོ། །དེ་ལས་ཁུ་ཚུར་བཅངས་ཏེ་མཐེ་བོང་གཉིས་བརྐྱང་བ་ནི་རྡོ་རྗེ་ཐོག་གི་ཕྱག་རྒྱའོ། །སོར་མོ་རྣམས་ཕྱེ་སྟེ་ཁུ་ཚུར་བཅངས་ལ་མཛུབ་མོ་གཉིས་ཀྱིས་མནན་ཏེ་སྒྲ་དང་བཅས་པར་བརྡབ་པ་ནི་དགྲོལ་
བའི་ཕྱག་རྒྱའོ། །ཕྱག་འཚལ་བའི་ཐལ་མོའི་སོར་མོ་མཉམས་ལ་མཛུབ་མོ་གཉིས་སོ་སོར་བཀུག་སྟེ། གུང་མོ་གཉིས་ངོས་ལ་བསྟན་པ་ནི་སངས་རྒྱས་ཀྱི་སྤྱན་གྱི་ཕྱག་རྒྱའོ། །ཕན་ཚུན་བསྣོལ་ཏེ་སྙིམ་པ་བཟེད་ལ་མཛུབ་
མོ་གཉིས་ཀྱི་སེན་མོ་གཅིག་གིས་གཅིག་བཀབ་པ་ནི་སྤྱན་དྲང་བ་ཡིན་ནོ། །དེ་ལས་བཟློག་པ་ནི་སླར་གཏང་བ་ཡིན་ནོ། །དེ་བཞིན་དུ་ལག་པ་གཡས་པའི་ཁུ་ཚུར་གྱི་རྡོ་རྗེ་ཐོ་བ་ཕྲག་པ་ལོགས་སུ་བཞག་སྟེ། ལྟ་སྟངས་ཀྱིས་
སྙིང་ལ་བསྡིགས་པ་ནི་ཁྲོ་བོའི་ཕྱག་རྒྱའོ། །ཡིག་འབྲུ་བཅུ་པའི་ཚུལ་དུ་བྱས་པ་ནི་རྡོ་རྗེ་དབྱུག་པའི་ཡིན་ནོ། །དེ་ཉིད་ལས་བསྟོད་པ་ནི་ཁྲོ་བོ་འགྲོ་བའི་ཕྱག་རྒྱའོ། །མཐེ་བོ་བཀྱེད་པ་ནི་གཞོམ་པའི་ཕྱག་རྒྱའོ། །གཡས་པའི་མཐེ་བོ་
དང་མཐེའུ་ཆུང་གཉིས་ཀྱིས་གཡོན་པའི་ཁུ་ཚུར་བཟུང་ལ་མཛུབ་མོ་དང་གུང་མོ་དང་སྲིན་ལག་རྣམས་བརྐྱང་སྟེ། མདུང་རྩེ་གསུམ་པའི་དབྱིབས་ལྟར་བྱས་པ་ནི་གཙུག་ནས་བྱུང་གི་ཕྱག་རྒྱའོ། །མེ་ལྷ་སྤྱན་དྲང་བའི་ཕྱག་རྒྱ་ཡང་དེ་
ཉིད་ཡིན་ནོ། །གཡོན་པའི་སྲིན་ལག་དང་གུང་མོ་སྦས་པ་ནི་གཙུག་ནས་བྱུང་གི་ཕྱག་རྒྱ་ཐ་དད་པ་ཡིན་ནོ། །ལག་པ་གཡོན་པའི་སྲིན་ལག་དང་གུང་མོ་བཀུག་པ་ནི་མཐེ་བོས་བཟུང་ལ་མཛུབ་མོ་དང་མཐེའུ་ཆུང་གཉིས་བརྐྱང་བ་ནི་རྡོ་རྗེ་
འཇིགས་བྱེད་ཆེན་པོའི་ཕྱག་རྒྱའོ། །དེ་ཉིད་མཛུབ་མོའི་ཐོར་ཏོ་མཐེ་བོའི་རྩེ་མོ་ལོགས་སུ་བཏུད་པ་འདི་ནི་རྡོ་རྗེ་འཇིགས་བྱེད་ཆེན་པོའི་ཕྱག་རྒྱ་ཐ་དད་པ་སྟེ། རྡོ་རྗེ་རྩེ་གཅིག་པ་ཡིན་ནོ། །གཞན་ཡང་ནམ་མཁའ་ལྡིང་དང་དཔལ་གྱི་
བེའུ་ཡི་དབྱིབས་དེ་ལས་མཐེའུ་ཆུང་དང་སྲིན་ལག་གཉིས་ཀྱི་ཐོར་ཏོ་བཀུག་པ་ནི་མིག་གི་ཕྱག་རྒྱ་ཞེས་གྲགས་སོ། །མཐེའུ་ཆུང་དང་སྲིན་ལག་དང་གུང་མོ་རྣམས་ཀྱི་ཐོར་ཏོ་ལེགས་པར་བཀུག་པ་ནི་ཁྲོ་གཉེར་ཅན་གྱི་ཕྱག་རྒྱའོ། །
<pb id="100.275a"/>
མིང་མེད་དང་གུང་མོ་དང་སྲིན་ལག་དང་། གུང་མོ་རྣམས་ཀྱི་ཐོར་ཏོ་ལེགས་པར་བཀུག་པ་ནི་ཁྲོ་གཉེར་ཅན་གྱི་ཕྱག་རྒྱའོ། །མཛུབ་མོ་དང་གུང་མོ་དང་སྲིན་ལག་དང་མཐེའུ་ཆུང་རྣམས་སྤྲད་ལ། མཐེ་བོ་གཉིས་ཀྱི་ཐོར་ཏོ་གུང་
མོ་དང་སྲིན་ལག་གི་མཚམས་སུ་བཞག་པ་ནི་རྟ་མགྲིན་གྱི་ཕྱག་རྒྱའོ། །དེ་ཉིད་ལས་སྲིན་ལག་དང་གུང་མོ་གཉིས་ཀྱི་ཚིགས་ནང་དུ་བཀུག་སྟེ། མཐེའུ་ཆུང་གཉིས་བརྐྱང་བ་ནི་རུསྦལ་གྱི་ཕྱག་རྒྱ་གཉིས་པ་ཡིན་ནོ། །ལག་པ་གཉིས་
བླ་འོག་ཏུ་བསྟན་ཏེ་བསྣོལ་ལ་སོར་མོ་རྣམས་གཅིག་ལ་གཅིག་དཀྲིས་ནས་མཐེ་བོང་དང་མཐེའུ་ཆུང་རྣམས་སྤྲད་པ་ནི་རུསྦལ་དང་རྡོ་རྗེ་ས་འོག་གི་ཕྱག་རྒྱའོ། །ལག་པ་གཉིས་ཀ་ཁུ་ཚུར་བཅངས་ལ། གུང་མོ་བརྐྱང་སྟེ་རྡོ་རྗེ་ལྟར་
བྱས་ནས་གཡོན་པའི་མཛུབ་མོ་བརྐྱང་བ་ནི་རྡོ་རྗེ་དབྱུག་པའི་ཕྱག་རྒྱའོ། །སྒྲོལ་མའི་ཕྱག་རྒྱ་ཉིད་ལས་མཛུབ་མོ་གཉིས་ཀྱི་ཐོར་ཏོ་ནས་གང་ཙམ་གྱིས་ཕྱེ་བ་ནི་རྡོ་རྗེ་ཡངས་པའི་ཕྱག་རྒྱའོ་ནས་གཉིས་ཙམ་གྱིས་ཕྱེ་བ་ནི་བདུད་རྩི་ཐབས་སྦྱོར་
གྱིའོ། །མཛུབ་མོ་གཉིས་བརྐྱང་བ་ནི་ཀུན་ཏུ་ཡངས་པའི་ཕྱག་རྒྱའོ། །དེ་ནས་མཛུབ་མོ་གཉིས་བརྐྱང་སྟེ་སྤྲད་པ་ནི་པད་མ་ཡངས་པའི་ཕྱག་རྒྱའོ། །མཛུབ་མོ་གཉིས་བརྐྱང་མར་བརྗོད་པ་ནི་རྡོ་རྗེ་ས་འོག་གི་ཕྱག་རྒྱའོ། །དེ་ཉིད་ལས་གུང་མོ་གཉིས་ཀྱི་ཐོར་ཏོའི་ཚིགས་དང་པོ་གདུ་བུ་ལྟར་
བཀུག་ལ། འཛུབ་མོ་གཉིས་ཀྱི་རྩེ་མོ་སྤྲད་པ་ནི་རྡོ་རྗེ་དགྲ་སྟའི་ཕྱག་རྒྱའོ། །གཡོན་པའི་མཛུབ་མོ་བརྐྱང་བ་ནི་རལ་གྲི་དང་། དགྲ་སྟའི་ཕྱག་རྒྱའོ། །གུང་མོ་དང་སྲིན་ལག་གཉིས་ཐོར་ཏོ་བསྣོལ་ཏེ་སྦྱར་ལ། མཛུབ་མོ་དང་མཐེའུ་ཆུང་བརྐྱང་སྟེ་གུང་མོ་དང་
མཐེ་བོ་གཉིས་ཀྱི་རྩེ་མོ་སྦྱར་བ་ནི་རྡོ་རྗེ་སེང་གེའི་ཁྲིའི་ཕྱག་རྒྱའོ། །མཛུབ་མོ་དང་གུང་མོ་གཅིག་ལ་གཅིག་བསྟན་ལ། མཐེ་བོ་བརྐྱང་སྟེ་སྦྱར་ནས་མཐེའུ་ཆུང་ཡང་བརྐྱང་སྟེ། སྦྱར་བ་ནི་རྡོ་རྗེ་ལྕགས་མདའི་ཕྱག་རྒྱའོ། །ལག་པ་གཉིས་
བསྣོལ་ལ་མཐེ་བོང་གཉིས་བསྒྲེང་སྟེ། སོར་གཉིས་ཙམ་གྱིས་ཕྱེ་བ་ནི་རུསྦལ་གྱི་ཕྱག་རྒྱ་དང་། ཕུར་བུ་དབྱུང་བའི་ཕྱག་རྒྱའོ། །ལག་པ་གཉིས་བསྣོལ་ཏེ་སོར་མོ་ཐམས་ཅད་སྦྱར་བར་བྱ་བ་ནི་རྡོ་རྗེ་ར་བའི་ཕྱག་རྒྱའོ། །
<pb id="100.275b"/>
ལག་པ་གཉིས་བཀན་ལ་མཐེའུ་ཆུང་ནང་དུ་སྦྱར་ཏེ་མཛུབ་མོ་དང་གུང་མོ་དང་། སྲིན་ལག་རྣམས་རྒྱབ་དུ་བསྒྲེང་ནས་མཛུབ་མོ་དང་གུང་མོ་དང་སྲིན་ལག་རྣམས་ཀྱིས་མནན་ཏེ་མཐེ་བོ་གཉིས་རུསྦལ་གྱི་ཕྱག་རྒྱ་བཞིན་དུ་བྱས་པ་ནི་ཤེས་རབ་ཀྱི་ཕ་རོལ་
དུ་ཕྱིན་པའི་ཕྱག་རྒྱའོ། །སྲིན་ལག་ནང་དུ་བཀུག་ལ་ཐེ་བོ་གཉིས་ཀྱི་ཚིགས་དྲང་པོར་མནན་མཛུབ་མོ་གཉིས་ཀྱི་རྩེ་མོ་གུང་མོ་གཉིས་ཀྱི་ཚིགས་དང་པོར་སྦྱར་ནས་མཐེའུ་ཆུང་གཉིས་དྲང་པོར་སྦྱར་བ་ནི་མཚོན་ཆ་ཆེན་པོའི་ཕྱག་རྒྱའོ། །
དེ་ཉིད་ལས་མཛུབ་མོ་གུང་མོ་གཉིས་ཀྱི་སེན་མོ་ལ་བརྟན་པ་ནི་མཚོན་ཆ་མཆོག་གི་ཕྱག་རྒྱའོ། །མཚོན་ཆ་ཆེན་པོའི་ཕྱག་རྒྱ་དེ་ཉིད་ལས་མཛུབ་མོ་གཉིས་གུང་མོ་གཉིས་ཀྱི་ཚིགས་དང་པོའི་སྲུབས་ཀྱི་གློར་གཞར་བ་ནི་མཚོན་ཆའི་ཤུགས་
ཀྱི་ཕྱག་རྒྱའོ། །དེ་ཉིད་ལས་མཛུབ་མོ་གཉིས་ཀྱི་ཐོར་ཏོ་གུང་མོའི་ཚིགས་དང་པོ་ནས་ཅུང་ཟད་བཀུག་སྟེ་གུང་མོ་གཉིས་ཀྱི་ཚིགས་དབུ་མར་སྦྱར་བ་ནི་མཚོན་ཆའི་སྙིང་པོ་ཡིན་ནོ། །མཚོན་ཆ་ཆེན་པོ་དེ་ཉིད་ལས་སྲིན་ལག་དང་མཐེ་བོ་ངོས་
སྦྱར་བ་ནི་ཚོལ་བའི་མཚོན་ཆའོ། །ལག་པ་ཕྱག་རྒྱ་དྲང་ཐབས་སུ་བྱས་པ་ནི་དམ་ཚིག་ཆེན་པོའི་ཕྱག་རྒྱ་ཡིན་ཏེ་ཕྱག་འཚལ་བའི་ཕྱག་རྒྱ་དང་འདྲའོ། །ནམ་མཁའ་ལྡིང་གི་དཔལ་བེའུ་ཡི་ཕྱག་རྒྱ་ལྟར་སྲིན་ལག་ཕྱེ་སྟེ་མཐེ་བོ་གཉིས་དྲང་བོར་
གཤིབས་པ་ཡང་རྡོ་རྗེ་དབྱུག་སྔོན་གྱི་ཕྱག་རྒྱའོ། །དེ་ཉིད་ལས་མཐེ་བོ་གཉིས་ཀྱི་ཚིགས་དང་པོ་ལེགས་པར་བཀུག་སྟེ་སྲིན་ལག་གཉིས་ཀྱི་དྲུང་དུ་བརྟན་པ་ནི་རྡོ་རྗེ་དབྱུག་པའི་ཕྱག་རྒྱའོ། །མདའོ་ཆེའི་དབྱིབས་ལྟར་གུང་མོ་གཉིས་ཀྱི་དྲུང་དུ་
མཐེ་བོ་གཉིས་གཤིབས་པའི་རྩེ་མོ་བཀུག་པ་ནི་གཙུག་ཏོར་གྱི་ཕྱག་རྒྱའོ། །པད་མའི་གདན་གྱི་དབྱིབས་ལྟར་བྱས་ཏེ་གུང་མོ་གཉིས་ཀྱི་ཐོར་ཏོ་སྤྲད་པ་ནི་སྤྱན་རས་གཟིགས་དབང་ཕྱུག་གི་ཕྱག་རྒྱའོ། །མཐེའུ་ཆུང་དང་སྲིན་ལག་གདུ་
བུ་ལྟར་བཀུག་ལ་དེ་བཞིན་དུ་སྤྲད། གུང་མོ་གཉིས་གཤིབས་པ་མནན་ནས་གཤིབས་པའི་ཚིགས་དང་པོར་མཛུབ་མོ་གཉིས་སྦྱར་བ་ནི་འདོད་པའི་རྡོ་རྗེ་མའི་འོ། དེ་ཉིད་ལས་མཐེ་བོང་གཉིས་སེན་མོ་སྤྲད་པ་དེ་ལ་སྲིན་ལག་གཉིས་སྦྱར་བ་ནི་
<pb id="100.276a"/>
ལུས་ལས་དབྱུང་གི་ཕྱག་རྒྱའོ། །ཐལ་བའི་ཁུ་ཚུར་ནི་འཇོམས་བྱེད་ལྔའི་ཕྱག་རྒྱའོ། །ལག་པ་གཉིས་བཀན་ཏེ་སོར་མོའི་ཕྱི་རོལ་དུ་བསྣོལ་མར་བརྐྱང་ལ་མཛུབ་མོ་བསྲང་སྟེ་ཐོར་ཏོ་སྦྱར་ནས་མཐེ་བོ་བརྐྱང་ནས་མདུང་རྩེ་གསུམ་
པའི་དབྱིབས་ལྟར་བྱས་པ་ནི་ཏ་མུའི་ཕྱག་རྒྱའོ། །མཐེའུ་ཆུང་དང་སྲིན་ལག་གི་ཐོར་ཏོ་མཐེ་བོས་མནན་ལ་སོར་མོ་ལྷག་མ་རྣམས་བརྐྱང་སྟེ་མདུང་རྩེ་གསུམ་པའི་ཕྱག་རྒྱའོ། །ལག་པ་གཉིས་བཀན་ཏེ་སོར་མོའི་དབྱིབས་ལྟར་
བྱས་པ་ནི་ལུས་དཔག་མེད་ཀྱི་ཕྱག་རྒྱའོ། །ལག་པ་གཉིས་གླང་པོ་ཆེའི་སྣའི་དབྱིབས་ལྟར་བྱས་པ་ནི་འཇིགས་བྱེད་ཀྱི་ཕྱག་རྒྱའོ། །སྨིན་མ་ཡང་བཀུག་པ་ནི་ཁྲོ་བོ་དབང་ཕྱུག་གི་ཡིན་ཏེ། འདི་དག་ནི་རིགས་ཀྱི་རྒྱལ་པོ་བཅྭ་
བརྒྱད་ཀྱི་ཕྱག་རྒྱ་ཡིན་ནོ། །མཛུབ་མོ་གཉིས་སོ་སོའི་གུང་མོའི་དྲུང་དུ་བཀུག་པ་ནི་ལོག་འདྲེན་རྣམས་ཀྱི་ཕྱག་རྒྱའོ། །ལག་པའི་ཁུ་ཚུར་ནམ་མཁའ་ལྟར། །ཁོང་སྟོང་སྦྱར་ནས་དེ་བཞིན་དུ་མཐེ་བོ་གཉིས་ཀྱང་བསྟོད་པ་ནི། །ཚངས་
པ་ཞེས་ནི་བྱ་བར་བཤད། །མཐེ་བོ་གཉིས་ནི་བཏུད་ནས་ཀྱང་། །ཅུང་ཟད་བསྟོད་པ་ཁྱབ་འཇུག་གི། །གུང་མོ་གྱེན་དུ་བསྒྲེང་བྱས་ལ། །དེ་ཡི་སྟེང་དུ་མཛུབ་མོ་དང་། །མཐེ་བོ་ལྷན་ཅིག་གཞག་པ་ནི། །ཉི་མ་ཡི་ནི་ཡིན་པར་བཤད། །གཡོན་
པའི་སོར་མོ་བཞི་པོ་རྣམས། །གཡས་པ་ཡིས་ནི་བཅུམ་པར་བྱ། །དེ་ལྟར་ཁུ་ཚུར་བཅང་བྱས་ནས། །མཐེ་བོང་གཉིས་ནི་བསྐྱེད་དེ་སྦྱར། །གཡོན་པ་མཐོང་བར་བྱས་པ་ནི། །མིག་གཡོན་གྱི་ནི་ཕྱག་རྒྱ་ཡིན། །ལག་པ་གཡས་
པའི་མཐེ་བོང་དང་། །མཛུབ་མོ་ཡང་ནི་དེ་བཞིན་སྦྱར། །སོར་མོ་གསུམ་པོ་རྣམས་ཀྱང་ནི། །མཐེ་བོ་ལྷན་ཅིག་སྦྱར་བྱ་ཞིང་། །བྱི་ལའི་སྡེར་མོའི་དབྱིབས་འདྲ་བ། །ཞབས་ཀྱི་སྙིང་པོའི་ཕྱག་རྒྱ་འདི། །འཇིག་རྟེན་གསུམ་གྱིས་མཆོད་
པ་ཡིན། །སོར་མོ་དག་ནི་བཞི་པོ་རྣམས། །ལག་པ་གཡོན་པས་བཅང་བར་བྱ། །གཡོན་པའི་མཐེ་བོ་བསྐྱེད་ནས་ནི། །གཡས་པ་ཡང་ནི་བསྟོད་པར་བྱ། །ཕྲག་པ་གཉིས་ཀྱི་རྒྱབ་དུ་ནི། །རྟག་ཏུ་འདུག་པར་བྱ་བ་ཡིན། །སོར་མོ་
<pb id="100.276b"/>
ཡི་ནི་འཛུབ་མོ་དང་། །གུང་མོ་ཚིགས་ཀྱི་བར་དུ་ནི། །མཐེ་བོང་གཉིས་ཀྱི་མཐའ་མའི་ཚིགས། །སྦྱར་ཞིང་ལེགས་པར་བཞག་པར་བྱ། །གཡོན་པའི་འཁྲིག་མའི་ཕྱོགས་སུ་ནི། །གཡས་པས་མཐེ་བོང་བརྟན་བྱས་པ། །སེང་གེའི་
རྣ་བ་འདྲ་བ་སྟེ། །ཕྱག་རྒྱ་དཔལ་ལྡན་སྙིང་པོ་ཡིན། །ཕྱག་རྒྱ་གསུམ་པོ་འདི་དག་ནི། །འཕྲུལ་འཁོར་རྣམས་ཀྱི་སྙིང་པོར་བཤད། །འདི་དག་གིས་ནི་སྦྱར་བྱས་ཤིང་། །གསང་སྔགས་ལྡན་པར་བྱས་ན་ནི། །འཕྲུལ་འཁོར་འོད་འབར་
གང་ཡིན་དང་། །འཕྲུལ་འཁོར་རྩེ་མོ་མི་ཟད་གང་། །སྣང་བ་དང་ནི་མི་སྣང་དང་། །ཆེ་ཆུང་དང་ནི་དཀར་ནག་རྣམས། །ཐམས་ཅད་ཀྱང་ནི་འཇིགས་འགྱུར་ཏེ། །འདི་ལ་དཔྱད་པར་མི་བྱའོ། །འཕྲུལ་འཁོར་ཕྱག་རྒྱ་གསུམ་བཤད་པ། །
ཐོར་ཚུགས་གསུམ་པ་ཡིན་པར་བཤད། །དེ་ལ་གཉིས་ཀའི་སོར་མོ་ཀུན། །འོག་གི་ཕྱོགས་སུ་བརྟན་བྱ་ཞིང་། །མཐེ་བོ་ཡང་ནི་དེ་བཞིན་ནོ། །གུང་མོ་གྱེན་དུ་བསྒྲེང་ནས་ནི། །གཉིས་ཀ་ལྷན་ཅིག་སྦྱར་བྱ་བ། །ནམ་མཁའ་ཕྱག་རྒྱར་
བསྟན་པ་སྟེ། །ལྷ་ཆེན་གྱི་ནི་ཡིན་པར་ཤེས། །བདག་ཉིད་དང་ནི་ལྡན་པ་ཡིན། །གཡོན་པའི་གུང་མོ་གང་ཡིན་པ། །གཉིས་ཀ་ཡི་ནི་བར་དུ་གཞུག །ལག་པ་གཉིས་ཀའི་སོར་མོ་ཡི། །ལྷག་མ་ཡང་ནི་དགྱེད་པར་བྱ། །མཐེ་བོ་
གཉིས་ཀྱང་བསྐྱེད་བྱ་སྟེ། །ལྷ་མོའི་ཕྱག་རྒྱ་ཡིན་པར་བཤད། །མདོར་ན་ཕྱག་རྒྱ་འདི་དག་ནི། །བྱས་ན་ལས་རྣམས་གྲུབ་པ་སྟེ། །བགེགས་རྣམས་ཞི་བར་འདོད་པ་བཞིན། །རབ་ཏུ་བསྒྲིམས་ཏེ་སྦྱར་བར་བྱ། །དེ་ལས་གཞན་པ་
རྒྱུད་ཀུན་གྱིས། །དོན་ཀུན་སྒྲུབ་པར་བྱེད་པ་ཡི། །ཕྱག་རྒྱ་སྤྱིའི་སྒྲུབ་པའི་ཐབས། །འདི་དག་ཀྱང་ནི་བཤད་པར་བྱ། །སྤྱན་དྲང་ལ་སོགས་དོན་རྣམས་ལ། །བསྲུང་བ་ལ་སོགས་ལས་རྣམས་ལས། །སྒྲུབ་པ་པོས་ནི་རིམ་བཞིན་དུ། །
ཕྱག་རྒྱ་འདི་དག་སྦྱར་བར་བྱ། །ཕྱག་རྒྱ་ཀུན་གྱི་ཆོ་ག་ཡི། །གཏང་བ་དང་ནི་དགུག་པ་ལ། །ཤིན་ཏུ་བཟླས་པའི་སྒྲུབ་པ་པོ། །བགེགས་རྣམས་དང་ནི་ལོག་འདྲེན་གྱིས། །རིང་དུ་ཡོངས་སུ་སྤང་བར་བྱེད། །ཐོག་མར་ལས་ནི་ཐམས་ཅད་ལ། །བགེགས་ཀུན་ཞི་བར་
<pb id="100.277a"/>
བྱ་བའི་ཕྱིར། །བགེགས་རྣམས་ཀུན་གྱི་དགྲར་གྱུར་པ། །བདུད་རྩི་ཐབས་སྦྱོར་བཤད་པར་བྱ། །ལག་པ་གཉིས་ཀའི་མཐེ་བོ་གཉིས་ཀྱིས། མཐེའུ་ཆུང་གི་སེན་མོ་མནན་ལ་སོར་མོ་ལྷག་མ་རྣམས་ཀྱི་བར་ནས་གང་ཙམ་གྱིས་ཕྱེ་སྟེ། རྡོ་རྗེའི་
མཚན་ཉིད་དུ་བྱས་ལ། དེ་གཉིས་བསྣོལ་ཏེ་དཔུང་མགོར་བཞག་ནས་མཆེ་བ་མནན་ལ་དྲག་ཏུ་ལྟ་ཞིང་ཁུར་བ་བུས་ཏེ་རྐང་པ་ཕྲལ་ལ། འགྲེང་ཞིང་གཡས་བརྐྱང་གིས་ཚུལ་གྱིས་ལུས་བཏུད་པ་ནི་འཕགས་པ་བདུད་རྩི་ཐབས་སྦྱོར་
གྱིས་རྩ་བའི་ཕྱག་རྒྱའོ། །འདི་མངོན་བསུམ་དུ་བསྟན་ཏེ། ལོག་འདྲེན་རྣམས་དང་གདོན་གཞན་རྣམས་ཆིངས་ཤིག་ཅེས་བྱས་ན་བཅིངས་པར་འགྱུར་རོ། །ལག་པ་གཡོན་པའི་རྡོ་རྗེ་གང་ཡིན་པ་དེ་ནི་ལས་ཀྱི་རྡོ་རྗེ་ཞེས་བྱའོ། །
གཡས་པ་ནི་དམ་ཚིག་གི་རྡོ་རྗེ་ཡིན་ནོ། །སྙིམ་པ་བཀན་ལ་མཐེའུ་ཆུང་གཉིས་བསྣོལ་བའི་བར་དུ་སྲིན་ལག་གཉིས་བཞག་ནས་མཛུབ་མོ་གཉིས་དབུས་བཀུག་ལ་གུང་མོ་གཉིས་གཞིབས་པ་དེའི་ཚིགས་དང་པོར་བསྟན་
ཏེ་མཐེ་བོ་གཉིས་གློ་ལ་བཅར་ནས་སྙིམ་པའི་ཐབས་སུ་བྱས་པ་ནི་ཁྲུས་ཀྱི་ཕྱག་རྒྱ་སྟེ། ཁྲུས་བྱེད་པའི་ཚེ་དེ་ལ་ལན་བདུན་བཟླས་བརྗོད་བྱས་ནས་ཕྱག་རྒྱའི་ཆུ་མགོ་བོར་བླུགས་ན་བགེགས་རྣམས་ལས་གྲོལ་ཞིང་ཁྲུས་
བྱས་ནས་ཀྱང་འཇུག་པར་མི་འགྱུར་རོ། །དེ་ཉིད་ལས་མཐེ་བོ་གཉིས་བར་དུ་བཅུག་ལ་གཞན་ཐམས་ཅད་སྔ་མ་བཞིན་དུ་བྱས་པ་ནི་བསྲུང་བའི་ཕྱག་རྒྱ་སྟེ། མགོ་བོ་དང་ལག་པ་གཉིས་དང་སྙིང་ག་དང་ལྐོག་མ་དང་གནས་ལྔར་
རིམ་པ་བཞིན་གཏུག་པར་བྱའོ། །དེ་ཉིད་ལས་མཛུབ་མོ་གཉིས་བཀུག་མཐེ་བོང་གཉིས་ཚིགས་དང་པོ་ཡང་ནང་དུ་བཏུད་པ་ནི་ལྷ་ཐམས་ཅད་ཀྱི་སྤྱིའི་ཁྲུས་ཀྱི་ཕྱག་རྒྱའོ། །བསྲུང་བའི་ཕྱག་རྒྱ་ལས་མཛུབ་མོ་གཉིས་བཏང་
སྟེ། རྡོ་རྗེའི་ཚུལ་དུ་བྱས་པ་ནི་བསྲུང་བ་ཆེན་པོ་ལོག་འདྲེན་ཐམས་ཅད་འཇོམས་པར་བྱེད་པ་ཡིན་ཏེ། སྙིང་གར་བཞག་ལ་ཉི་མ་གཅིག་བཟླས་བརྗོད་བྱས་ན། ལོག་འདྲེན་གྱིས་ཟིན་པ་ལས་གྲོལ་བར་འགྱུར་ཏེ། གདོན་
<pb id="100.277b"/>
ཐམས་ཅད་ལ་ཡང་དེ་བཞིན་དུ་སྦྱར་བར་བྱའོ། །གཡོན་པའི་སོར་མོ་གཉིས་ཀྱི་མཐེ་བོང་སྦས་ཏེ་གདུབ་བུ་ལྟར་འདུག་པའི་ནང་དུ་མཐེའུ་ཆུང་དང་མཛུབ་མོ་གཉིས་དབུ་བཀུག་པའི་ཐོར་ཏོ་བཅུག་ལ་ལག་པ་གཡས་པ་སྟ་
ཟུར་ཕྱོགས་སུ་རྡོ་རྗེར་བྱས་ཏེ་ལས་ཐམས་ཅད་ལ་དྲི་དང་མེ་ཏོག་དང་བདུག་པ་ལ་སོགས་པ་ཐམས་ཅད་ལ་སྦྱར་ན་བགེགས་འོང་བར་མི་འགྱུར་རོ། །རྡོ་རྗེ་དེ་ཉིད་གཡོན་པའི་གཏུམ་མོ་ཕྱོགས་སུ་བཟུང་ན་གཟི་བྱིན་སྐྱེ་བར་འགྱུར་
རོ། །གཡོན་པའི་སྲིན་ལག་བསྒྲེང་བའི་ངོས་ལ་མཐེའུ་ཆུང་དང་གུང་མོ་བསྣོལ་བ་བསྟན་ཏེ། མཛུབ་མོས་མཐེའུ་ཆུང་གི་ཐོར་ཏོ་དམ་དུ་བཟུང་ནས། མཛུབ་མོ་དང་གུང་མོའི་ཐོར་ཏོ་མཐེ་བོས་མནན་པ་ནི་བཅོམ་ལྡན་འདས་དེ་ཉིད་ཀྱི་མཆེ་
བའི་ཕྱག་རྒྱ་སྟེ། གདོན་ཐམས་ཅད་དང་བགེགས་ཆེན་པོ་རྣམས་ལ་སྦྱར་བར་བྱའོ། །སོར་མོ་རྣམས་ཕན་ཚུན་བསྣོལ་ལ་མཐེ་བོ་གཉིས་ནང་དུ་བཅུག་པའི་སྟེང་དུ་མཛུབ་མོ་ཚིགས་གཅིག་བཀུག་སྟེ། གདུ་བུའི་ཐབས་སུ་སྤྲད་
པ་ནི་ཆུང་སྩལ་བའི་ཕྱག་རྒྱ་སྟེ། ཆུ་ལ་བསྐོར་ནས་ཅི་དགའ་བར་ཁྲུས་བྱའོ། །རྡོ་རྗེའི་ཕྱག་རྒྱ་ལས་མཛུབ་མོ་བཀུག་པ་ནི་དེ་ཉིད་སྤྱན་དྲང་བའི་འོ། །གཉིས་ཀ་བརྐྱང་བ་ནི་སླར་གཏང་བ་ཡིན་ཏེ། བདུད་རྩི་ཐབས་སྦྱོར་གྱི་ཕྱག་
རྒྱ་ཡིན་ནོ། །ལག་པ་གཡོན་པའི་རྡོ་རྗེ་གང་ཡིན་པ་ནི་ཁྲོ་བོ་ཆེན་པོའི་ཕྱག་རྒྱ་སྟེ། བཅིང་བ་དང་དཀྱིལ་འཁོར་གྱི་སྐབས་སུ་བཤད་པའི་ལས་གང་དང་གང་ཡིན་པ་དེ་དང་དེ་ལ་ཁྲོ་བོ་ཆེན་པོ་སྦྱར་བར་བྱའོ། །སྤྱན་དྲང་བ་དང་། སླར་
བཏང་བ་ལ་ཡང་ཕྱག་རྒྱ་རྣམས་ཇི་ལྟ་བ་བཞིན་དུ་སྔགས་དང་སྦྱར་བར་བྱའོ། །རིགས་ཀྱི་ཕྱག་རྒྱ་ཐམས་ཅད་ལ་ཡང་དེ་དག་ཉིད་ཀྱིས་སྦྱར་བར་བྱའོ། །སྙིམ་པ་ལས་མཐེའུ་ཆུང་དང་སྲིན་ལག་ཕན་ཚུན་བསྣོལ་ཏེ་མཐེ་བོ་
གཉིས་གློ་ལ་སྦྱར་མཛུབ་མོ་སློད་དེ་དབུས་བཀུག་ལ་གུང་མོ་གཤིབས་པའི་ཚིགས་དང་པོར་བཞག་པ་ནི་རིག་གསུམ་ཅར་གྱི་སྤྱིའི་མཆོད་ཡོན་གྱི་ཕྱག་རྒྱའོ། །དེ་བཞིན་དུ་སོར་མོ་ཕྲུགས་གསུམ་ཕན་ཚུན་བསྣོལ་ལ་
<pb id="100.278a"/>
མཛུབ་མོ་བརྐྱང་བའི་ཐོར་ཏོ་སྤྲད་ནས་མཐེ་བོ་གཉིས་ཀྱིས་གློ་ལ་གཞར་ཏེ་སྙིམ་པའི་ཐབས་སུ་བྱས་པ་ནི་མེ་ཏོག་གི་ཕྱག་རྒྱའོ། །སྙིམ་པ་བཀན་ལ་མཐེའུ་ཆུང་གཤིབས་ཏེ། དེའི་རྒྱབ་ཏུ་སྲིན་ལག་གཤིབས་
ཏེ་གཞར། དེའི་རྒྱབ་ཏུ་གུང་མོ་གཤིབས་ལ་མཛུབ་མོ་གཉིས་ལོགས་ཤིག་ཏུ་བརྐྱང་སྟེ། གཤིབས་ནས་མཐེ་བོ་གཉིས་གློ་ལ་གཞར་ཏེ་སྙིམ་པའི་ཐབས་སུ་བྱས་པ་ནི་
བདུག་པའི་ཕྱག་རྒྱའོ། །སྙིམ་པ་བཟེད་མཛུབ་མོ་གཉིས་ཅུང་ཟད་བཀུག་པ་ནི་སྤྱིའི་ལྷ་བཤོས་ཀྱི་ཕྱག་རྒྱ་སྟེ་ནང་དུ་མེ་ཏོག་གཞག་པར་བྱའོ། །ལག་པ་གཡས་པ་སྐྱབས་སྦྱིན་གྱི་ཕྱག་རྒྱར་བྱས་ལ་གཡོན་པ་ཁྲིག་མ་
ནས་གདུབ་བུ་ལྟར་བཟུང་བ་ནི་དྲིའི་ཕྱག་རྒྱའོ། །ལག་པ་གཡས་པ་ཁུ་ཚུར་བཅངས་ལ་མཐེ་བོ་དང་གུང་མོ་གཤིབས་པ་ནི་སྤྱིའི་མར་མེའི་ཕྱག་རྒྱའོ། །མཐེ་བོ་དང་སྲིན་ལག་གཉིས་ཀྱིས་སྔགས་ཀྱི་ནོར་བུ་བཟུང་
ལ་མཐེའུ་ཆུང་དང་གུང་མོ་བརྐྱང་སྟེ། མཛུབ་མོའི་དབུས་བཀུག་ནས་གུང་མོའི་རྒྱབ་ཀྱི་ཚིགས་དང་པོར་བཞག་པ་འདི་ནི་རིག་སྔགས་ཀྱི་ནོར་བུའི་ཕྱག་རྒྱའོ། །སྙིམ་པའི་ནང་དུ་སྔགས་ཀྱི་ནོར་བུ་བླངས་ལ་གསང་སྔགས་
བཟླས་བརྗོད་བྱས་ན་དག་པར་བྱས་པར་འགྱུར་རོ། །ལག་པ་གཡས་སྐྱབས་སྦྱིན་གྱི་ཚུལ་དུ་བྱས་ཏེ་བསྟན་ལ་མཛུབ་མོ་བཀུག་ནས་མཐེ་བོ་ཡང་ལག་པའི་མཐིལ་དུ་བཀུག་པ་ནི་མེ་སྤྱན་དྲང་བའོ། །མཛུབ་མོ་དང་
མཐེ་བོའི་ཐོར་ཏོ་བཀུག་སྟེ་ལྷན་ཅིག་སྦྱར་བ་ནི་མེ་སླར་གཏང་བའིའོ། །གཡས་པའི་རྡོ་རྗེ་གང་ཡིན་པ་དེ་ནི་སེམས་དཔའ་ཡིན་ནོ། །ལག་པ་གཉིས་གུང་མོ་གཉིས་དང་སྤྲད་དེ་སྦྱར་ལ་གཞན་བསྣོལ་ནས་ཟླ་འོག་ཏུ་བསྟན་ཏེ་
དྲ་བའི་ཐབས་སུ་བྱ་བ་ནི་རྡོ་རྗེ་དྲ་བ་ཡིའོ། །མཛུབ་མོ་དང་མཐེའུ་ཆུང་གཤིབས་ལ་མཐེ་བོ་གཉིས་བཀྱེད་ནས་འོག་དང་ཐད་ཀར་ས་ལ་བཞག་སྟེ། གསང་སྔགས་བཟླས་བརྗོད་བྱས་ན་ལས་ཐམས་ཅད་ལ་ས་གཞི་བསྩལ་
<pb id="100.278b"/>
བ་དང་ཡོངས་སུ་བཟུང་བ་བྱས་པར་འགྱུར་ཏེ་རིགས་ཀྱི་སྤྱིའི་སྙིང་པོའི་ཕྱག་རྒྱ་ཡིན་ནོ། །ལྷ་རྣམས་ལ་བསྟན་ན་ཡང་ལྷ་རྣམས་དགའ་བར་བྱས་པ་དང་། བསྐུལ་བར་བྱས་པར་འགྱུར་རོ། །ཁྲོ་བོ་ཀཱི་ལི་ཀཱི་ལའི་ཕྱག་རྒྱ་བཅིངས་
པ་ལ་ཕྱག་འཚལ་བའི་ཐལ་མོ་ལས་སོར་མོ་རྣམས་སྦྱར་བ་ནི་མཆོད་པའི་ཕྱག་རྒྱའོ། །བསྣོལ་མར་སྦྱར་བ་ནི་ཕྱག་འཚལ་བའི་ཕྱག་རྒྱའོ། །མེ་ཏོག་ལ་སོགས་པ་མ་འབྱོར་ན་ཡང་ཕྱག་རྒྱ་བཅིངས་པས་འབྱོར་པ་བྱས་པར་
འགྱུར་རོ། །ལས་ཐམས་ཅད་ལ་ཡང་བསྐྲད་པ་ནི་ལས་ཀྱི་རྡོ་རྗེས་བྱའོ། །སངས་རྒྱས་སྤྱན་གྱི་ཕྱག་རྒྱ་ནི་ཐམས་ཅད་དུ་རིག་སྔགས་བསྲུང་བར་བྱའོ། །སོར་མོ་ཕན་ཚུན་སྦྱར་ཏེ་ཁུ་ཚུར་བཅངས་ལ་གུང་མོ་གཤིབས་པའི་ཕྱི་རོལ་ཏུ་
མཛུབ་མོ་རྡོ་རྗེ་ལྟར་བྱས་ནས་མཐེ་བོ་གཉིས་གློ་ལ་གཞར་བ་ནི་དམ་ཚིག་ཆེན་པོའི་ཕྱག་རྒྱ་སྟེ། ངན་དུ་བྱས་པ་དག་ལ་ཡང་བསྲུང་བ་ཆེན་པོ་ཡིན་ལ་ཉེ་འཁོར་དུ་མཚམས་དེ་བཅད་དེ་འཁོར་ལོས་སྒྱུར་བའི་བཟླས་བརྗོད་བྱས་སུ་
ཟིན་ཀྱང་སུས་ཀྱང་རིག་སྔགས་ཀྱི་མཐུ་ཉམས་པར་བྱེད་མི་ནུས་སོ། །ཁྲོ་བོ་འཆོལ་པའི་སྦས་པའི་ཕྱག་རྒྱ་ལ་ཡང་བསྲུང་བར་འགྱུར་ཏེ། །འདི་དག་ནི་བསྒྲུབ་པ་རྣམས་ཀྱི་སྤྱིའི་ཕྱག་རྒྱ་ཡིན་ནོ། །དེ་ལས་གཞན་ཡང་སྦྱིན་སྲེག་
གི་གསང་སྔགས་ལས་གང་གི་སྐབས་སུ་བསྟན་པ་ལུང་ལས་ཇི་སྐད་འབྱུང་བ་དེ་དག་ལ་ཡང་ལས་ཀྱི་ཕྱག་རྒྱ་སྦྱར་བར་བྱའོ། །རྡོ་རྗེའི་ཕྱག་རྒྱ་ནི་རྡོ་རྗེའི་རིགས་ཐམས་ཅད་སྤྱིའི་ཡིན་ནོ་ཞེས་བཅོམ་ལྡན་འདས་རྡོ་རྗེ་འཛིན་གྱིས་
བཤད་དོ། །ན་མོ་རཏྣ་ཏྲ་ཡཱ་ཡ། ན་མོ་བཛྲ་དྷ་ར་སྱ། ན་མོ་བིདྱ་ག་ཎ་སྱ་སྟུམ། འདི་ནི་སྙིང་པོ་ཡིན་ཏེ་དེ་བཞིན་དུ། །རྡོ་རྗེ་རིགས་ཆེན་དེ་དང་ནི། །རིག་སྔགས་རིགས་ནི་ཐམས་ཅད་ཀྱི། །རིག་སྔགས་བློན་མོ་བདུན་དག་དང་། །
རིག་སྔགས་ཡན་ལག་བདུན་དང་བཅས། །འདོད་པའི་རྡོ་རྗེ་འཛིན་གྱིས་བཤད། །དང་པོ་འདོད་པའི་རྡོ་རྗེ་མ། །རིག་སྔགས་རྡོ་རྗེ་མེ་ཏོག་བཞིན། །ལས་མཆོག་ལ་ནི་གཉིས་པ་ཡིན། །རྫུ་འཕྲུལ་དང་ནི་སྟོབས་ལྡན་པ། །རྡོ་རྗེ་
<pb id="100.279a"/>
སྒྲོག་ཅེས་བྱ་བ་དང་། །འོག་ཕག་སེར་མོ་གཏུམ་མོ་དང་། །དེ་བཞིན་རྡོ་རྗེ་ཚུགས་པར་དཀའ། །རིག་སྔགས་ཆེན་མོ་བདུན་དེ་དག །ཉི་མ་བདུན་དང་སྟོབས་མཉམ་ཞིང་། །སེམས་ཅན་ཚོགས་ཀུན་མཆོག་རྣམས་ལ། །ཐལ་མོ་
སྦྱར་ཏེ་ཕྱག་ཀྱང་བྱ། །གཞན་ཡང་ཡ་མཚན་ལས་འདས་ཤིང་། །དུས་ཀྱི་མཐའ་ཡི་མེ་འདྲ་བ། །རྡོ་རྗེ་ཁྲོ་བོ་ཁྲོ་བོ་ཆེ། །དེ་ལ་ཡང་དང་ཡང་དུ་གདུད། །དེ་བཞིན་རྡོ་རྗེ་ཐོག་ཐོག་ནི། །འབྱུང་པོ་རྣམས་ལ་ཐོག་ཐོག་བཞིན། །གཟུང་
བཀའ་རིག་སྔགས་ལས་ཀུན་བྱེད། །ལྷོ་ཕྱོགས་སྒོ་ནི་བསྲུང་བ་དང་། །རྡོ་རྗེ་ཁུ་ཚུར་མཆོག་སྦྱིན་དང་། །གཏུམ་པོ་ཆེན་པོ་སྟོབས་པོ་ཆེ། །བདག་དང་གཞན་ཀུན་བསྲུང་བའི་མཆོག །བྱང་ཕྱོགས་སྒོ་ནི་བསྲུང་བ་དང་། །ཕོ་ཉ་ཆེན་པོ་གྲུབ་
པ་བཅུ། །དེ་བཞིན་དེ་དག་གཡོག་མོ་རྣམས། །ཕོ་ཉ་མ་ནི་དྲུག་བཅུ་བཞི། །རིག་སྔགས་ཚོགས་ནི་སྣ་ཚོགས་དང་། །རྡོ་རྗེ་དབྱུག་པ་ཉི་མ་ལ། །རྡོ་རྗེ་རིགས་ཀྱི་སློབ་དཔོན་གྱིས། །གྲུབ་པའི་རྡོ་རྗེ་ཆོ་ག་ཡིས། །སྙིང་ནས་ཀྱང་ནི་ཕྱག་བྱས་
ནས། །དེ་ལས་གཞན་རྣམས་བཤད་པར་བྱ། །ལས་ཀྱི་དཀྱིལ་འཁོར་གཙོ་བོ་ནི། །ཇི་བཞིན་དུ་ནི་བྲིས་ནས་ཀྱང་། །གདོན་གྱི་ལས་རྣམས་བསྒྲུབ་པར་བྱ། །གང་གི་མིང་ནི་སྨོས་ཙམ་གྱིས། །མ་བཅོས་པར་ཡང་གདོན་རྣམས་འཇིག །
དབང་པོའི་རྒྱལ་མཚན་བསྟན་པ་ཡིས། །མ་བཅོས་ལྷ་མིན་ཕམ་པ་བཞིན། །འབྱུང་པོ་ཀུན་ལས་གྲོལ་བའི་ཐབས། །འཇིག་རྟེན་ཀུན་ཏུ་མཆོག་གྱུར་གང་། །ཐམས་ཅད་ཞི་བར་བྱེད་པ་ཡི། །དམ་པ་གང་ཡིན་བཤད་པར་བྱ། །གང་ཞིག་ཚུལ་
བཞིན་དྲན་བྱས་ཤིང་། །བསྒྲིམས་ཏེ་མཆོད་པ་བྱས་ན་ནི། །འབྱུང་པོ་ཀུན་གྱིས་མི་ཚུགས་ལ། །འཇིགས་མེད་བདེ་བར་གནས་པར་འགྱུར། །འཇིག་རྟེན་འཇིག་རྟེན་སློབ་དཔོན་འདྲ། །འཇིག་རྟེན་གྱི་ནི་སྣང་བྱེད་མཆོག །འབྱུང་པོའི་
ཚོགས་ནི་ཐམས་ཅད་ཀྱིས། །རྟག་ཏུ་ལྷ་ཆེན་བཞིན་དུ་མཆོད། །མཆོག་གྱུར་མཆོག་གིས་མཆོད་པ་དེས། །ཆོ་ག་བཞིན་དུ་རྒྱས་པར་ནི། །གདོན་གྱི་མཚན་ཉིད་བར་དུ་ཡང་། །ལེགས་པར་རབ་ཏུ་བཤད་པར་བྱ། །ཟླ་ཕྱེད་ཡུད་ཙམ་ཉིན་
<pb id="100.279b"/>
མོ་དང་། །རྒྱུ་སྐར་དག་ནི་བཟང་བ་ལ། །གཙང་ཞིང་གོས་གཙང་གོས་པ་དང་། །བསྡམས་ཞིང་ངེས་པར་གནས་པ་དང་། །གཙང་མོའི་གྲོགས་དང་ལྡན་པ་དང་། །གཙང་མའི་ལམ་དུ་ཞུགས་པ་ཡི། །ཡར་གྱི་ངོས་ནི་ཚེས་གཅིག་གམ། །ཚེས་གཉིས་
དེ་བཞིན་ལྔ་ཡང་རུང་། །ཚེས་དྲུག་གམ་ནི་བརྒྱད་དམ་བཅུ། །བཅུ་གསུམ་ཡང་ན་ཉ་དག་གི། །ཉིན་པར་ཡོངས་སུ་གཟུང་བར་བྱ། །བ་བླ་དང་ནི་བ་ལ་པ། །བེ་ཤོ་དེ་བ་དེ་བཞིན་ཏེ། །ཡང་ན་ཏེའུ་ཏུ་ལ་ཡང་རུང་། །ཞག་ཕྱེད་ཡོངས་སུ་གཟུང་
བར་བྱ། །ཤྭ་ཏ་མེ་ཏྲ་པ་ལ་དང་། །ཤ་ར་མ་ཐ་ཨ་བི་ཙི། །ཛ་ཡ་སེའུ་མེའི་ཡུད་ཙམ་ལ། །དཀྱིལ་འཁོར་དམ་པ་བྱ་བ་ཡིན། །བསྒྲིམས་ཏེ་ལག་ན་རྡོ་རྗེ་དང་། །རྒྱལ་དབང་ལ་ནི་ཕྱག་བྱས་ནས། །ཞི་ཞིང་སྔན་ཆད་ལས་བྱས་པའི། །ས་
ཕྱོགས་མཁས་པས་འགྲོ་བར་བྱ། །ཀུན་དགའ་ཚོང་འདུས་གཙུག་ལག་ཁང་། །གྲོང་དང་གྲོང་ཁྱེར་བྱང་ཤར་མཚམས། །དེ་བཞིན་ལྷོ་ནུབ་མཚམས་ཀྱང་རུང་། །མཉམ་ཞིང་མདངས་དགའ་མདོག་སྡུག་དང་། །ཚད་ལྡན་ཚྭ་སྒོ་མེད་པ་
དང་། །རྡོ་དང་གསེག་མ་རུས་པ་དང་། །སྐྱོན་ཀུན་མེད་པ་དེས་མཐོང་ནས། །དེ་འདྲའི་ས་དེ་རྙེད་ནས་ནི། །རྡོ་རྗེ་ལྕགས་ཀྱུ་དྲན་བྱ་ཞིང་། །ཤར་ཕྱོགས་ནས་ནི་གོམ་པ་དོར། །ཧ་ཅང་མི་དྲག་རྒོད་མི་བྱ། །རིག་སྔགས་གང་ལ་དད་པའི་
ས། །བདག་ཉིད་དེ་ནས་བསྲུང་བར་བྱ། །ཡན་ལག་གསུམ་པོ་ནས་དང་ནི། །ཡུངས་ཀར་འབྲས་ཀྱང་གཞག་པར་བྱ། །དེ་ནས་དཀྱིལ་འཁོར་གནས་དེར་ཡང་། །དགེ་ལྟས་དག་ཀྱང་བལྟ་བར་བྱ། །སྔགས་ཀྱིས་དག་པར་བྱས་
པའི་ཆུས། །ཐམས་ཅད་ལེགས་པར་གཏོར་བར་བྱ། །བ་ལང་ལྕི་བས་ལེགས་པར་སྦྱར། །ཀུ་ཤ་དག་ཀྱང་གདིང་བར་བྱ། །ཁྲུ་ནི་བཞི་འམ་དྲུག་གམ་བརྒྱད། །ས་ཡི་ཕྱོགས་ཆར་ཐིག་ཀྱང་གདབ། །ཐིག་སྐུད་གསར་ཞིང་
གྲིམས་པ་དང་། །རན་པ་དང་ནི་མཛེས་པ་དང་། །དྲི་ཞིམ་དང་ནི་བལྟ་ན་སྡུག །གཟབས་པ་དང་ནི་ལེགས་པ་དང་། །ཐུང་ངུ་དང་ནི་སྦོམ་ལ་སོགས། །མ་ལེགས་མདུད་པ་རྣམས་མེད་ན། །དྲི་དང་མེ་ཏོག་མཆོད་པ་ཡིས། །ཤེས་
<pb id="100.280a"/>
རབ་ཅན་གྱིས་ཐིག་ཀྱང་གདབ། །བུ་དག་ཆོག་ཤེས་དབེན་པ་དེ། །ཆོས་ལ་མི་དམོད་བདེ་བ་ཡིན། །འཚེ་བ་སྤངས་པ་འཇིག་རྟེན་བདེ། །སྲོག་ཆགས་རྣམས་ལ་སྡོམ་པ་དང་། །འདོད་ཆགས་བྲལ་བ་འཇིག་རྟེན་བདེ། །
འདོད་པ་རྣམས་ལས་འདས་པ་དང་། །ང་སྙམ་ང་རྒྱལ་ཞི་བ་དང་། །དུལ་བ་འདིར་ནི་མཆོག་ཏུ་བདེ། །བུ་དག་རྒྱུད་ལས་བཟློགས་པ་ཡི། །ལམ་བགྲོད་ཟབ་ཅིང་བལྟ་དཀའ་བ། །མུན་ནག་ཐིབས་པོས་བསྒྲིབས་པ་དང་། །
འདོད་ལ་ཆགས་པས་རྟོགས་མི་འགྱུར། །ངས་ནི་དཀའ་བ་རྟོགས་བྱས་ནས། །སྐྱེ་བོ་རྒྱུན་བཞིན་འཁྱམ་པ་དང་། །འདོད་པ་དག་གི་མདུད་པ་ཡིས། །བཅིངས་པའི་བར་དུ་བཤད་པ་སྟེ། །འདི་ནི་ལག་ན་རྡོ་རྗེ་ཡི། །ཡིད་འོང་ཆེན་
དུ་བརྗོད་པ་བརྒྱད། །ཀཱི་ལི་ཀཱི་ལས་བསྲུང་བྱས་ནས། །ངེས་པར་ཀུན་ཏུ་འཇིགས་པ་མེད། །བྱང་ཕྱོགས་ཡང་ན་ནུབ་ཕྱོགས་སུ། །ཚོན་རྩི་ལ་སོགས་དེ་དག་གཞག །ཤར་ལྟས་ལག་པ་གཡོན་པ་ཡིས། །དྲི་དང་མེ་ཏོག་ཕྲེང་
བས་མཆོད། །མཚོན་ཆ་བསྔགས་ཤིང་ཕྱོགས་བཅིངས་ལ། །ཐིག་གིས་གྲྭ་ཡང་བཙལ་བར་བྱ། །དེ་ལྟར་མཉམ་པར་བཀོད་ནས་ནི། །ཁང་པ་གྲུ་བཞི་བྲི་བར་བྱ། །ཇི་ལྟར་ཐིག་ནི་གདབ་པ་བཞིན། །ཐིག་དང་འཐུན་པར་བསྒྲུབ་
པར་བྱ། །རིག་སྔགས་རྡོ་རྗེ་ལྕགས་ཀྱུ་མ། །ཡ་མཚན་དེ་ཉིད་དྲན་པར་བྱ། །ནང་གི་ཁང་པ་མཉམ་པ་དང་། །གྲྭ་བཞི་ལེགས་པར་གནས་པར་བྱ། །གྲྭ་ཡི་ཕྱོགས་ནི་ཐམས་ཅད་དུ། །དེ་ཡི་ཚད་དང་འཐུན་པར་ནི། །རྡོ་རྗེ་ཁང་གནས་
རྡོ་རྗེ་ཡི། །དབུས་དང་ཐོག་མ་དབྱིབས་ལེགས་ཤིང་། །རྩེ་མཐོ་ཤིན་དུ་རྒྱ་ཆེ་བ། །ཤར་དུ་རྟེན་ཏེ་གཞག་པར་བྱ། །རྡོ་རྗེ་ཡི་ནི་བྱང་ཕྱོགས་སུ། །རྡོ་རྗེ་རིག་སྔགས་གདབ་ཅིང་བྱ། །དབུས་དང་རྩེ་མོ་ལེགས་པ་ཡི། །རྒྱལ་
མཚན་རྩེ་མོ་ནང་དུ་བསྒྲེང་། །ནུབ་བྱང་གྲྭར་ནི་གཞག་པར་བྱ། །རྡོ་རྗེ་སྒོ་ནི་ནུབ་ཏུ་འདོད། །འདི་ནི་གསང་བའི་སྒོར་བཤད་དེ། །འབྱུང་པོ་ཐམས་ཅད་འཇིགས་པར་བྱེད། །དཀྱིལ་འཁོར་འདོད་པས་སྒོ་དེ་ཡི། །བྱང་ཕྱོགས་ཀྱི་ནི་ཉེ་
<pb id="100.280b"/>
འཁོར་དང་། །ལྷོ་ཕྱོགས་སུ་ནི་གང་བཤད་པ། །བསྙེན་ཏེ་ལེགས་པར་གཞག་པར་བྱ། །གུར་གུམ་དག་ནི་ཡིད་འོང་བ། །རྒྱ་སྐྱེགས་ཁུ་བས་སྦྱར་བ་འམ། །ལེབ་རྒན་རྩེས་ནི་དམར་བྱས་བྱ། །དར་ནི་ཡིད་ཀུན་འཕྲོག་བྱེད་པ། །དེས་ནི་
བ་དན་བྱས་ནས་ཀྱང་། །ཤིང་རིངས་དག་ལ་གདགས་པར་བྱ། །སྒོ་ཡི་ལྷོ་ཕྱོགས་ངོས་སུ་ཡང་། །དེ་དག་ལས་གཞན་གང་འདོད་པའི། །ཀུ་རན་ད་ཡི་ཕྲེང་བ་དག །རྡོ་རྗེ་རྩེ་མོར་གདགས་པར་བྱ། །ཡང་ན་མེ་ཏོག་དམར་པོ་ཡི། །ཕྲེང་བ་
སྣ་ཚོགས་བཟང་པོ་གདགས། །རྡོ་རྗེའི་སྒོ་ནི་དོན་གྲུབ་པ། །འགྲོ་དང་མི་འགྲོ་འཇིག་རྟེན་གསུམ། །འདི་དག་འཇོམས་ནུས་གང་ཡིན་པ། །སྒོ་བསྲུངས་གཉིས་ཀྱང་གཞག་བྱ་ཞིང་། །དེ་ཡང་རིག་སྔགས་བརྗོད་བཞིན་བྱ། །གྲགས་
པ་གཞན་ཡང་གང་འདོད་པ། །རྡོ་རྗེ་ཐོག་ཐོག་ལྷོ་ཕྱོགས་སུ། །རྡོ་རྗེ་ཁུ་ཚུར་བྱང་ཕྱོགས་བཞག །རྡོ་རྗེ་ལོ་ཏོག་ལྷོ་ཕྱོགས་སུ། །མེ་ཏོག་ཡུངས་ཀར་སྟེང་དག་ཏུ། །དྲི་བསུང་ཞིམ་པོས་ཆེར་བསྒོས་ཤིང་། །དྲི་དང་མེ་ཏོག་རྒྱས་ལ་
གཞག །རྡོ་རྗེ་ཁུ་ཚུར་སྟོབས་པོ་ཆེ། །དཔལ་ལྡན་དེ་བཞིན་བྱང་ཕྱོགས་སུ། །རྡོ་རྗེ་ཁུ་ཚུར་ཕྱག་རྒྱ་ཡིས། །གཞག་ན་གླགས་ནི་རྙེད་མི་འགྱུར། །འཇིག་རྟེན་གསུམ་རྒྱལ་གང་གང་ལས། །རྡོ་རྗེ་འཛིན་པ་ཡིད་ཀྱིས་བཀུས།
རྡོ་རྗེ་ཁུ་ཚུར་ཁུ་ཚུར་གྱིས། །བསྣུན་ན་རྣམ་པར་འཇིག་པར་འགྱུར། །རྡོ་རྗེ་སྙིང་པོའི་ཁང་པ་དེར། །གཡོན་ལོགས་ནས་ནི་འཇུག་པར་བྱ། །དེ་ནི་གཡས་ལོགས་སྐོར་བ་ཡང་། །འཇིག་རྟེན་དག་ཏུ་བཤད་པར་བྱ། །འཁོར་ཀུན་
དང་ནི་ལྷན་ཅིག་ཏུ། །རྡོ་རྗེ་སྒྲོག་ཀྱང་གཞག་པར་བྱ། །ཀླུ་ཡི་གཙོ་བོ་ནོར་རྒྱས་བུ། །གཟི་ཅན་གཉིས་ཀྱང་གྲྭ་རུ་གཞག །འདི་གཉིས་ཀླུ་ཀུན་བདག་པོ་སྟེ། །ཀླུ་ཀུན་གྱི་ནི་གནས་ཀྱང་ཡིན། །བྲམ་ཟེ་ལས་བྱུང་དུག་ཅན་དེ། །
འདི་གཉིས་སྔགས་དང་ཕྱག་རྒྱར་ལྡན། །འདི་གཉིས་ཀྱི་ནི་མདུན་ལོགས་སུ། །མཁའ་ལྡིང་རྣམ་པར་འདུད་པའི་བུ། །མཁའ་ལྡིང་གི་ནི་ཆོ་ག་བཞིན། །རྐང་དང་བྱིས་པ་ལ་སོགས་བསྐོར། །དེ་ནས་འབྱུང་པོའི་ཚོགས་བདུན་
<pb id="100.281a"/>
དག །ཆོ་ག་བཞིན་དུ་བཞག་པར་བྱ། །གནོད་སྦྱིན་ཀུན་དང་ཀུ་བེ་ར། །དེ་ཡི་བེ་ཅོན་བྱང་ཕྱོགས་གཞག །དེ་ནས་ཀླུ་ཆེན་ཚོགས་རྣམས་དང་། །བྱ་བ་སྒྲུབ་པོ་གཡོག་དང་བཅས། །ཀླུ་ཡི་གཡོག་རྣམས་མཐུ་སྟོབས་ལྡན། །
དེ་དག་ཤར་ཕྱོགས་ངོས་སུ་དགོད། །དེ་ནས་ཕྱི་རོལ་རིག་སྔགས་ཚོགས། །ཐམས་ཅད་བཞག་ཏེ་དབང་ཕྱུག་ཆེ། །ཆོས་ཀྱི་ངང་ཅན་གྲགས་ལྡན་མ། །ལྷ་མོ་དཀའ་ཟློག་ཞམ་རིང་ལྡན། །ལག་ན་རྡོ་རྗེ་ལྷ་ཆེན་དང་། །
དཀའ་ཟློག་གཉིས་ཀྱི་བར་དག་ཏུ། །རིག་སྔགས་རིགས་དག་གཞག་པར་བྱ། །དེར་ནི་ལག་ན་རྡོ་རྗེ་ཡི། །རྡོ་རྗེ་འབར་བས་རབ་ཏུ་གཟིར། །དེ་ནས་གྲྭ་ལོག་ལྷ་མོ་ནི། །ཀ་ཏ་ཡ་ན་ལོག་འདྲེན་དང་། །སྣ་ཡོན་སུམ་བཅུ་རྩ་
གཉིས་པོ། །དེ་དག་ལས་ནི་གང་འདོད་དང་། །དེ་ཡི་འོག་ཏུ་དྲི་ཟ་ནི། །སྐལ་ཆེན་བརྩོན་འགྲུས་ཆེ་བ་རྣམས། །ཤར་དུ་དབང་པོ་རྡོ་རྗེ་དང་། །དེ་བཞིན་དབང་པོ་ལྷ་ཡི་ཚོགས། །དེ་ཡི་འོག་ཏུ་ལྷ་ཡི་གཟའ། །དེ་ནས་ཁྱབ་འཇུག་
འཁོར་ལོར་བཅས། །མེ་དང་དྲུག་མ་བསྟན་པ་ཡི། །མེ་དང་མདུང་ཐུང་གྲྭ་རུ་བཞག །ལྷོ་ཕྱོགས་དང་པོར་ལྷོ་ཕྱོགས་ཀྱི། །འབྱུང་པོའི་བྱ་བ་བསྒྲུབ་པ་བཞག །དེ་ཡི་འོག་ཏུ་གཤིན་རྗེ་དང་། །གཤིན་རྗེ་དབྱུག་པ་གྲུལ་བུམ་རྣམས། །གྲུལ་བུཾ་
ལ་སོགས་ཚོགས་ཀུན་དང་། །མ་མོ་རྣམས་དང་འཇིག་རྟེན་མ། །བདེན་བྲལ་གྲྭར་ནི་འཕགས་མའི་མདུན། །འབྱུང་པོའི་ཚོགས་ཀྱིས་བསྐོར་བར་བྱ། །ནུབ་ཕྱོགས་དང་པོར་སྐེམ་བྱེད་ནི། །དྲག་མོ་ཚོགས་རྣམས་མང་པོར་བཅས། །ཀླུ་དང་
མཁའ་ལྡིང་གྲགས་མ་རྣམས། །དེ་ཡི་འོག་ཏུ་གཏོར་མའི་གནས། །ཚུལ་ལི་ཞེས་བྱ་རྒྱ་ཆེན་ཡང་། །དེར་ནི་ངེས་པར་གཞག་པར་བྱ། །དེ་ལྟར་དེ་དག་ཐམས་ཅད་དུ། །ཚོགས་རྣམས་ཐམས་ཅད་བཀོད་པའི་དབུས། །རྡོ་རྗེ་དཀྱིལ་འཁོར་
ནང་དག་ཏུ། །རྡོ་རྗེ་དབྱིབས་ཀྱི་སྟེགས་བུ་ནི། །ཤར་ནུབ་ཕྱོགས་སུ་བལྟ་བའི་དབྱིབས། །དེ་ཡི་དབྱིབས་ལེགས་གཞག་པར་བྱ། །དེ་ཡི་ནུབ་ཕྱོགས་གནས་སུ་ཡང་། །རིགས་སྔགས་འཆང་ནི་གུས་གནས་ཤིང་། །ལག་ན་རྡོ་རྗེའི་སྙིང་
<pb id="100.281b"/>
པོ་ནི། །རབ་ཏུ་བསྒྲིམས་ཏེ་བཟླས་བརྗོད་བྱ། །ཙན་དན་ཕྱེ་མ་ལ་སོགས་སྤོས། །ནས་དང་ཡུངས་ཀར་ལ་སོགས་དང་། །ཡང་ན་དེ་དག་རེ་རེ་ཡིས། །ལག་ན་རྡོ་རྗེ་ཐོག་མར་བྲིས། །བདག་ཉིད་གཡོན་ཕྱོགས་ངོས་ལ་འདུག །ལྷ་མོ་ལྷོ་ནུབ་མཚམས་
སུ་གཞག །གཡས་པས་དྲི་དང་ཕྲེང་བས་མཆོད། །བདུག་པ་སྣ་ཚོགས་དག་ཀྱང་བསྲེག །ཤིན་དུ་བཀྲ་ཤིས་ཚིགས་བཅད་ཀུན། །ཆོས་ཀྱི་འཁོར་ལོ་བསྐོར་བ་འམ། །ཡང་ན་འདུས་པ་ཆེན་པོའི་མདོ། །ཐེ་ཚོམ་མེད་པར་གདོན་པར་བྱ། །དེ་ནས་
ཆོས་ཀྱི་རྒྱལ་པོ་ཡི། །ཆོས་ཀྱི་འཁོར་ལོ་མཁས་པས་བྲི། །དཔལ་དང་ལྡན་པ་ལྷ་ཡི་ལྷ། །སངས་རྒྱས་སྐུ་གཟུགས་འོད་ཅན་བྲི། །དེ་ནས་རྡོ་རྗེ་ལྕགས་ཀྱུ་ཡི། །རིག་སྔགས་གུས་པས་མཆོད་ཅིང་བཟླས། །ལྷ་མོ་སྟོབས་ཆེན་
དེ་ཉིད་དང་། །རྡོ་རྗེ་རི་བོ་བྲི་བར་བྱ། །སྙིང་པོ་ལག་ན་རྡོ་རྗེ་ནི། །མཚོན་རྩེ་གསུམ་གྱི་བདག་ཉིད་ཀྱི། །ཚུལ་བཞིན་བྲི་ཞིང་རིགས་རྣམས་ཀྱི། །བློན་མོ་བདུན་གྱིས་བསྐོར་བར་བྱ། །ཕོ་ཉ་མ་བཅུ་དཔུང་གི་མཆོག །དྲུག་བཅུ་རྩ་བཞིས་རྗེས་
འབྲང་དང་། །རིག་སྔགས་ཚོགས་ནི་ཐམས་ཅད་དང་། །རྡོ་རྗེ་ཁྲོ་བོ་ཡན་ཆད་བྲི། །ཡིད་བཞིན་ནོར་བུ་འདྲ་བ་དང་། །སྐལ་ལྡན་མཆོག་སྦྱིན་གཟུགས་བཟང་འདྲ། །འཇིག་རྟེན་ཀུན་གྱི་ཐབས་སུ་ནི། །དུས་ཀུན་དུ་ནི་ཕྱག་བྱ་བ། །ལྷ་ཀུན་
རིག་སྔགས་ཆེན་མོ་སྟེ། །གནོད་སྦྱིན་འབྱུང་པོ་ཀླུ་འཇིགས་བྱེད། །གདོན་ཆེན་དག་ནི་སྟོང་ཕྲག་རྣམས། །གཅིག་པུས་གསོད་པར་བྱེད་པ་སྟེ། །དེ་ཡི་མིང་ནི་བརྗོད་བྱས་ཤིང་། །མེ་ཏོག་བདུག་པས་མཆོད་བྱས་ན། །གདོན་རྣམས་
བྱེ་བ་སྟོང་ཕྲག་དག །འཁྱམ་པར་འགྱུར་ཞིང་གཡོ་བར་འགྱུར། །དེ་ཡི་དངོས་གྲུབ་གཟུགས་བཟང་བཞིན། །དཔལ་དང་ལྡན་པར་མངོན་སུམ་གནས། །ཐམས་ཅད་དོན་ནི་སྒྲུབ་པ་པོས། །འདི་ལ་ཐེ་ཚོམ་མེད་པར་བསྒྲུབ། །བསྒྲུབ་
པས་རབ་དང་འབྲིང་ལ་སོགས། །བཤོས་དང་བདུག་པ་ལ་སོགས་མཆོད། །ཨ་ག་རུ་སྤོས་དུ་རུ་སྐ། །ཡུངས་ཀར་གུ་གུལ་ཤུ་དག་དང་། །ནིར་ཀུན་དི་དང་ཤུ་ལ་སི། །པད་འདྲ་མ་དང་སྦྲང་རྩི་མར། །མ་ཧཱ་བྱི་ཤ་ལ་དང་བཅས། །འདིར་ནི་ལས་
<pb id="100.282a"/>
ཀྱང་བྱ་བ་ཡིན། །ཐམས་ཅད་འཇུག་པའི་སྒོ་དག་ཏུ། །ཐམས་ཅད་ཀྱང་ནི་འབྱུང་བར་བྱ། །སྒོ་མ་ཡིན་པ་གཞན་དག་ཏུ། །འདིར་ནི་ཅི་ཡང་མི་བྱའོ། །ཞེ་སྡང་གཏི་མུག་རྒྱགས་དང་མྱོས། །འདོད་ཆགས་མི་ཤེས་དབང་གིས་ཀྱང་། །
འདི་ལ་འཇུག་དང་འབྱུང་བྱས་ན། །མི་རྣམས་མྱུར་དུ་ནད་ཀྱིས་འདེབས། །གདོན་རྣམས་མྱོས་ཤིང་རྒྱགས་པ་ཡིས། །རྡོ་རྗེ་དག་ལ་བརྫི་བྱེད་དམ། །རྐང་པས་རྡོ་རྗེ་རི་མོ་བརྫིས། །མྱུར་དུ་དམ་ཚིག་ཉམས་འགྱུར་ཏེ། །དེ་དག་རྡོ་རྗེ་
འཛིན་པ་ཡིས། །མྱུར་དུ་རྡོ་རྗེ་ཆེན་པོས་འཇོམས། །དེ་དག་གི་ནི་རིགས་རྣམས་ཀྱང་། །རྡོ་རྗེ་རིག་སྔགས་ཚོགས་ཀྱིས་གཞག །སློབ་དཔོན་ཡང་ན་དམ་ཚིག་ཤེས། །གདོན་གང་དག་གིས་བརྙས་བྱེད་ན། །རྡོ་རྗེ་ལྕགས་ཀྱུའི་
བཟླས་བརྗོད་དང་། །སྦྱིན་སྲེག་དག་གིས་དེ་ཡི་རིགས། །སྐད་ཅིག་གིས་ནི་བཅོམ་པར་འགྱུར། །གཞན་ཡང་རྡོ་རྗེ་རིགས་ཆེན་ལས། །རིག་སྔགས་འདོར་གྱུར་གང་ཡིན་པ། །དེ་ཡང་སྔར་ནི་བསྒྲུབ་བྱས་ལ། །མྱོས་ལ་སོགས་
པས་གདོན་རྣམས་བསྒྲད། །གང་ཕྱིར་སྒོར་ཡང་འགྲུབ་པའི་ཕྱིར། །རྟག་ཏུ་འདི་ནི་ནང་དག་ཏུ། །མཆོད་པ་ཡི་ཚོགས་བསྟོད་པ་དང་། །བརྡེག་པ་ལ་སོགས་ལས་མི་བྱ། །གཞན་ཡང་ནད་གཏང་མང་པོ་དང་། །ཡི་དགས་འབྱུང་པོ་
ཤ་ཟ་དག །དཀྱིལ་འཁོར་སྤོང་བར་བྱེད་པ་དག །དེ་དག་འདིར་ནི་གཤིག་པ་ཡི། །དྲག་པོའི་ལས་ལ་འཇུག་པར་བྱ། །གཞིག་པར་བྱ་བ་གང་ཡང་རུང་། །ཐམས་ཅད་ལྷོ་ཕྱོགས་ནང་དུ་བྱ། །ཀུན་ལ་མེ་ནི་འབར་བར་བྱ། །བདུག་པའི་
སྣོད་ནི་ཕྱི་རོལ་གཞག །ལྷ་བཤོས་སྣ་ཚོགས་མཛེས་པ་དག །ཅི་འདོད་ཀུན་ནི་ཐམས་ཅད་དུ། །ཐམས་ཅད་ཟད་མི་ཤེས་པར་བྱ། །གདོན་གྱི་དཀྱིལ་འཁོར་ཕ་རོལ་གྱི། །བྱང་ཤར་མཚམས་སུ་གང་འདོད་པའི། །ལྷའི་ཕྱག་
རྒྱའི་ཚོགས་ཀྱང་བྲི། །པད་མ་འཁོར་ལོ་རྒྱལ་མཚན་མདུང་། །མདུང་ཐུང་དབྱུག་པ་བེ་ཅོན་རི། །ཞགས་པ་རྩེ་གསུམ་ཁ་གདེང་དུང་། །གདོན་དྲེག་རྣམས་ལ་གནས་པར་བྱ། །གང་ན་རིག་སྔགས་གདོན་དྲག་པ། །མཐུ་དྲག་
<pb id="100.282b"/>
གནས་པ་དེ་དག་ནི། །མཐུ་ཉིད་ཀྱིས་ནི་བསྒྲུབ་བྱ་ཞིང་། །འདི་ལ་དཔྱད་པར་མི་བྱའོ། །དཀྱིལ་འཁོར་དེའི་ཕྱོགས་ཀུན་དུ། །འབྱུང་པོའི་ཚོགས་ཀུན་གནས་ཀྱང་བྱ། །གཏོར་མ་དང་ནི་བདུག་པ་རྣམས། །རབ་ཏུ་རྒྱས་པར་མཆོད་པར་བྱ། །དེ་ནས་
གདོན་ནི་དུལ་བ་ཡིས། །ཐེམས་པར་གྱུར་ན་མཆོད་པར་བྱ། །མི་བཟད་ལ་ནི་སྣར་བླུགས་དང་། །མིག་བསྐུ་བ་དང་བཏུང་བ་དང་། །སྦྱིན་སྲེག་སོགས་པས་གཞིག་པར་བྱ། །གདོན་གྱིས་དྲག་ཏུ་བཏབ་པ་ལ། །དལ་ནས་བཟུང་བས་ཡོངས་མི་
བྱ། །དལ་ནས་བྱས་པ་སྨན་པ་ཉིད། །མི་ཟད་གདོན་གྱིས་བཅོམ་པར་འགྱུར། །དེ་ཕྱིར་སྨན་པ་མི་ཟད་པ། །གཏུམ་ཞིང་སྤྱོད་པ་རིག་པ་དང་། །བརྟན་མཆོག་དགའ་ཞིང་སྤྲོ་བ་དང་། །སྙིང་སྙོམས་རིག་སྔགས་བརྩོན་པ་ཡིས། །ཁྲོས་ནས་
མཐུ་ནི་གནས་བྱ་ཞིང་། །བརྡེག་པ་འམ་ཡང་ནི་བསྡིགས་པར་བྱ། །དུལ་བའི་གདོན་ནི་དང་བ་ཡིས། །དེ་མ་ཐག་ཏུ་འགྲུབ་པར་འགྱུར། །དཀྱིལ་འཁོར་ཕྱི་ནང་བཅས་པར་ཡང་། །གཏོར་མའི་ལས་ནི་བྱ་བ་དང་། །ཁུར་བ་དང་ནི་གཞིབས་
པ་དང་། །ཁ་ཟས་ཅི་འབྱོར་རིམ་བཞིན་དབུལ། །དམ་ཚིག་ཅི་རིགས་སྦྱིན་པར་བྱ། །རིག་སྔགས་འབྱུང་པོ་ལ་སོགས་ཀྱི། །གཏོར་མ་ཀུན་ནི་ཅི་སྙེད་སྦྱིན། །གདོན་ཀུན་ལ་ནི་མཆོད་པར་བྱ། །བཅོམ་ལྡན་ཉིད་ཀྱིས་བཤད་པ་བཞིན། །བདེན་
པར་སྨྲ་ཞིང་དམ་ཚིག་ཤེས། །སློབ་དཔོན་ཕྱིར་ནི་འདིར་བརྩོན་པའི། །སློབ་མ་དམ་ཚིག་འཛིན་དུ་གཞུགས། །ཐམས་ཅད་ཀྱི་ནི་ཕྱག་རྒྱའི་ཚོགས། །སྐྲག་པར་བྱ་དང་མཆོད་བྱ་དང་། །དེ་དག་ཐམས་ཅད་གཡོན་པ་ཡིས། །རྣམ་པ་
ཐམས་ཅད་བསྟན་པར་བྱ། །རྡོ་རྗེ་གོམ་པར་འདོར་དང་འཇིག །ཅིག་ཆར་ཡོངས་སུ་བསྒྱུར་བ་དང་། །གཡོན་པས་བརྡབ་པར་བྱ་བ་དང་། །རྒྱགས་པའི་སེང་གེ་སྒྲ་བསྒྲགས་དང་། །མཛུབ་མོ་བསྟན་ཏེ་ཧཱུྃ་ཞེས་བྱ། །ཤིན་ཏུ་སྒྲ་ཡང་
རབ་ཏུ་བསྐྱེད། །རྡོ་རྗེ་རིགས་ཅན་སྐྱེས་པ་ཡིས། །སློབ་དཔོན་གྱིས་ནི་བསྟན་པར་བྱ། །ལྷ་ཡི་གདོན་ནི་ཐམས་ཅད་ཀྱི། །རྟགས་ཀྱི་ཕྱག་རྒྱ་ཚོགས་བཤད་པ། །རྐྱེན་དུ་བབ་པ་གང་ཡིན་པའི། །སོ་སོའི་ཕྱག་རྒྱའི་ཚོགས་འདི་
<pb id="100.283a"/>
ཡིན། །ཚངས་པའི་པད་མ་ལྷ་ཆེན་མདུང་། །གཤིན་རྗེའི་དབྱུག་ཆེན་དམ་པ་ཡིན། །ཁྱབ་འཇུག་འཁོར་ལོ་སྨན་པའི་མི། །ནམ་མཁའ་ལྡིང་གི་སྣ་དང་འདབ། །དབང་པོ་རྡོ་རྗེ་མེ་ཡི་ལྕེ། །ཆུ་ལྷ་ཡི་ནི་ཞགས་པ་བསྟན། །རླུང་ནི་དར་གྱིས་
ཤུགས་ཅན་ཏེ། །ཏ་ན་ཏ་ཡི་བེ་ཅོན་སོགས། །འབྱུང་པོའི་གདོན་རྣམས་ཐམས་ཅད་ཀྱི། །ལག་པ་གཡོན་པས་དེ་དག་བཟུང་། །འཇུག་བྱེད་ཀྱི་ནི་འཁོར་ལོ་རྫིང་། །ལྟ་བ་དང་ནི་དི་རི་རི། །དྲི་ཟ་དག་ནི་ཐམས་ཅད་ཀྱི། །གླིང་བུ་པི་ཝང་
ལ་སོགས་བསྟན། །གར་མཁན་དག་ནི་ལྷག་པར་ཡང་། །གར་དང་རོལ་མོའི་ཆ་བྱད་བསྟན། །གནོད་སྦྱིན་རྣམས་ཀྱི་ཆེར་རྒད་པ། །རབ་གཏུམ་གྱི་ནི་སྒྲ་ཆེན་ཏེ། །ཀུ་བེ་ར་ཡི་མཚོན་མང་དང་། །ཡང་ན་ཕྱག་རྒྱའི་ཚོགས་ཀུན་ཡིན། །
ཀླུ་ཆེན་གདེངས་ཀ་ཆེས་པ་སྟེ། །ལག་པ་གཡོན་པས་མགོ་བོར་གཞག །དབུགས་ནི་རྒྱུན་རིང་རྒྱུ་བ་དང་། །མིག་དམར་དུག་དང་བཅས་པ་ཡིན། །ཀླུ་རྣམས་གདེངས་ཀ་མང་པོ་དག །གཅིག་ཏུ་གཞིབས་ནས་ཅི་དགར་
གཞག །བྱ་བ་སྒྲུབ་པ་ཐམས་ཅད་ནི། །སྦྲུལ་ཡོད་པ་ཡི་གདེངས་ཀའི་དབྱིབས། །ཚངས་པ་སྲིན་པོ་གཉིས་ཀྱི་ནི། །སྔགས་ཀྱི་རིལ་བ་ནོར་བུ་དང་། །ༀ་བརྗོད་པ་ཡི་དབྱུག་པ་དང་། །མཆོད་ཕྱིར་ཐོགས་ལ་སོགས་པར་
བསྟན། །སྲིན་པོ་རྣམས་ཀྱི་སོགཙིགས་དང་། །རྫུ་འཕྲུལ་དག་ཀྱང་རབ་ཏུ་བསྟན། །བཟའ་བ་དང་ནི་བཅའ་བ་དང་། །མཚོན་ཆ་དག་ཀྱང་འདྲ་བ་ཡིན། །ཤ་ཟ་རྣམས་ནི་འཚེ་བ་དང་། །ཧ་རེར་ལྟ་ཞིང་ཤ་ལ་སྲེད། །འཇིགས་
པ་སྣ་ཚོགས་སྟོན་པ་དང་། །ཀུན་དུ་ཡང་ནི་ལྟ་བར་བྱེད། །སྐེམ་བྱེད་དང་ནི་རང་བཞིན་ཚུལ། །མདུང་ཐུང་ལ་སོགས་དཔུང་ལ་བརྟེན། །མ་མོའི་གདོན་ནི་ཐམས་ཅད་ནི། །རང་གི་ལྷ་ཡི་མཚོན་མཆོག་བྱེད། །པད་མ་ཕྱིར་དང་
ཐོར་ཚུགས་དབྱུག །སྔགས་ནི་ནོར་བུ་བསྐོར་བར་བྱ། །རིལ་བ་འཛིན་པ་འཕགས་པ་རྣམས། །ཚངས་པའི་ཕྱག་རྒྱ་བདུན་པ་ཡིན། །མདུང་རྩེ་གསུམ་པ་ཟླ་ཕྱེད་དང་། །ཐོར་ཚུགས་མིག་དང་རྒྱལ་མཚན་དང་། །
<pb id="100.283b"/>
ཁྱུ་མཆོག་སྐད་འབྱིན་རལ་གྲི་རྣམས། །དབང་ཕྱུག་ཆེན་པོའི་ཕྱག་རྒྱ་བདུན། །མདུང་ཐུང་དྲིལ་བུ་བ་དན་དང་། །དེ་བཞིན་ར་དང་བྱ་གག་དང་། །རྨ་བྱ་ཡི་ནི་མཇུག་མ་རྣམས། །གཞོན་ནུའི་ཕྱག་རྒྱ་བདུན་པོ་ཡིན། །འཁོར་ལོ་དུང་དང་
བེ་ཅོན་དང་། །རལ་གྲི་དང་ནི་ཕུབ་ཟླུམ་དང་། །ནམ་མཁའ་ལྡིང་དང་ཕག་རྣམས་ནི། །ཁྱབ་འཇུག་ཕྱག་རྒྱ་བདུན་པོ་ཡིན། །མཆེ་བ་དང་ནི་སྤྲིན་དང་ས། །དེ་བཞིན་བུམ་པ་གཏུན་ཤིང་དང་། །གཤོལ་དང་རྐང་པ་གཡོན་པ་
རྣམས། །ཕག་མོ་ཡི་ནི་ཕྱག་རྒྱ་བདུན། །ནམ་གྲུ་དག་ནི་གཉེར་མ་གདོང་། །རྒྱན་སྐད་ལ་སོགས་སྟོན་པ་དང་། །སྐེམ་པ་ནམ་གྲུའི་ཕྱག་རྒྱ་སྟེ། །རང་བཞིན་ཉིད་དུ་བསྟན་པ་ཡིན། །ཟས་སུ་མདངས་ཟ་རྣམས་ཀྱི་ནི། །ལྷུང་བཟེད་
རལ་གྲི་ལག་གཡོན་བཅུམ། །ལྷ་མིན་རྣམས་ཀྱི་མིའི་གཟུགས། །ཧཱུྃ་དང་བཅས་པར་བསྟན་པར་བྱ། །འཕགས་པ་རྣམས་ནི་འཁོར་དང་བཅས། །ཀུན་ལ་མདུང་རྩེ་གསུམ་པ་ཡིན། །དྲི་བ་བྱས་ན་ལྷག་པར་ཡང་། །གདོན་
རྣམས་མཚན་ཉིད་གསལ་བར་ཤེས། །ལོག་འདྲེན་སྣ་ཚོགས་བརྗོད་པ་གང་། །དེ་དག་ཚུལ་ལྟས་བསྟན་པར་བྱ། །དེ་དག་ལ་རང་གི་ལག་པ་བསྐུམ་པ་དང་། བརྐྱང་བ་དང་། རྐང་པ་ཐ་མལ་པར་བརྐྱང་བ་དང་། སྨྲར་གཞུག་པ་དེ་དག་
ལས་གསང་སྔགས་ཀྱི་ལས་བསྟན་ཏེ། དྲི་བ་དང་། བརྡེག་པ་དང་། དགྲོལ་བའི་ཚུལ་རྣམ་པ་གསུམ་བྱའོ། །ལས་རྒྱ་ཆེ་བ་རིག་སྔགས་ཀྱི་ཚོགས་ཀྱིས་བཤད་པ་ཕྱག་རྒྱའི་ཚོགས་ཀྱི་དཀྱིལ་འཁོར་གྱི་ལས་གྲུབ་པ་འདི་ནི་ཤིན་
དུ་ངོ་མཚར་ཆེ་བ་སྟེ། སྡེབས་སུ་བྱ་བའི་མདོ་བསྟན་པ་དང་སྔགས་ཀྱི་ཚོགས་རྣམས་ཀྱང་བཤད་དོ། །འདུས་པ་ཆེན་པོའི་མདོ་ལས་ཤིན་ཏུ་བཀྲ་ཤིས་པའི་ཚིགས་སུ་བཅད་པ་བསྟན་པ་དང་། རྡོ་རྗེའི་རིགས་ལས་རིག་སྔགས་
ཀྱི་ཚོགས་རྫུ་འཕྲུལ་དང་ལྡན་པ་རྣམས་ཀྱང་བཤད་དོ། །ལག་ན་རྡོ་རྗེའི་དཀྱིལ་འཁོར་ཐམས་ཅད་ཀྱི་རྒྱལ་པོ་ལས་ལག་ན་རྡོ་རྗེ་དང་། ལྷ་ཆེན་པོ་དང་། དཀའ་བཟློགས་མས་བཤད་པའི་ལས་ཀྱི་དཀྱིལ་འཁོར་ཕྱག་རྒྱ་དང་བཅས་
<pb id="100.284a"/>
པར་བཤད་པ་རྫོགས་སྷོ།།  །།<head n="2" t="ལས་ཀྱི་དཀྱིལ་འཁོར་བཤད་པ།" type="choga" zh="95.448"/>དཀྱིལ་འཁོར་ཆེན་པོ་འདི་དག་ལས། །ལས་ཀྱི་དཀྱིལ་འཁོར་ཅི་བསྟན་དང་། །རིག་སྔགས་ཀྱི་ནི་དཀྱིལ་འཁོར་རྣམས། །སོ་སོར་རྒྱས་པར་བསྟན་པ་དང་། །གདོན་གྱི་ལས་ཀྱི་ཕྱག་རྒྱ་
དང་། །ཕྱག་རྒྱ་ཉི་ཚེ་བྱེད་པ་དང་། །རིག་སྔགས་བསྒྲུབ་པའི་ས་རྣམས་དང་། །ཁྲུས་ཀྱི་དཀྱིལ་འཁོར་དག་ཏུ་ཡང་། །དྲི་དང་མེ་ཏོག་ཕྲེང་བ་དང་། །བདུག་པ་དང་ནི་མཆོད་པ་དང་། །གཏོར་མ་སྣ་ཚོགས་དེ་དག་ཀུན། །དབུལ་བས་ཀུན་
དུ་རྣམ་ཀུན་གྱིས། །དོན་ཀུན་རབ་ཏུ་བསྒྲུབས་པའི་ཕྱིར། །སྤྱན་དྲང་འདི་ནི་ངེས་པར་བྱ། །འབྱུང་པོ་ཐམས་ཅད་བདེར་འགྱུར་བ། །འབྱུང་པོ་ཀུན་དགའ་ཞེས་བྱ་བའི། །གཏོར་མ་རིག་སྔགས་ལྡན་བྱ་ཞིང་། །གཡས་གཡོན་ནས་ནི་སྦྱིན་
པར་བྱ། །རྟག་ཏུ་འདི་དག་ཐམས་ཅད་ཀྱང་། །ཕྱོགས་ཀུན་བལྟས་པས་འདི་སྐད་བརྗོད། །དཀོན་མཆོག་གསུམ་ལ་ཕྱག་འཚལ་ལོ། །རྡོ་རྗེ་འཛིན་ལ་ཕྱག་འཚལ་ལོ། །རིག་སྔགས་ཚོགས་ལ་ཕྱག་འཚལ་ལོ། །ཕྱག་རྒྱའི་ཚོགས་ལ་
ཕྱག་འཚལ་ལོ། །རིག་སྔགས་བརྒྱད་བརྒྱར་སྐྱེས་པ་ཡི། །གདོན་གྱི་སྲོག་གི་རྟེན་གྱུར་དང་། །རྒྱུ་བ་རབ་ཏུ་བཤད་པར་བྱ། །དཀྱིལ་འཁོར་སྤྱན་དྲང་མཆོད་པ་དང་། །དཀྱིལ་འཁོར་རིས་གསུམ་མཆོད་པ་ལ། །གདོན་རྣམས་ཀྱི་ནི་
གདོན་ལས་མཆོག །གདོན་གྱི་གདོན་སྟོབས་རྨུགས་བྱ་དང་། །ངེས་པར་རྟག་ཏུ་བཟླས་བྱ་བཤད། །བྱེ་བ་ཕྲག་སྟོང་གདོན་རྣམས་ནི། །ས་སྟེང་དག་ན་རྒྱུ་བ་ཡོད། །དུས་ཚིགས་སྣ་ཚོགས་བབ་པ་ན། །དེ་དག་རྒྱུ་བ་སྣ་ཚོགས་པ། །
གདོན་མཆོག་དམ་པ་འགྲུབ་པའི་ཕྱིར། །དེ་དག་བདག་གིས་བཤད་པར་བྱ། །གདོན་རྣམས་ཉན་པར་བྱེད་པ་དང་། །གཏོར་མ་ལེན་ཅིང་གྲུབ་སྦྱིན་པ། །དེ་དག་ཚུལ་དང་གནས་བྱས་པ། །དབེན་པ་དག་ཏུ་རྒྱུ་བར་བྱེད། །རི་བོ་ཡིད་དུ་འོང་
རྣམས་དང་། །རྩེ་མོ་རྣམས་དང་ཁྱིམ་རྣམས་དང་། །འབྲས་བུ་མེ་ཏོག་རྒྱས་རྣམས་དང་། །དྲང་སྲོང་དག་གི་གནས་རྣམས་དང་། །དཀའ་ཐུབ་ཚལ་དང་གཞལ་མེད་ཁང་། །རིག་བྱེད་རྗེས་སུ་སློབ་པ་དང་། །མེ་ཏོག་སྣ་ཚོགས་མཆོད་ལྡན་དང་། །
<pb id="100.284b"/>
གནས་དང་ཀུན་དགའ་ཡིད་འོང་དང་། །བྱ་རྣམས་སྐད་ཆེན་འབྱིན་པ་དང་། །འཇིག་རྟེན་མར་མེ་བྱེད་ཀུན་དང་། །ཉི་མའི་གནས་ན་དགའ་བྱེད་ཅིང་། །ཉི་མ་ལྷན་ཅིག་འགྲོ་བར་བྱེད། །ཉི་མའི་འོད་དང་ཁ་དོག་མཉམ། །གཟའ་དང་རྒྱུ་སྐར་
སྐར་མ་ལ། །དེ་དག་རྟག་ཏུ་རྒྱུ་བར་བྱེད། །ཟླ་བ་ཉ་བའི་འོད་ཟེར་གྱི། །ཕུང་པོ་རྒྱས་པ་དག་ལ་གནས། །རིན་ཆེན་ཀུན་གྱིས་རབ་བརྒྱན་ཅིང་། །རྩེ་ནས་ངོས་ནི་ལྡ་ལྡི་དང་། །ཕུག་རྒྱ་དག་གིས་གང་བ་ཡིས། །ལྷུན་པོ་རི་ལ་དེ་དག་གནས། །
གངས་རི་རི་བོ་རྩེ་མོ་དང་། །གངས་ཀྱི་སུལ་ནི་སྟོང་པ་དང་། །སྨན་ཀུན་གྱིས་ནི་རྒྱས་པ་ཡི། །གསང་རྣམས་དང་ནི་ནགས་ཚལ་དང་། །སྨན་བརྒྱས་ཡོངས་སུ་གང་བ་ཡི། །སྤོས་ངད་ལྡན་ལ་དེ་དག་གནས། །སྤོས་ཀྱི་ངད་ནི་ཞིམ་པ་
ཡིས། །ཕྱོགས་རྣམས་དང་ནི་རྒྱས་བྱེད་དང་། །དཔག་བསམ་ཤིང་གིས་བརྒྱན་པ་ཡི། །བསྐྱེད་མོས་ཚལ་ཆེན་དགའ་བྱེད་དང་། །ལྷ་རྣམས་གཞལ་མེད་ཁང་རྣམས་སུ། །ལྷ་ཡི་གཟུགས་ཀྱིས་གནས་པར་བྱེད། །དེ་དག་སྤྲིན་ཕུང་གསེབ་
ན་གནས། །སྤྲིན་ཕུང་གི་ནི་སྒྲ་དག་འདྲ། །སྤྲིན་ཕུང་དག་དང་འགྲོགས་བྱེད་ཅིང་། །སྤྲིན་ཕུང་ལྷན་ཅིག་དགའ་བར་བྱེད། །རྒྱ་མཚོ་ནང་གི་ཆུ་ལ་གནས། །ཆུ་ཡི་ཤུགས་ཀྱིས་རྗེས་འབྲང་ཞིང་། །དེ་དག་རྒྱ་མཚོའི་ཆུ་ཀླུང་དང་། །ལྷན་ཅིག་
ཏུ་ནི་རྒྱུ་བར་བྱེད། །མུན་ནག་གི་ནི་ཀློང་ཆེན་དང་། །རྒྱ་མཚོ་ཡི་ནི་སྒྲ་རྣམས་དང་། །རྒྱ་མཚོ་ཆེན་པོ་འཁྲུགས་པ་ལ། །དེ་དག་རྟག་ཏུ་འཁྲུགས་པར་བྱེད། །དཔྱིད་ཟླའི་དུས་ལ་བབ་པ་ན། །ཤིང་རྣམས་ཀུན་ལ་གདོན་དེ་དག །ཁུ་བྱུག་བུང་
བའི་གཟུགས་སུ་གནས། །ཆུ་ཀླུང་ཆེན་པོའི་འགྲམ་དག་ན། །གླིང་མ་རྣམས་དང་རྫོང་རྣམས་དང་། །ཆུ་མར་དག་གིས་རྒྱས་པ་ཡི། །འཇིང་རྣམས་ན་ནི་གནས་པར་བྱེད། །ཆུ་རྒྱུན་ཡིད་དུ་འོང་བ་དང་། །ཆུ་རྣམས་རབ་ཏུ་འབྱུང་བ་དང་། །ཁྲོན་
པ་རྣམ་པ་སྣ་ཚོགས་དང་། །རི་བོ་དག་དང་ཆུ་རྣམས་དང་། །སྦྲུལ་གྱི་ཚོགས་ཀྱིས་གང་བ་ཡི། །ནགས་ཁུང་ཆེན་པོ་དག་ན་ཡང་། །དེ་དག་སྦྲུལ་དུ་གཟུགས་བསྒྱུར་ནས། །སྦྲུལ་དང་ལྷན་ཅིག་དགའ་བར་བྱེད། །ལྗོན་ཤིང་ཆེན་པོ་མི་བཟད་
<pb id="100.285a"/>
དང་། །འབྱུང་པོ་དག་ནི་ཚོགས་ཆེན་དང་། །ཁང་སྟོང་དང་ནི་ཡུལ་སྟོང་དང་། །བ་ལང་གནས་ནི་གང་བ་དང་། །རྒྱལ་པོ་དག་གི་དཀོར་ཁང་དང་། །པད་མ་རྣམས་དང་གཞན་དག་ཀྱང་། །གླང་ཆེན་གནས་ན་ཡིད་འོང་དང་། །རྟ་རྣམས་ཀྱི་
ནི་བྲེས་དག་དང་། །གཞན་ཡང་གྲོང་ཁྱེར་རྣམས་དང་གཞན། །ཚོང་དུས་དག་ན་གནས་པར་བྱེད། །ཆང་འཐུང་གནས་དང་ཁྱིམ་དང་གཞན། །སྲང་དང་ལམ་དང་ཤིང་རྟ་དང་། །རྒྱུ་བ་དག་གི་གནས་རྣམས་དང་། །བུ་མོ་ལ་སོགས་ལྟ་བའི་རྣམས། །
བསྐྱེད་མོས་ཚལ་སྙིང་མི་བཟད་དང་། །ལྷ་ཡི་གནས་ནི་ཞིགས་པ་དང་། །བུ་བཙའ་བ་ཡི་གནས་གཞན་དང་། །འཆི་ལ་ཐུག་པའི་ཁྱིམ་དག་དང་། །དགའ་སྟོན་ས་དང་འདུས་པ་དང་། །འདུས་སྟོན་ས་དང་འཐབ་མོའི་ས། །གཡུལ་གྱི་ས་ནི་
ཐམས་ཅད་ནི། །གདོན་རྣམས་རྟག་ཏུ་གནས་པར་བྱེད། །དྲུག་བཅུ་རྩ་བཞིའི་གདོན་བཤད་པ། །ཡིད་ལྟར་མགྱོགས་ཤིང་འདོད་དགུར་བགྲོད། །འདོད་དགུར་སྒྱུར་བའི་གཟུགས་ཅན་དེ། །ཐམས་ཅད་རང་དགར་བརྩེན་པར་བྱེད། །ལྷ་
ཚོགས་མ་མོའི་གདོན་དྲུག་བཅས། །ཚངས་པ་སྲུང་བར་བྱེད་པ་སྟེ། །བར་སྣང་གཟའ་ནི་ཉི་མ་ཡང་། །གདོན་རྣམས་ཀྱི་ནི་གཙོ་བོར་བཤད། །སྐེམ་བྱེད་ལ་སོགས་སྲིན་པོའི་བར། །རྫོང་ལྡན་མ་དང་ཀླུ་གཉིས་དང་། །སྲིན་པོ་བཅུ་དང་
ལྷ་མོ་དང་། །ནོར་བུ་མགུལ་ནི་བར་མ་ཡིན། །གྲུལ་བུམ་ལ་སོགས་ཡི་དགས་དང་། །བརྗེད་བྱེད་བཅས་དང་སྲུལ་པོར་བཅས། །མདངས་འཕྲོག་དེ་བཞིན་སྨྱོ་བྱེད་དང་། །ཐམས་ཅད་གདོན་གྱི་ཐ་མར་བཤད། །དེ་དག་གི་ནི་ཁྱད་པར་བཞིན། །
དཀྱིལ་འཁོར་མངོན་པར་མཆོད་བྱས་ནས། །མངོན་པར་དགའ་བར་བྱ་བ་ཡི། །བསྟོད་པས་མཆོད་པ་དག་ཀྱང་བྱ། །དབང་པོ་རྡོ་རྗེ་འཆང་བའི་ལྷ། །ལྷ་ཡི་རྒྱལ་པོ་གདོན་གྱི་བདག །ཤར་ཕྱོགས་གདོན་གྱི་ཚོགས་བཅས་ལ། །མཆོད་པར་
བྱས་ཏེ་ཕྱག་ཀྱང་འཚལ། །མེ་སྟེ་བསྲེག་བྱ་གཞེས་པའི་ལྷ། །འབྱུང་པོའི་རྒྱལ་པོ་གདོན་གྱི་བདག །མེ་མཚམས་གདོན་གྱི་ཚོགས་བཅས་ལ། །མཆོད་པར་བྱས་ཏེ་ཕྱག་ཀྱང་འཚལ། །གཤིན་རྗེ་དབྱུག་པ་འཆང་བའི་ལྷ། །ས་ཡི་
<pb id="100.285b"/>
བདག་པོ་གདོན་གྱི་བདག །བརྣབ་སེམས་བདག་ཉིད་གདོན་བཅས་ལ། །མཆོད་པར་བྱས་ཏེ་ཕྱག་ཀྱང་འཚལ། །བདེན་དང་བྲལ་བ་ལེགས་ལྡན་ལྷ། །སྲིན་པོའི་བདག་པོ་གདོན་གྱི་བདག །སྣ་ཚོགས་གདོན་གྱི་ཚོགས་བཅས་ལ། །མཆོད་
པར་བྱས་ཏེ་ཕྱག་ཀྱང་འཚལ། །ཞགས་པ་ཐོགས་པ་ཆུ་ཡི་ལྷ། །བདེན་པ་བསྲུང་བ་གདོན་གྱི་བདག །ནུབ་ཕྱོགས་གདོན་དང་བཅས་པ་ལ། །མཆོད་པར་བྱས་ཏེ་ཕྱག་ཀྱང་འཚལ། །རླུང་སྟེ་སྲོག་ཀྱང་འཛིན་པའི་ལྷ། །ཚིག་སྲུང་གདོན་
གྱི་བདག་པོ་སྟེ། །རླུང་གི་ཚོགས་ཀྱི་གདོན་བཅས་ལ། །མཆོད་པར་བྱས་ཏེ་ཕྱག་ཀྱང་འཚལ། །གནོད་སྦྱིན་ལག་ན་བེ་ཅོན་ཐོགས། །ནོར་བསྲུང་གདོན་གྱི་བདག་པོ་སྟེ། །བྱང་ཕྱོགས་གདོན་དང་བཅས་པ་ལ། །མཆོད་པར་བྱས་ཏེ་ཕྱག་
ཀྱང་འཚལ། །དབང་དང་ལྡན་པ་འདྲེན་པའི་ལྷ། །བགེགས་ཀྱི་རྒྱལ་པོ་གདོན་གྱི་བདག །དབང་ལྡན་ཕྱོགས་ཀྱི་གདོན་བཅས་ལ། །མཆོད་པ་བྱས་ཏེ་ཕྱག་ཀྱང་འཚལ། །འོག་གི་ཀླུ་དང་ཆེ་བའི་ལྷ། །རྒྱལ་པོ་ཆེན་པོ་གླང་པོ་ཆེ། །
དམ་ཚིགས་ཤེས་པའི་གདོན་བཅས་ལ། །མཆོད་པར་བྱས་ཏེ་ཕྱག་ཀྱང་འཚལ། །སྟེང་གི་ལྷ་ཚོགས་ཐམས་ཅད་དང་། །ཟླ་བ་ཉི་མ་གཟའ་ཆེན་དང་། །གཟའ་སྐར་རྒྱུ་སྐར་བཅས་པ་དང་། །སྐར་མའི་འཁོར་ལོའི་དཀྱིལ་འཁོར་དང་། །
རིག་སྔགས་ཚོགས་དང་གསང་སྔགས་དང་། །དེ་བཞིན་ཕྱག་རྒྱའི་ཚོགས་ཀུན་དང་། །དམ་ཚིག་ཤེས་དང་སློབ་དཔོན་དང་། །ཚངས་པ་ལ་སོགས་ལྷ་ཆེན་དང་། །རྡོ་རྗེ་འཛིན་པ་ཚེ་ཡི་ལྷ། །ལག་ན་རྡོ་རྗེ་སྟོབས་པོ་ཆེ། །གཏུམ་པོ་འཇིག་
རྟེན་གསུམ་གྱི་བདག །འཇིགས་བྱེད་ལག་ན་རྡོ་རྗེ་ཐོགས། །ཐམས་ཅད་ཞི་བར་བྱེད་པ་སྟེ། །འབྱུང་པོའི་ཚོགས་ནི་ཀུན་གྱིས་མཆོད། །རྣམ་པ་ཀུན་གྱིས་འབྱུང་པོ་ཀུན། །དུས་ཀུན་དུ་ནི་བསྲུང་བ་པོ། །རིགས་སྔགས་
བཅས་པ་དེ་དག་དང་། །འབྱུང་པོའི་ཚོགས་ནི་ཐམས་ཅད་ལ། །བཤོས་དང་དྲི་སོགས་སྣ་ཚོགས་རྣམས། །དེས་ནི་དགའ་ཞིང་དབུལ་བར་བྱ། །དམ་ཚིག་ཤེས་པ་རྣམས་དང་ནི། །འབྱུང་པོའི་ཚོགས་ཀྱིས་བདག་ལ་བསྲུངས། །
<pb id="100.286a"/>
དེ་ཡི་རྒྱས་པ་འཕེལ་བ་ཡང་། །བཅོམ་ལྡན་འདས་ཀྱིས་མཛད་པར་གསོལ། །སྣ་ཚོགས་ཚིག་གིས་སྨྲ་བར་བྱ། །ཞི་བའི་ཚིག་ནི་ཡང་དང་ཡང་། །བདག་གི་བླ་མ་འམ་ཡང་ན་གཞན། །དམ་ཚིག་ཤེས་པ་གཞན་
གྱིས་བྱས། །འདི་ནི་འབྱུང་པོ་ཀུན་ལ་ཕན་ཕྱིར་བཤད་པ་སྟེ། །འབྱུང་པོའི་ཚོགས་ཀུན་འདུས་ལ་རྟག་ཏུ་མཆོད་པར་བྱ། །དཀྱིལ་འཁོར་དག་ལས་གཏོར་མའི་ལས་ནི་རྒྱས་པ་འདི། །རྒྱུ་བ་དག་གི་གནས་དང་རྟེན་གྱུར་དཔལ་
སྐྱེད་ཕྱིར། །འདིར་ནི་ཐམས་ཅད་དུས་སུ་ཕྱོགས་རྣམས་ཐམས་ཅད་དུ། །ཡོངས་སུ་དག་པའི་ཡིད་དང་རྣམ་པ་ཐམས་ཅད་ཀྱིས། །ཐམས་ཅད་ཞི་བར་བྱེད་པ་གསུམ་དུ་རབ་བཤད་པ། །དོན་རྣམས་བསྒྲུབ་པའི་ཕྱིར་ནི་བླ་མས་
བྱ་བ་ཡིན། །ལས་ཀྱི་དཀྱིལ་འཁོར་རྫོགས་སྷོ།།  །།<head n="2" t="ལག་ན་རྡོ་རྗེའི་དཀྱིལ་འཁོར་ཆེན་པོའི་རྒྱལ་པོའི་རྒྱལ་པོ་ལས་གནས་བཞི་བསྟན་པ།" type="choga" zh="95.453"/>ཀུན་རིག་སེམས་ཅན་ཀུན་གྱིས་མཆོད། །རིག་སྔགས་བདག་པོ་ཀུན་གྱིས་བརྗོད། །མཚུངས་པ་མེད་པའི་སངས་རྒྱས་ནི། །རྣམ་གསུམ་ཉི་མའི་འོད་དང་ལྡན། །
མཚན་མེད་མང་པོ་མངའ་བ་སྟེ། །མདོམ་གང་འོད་ཆེན་འཆང་བ་དང་། །རིག་སྔགས་སྟོན་པ་ཆེན་པོ་སྟེ། །མཆོག་ཆེན་འཆང་ཞིང་སྦྱིན་བྱེད་དང་། །དག་པའི་ཆོས་ཀྱི་ངེས་གསུངས་པ། །ཞི་བའི་གྲོང་ཁྱེར་ཞི་བའི་ལམ། །
གང་གིས་ཐུབ་རྣམས་ཤེས་པ་དང་། །གཞན་ཡང་སྔོན་གཤེགས་གཤེགས་གྱུར་དང་། །ཡ་མཚན་གནས་ལྡན་དགེ་འདུན་རྣམས། །མྱ་ངན་འདས་པའི་གྲོང་འཇུག་པ། །ཤིན་དུ་རྒྱས་པ་དེ་ཀུན་ལ། །ཡང་དང་ཡང་དུ་ཕྱག་འཚལ་
ཞིང་། །ཐུབ་པ་སངས་རྒྱས་གཉིས་པ་ནི། །འཕགས་པ་ཤ་ར་དྭ་ཏིའི་བུ། །ལྷ་དང་ལྷ་མིན་དྲི་ཟར་བཅས། །ཀླུ་དང་གནོད་སྦྱིན་ཚོགས་ཀྱིས་མཆོད། །དེ་བཞིན་དམ་པ་གྲུབ་པ་དེ། །རིག་སྔགས་འཆང་ཀུན་དབང་ཕྱུག་རྗེ། །དཔའ་
བོ་གཅིག་པུ་དགྲ་ཐུལ་བ། །ལག་ན་རྡོ་རྗེ་ཕྱག་འཚལ་ལོ། །དེ་བཞིན་རྡོ་རྗེ་ལྕགས་ཀྱུ་ཡུམ། །རྡོ་རྗེ་ཐོག་ཐོག་བཟང་མོ་དང་། །དེ་ནས་ལག་ན་རྡོ་རྗེའི་མཐུས། །ཀཱི་ལི་ཀཱི་ལ་གཏུམ་པོ་དང་། །རྡོ་རྗེ་སྒྲོག་གི་ཉི་མ་བཞིན། །
<pb id="100.286b"/>
བློ་གྲོས་རྡོ་རྗེ་ཕས་མི་ཐུབ། །འོད་དཔག་ཁྲོ་བོ་དྲིལ་བུ་ཅན། །དེ་བཞིན་རྡོ་རྗེ་ནག་མོ་ལ། །ཅི་སྟེ་ཤེས་རབ་ཅན་དག་གིས། །གཞན་དོན་གྲུབ་པར་འདོད་པ་ན། །མཆོད་ཅིང་ཕྱག་ཀྱང་བྱས་ནས་ནི། །དཀྱིལ་འཁོར་བཟུང་བྱ་ལེགས་
པར་བཤད། །གྲུབ་པ་ལག་ན་རྡོ་རྗེ་ཡི། །དངོས་གྲུབ་ཐམས་ཅད་སྒྲུབ་བྱེད་ཅིང་། །དངོས་གྲུབ་ཐམས་ཅད་རབ་རྫོགས་པ། །ཇི་སྐད་དུ་ནི་རབ་བསྟན་པའི། །དཀྱིལ་འཁོར་ཅི་འདྲ་གང་ཡིན་དང་། །དེ་ཡི་ཡོན་ཏན་སྣ་ཚོགས་གང་། །
ཚོགས་ཀྱང་ཇི་ལྟར་བསྟན་པ་དང་། །དཀྱིལ་འཁོར་གྱི་ནི་དམ་ཚིག་དང་། །ཆོ་ག་དམ་པ་གྲུབ་པ་དང་། །ཕན་དང་མི་ཕན་དོན་རྣམས་དང་། །དམ་ཚིག་ཤེས་པའི་ཡོན་ཏན་དང་། །ཉམས་པའི་གནས་ནི་གང་ཡིན་པ། །དེ་དང་གཞན་
ཡང་གང་མཐོང་བ། །དེ་དག་ཐམས་ཅད་ལེགས་པར་བཤད། །ལག་ན་རྡོ་རྗེའི་སྲས་གཏུམ་པ། །རྡོ་རྗེ་སྡེ་ལ་ཕྱག་བྱས་ནས། །ཟླ་ཕྱེད་ཡུད་ཙམ་ཞག་གཅིག་དང་། །རྒྱུ་སྐར་དག་ནི་བཟང་བ་ལ། །གཙང་ཞིང་གོས་གཙང་
བགོས་པ་དང་། །བསྡམས་ཤིང་ངེས་པར་གནས་པ་དང་། །གྲོགས་པོ་གཙང་མར་ལྡན་པ་དང་། །གཙང་མའི་ལས་ཀྱི་རྗེས་འབྲང་བས། །ཡར་གྱི་ངོ་ཡི་ཚེས་གཅིག་གམ། །ཚེས་གཉིས་དེ་བཞིན་ལྔ་ཡང་རུང་། །ཚེས་དྲུག་
དང་ནི་བརྒྱད་དང་བཅུ། །བཅུ་གཉིས་ཡང་ན་བཅུ་གསུམ་འམ། །ཡང་ན་ཉའི་ཉིན་པར་ནི། །ཡོངས་སུ་གཟུང་བར་བྱ་བ་སྟེ། །དེ་དག་བརྩམ་གྱིས་གཞན་ལ་མིན། །དཀྱིལ་འཁོར་གནས་ནི་སྦྱངས་བྱས་ལ། །ཟླ་བ་ཉ་ཡི་ནུབ་མོ་ནི། །
དཀྱིལ་འཁོར་ཆེན་པོ་བྲི་བར་བྱ། །བསྒྲིམས་ཏེ་ལག་ན་རྡོ་རྗེ་དང་། །རྒྱལ་དབང་ལ་ནི་ཕྱག་བྱས་ནས། །ཞི་ཞིང་སྔ་ཆད་ལས་བྱས་པའི། །སར་ནི་མཁས་པས་འགྲོ་བར་བྱ། །ཚོང་དུས་ཀུན་དགའ་གཙུག་ལག་ཁང་། །གྲོང་ངམ་
ཡང་ན་གྲོང་ཁྱེར་གྱི། །བྱང་ཤར་མཚམས་ནི་གང་མཐོང་བ། །དེ་ཡི་ལྷོ་ནུབ་མཚམས་དག་ཏུ། །ཟླ་བ་རེ་རེ་བརྟུལ་ཞུགས་བྱ། །མདངས་དགའ་ཚལ་ལྡན་གཙང་མ་དང་། །ཚ་སྒོ་རྡོ་གསེག་རུས་པ་དང་། །མཐོ་དམན་སྐྱོན་རྣམས་རྣམ་
<pb id="100.287a"/>
སྤངས་པ། །དེ་འདྲའི་ས་དེ་རྙེད་ན་ནི། །རྡོ་རྗེ་ལྕགས་ཀྱུ་དྲན་བྱས་ལ། །ཤར་ཕྱོགས་ནས་ནི་གོམ་པ་འདོར། །ཧ་ཅང་མི་དྲག་སྡོད་མི་བྱ། །དེ་ནས་རིག་སྔགས་གང་འདོད་པས། །བདག་ཉིད་ཀྱང་ནི་བསྲུང་བར་བྱ། །དེ་ནས་
དཀྱིལ་འཁོར་གནས་དེར་ཡང་། །དགེ་བའི་བལྟས་རྣམས་བལྟ་བར་བྱ། །སྔགས་ཀྱིས་བཏབ་པའི་ཆུ་དག་གིས། །ཐམས་ཅད་ལེགས་པར་གཏོར་བར་བྱ། །བ་ལང་ལྕི་བས་ལེགས་པར་སྦྱང་། །ཀུ་ཤ་དག་
ཀྱང་གདིང་བར་བྱ། །མཉམ་པའི་དབུས་ཀྱི་དཀྱིལ་དག་ཏུ། །དཀྱིལ་འཁོར་བྱེད་པ་འདུག་ནས་ནི། །ཕྱོགས་མཚམས་སྟེང་དང་ཐད་ཀར་ཡང་། །ཁོ་ར་ཁོར་ཡུག་བལྟ་བར་བྱ། །བསྲུང་ཞིང་ཡིད་དགའ་དྲི་དག་གིས། །ཁྲུས་བྱས་ཞག་
གསུམ་སྨྱུང་བར་བྱ། །སྤོས་ངད་ལྡན་པའི་རི་བཞིན་དུ། །སྤོས་ཀྱིས་ཕྱོགས་ཀུན་རྒྱས་པར་བྱ། །ཐིག་སྐུད་གསར་ཞིང་རབ་གཙང་དང་། །ཚད་དང་ལྡན་ཞིང་མཛེས་པ་དང་། །དྲི་ཞིམ་རེག་ན་འཇམ་པ་དང་། །སྲ་ཞིང་ལེགས་པར་
གཟབས་པ་དང་། །ཐུང་དང་སྦོམ་སོགས་མ་ལེགས་དང་། །མདུད་པ་རྣམས་ནི་མེད་པ་ཡིས། །ཐིག་ནི་ཤེས་རབ་ཅན་གྱིས་གདབ། །དེའི་ཚད་ཀྱང་བཤད་པར་བྱ། །རྡོ་རྗེ་འཛིན་ཆེན་དགའ་བ་ཡི། །དང་པོའི་གནས་ནི་རྫོགས་གྱུར་ནས། །
དེ་ལས་གཞན་པའི་དཀྱིལ་འཁོར་ཆེ། །གྲངས་རྣམས་ཀྱང་ནི་བཤད་པར་བྱ། །ལག་ན་རྡོ་རྗེའི་དཀྱིལ་འཁོར་ཆེན་པོའི་རྒྱལ་པོ་སྟེ་གནས་དང་པོའོ།།  །།བུ་དག་ཆོག་ཤེས་དབེན་པ་བདེ། །ཆོས་ལ་མི་དམོད་བདེ་བ་ཡིན། །འཚེ་
བ་སྤངས་པས་འཇིག་རྟེན་བདེ། །སྲོག་ཆགས་རྣམས་ལ་སྡོམ་པ་དང་། །འདོད་ཆགས་བྲལ་བ་འཇིག་རྟེན་བདེ། །འདོད་ཆགས་རྣམས་ལས་འདས་པ་དང་། །ང་སྙམ་ང་རྒྱལ་ཞིང་བ་དང་། །དུལ་བ་འདི་ནི་མཆོག་ཏུ་བདེ། །བུ་དག་
རྒྱུན་ལས་བཟློགས་པ་ཡི། །ལམ་བགྲོད་ཟབ་ཅིང་བལྟ་དཀའ་བ། །མུན་ནག་ཐིབས་པོས་བསྒྲིབས་པ་དང་། །འདོད་ལ་ཆགས་པས་རྟོག་མི་འགྱུར། །ངས་ནི་དཀའ་བས་རྟོགས་བྱས་ནས། །སྐྱེ་བོ་རྒྱུན་བཞིན་འཁྱམ་པ་དང་། །
<pb id="100.287b"/>
འདོད་པ་དག་གི་མདུད་པ་ཡིས། །བཅིངས་པའི་བར་དུ་བཤད་པ་སྟེ། །འདི་ནི་ལག་ན་རྡོ་རྗེ་ཡི། །ཡིད་འོང་ཆེད་དུ་བརྗོད་པ་བརྗོད། །རྩེད་མོ་ཅན་གྱིས་བསྲུང་བྱས་ནས། །ངེས་པར་ཀུན་ཏུ་འཇིགས་པ་མེད། །དཀྱིལ་འཁོར་ཁྲུ་ནི་བཅུ་དྲུག་ཏུ། །
ཅི་ནས་རབ་ཏུ་ཚང་བར་བྱ། །སྲིད་དུ་ཡང་ནི་ཅི་ནས་ཀྱང་། །སུམ་བཅུ་རྩ་གཉིས་ཡོད་པ་དང་། །གཙང་མས་གཙང་མའི་གོས་བགོས་ལ། །ཐིག་སྐུད་དེ་ནི་བདག་གིས་གཟུང་། །ལྷ་ལ་དགའ་བའི་གྲོགས་པོ་ཡིས། །ཁོ་ར་ཁོར་ཡུག་དྲང་བར་
བྱ། །ཐིག་དྲངས་དེ་ཡི་སྟེང་དག་ཏུ། །ཐིག་ནི་སྙོམས་པར་ལེགས་པར་བྲི། །རིག་སྔགས་རྡོ་རྗེ་ལྕགས་ཀྱུ་མ། །རྨད་དུ་བྱུང་བ་དེ་ཉིད་བརྗོད། །ཐུབ་ཆེན་གནས་པར་གྱུར་པ་ཡི། །ཁོར་ཡུག་བྲག་ནི་རྒྱ་ཆེ་བ། །རང་འབྱུང་གིས་ནི་བསྟན་
པ་བཞིན། །བློ་ཅན་དག་གིས་ཟླུམ་པོར་བྱ། །ཐུང་སྦོམ་ལ་སོགས་སྐྱོན་བྲལ་ཞིང་། །ཐིག་ནི་ལེགས་ཤིང་སྙོམས་པར་བྱ། །སྦོམ་ཆེས་པ་ནི་སྔར་བཤད་ཟིན། །ཐུང་ཆེས་པ་ནི་ནད་ཀྱིས་འདེབས། །གང་ཞིག་དངོས་གྲུབ་མཆོག་འདོད་པས། །
དེ་ནི་ཡུངས་ཀར་དག་གིས་བྲི། །གང་ཞིག་ཙན་དན་ཕྱེ་མས་འདྲི། །དེས་ནི་འཇིག་རྟེན་ངེས་པར་འཇོམ། །ནས་རྣམས་ཀྱི་ནི་མ་འདྲེས་པའི། །ས་ལ་བཟང་པོར་བྱས་ན་ནི། །དེ་ཡི་ནོར་དང་འབྲུ་རྣམས་དང་། །དབྱིག་རྣམས་རྟག་དུ་འཕེལ་
བར་འགྱུར། །གང་ཞིག་དངོས་གྲུབ་མཆོག་འདོད་པས། །དེར་ནི་གསུམ་ཆར་གྱིས་ཀྱང་བྲི། །ཡང་ན་དེ་དག་གཅིག་པུ་ཡིས། །ཤེས་རབ་ཅན་གྱིས་བྲི་བར་བྱ། །དེ་ནས་རི་ཡི་རྒྱལ་པོ་ནི། །རིན་ཆེན་ཀུན་ལས་གྲུབ་པ་སྟེ། །ཉི་མ་བཞིན་དུ་
རྟག་ཏུ་ཡང་། །རང་གི་འོད་ཀྱིས་རབ་འབར་ཞིང་། །བང་རིམ་ཡོད་པའི་རི་རབ་དེ། །ཐོག་མ་ཉིད་དུ་གཞག་པར་བྱ། །སྔར་བསྟན་པ་ཡི་ཁོར་ཡུག་ནི། །གྲུ་བཞི་ཚད་དུ་བྱ་བ་ཡིན། །དེ་ཉིད་ཁོངས་སུ་རིམ་པ་གསུམ། །ཁྲུ་རེ་ཙམ་དུ་བྲི་
བར་བྱ། །གཞན་ཡང་མཐོ་ནི་དོ་དོ་དང་། །སོར་བཞི་བཅས་པར་བྲི་བར་བྱ། །གཉིས་པ་དང་ནི་ལྷག་མ་རྣམས། །ཆ་དྲུག་མཛེས་དང་ལྡན་པར་བྱ། །གཞན་ནི་མཚམས་ལ་ཐུག་པའི་བར། །ཅི་རིགས་པར་ནི་བྲི་བར་བྱ། །ངུ་འབོད་ཆེན་པོ་
<pb id="100.288a"/>
ཞེས་བྱ་བའི། །དམྱལ་བ་བདེན་བྲལ་ཕྱོགས་སུ་བཞག །བསྟན་པ་བཞིན་དུ་དེ་བྱས་ནས། །གཞན་ཡང་བཤད་པ་བཞིན་བྱ་བ། །རས་གསར་པ་ནི་ས་ལུ་འམ། །ཙན་དན་བཟང་པོའི་ཕྱེ་མ་ཡིས། །རྡོ་རྗེ་སྲིད་དུ་ཁྲུ་གང་བ། །
རྩེ་དྲུག་ཡང་ན་རྩེ་གསུམ་བྲི། །དེ་ཡང་ཅི་སྟེ་མི་འབྱོར་ན། །གྲོག་མཁར་གྱི་ནི་ས་དག་གིས། །སོར་བཞི་ཙམ་དུ་བྱ་བ་ཡིན། །གང་གིས་གདོན་ནི་སྟོང་ཕྲག་རྣམས། །ཁྱད་པར་འདིར་ནི་སྒྲུབ་བྱེད་པ། །དེ་ཉིད་འཇིག་རྟེན་གསུམ་དག་
གི། །འཇིགས་བྱེད་དྲག་པོ་ཡིན་པར་ངེས། །དེ་ཉིད་ངོ་མཚར་བྱེ་བ་སྙེད། །ཡ་མཚན་རྣམས་ཀྱང་སྟོན་པ་ཡིན། །གཅིག་པུ་རྡོ་རྗེ་གཉིས་ལྡན་པ། །དེ་ཉིད་ཀྱི་ནི་དྲུང་དག་ཏུ། །དཀྱིལ་འཁོར་རྣམ་པ་བཞི་པོ་དག །བྱིན་གྱིས་བརླབ་
པའི་ཆོ་ག་བྱ། །བདེན་དང་གཏོར་བ་རྒྱ་ཆེ་བ། །ཏིང་འཛིན་ཞི་བ་ཡ་མཚན་ལྡན། །ཡང་ན་གང་གིས་འདི་དག་ཀུན། །ཐུབ་པའི་ཤེས་རབ་བྱིན་བརླབས་བྱ། །བདེན་དང་ངེས་པར་གནས་བྱས་ནས། །བདེན་བྲལ་ཕྱོགས་སུ་བྲི་བ་དང་། །
ཆུ་ལྷའི་ཕྱོགས་སུ་སོང་ནས་ཀྱང་། །རྒྱ་ཆེན་དོན་རྣམས་བྱ་བ་ན། །སི་ཏ་ཀུ་ནི་བུ་དང་བཅས། །བཞི་པ་དེ་ནི་ལེགས་པར་གནས། །གྲོང་ཁྱེར་མཆོག་གི་དྲུང་དག་ཏུ། །གྲུ་ནི་བྱང་ཕྱོགས་བལྟ་བར་བྱ། །དེ་ནས་འཇུག་པར་རབ་བསྟན་
ཏེ། །དཀྱིལ་འཁོར་དག་པ་གཞན་མི་བྱ། །གཟུགས་གནས་སྒོ་མཆོག་དེ་ཉིད་ནི། །རྡོ་རྗེ་འཛིན་པ་དགྱེས་པ་ཡིན། །དཀྱིལ་འཁོར་འདོད་པ་གང་ཡིན་པ། །དེ་ཡི་སྒོ་ཡི་བྱང་ཕྱོགས་དྲུང་། །ལྷོ་ཕྱོགས་ཀྱི་ནི་དྲུང་དག་ཏུ། །བསྟན་
པ་གང་ཡིན་བཞག་པར་བྱ། །གུར་གུམ་ཡིད་དུ་འོང་བ་དང་། །ལྡན་པའི་རྒྱ་སྐྱེགས་ཁུ་བ་དང་། །ལེག་རྒན་རྩི་ཡིས་བསྒྱུར་བ་ཡི། །སར་ནི་དམར་ཞིང་ཡིད་འོང་བ། །བུག་རྡོལ་མེད་ཅིང་མ་ཉམས་ལ། །དྲི་ང་བ་དག་མེད་པ་ཡི། །
གདན་དག་ཀྱང་ནི་ངེས་བྱས་ཤིང་། །ཤིང་རིངས་ལ་ནི་ལེགས་པར་གདགས། །དེ་ནས་ལོགས་ཤིག་རྩེ་མོ་ཡི། །ཆ་བྱད་སྣ་ཚོགས་ཁྱད་པར་དུ། །རྣམ་པར་མཛེས་པ་བཞག་བྱ་སྟེ། །རྒྱ་སྐྱེགས་ལས་ནི་ལེགས་བྱས་
<pb id="100.288b"/>
པའི། །ཕོ་ལོང་ཆེན་པོ་རི་མོ་ཅན། །གཞན་ཡང་དྲིལ་དང་སྒོ་ངའི་དབྱིབས། །སྟེའུ་འཁོར་གྱི་ནི་ཚོགས་རྣམས་དང་། །གཞན་ཡང་རྣམ་པ་སྣ་ཚོགས་བཞག །ཀུ་རནྟ་ཀའི་མེ་ཏོག་ཕྲེང་། །རྒྱལ་མཚན་རྩེ་མོར་འཕྱང་དུ་གཞུག །
ཡང་ན་མེ་ཏོག་དམར་བ་ཡི། །ཕྲེང་བ་བཟང་པོ་སྣ་ཚོགས་གདེགས། །དེ་དག་བསྟན་པས་ཤེས་པ་ཡིས། །དཀྱིལ་འཁོར་དེ་ཡི་ཕྱི་རོལ་གཞག །དེ་ནས་རི་དབང་ཁོར་ཡུག་གི། །ནང་དུ་ཡང་ནི་འགྲོ་བར་བྱ། །དེ་ལྟར་མཚུངས་མེད་ཅེས་བྱ་
བའི། །དཀྱིལ་འཁོར་གྱི་ནི་ཐིག་གདབ་པ། །གནས་གཉིས་པ་ནི་རྒྱས་པར་བསྟན། །ལག་ན་རྡོ་རྗེའི་དཀྱིལ་འཁོར་ཐམས་ཅད་ཀྱི་རྒྱལ་པོ་ལས་གནས་གཉིས་པ་རྫོགས་སྷོ།།  །།རིག་སྔགས་རྡོ་རྗེ་ལྕགས་ཀྱུ་མ། །
རྨད་དུ་བྱུང་བ་དེ་དྲན་ཞིང་། །གཡོན་ཕྱོགས་དག་ཏུ་གོ་རིམས་བཞིན། །ལྷ་རྣམས་ཀྱང་ནི་དགོད་པར་བྱ། །ཆུ་ལྷའི་ཕྱོགས་ཀྱི་སྒོ་དག་ནི། །ཀར་ཤ་པ་ཎ་བརྒྱད་དག་གི། །མགྲོན་བུ་རྣམས་ནི་ཤར་ནུབ་ཏུ། །མཉམ་ཞིང་མཛེས་པར་
དགོད་པར་བྱ། །དེ་ཡི་ལྷོ་ཕྱོགས་རྡོ་རྗེ་ཡི། །རིག་སྔགས་བླ་མའི་རིགས་རྣམས་དགོད། །དེ་ནི་རྡོ་རྗེ་ལྕགས་ཀྱུ་མ། །རིག་སྔགས་རྒྱལ་མོ་དབུས་སུ་གཞག །དྲེགས་ཤིང་སྟོབས་ཀྱིས་རྒྱགས་པ་ཡིས། །སྔོན་མོ་ཆེན་མོ་སྔོན་
མོ་གཉིས། །དེར་ནི་རིག་སྔགས་རིགས་རྣམས་ཀྱི། །སྒོ་བསྲུངས་དག་ཏུ་བཞག་པར་བྱ། །རིག་སྔགས་རྡོ་རྗེའི་རིགས་སྐྱེས་རྣམས། །ཤར་ཕྱོགས་སུ་ནི་བལྟ་བར་བྱ། །འདོད་པའི་རྡོ་རྗེ་དང་པོར་བཤད། །རྡོ་རྗེ་ཁྲོ་བོ་མཇུག་
ཏུ་བཞག །མེ་ཏོག་ཡིད་འོང་རྩེ་མོ་ཅན། །ལུག་རྒྱུད་གཏུམ་མོ་སེར་མོ་རྣམས། །ཕོ་ཉ་མ་དག་གྲངས་བཞིན་དུ། །ཐམས་ཅད་དེ་ཡི་ཕ་རོལ་དགོད། །བུང་བ་མ་དང་ལྟ་བ་མ། །དགའ་མ་ཐུབ་དཀའ་བྱང་ཕྱོགས་གཞག །རྡོ་རྗེ་
ཀ་ཏ་ཡ་ན་དང་། །འདི་དག་གཡས་ཕྱོགས་བྲི་བར་བྱ། །རྡོ་རྗེ་སྡེ་ཡི་འཁོར་རྣམས་ཀྱང་། །དེ་ཡི་ལྷོ་ཕྱོགས་དགོད་པར་བྱ། །དེ་ནས་ཀླུ་རྒྱལ་ནོར་རྒྱས་བུ། །བཞི་པ་དག་ལ་གཞག་པར་བྱ། །འབྱུང་པོ་སྣ་ཚོགས་བསྐོར་བ་ཡི། །
<pb id="100.289a"/>
གཞོན་ནུ་ཚོགས་དང་བཅས་པ་ཡང་། །དཀྱིལ་འཁོར་ལྔ་པར་གཞག་པར་བྱ། །མདུང་ཐུང་ཡང་ནི་མདུན་དུ་གཞག །དེ་ནས་དྲུག་ལ་བདེན་བྲལ་ཕྱོགས། །འབྱུང་པོ་རིངས་བྱེད་མི་བཟད་པ། །འཕགས་པ་ཡི་ནི་མདུང་བྲིས་
ལ། །འཕགས་མ་ཡི་ནི་མདུན་དུ་གཞག །མ་མོ་རྣམས་ཀྱི་རིགས་ལྔ་པོ། །ཚངས་མ་དང་ནི་དབང་ཕྱུག་མ། །སྐེམ་བྱེད་ཁྱབ་འཇུག་ཕག་མོ་ཞེས། །བྱ་བ་དཀྱིལ་འཁོར་བདུན་པར་བཞག །གྲོང་ཁྱེར་དེ་ཡི་ནང་དག་ཏུ། །
ཆུ་ཀླུང་འགྲམ་དང་ལྡན་པར་བྲི། །གྲྭ་རྣམས་ཤར་བྱང་གྲྭ་དག་དང་། །ལྷོ་དང་ནུབ་ཕྱོགས་ཕྱིན་པར་བྱ། །སྡིག་ཅན་ཆུ་ན་གནས་པའི་ནང་། །ངོམས་མི་ཤེས་པའི་རི་དགས་ཤིག །ནང་དུ་མཆུ་བཙུགས་ཕྱོགས་གཅིག་གནས། །
དེ་ནང་ཁྱུ་མཆོག་འགྲོ་བར་བྱ། །རླུང་ལྷའི་ཕྱོགས་ཀྱི་གནས་གཅིག་ཏུ། །བདེ་བྱེད་ལྷ་མོ་ཁྱུ་མཆོག་དང་། །དེ་བཞིན་ར་དང་བུམ་རྣ་གཉིས། །གྲོང་ཁྱེར་གྱི་ནི་སྒོ་བསྲུངས་གཞག །ཀླུང་གི་གཡས་རོལ་འགྲམ་དག་ཏུ། །རིག་སྔགས་
ཆེན་པོ་བུ་སྨད་བཅས། །དབང་ལྡན་ཕྱོགས་སུ་གཞག་བྱ་སྟེ། །དཀྱིལ་འཁོར་བདུན་པ་འདས་པ་ཡིན། །དཀྱིལ་འཁོར་བརྒྱད་པ་སྔར་བཤད་པའི། །འབྱུང་པོའི་བྱ་བ་སྒྲུབ་པ་བདུན། །འབྱུང་པོ་སྣ་ཚོགས་བསྐོར་བ་བཞག །
དགུ་པར་ཡང་ནི་རིམ་བཞིན་བྲི། །དེ་ནས་དཀྱིལ་འཁོར་བཅུ་པར་ནི། །ཚངས་པའི་དྲང་སྲོང་རྣམས་ཀྱང་གཞག །དེ་ནས་གཤིན་རྗེ་ཚོགས་མང་བཅས། །བཅུ་གཅིག་པར་ནི་གཞག་པར་བྱ། །མེ་ལྕེ་འབར་བས་བསྐོར་བ་ཡི། །མེ་ལྕེ་
ལྷ་མོའི་ཚོགས་ཀྱིས་བསྐོར། །མེ་དེ་མཐུ་ལས་སྐྱེས་པ་སྟེ། །དེ་ནི་བཅུ་གཉིས་ཤེས་པར་བྱ། །ཡི་དགས་རྣམས་ཀྱི་འཁོར་དང་བཅས། །རི་དགས་དག་ཀྱང་བཞག་པར་བྱ། །ལག་ན་རྡོ་རྗེས་བཤད་པ་བཞིན། །དེ་ནི་བཅུ་གསུམ་ཤེས་
པར་བྱ། །ཟླ་བ་ཕྱོགས་བཟང་སྟོབས་པོ་ཆེ། །ཁྱབ་འཇུག་དབང་པོ་ཉེ་དབང་གཉིས། །རྒྱལ་བའི་དབང་པོ་སངས་རྒྱས་ཀྱི། །བློ་གྲོས་ལྷ་མོ་གཉིས་ཀྱང་བཞག །གང་ན་ལྷ་དབང་གཉིས་གནས་པ། །དེ་ནི་བཅུ་བཞིར་ཤེས་པར་
<pb id="100.289b"/>
བྱ། །བཅྭ་ལྔ་པའི་དཀྱིལ་འཁོར་དུ། །ཀླུ་ཆེན་རིགས་བརྒྱད་དགོད་པར་བྱ། །བཀའ་སྩོལ་པ་ཞེས་བྱ་བ་ཡི། །ཚངས་པའི་སྲིན་རྣམས་བཅུ་དྲུག་ཏུ། །བཅུ་བདུན་པ་ཡི་དཀྱིལ་འཁོར་དུ། །ཀ་ཏ་ཡ་ན་གཞག་པར་བྱ། །དེ་ཡི་
འཁོར་ནི་གང་ཡིན་པ། །དེ་ཡང་དྲུང་དུ་གཞག་པར་བྱ། །དབང་ཕྱུག་ཆེན་པོའི་ཆུང་མར་བཅས། །དབང་ལྡན་ཕྱོགས་སུ་གཞག་བྱ་སྟེ། །དེ་ནི་བཅྭ་བརྒྱད་ཤེས་པར་བྱ། །དེ་ནས་ཕྱི་རོལ་རིག་སྔགས་རིགས། །རིག་སྔགས་ཀྱི་ནི་
སྣ་ཚོགས་དགེ། །བཅུ་དགུ་པར་ནི་གཞག་པར་བྱ། །དེ་ནས་ཀྱང་ནི་རིག་སྔགས་རྣམས། །མིང་སྨོས་འདི་དག་ལ་སོགས་བྲི། །དྲི་བཤེད་ཐབས་ཀྱིས་དྲི་བཤེད་དང་། །རོ་ལངས་མར་ནི་གྲགས་པ་དང་། །དཀར་མོ་ཆེན་མོ་དཀར་
མོ་དང་། །གཞན་ཡང་ས་སྟེང་གནས་རྣམས་གཞག །རྡོ་རྗེའི་མངའ་བདག་དགྱེས་པ་ཡི། །གཞན་གྱི་རིག་སྔགས་མཆོག་འཆིང་བ། །རབ་ཏུ་གསལ་ཞིང་འབར་བ་དེ། །དབུས་དེར་མཁས་པས་གཞག་པར་བྱ། །དེ་ནས་རྡོ་
རྗེ་འཛིན་ཆེན་རྗེ། །ཉི་ཤུ་པར་ནི་གཞག་པར་བྱ། །གང་ན་རྡོ་རྗེ་འཛིན་གནས་ཏེ། །མིང་ནི་རྡོ་རྗེ་ཕོ་བྲང་ཡིན། །ཉི་ཤུ་གཅིག་པའི་བྱང་ཕྱོགས་སུ། །ཀུ་བེ་ར་ནི་ཚོགས་བཅས་བྲི། །ཀུ་བེ་ར་ནི་གར་གནས་པ། །གྲོང་ཁྱེར་ལྕང་
ལོ་ཅན་ཞེས་བྱ། །ཀླུ་ཡི་བྱ་བ་སྒྲུབ་པ་བརྒྱད། །གྲོང་ཁྱེར་ཉི་ཤུ་གཉིས་པར་གཞག །བྱ་བ་སྒྲུབ་བཅས་ཀླུ་ཆེན་རྣམས། །ལྔ་པོ་ཉི་ཤུ་གསུམ་པར་གཞག །དཀྱིལ་འཁོར་ཉི་ཤུ་རྩ་བཞིར་ནི། །ཀླུ་ཡི་དཀྱིལ་འཁོར་གཞག་པར་
བྱ། །ཀླུ་མགོ་ཡི་ནི་གདེངས་ཀ་ཅན། །ཀླུ་ཆེན་གྱིས་ནི་གཡས་སུ་བསྐོར། །དཀྱིལ་འཁོར་དེ་ཡི་ནང་དག་ཏུ། །ཀླུ་ཆེན་ཁ་དོག་སྣ་ཚོགས་པ། །མཐའ་ཡས་ནོར་རྒྱས་པད་མ་དང་། །དེ་བཞིན་ནོར་བུ་ལ་སོགས་ཀླུ། །ཀལ་བ་དང་
རབ་མགྱོགས་གཉིས། །དེ་བཞིན་གཞན་ཡང་ཀླུ་རྣམས་ཀྱི། །མ་དང་རྒྱལ་འཚབ་འཇོག་པོ་ཡང་། །དཀྱིལ་འཁོར་ནང་དུ་གཞག་པར་བྱ། །ཤར་སྒོར་འོད་མའི་རྩེ་མོ་གཞག །དགའ་སྐྱེད་པ་ནི་ལྷོ་ཕྱོགས་སུ། །ནུབ་ཕྱོགས་
<pb id="100.290a"/>
སུ་ནི་ལེགས་མཐོང་བཞག །བྱང་ཕྱོགས་སུ་ནི་སྟོབས་ཀྱིས་རྒྱུ། །དེ་ནས་རླུང་ལྷའི་ཕྱོགས་དག་ཏུ། །འབྱུང་པོའི་ཚོགས་ནི་བདུན་རྣམས་དགོད། །དེ་ནི་ཉི་ཤུ་ལྔ་པ་ཡི། །དཀྱིལ་འཁོར་དུ་ཡང་གྲགས་པ་ཡིན། །དཀྱིལ་
འཁོར་ཉི་ཤུ་རྩ་ལྔ་པ། །འདི་དག་ཀྱང་ནི་མཁས་པ་ཡིས། །ཅི་རིགས་པར་ནི་བྲི་བྱ་ཞིང་། །རྫོགས་བྱེད་རྣམས་ཀྱང་ལེགས་པར་བྲི། །ཆུ་ལྷའི་ཕྱོགས་སུ་ཉི་མ་བྲི། །ཤར་ཕྱོགས་སུ་ནི་ཟླ་བ་གཞག །ཀུ་རུ་ན་ནི་གླིང་བཞིར་ནི། །
ཕྱོགས་མཚམས་དག་ཏུ་གཞག་པར་བྱ། །ལྷག་མ་དག་ནི་བྱང་ཕྱོགས་སུ། །ངེས་པར་ཡང་ནི་དགོད་པར་བསྟན། །འདི་དག་རྣམས་ནི་མདོར་བསྡུ་ན། །ཁོར་ཡུག་གི་ནི་ཁོང་ནས་འབྱུང་། །དེ་ནས་རྡོ་རྗེ་ཤུགས་ཀྱིས་ནི། །དེར་ནི་སྟོབས་
ཆེན་འགྲོ་བར་བྱ། །བང་རིམ་ལ་ནི་སོང་ནས་ཀྱང་། །དང་པོ་ལེགས་པར་དགོད་པར་བྱ། །རྫོང་གི་འཕགས་མ་དོན་གྲུབ་པ། །དུར་ཁྲོད་གནས་ན་དྲག་མོ་ནི། །བདེན་བྲལ་ཕྱོགས་སུ་གཞག་བྱ་ཞིང་། །མ་ཡང་དྲུང་དུ་གཞག་པར་བྱ། །
ཕྱོགས་ཀྱི་ལྷ་ནི་བྱེ་བ་རྣམས། །དབང་ལྡན་ཕྱོགས་སུ་དགོད་པར་བྱ། །ལོག་འདྲེན་དྲག་པོ་ཆེན་པོ་ཡང་། །དཀྱིལ་འཁོར་དུ་ནི་ལེགས་པར་དགོད། །རླུང་ལྷའི་ཕྱོགས་སུ་མཁའ་ལྡིང་གཞག །དེ་ནས་དང་པོ་སྐྱོང་བ་ཡི། །རྫོང་གིས་
འཕགས་མ་གཉིས་པ་ཡང་། །ཡོངས་སུ་རྫོགས་པར་གཞག་པར་བྱ། །བང་རིམ་དག་ནི་གཉིས་པ་ལ། །རྡོ་རྗེ་ཤུགས་ཀྱིས་འགོམསབྱ་ཞིང་། །ཀླུ་རིགས་ནོར་བུ་གཞག་པར་བྱ། །མཐའ་ཡས་བདེན་བྲལ་ཕྱོགས་སུ་གཞག །
དེ་ནས་ཕྱོགས་ཀྱི་ལྷ་ཉིད་ནི། །གཤིན་རྗེའི་ཕྱོགས་སུ་ལེགས་པར་གཞག །དེ་ནས་ཡི་དགས་ཚོགས་རྣམས་ཀྱང་། །མེ་ཡི་ཕྱོགས་སུ་གཞག་པར་བྱ། །དེ་ནས་ཆོ་ག་ཤེས་པ་ཡིས། །ཡི་དགས་ཀྱི་ནི་རིགས་རྣམས་
དགོད། །བརྗེད་བྱེད་ཀྱི་ནི་རིགས་རྣམས་དང་། །ནམ་གྲུ་དག་གི་རིགས་ཀྱང་གཞན། །དབང་ལྡན་འབྱུང་པོ་རྣམས་དང་ནི། །འབྱུང་པོའི་ཆང་ཁྱུ་རྣམས་ཀྱང་གཞག །ཚངས་པའི་སྲིན་བོ་ཞེས་བྱ་རྣམས། །དཀྱིལ་འཁོར་