<pb id="100.30b"/>
སྩལ་པ། །གང་ཞིག་རྒྱུད་འདི་ཡིད་བྱེད་ན། །ནད་དང་གདོན་དང་རིམས་དང་ནི། །རྒྱལ་པོ་གཅན་གཟན་འཇིགས་པ་དང་། །འཇིགས་པ་ཀུན་ལས་གྲོལ་བར་འགྱུར། །འདོད་ཆགས་ཞེ་སྡང་གཏི་མུག་དང་། །མཚམས་མེད་མི་དགེའི་སྡིག་པ་
ཀུན། །རབ་ཏུ་ཞི་བར་བྱེད་པར་འགྱུར། །དམྱལ་བ་ངན་སོང་སྡུག་བསྔལ་དང་། །མི་ཁོམ་བརྒྱད་ལས་རྣམ་གྲོལ་ཏེ། །ཉན་དང་འཆང་དང་བསྒོམ་པར་འགྱུར། །དྲི་མེད་ནམ་མཁའི་དཀྱིལ་ལྟ་བུའི། །བཅོམ་ལྡན་འདས་ཀྱང་མཐོང་བར་འགྱུར། །
ཞེས་བཀའ་སྩལ་ནས། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་སྟན་ལས་ལངས་ཏེ། བཅོམ་ལྡན་འདས་ཀྱི་ཞབས་ལ་བཏུད་ནས་ལེགས་སོ་ལེགས་སོ་ཞེས་བྱ་བ་གསུངས་ནས་
སྟན་ལ་འཁོད་དོ། །བྱང་ཆུབ་སེམས་དཔའ་འབུམ་ཕྲག་ལྔ་སྟོང་དང་ལྷ་དང་མི་དང་། ལྷ་མ་ཡིན་དང་བཅས་པའི་འཇིག་རྟེན་ཡི་རང་ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །པད་མ་ཅོད་པན་ཞེས་བྱ་བའི་རྒྱུད་ལེའུ་
བཅུ་གཅིག་པ་རྫོགས་སྷོ།།  །།རྒྱ་གར་གྱི་མཁན་པོ། པཎ་ཌི་ཏ་དྷརྨ་ཤྲཱི་མི་ཏྲ་དང་། བོད་ཀྱི་ལོཙྪ་བ་དགེ་སློང་ཆོས་ཀྱི་བཟང་པོས་བསྒྱུར་ཅིང་ཞུས་ཏེ་གཏན་ལ་ཕབ་པ། ཡང་ཞུས།  སུམ་ཞུས།། །།<sutra id="J689"/><head n="1" t="འཇིག་རྟེན་དབང་ཕྱུག་གི་རྟོག་པ།" st="ལོ་ཀི་ཤྭ་ར་ཀལྤ།"/>རྒྱ་གར་སྐད་དུ། <stitle n="731">ལོ་ཀི་ཤྭ་ར་ཀལྤ། </stitle>བོད་སྐད་དུ།<ttitle n="731"> 
འཇིག་རྟེན་དབང་ཕྱུག་གི་རྟོག་པ།   </ttitle><bampo n="731.1">བཅོམ་ལྡན་འདས་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། །སངས་རྒྱས་ལ་ཕྱག་འཚལ་ལོ། །ཆོས་ལ་ཕྱག་འཚལ་ལོ། །དགེ་འདུན་ལ་ཕྱག་འཚལ་ལོ། །འཇིག་རྟེན་མགོན་
པོའི་རྟོག་པ་ནི། །མདོར་བསྡུས་འདིར་ནི་བརྗོད་བྱ་སྟེ། །སངས་རྒྱས་ཐམས་ཅད་རྒྱུད་ཆེན་པོ། །འདོད་པའི་དོན་ཀུན་རབ་སྟེར་བ། །དང་པོར་རེ་ཤིག་རིག་པ་འཛིན་པས་གཙང་ཞིང་དབེན་པའི་ས་ཕྱོགས་སུ་ཧཱུྃ་གིས་དག་པར་བྱས་པར་ཉེ་
བར་འདུག་ཅིང་པད་མའི་ཕྱག་རྒྱ་བཅིངས་ལ། ཨོྃ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱདྨ་ཀོ྅་ཧྃ་ཞེས་བརྗོད་ལ། ཐམས་ཅད་སྟོང་པའི་རྣམ་པར་བསམ་པར་བྱའོ། །དེའི་རྗེས་ལ། ཨོྃ་ཙིཏྟ་པྲ་ཏི་བྷོ་དྷྃ་ཀ་རོ་མི། དེ་ལྟར་བརྗོད་ལ་སྣ་ཚོགས་
<pb id="100.31a"/>
པད་མ་འདབ་མ་བརྒྱད་པར་བསྒོམས་ནས། པད་མའི་སྟེང་དུ་ཟླ་བའི་དཀྱིལ་འཁོར་བསམ་པར་བྱའོ། །ཟླ་བའི་སྟེང་དུ་ཧྲཱིཿའི་སྔགས་གྱུར་པ་ལས་བདག་ཉིད་འཇིག་རྟེན་དབང་ཕྱུག་ཏུ་བསྒོམ་པར་བྱ་སྟེ། སེམས་དཔའི་སྐྱིལ་
མོ་དཀྲུང་གིས་བཞུགས་པ། ཕྱག་གཉིས་པ། མདོག་དམར་བ། མཆན་དུ་ནི་གོས་དཀར་མོ་དེ་ལ་འཁྱུད་པ། པད་མ་དམར་པོ་ཁ་འབྱེད་ཅིང་གར་གྱི་ཚུལ་ཅན་ཁབ་ཀྱི་ཕྱག་རྒྱས་ཁ་འབྱེད་པར་བསྒོམས་ལ། འདི་བརྗོད་པར་བྱ་སྟེ། ཇི་ལྟར་
པད་མ་དམར་པོ་ནི། །འདོད་ཆགས་སྐྱོན་གྱིས་མི་གོས་ཤིང་། །དེ་བཞིན་སྣ་ཚོགས་བག་ཆགས་སྐྱོན། །ཁམས་གསུམ་རྣམ་པར་དག་པའོ། །དབུ་རྒྱན་ལ་འོད་དཔག་ཏུ་མེད་པ་བསྒོམ་པར་བྱའོ། །དེ་ནས་འདི་བརྗོད་པར་བྱ་སྟེ། ཨོྃ་སརྦ་
ཏ་ཐཱ་ག་ཏ་ཀཱ་ཡ་བཱག་ཙིཏྟ་བཛྲ་སྭ་བྷཱ་བ་ཨཱཏྨ་ཀོ྅ཧཾ། དེ་ལྟར་བསྒོམས་ནས་ཕྱོགས་བརྒྱད་དུ་ལྷ་མོ་རྣམས་བསམ་མོ། །ཨོྃ་བི་ལོ་ཀི་ནི། ཨ་བ་ལོ་ཀི་ནི། ཨ་བ་ལོ་ཀཱ་ཡ་སྭཱ་ཧཱ།  ཤར་གྱི་འདབ་མ་ལ་ནི་རྣམ་པར་གཟིགས་མ་ཞེས་བྱ་བའི་
ལྷ་མོ་པད་མ་དམར་པོ་བསྣམས་པའོ། །ཨོྃ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ།  ལྷོའི་པད་མ་ལ་བཅོམ་ལྡན་འདས་མ་སྒྲོལ་མ་པ་ལ་ཤའི་འདབ་མ་ལྟ་བུའི་པད་མ་བསྣམས་པའོ། །ཨོྃ་བྷུ་རི་ཎི་མ་ཧཱ་ཙཀྲ་བར་ཏི་ནི་ཧཱུྃ།  ནུབ་ཀྱི་པད་མ་ལ་བྷུ་རི་ནི་ཞེས་
བྱ་བའི་ལྷ་མོ་ཨུད་པ་ལ་སྔོན་པོ་ལྟ་བུའི་པད་མ་ཕྱག་ན་བསྣམས་པའོ། །ཨོྃ་བྷྲྀ་ཀུ་ཊཱི་ཏཱ་རེ་ཏུཏྟ་མ་ཏ་ཧཱུྃ།  བྱང་གི་འདབ་མ་ལ་ཁྲོ་གཉེར་ཅན་ཞེས་བྱ་བའི་ལྷ་མོ་པད་མ་སེར་མོ་བསྣམས་པའོ། །ཨོྃ་མ་ཧཱ་ཤྲཱི་ཡེ་མ་ཎི་པད་མེ་ཧཱུྃ། 
འདི་ནི་པད་མའི་གོས་ཅན་ཤར་ཕྱོགས་ཀྱི་མཚམས་སུ་བཙོད་ལྟ་བུའི་པད་མ་བསྣམས་པའོ། །ཨོྃ་བཛྲ་པད་མེ་ཤྭ་ར་མ་ར་པད་མེ་ཧཱུྃ། ལྷོ་ཕྱོགས་ཀྱི་མཚམས་སུ་པད་མ་དཀར་པོ་བསྣམས་པའོ། །ཨོྃ་བི་ཤྭ་པད་མེ་ཧཱུྃ། འདི་ནི་སྣ་
ཚོགས་ཀྱི་པད་མ་སྟེ། ནུབ་ཕྱོགས་ཀྱི་མཚམས་སུ་པད་མ་ནག་པོ་བསྣམས་པའོ། །ཨོྃ་བི་ཤྭ་བག་ཏྲེ་ཧཱུྃ། འདི་ནི་སྣ་ཚོགས་ཀྱི་ཞལ་ཅན་ཏེ། བྱང་ཕྱོགས་ཀྱི་མཚམས་སུ་སྣ་ཚོགས་པད་མ་བསྣམས་པའོ། །ཨོྃ་ཧྲཱིཿ པད་མ་ནཪྟེ་ཤྭ་
<pb id="100.31b"/>
རྃ་ཧཱུྃ་ཟེ་འབྲུའི་དབུས་སུ་འདོད་ཆགས་ཆེན་པོའི་བཅོམ་ལྡན་འདས་སྤྱན་རས་གཟིགས་ཀྱི་དབང་ཕྱུག་གོ །དེ་ལྟར་གང་བསྒོམ་པ་དང་ལྡན་ཞིང་ཏིང་ངེ་འཛིན་ལ་གོམས་པར་བྱེད་ན་དངོས་གྲུབ་བརྟན་པོར་འགྱུར་རོ། །དེའི་སངས་རྒྱས་ཉིད་དང་འདོད་པའི་
ལོངས་སྤྱོད་ཐམས་ཅད་སྟེར་རོ། །སངས་རྒྱས་ཕ་རོལ་ཕྱིན་གྲུབ་ཅིང་། །གཟུངས་དང་ས་ཡང་དེ་བཞིན་ནོ། །འཇིག་རྟེན་ཀུན་གྱི་བདེ་སྟོན་ཅིང་། །སོ་སོ་རང་ཉིད་རྗེས་སུ་སྒྲུབ། །སངས་རྒྱས་ཉིད་ནི་བྱང་སེམས་ཉིད། །རང་རྒྱལ་ཉིད་ཀྱང་དེ་བཞིན་ནོ། །
ཡིད་འོང་སངས་རྒྱས་གོ་འཕང་ནི། །སྤྱད་མི་དགོད་པར་འགྲུབ་པར་འགྱུར། །བྱང་ཆུབ་སེམས་དང་ག་པུར་བཅས། །ཙན་དན་དམར་དང་རབ་སྦྱར་ཏེ། །རྡོ་རྗེ་ཆུ་དང་ཡང་དག་ལྡན། །སངས་རྒྱས་ཀུན་གྱི་བཅུད་ལེན་ཡིན། །སྦྱོར་བ་བཟང་པོ་འདི་ཡིས་ནི། །
བཅུད་ཀྱིས་ལེན་ནི་བདེ་བར་ཡང་། །འགྲུབ་འགྱུར་འཇིག་རྟེན་མགོན་པོ་ཡི། །གཞོན་ཞིང་ནད་མེད་དམ་བདེ་ཞིང་། །ཚེ་དང་སྟོབས་དང་བརྩོན་འགྲུས་དང་། །སྐལ་བཟང་ཡེ་ཤེས་བླ་ན་མེད། །སྐྱེ་བ་འདི་ལ་བསྒྲུབ་པའོ། །མ་ལུས་ལུས་པ་མེད་
པ་འགྲུབ། །དབང་དང་དགུག་དང་དབྱེ་བ་དང་། །གསད་དང་བསྐྲད་པ་ལ་སོགས་པ། །རེངས་དང་ཕུར་བུས་གདབ་ཉིད་དང་། །ནམ་མཁར་འགྲོ་བ་དེ་བཞིན་ནོ། །ས་བཅུའི་དབང་ཕྱུག་ཐོབ་འགྱུར་ཞིང་། །ཏིང་ངེ་འཛིན་ལ་གནས་པར་འགྱུར། །དེ་ཕྱིར་ཏིང་
འཛིན་ལྡན་པ་ཡི། །རྡོ་རྗེ་དམ་ཚིག་དེ་ཡིས་ནི། །རིག་པ་དང་ནི་བཅས་པའི་མཆོག །འཇིག་རྟེན་མགོན་པོར་འགྲུབ་པར་འགྱུར། །ཨོྃ་ཧྲཱིཿཔད་མ་ནར་ཏེ་ཤྭ་རི་ཧཱུྃ།   རྩ་བའི་སྔགས་འདི་བརྒྱ་རྩ་བརྒྱད་བཟླས་ན་ཉིན་མོ་དང་ནུབ་མོ་བྱས་པའི་
སྡིག་པ་ཉམས་པར་འགྱུར་རོ། །ཡང་ན་ལྔ་བརྒྱ་བཟླས་བརྗོད་བྱས་ན་ནད་ཐམས་ཅད་ལས་གྲོལ་བར་འགྱུར་རོ། །ཡང་ན་སྟོང་བཟླས་བརྗོད་བྱས་ན་དུས་མ་ཡིན་པར་འཆི་བ་མེད་པར་འགྱུར་རོ། །ཡང་ན་སྟོང་ཕྲག་གཉིས་བཟླས་བརྗོད་བྱས་
ན། ཐམས་ཅད་ཀྱི་མཆོད་པའི་འོས་སུ་འགྱུར་རོ། །གཞན་ཡང་སྟོང་ཕྲག་གསུམ་བཟླས་བརྗོད་བྱས་ན་སྐལ་བ་བཟང་བ་དང་། གཡང་རབ་ཏུ་འཕེལ་བར་འགྱུར་རོ། །གཞན་ཡང་སྟོང་ཕྲག་བཞི་བཟླས་བརྗོད་བྱས་ན་དབུལ་བ་མེད་པར་
<pb id="100.32a"/>
འགྱུར་རོ། །སྟོང་ཕྲག་ལྔ་བཟླས་བརྗོད་བྱས་ན་དགྲ་ཐམས་ཅད་ཀྱི་སྙིང་འཁྲུག་པར་བྱེད་དོ། །སྟོང་ཕྲག་དྲུག་བཟླས་བརྗོད་བྱས་ན་དགྲ་ཐམས་ཅད་མེད་པར་འགྱུར་རོ། །སྟོང་ཕྲག་བདུན་བཟླས་བརྗོད་བྱས་ན་བདུད་བཞི་ལས་
མཆོག་ཏུ་རྒྱལ་བར་འགྱུར་རོ། །སྟོང་ཕྲག་བརྒྱད་བཟླས་བརྗོད་བྱས་ན་རིག་འཛིན་མ་གྲུབ་པར་འགྱུར་རོ། །སྟོང་ཕྲག་དགུ་བཟླས་བརྗོད་བྱས་ན་གནོད་སྦྱིན་མོ་གྲུབ་པར་འགྱུར་རོ། །ཁྲི་ཚོ་གཅིག་བཟླས་བརྗོད་བྱས་ན་ལྷ་དང་ཀླུ་དང་། མིའི་
བུ་མོ་རྣམས་འགྲུབ་པར་འགྱུར་རོ། །སྟོང་ཕྲག་ཉི་ཤུ་བཟླས་བརྗོད་བྱས་ན་བར་སྣང་ལ་འགྲོ་བའི་རྣལ་འབྱོར་མ་རྣམས་འགྲུབ་པར་འགྱུར་རོ། །སྟོང་ཕྲག་སུམ་བཅུ་བཟླས་བརྗོད་བྱས་ན་བསམ་པ་ཐམས་ཅད་རྫོགས་པར་འགྱུར་རོ། །
སྟོང་ཕྲག་བཞི་བཅུ་བཟླས་བརྗོད་བྱས་ན་མཁའ་ལ་སྤྱོད་པའི་རིག་པ་འཛིན་པར་འགྱུར་རོ། །སྟོང་ཕྲག་ལྔ་བཅུ་བཟླས་བརྗོད་བྱས་ན་རལ་གྲིའི་རིག་པ་འཛིན་པར་འགྱུར་རོ། །སྟོང་ཕྲག་དྲུག་བཅུ་བཟླས་བརྗོད་བྱས་ན་གྲུབ་པའི་རིག་
འཛིན་ཏུ་འགྱུར་རོ། །སྟོང་ཕྲག་བདུན་བཅུ་བཟླས་བརྗོད་བྱས་ན་ས་གསུམ་གྱི་བདག་པོར་འགྱུར་རོ། །སྟོང་ཕྲག་བརྒྱད་བཅུ་བཟླས་ན་འཁོར་ལོས་སྒྱུར་བའི་རྒྱལ་པོར་འགྱུར་རོ། །འབུམ་ཕྲག་གཅིག་བཟླས་བརྗོད་བྱས་ན་བྱང་ཆུབ་སེམས་
དཔའ་ཉིད་དུ་འགྱུར་རོ། །འབུམ་ཕྲག་བཅུ་བཟླས་བརྗོད་བྱས་ན་རང་དགའི་གཟུགས་སུ་འགྱུར་རོ། །བཞི་ཆ་དང་བཅས་པའི་འབུམ་ཕྲག་བཟླས་བརྗོད་བྱས་ན་སངས་རྒྱས་ཉིད་དུ་འགྱུར་རོ། །བྱེ་བ་ཕྲག་གཅིག་བཟླས་བརྗོད་བྱས་ན། 
ཐམས་ཅད་དུ་རྗེས་སུ་འཛིན་པར་བྱེད་པའི་ནུས་པ་ཅན་སྤྱན་རས་གཟིགས་དབང་ཕྱུག་ལྟ་བུ་འགྲུབ་པར་འགྱུར་ཞིང་ལུས་དང་ངག་དང་ཡིད་ཀྱང་བྱིན་གྱིས་རློབ་བོ། །འདི་ནི་བཅོམ་ལྡན་འདས་གསུང་རྡོ་རྗེས་གསུངས་པའོ། །
ཨོྃ་པཎྜ་ར་བ་སི་ནི་བ་ར་དེ་ཧཱུྃ།  འདི་ནི་གོས་དཀར་མོའི་སྔགས་ཏེ་ལན་ཅིག་བརྗོད་པས་སྡིག་པའི་རིགས་ཀྱི་ཚོགས་བསྲེག་པར་བྱེད་དོ། །ནུབ་བདུན་གྱི་ནང་རོལ་དུ་རྒྱལ་པོ་བློན་པོ་དང་བཅས་པ་མདུན་ན་འདོན་དང་། སྐྱེ་འགྲོའི་
<pb id="100.32b"/>
ཚོགས་དང་བཙུན་མོའི་ཚོགས་དང་བཅས་པ་དབང་དུ་འགྱུར་རོ། །བཟླས་པ་ཙམ་གྱིས་ཕུན་སུམ་ཚོགས་པ་ཐམས་ཅད་ཀྱི་སྐལ་བ་དང་ལྡན་པར་འགྱུར་རོ། །དེ་ལྟ་བུའི་རིམ་པས་འབུམ་ཕྲག་གཅིག་བཟླས་ན་གང་ཡང་སངས་རྒྱས་དང་། 
བྱང་ཆུབ་སེམས་དཔའ་དང་ནུས་པ་མཉམ་ཞིང་། དངོས་སུ་འཕགས་པ་སྤྱན་རས་གཟིགས་དབང་ཕྱུག་འགྲུབ་པར་འགྱུར་རོ། །ཨོྃ་བི་ལོ་ཀི་ནི་ཨ་བ་ལོ་ཀཱ་ཡ་སྭཱ་ཧཱ། འདིའི་སྦྱོར་བ་ནི་སྟོང་ཕྲག་བཅུ་བཟླས་བརྗོད་བྱས་ན་མེ་ལོང་དང་། མཐེབ་
ཆེན་དང་། ནམ་མཁའ་ལ་སོགས་པ་ལ་གསལ་པོར་པྲ་དབབ་པ་འགྲུབ་པར་འགྱུར་རོ། །གང་སྔོན་བྱུང་བ་དང་ད་ལྟར་དང་ཕྱིས་འོང་བ་དེ་སྟོན་པར་བྱེད་དོ། །ཡང་ན་སོ་ཤིང་ལ་ལན་ཉི་ཤུ་རྩ་གཅིག་མངོན་པར་བསྔགས་པར་བྱས་ལ། 
ནུབ་མོ་ཉལ་བའི་དུས་སོ་ཤིང་འཆོས་ནས་མི་སྨྲ་བར་ཉལ་ན་དགོས་པ་གང་ཡིན་པ་རྨི་ལམ་ན་སྟོན་པར་བྱེད་དོ། །དེ་ཡང་འཁྲུལ་པ་མེད་པར་སྟོན་ནོ། །ཨོྃ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། བཅོམ་ལྡན་འདས་སྒྲོལ་མ་འདི་འབུམ་ཕྲག་གཅིག་བཟླས་
ན་འཇིག་རྟེན་གསུམ་གྲུབ་པར་འགྱུར་རོ། །ལྷའི་བུ་མོ་དང་། ཀླུའི་བུ་མོ་དང་། མི་འམ་ཅིའི་བུ་མོ་དང་། གནོད་སྦྱིན་གྱི་བུ་མོ་དང་། མིའི་བུ་མོ་སྟེ། འདི་རྣམས་ཀྱི་ནང་ནས་གང་འདོད་པ་དེའི་ཆོས་འབྱུང་དུ་གུར་ཀུམ་དང་། རྒྱ་སྐྱེགས་དང་། 
རང་བྱུང་གི་མེ་ཏོག་དང་། བྱང་ཆུབ་ཀྱི་སེམས་དང་ཡང་དག་པར་ལྡན་པས་རྩིབས་དྲུག་པ་ཤིན་ཏུ་རྣོ་བའི་འཁོར་ལོ་དམར་པོ་འཁོར་བཞིན་པ་རྣམ་པར་བྲིས་པ་བསམས་ལ། ཆོས་འབྱུང་དེ་སྒྲུབ་པ་པོས་རི་སུལ་ཆུ་ངོགས་གསང་
བའི་གནས་སུ་བསམ་པར་བྱའོ། །དེ་ཡང་མྱོས་ཤིང་སྒྲུབ་པ་པོའི་སྟེང་དུ་ལྟུང་བའི་རྣམ་པ་བསྒོམ་པར་བྱའོ། །དེ་བཀུག་ལ་རང་ལ་ཆུ་ཤིང་ནོར་དང་བཅས་པ་དབང་དུ་འགྱུར་བར་བལྟའོ་ཞེས་བྱའོ། །ཡང་ན་ལྷ་དང་། ཀླུ་དང་ལྷ་མ་ཡིན་
དང་། མི་འམ་ཅི་དང་། རིག་པ་འཛིན་པ་དང་། གནོད་སྦྱིན་དང་། འཁོར་ལོས་སྒྱུར་བ་དང་། བློན་པོ་དང་། སྐྱེས་བུའམ་གང་འདོད་པ་དེ་དམར་པོར་རྣམ་པར་བསམས་ལ། དེའི་སྙིང་གར་རྡོ་རྗེ་ལྕགས་ཀྱུ་འོད་འབར་བའི་ཕྲེང་བ་འཁྲུག་
<pb id="100.33a"/>
པའི་ལྕགས་ཀྱུས་འབིགས་བཞིན་པ་དང་། ཞགས་པས་སྐེ་བ་ནས་བཅིངས་ལ་དགུག་བཞིན་པ་འདོད་པས་མྱོས་པར་གྱུར་པར་རབ་ཏུ་གསལ་པོར་བསམ་པར་བྱའོ། །བདག་ཉིད་ནོར་དང་བཅས་པ་འགུགས་ཤིང་དབང་དུ་
འགྱུར་རོ། །ཞེས་བྱའོ། །ཨོྃ་བྷུ་རི་ནི་མ་ཧཱ་ཙཀྲ་བརྟི་ནི་ཧཱུྃ།   འདིའི་སྦྱོར་བ་ནི་དྲི་ཆེན་དང་། རྡོ་རྗེ་ཆུ་ལ་སོགས་པས་དཀྱིལ་འཁོར་བྱས་ལ་ཇི་ལྟར་རྙེད་པའི་མེ་ཏོག་གིས་མཉམ་པར་མཆོད་ལ། དེ་ན་གནས་པའི་སྒྲུབ་པ་པོས་གླིང་ངམ་གླིང་
གཞན་དང་། གྲོང་ཁྱེར་དང་གྲོང་དང་། ཡུལ་འཁོར་གྱི་རྒྱལ་པོར་བསམ་ཞིང་བཟླས་པ་བྱའོ། །དེ་ཡིས་བདག་པོ་ཉིད་དུ་འགྱུར་ཞིང་ལོངས་སྤྱོད་ལ་ལོངས་སྤྱད་ནས་བདེ་བ་ཅན་གྱི་འཇིག་རྟེན་གྱི་ཁམས་སུ་སྐྱེ་བ་ཐོབ་པར་འགྱུར་རོ། །
ཨོྃ་བྷྲྀ་ཀུ་ཊཱི་ཏཱ་རེ་ཏུ་ཏ་མ་ཏ་ཧཱུྃ། ལྷ་མོ་ཁྲོ་གཉེར་ཅན་ཞེས་བྱ་བ་འདི་ནི་དགྲའི་རྐང་རྗེས་ཀྱི་རྡུལ་བླངས་ལ། དུག་དང་། ཚྭ་དང་། སྐེ་ཚེ་དང་། ཁྲག་དང་། ཆུ་བོའི་འགྲམ་གཉིས་ཀྱི་ས་དང་། དྲི་ཆེན་རྡོ་རྗེ་ཆུས་བསྣོས་ལ་གཟུགས་བརྙན་
བྱས་ལ་མིའི་རུས་པའི་རང་བཞིན་གྱི་ཕུར་བུས་ཚིགས་དང་གནད་ཀུན་ལ་བཏབ་ལ། ཐོད་པ་ཁ་སྦྱར་གྱི་ནང་དུ་བཞག་སྟེ། དུར་ཁྲོད་ཀྱི་མེ་ལ་གདུང་བར་བྱའོ། །ཞག་བདུན་དུ་སྦྱོར་བ་བྱས་པས་འཆི་བར་འགྱུར་རོ། །གལ་ཏེ་སེམས་
ལ་སྡིག་པ་མེད་པར་གྱུར་ན་ཞག་ཉི་ཤུ་རྩ་གཅིག་གིས་ནི་སངས་རྒྱས་ཀྱང་འཆི་བར་འགྱུར་རོ། །ཨོྃ་མ་ཧཱ་ཤྲཱི་ཡེ་མ་ཎི་པད་མེ་ཧཱུྃ། ལྷ་མོ་འདི་ལ་དྲི་དང་། མེ་ཏོག་དང་། མར་མེ་དང་། བསོད་སྙོམས་ཀྱི་ཟས་ཀྱིས་སོ་སོར་མཆོད་ལ་
བཟླས་པ་བྱས་ན་ཐམས་ཅད་དུ་བསྲུངས་པར་འགྱུར་རོ། །ཡུལ་ཆོས་ཀྱི་རྩོད་པ་ལས་རྒྱལ་བར་འགྱུར་རོ། །སྤྱན་རས་གཟིགས་དབང་ཕྱུག་དང་མཉམ་པར་འགྱུར་རོ། །ནོར་ཆེན་པོའི་བདག་པོར་འགྱུར་རོ། །ཡང་ན་པད་མ་སྟོང་ཕྲག་
བཅུ་སྦྱིན་སྲེག་བྱས་ན་རྒྱལ་པོར་འགྱུར་རོ། །ཨོྃ་བཛྲ་པད་མེ་ཤྭ་རི་མ་ར་པད་མེ་ཧཱུྃ།   རྡོ་རྗེ་པད་མའི་དབང་ཕྱུག་མ་འདི་ཡིད་ཀྱིས་བཟླས་ན་དབང་དང་དགུག་པ་ལ་སོགས་པ་བྱེད་དོ། །ལན་བདུན་མངོན་པར་བསྔགས་ཏེ།
<pb id="100.33b"/>
གཙུག་ཕུད་མདུད་ན་རང་བསྲུང་ཞིང་རིམས་དང་། ལྐོག་ནད་དང་། ནད་ཐམས་ཅད་དང་། མཚོན་དང་། མེ་དང་། རྐུན་པོ་དང་། སེང་གེ་དང་། གླང་པོ་ཆེ་དང་། སྦྲུལ་དང་། འཆིང་བ་དང་། རྒྱ་མཚོ་དང་། ཤ་ཟའི་ནང་སྟོང་ཕྲག་གཅིག་བཟླས་པས་
ཞི་བར་འགྱུར་རོ། །ལན་ཅིག་གི་ལས་ཀྱིས་བརྗེད་བྱེད་ཀྱི་གདོན་དང་། ཟད་བྱེད་དང་། སྐྱུག་པ་དང་། བྲི་བར་དཀའ་བ་དང་། བསྒོམ་པར་དཀའ་བའི་གདུག་པ་ཅན་གྱི་སེམས་ཅན་ཐམས་ཅད་ཉམས་པར་བྱེད་དོ། །འབུམ་ཕྲག་གཅིག་བཟླས་
ན་ལུས་འཕེལ་ཞིང་སྐལ་བ་བཟང་བ་དང་། ལུས་གཞོན་ཞིང་ནད་མེད་པར་བྱེད་ཅིང་དུས་མ་ཡིན་པའི་འཆི་བ་ཉམས་པར་བྱེད་དོ། ཡང་ན་ཀླུ་ཐབ་ཁུང་དུ་བྲིས་ལ་དེར་དུག་དང་། སྐེ་ཚེ་དང་ཚད་བའི་སྦྱིན་སྲེག་བྱ་ཞིང་ཀླུའི་མིང་དང་སྤེལ་བས་འབུམ་ཕྲག་
གཅིག་སྦྱིན་སྲེག་བྱས་ན་ཆར་ཆེན་པོ་ཕབ་ནས་མུ་གེ་མེད་པར་འགྱུར་རོ། །ཨོྃ་བི་ཤྭ་པད་མེ་ཧྲཱིཿ སྣ་ཚོགས་པད་མ་འདི་ནི་རྨོངས་པ་དང་། རེངས་པ་དང་། མནན་པ་དང་། ཕུར་བུས་གདབ་པ་དང་། གཞན་གྱི་ནོར་འཕྲོག་པ་དང་། ཕུར་བུ་དང་། མིག་འཕྲུལ་དང་། ངོ་མཚར་དང་མི་མཐོང་བར་
བྱེད་པ་དང་། ཕུག་ཏུ་འཇུག་པ་དང་། ནམ་མཁའ་ལ་འགྲོ་བ་དང་། ལྕགས་སྒྲོག་གཅོད་པ་དང་། རིལ་པོར་དགུག་པ་གང་དང་གང་ཡིན་པ་རྒྱུད་ལས་བསྟན་པ་དང་། རྒྱུད་གཞན་དང་ཡང་དག་པར་ལྡན་པའི་ལས་ཐམས་ཅད་
བྱེད་དོ། །ལུས་དང་ངག་དང་ཡིད་གསུམ་གྱི་དངོས་གྲུབ་སྟེར་རོ། །བཅོམ་ལྡན་འདས་འཕགས་པ་སྤྱན་རས་གཟིགས་དབང་ཕྱུག་འགྲུབ་ཅིང་གང་འདོད་པའི་ལས་ཐམས་ཅད་ནི་འགྲུབ་པར་འགྱུར་རོ་ཞེས་བྱའོ། །
ཨོྃ་བི་ཤྭ་པད་མེ་ཧཱུྃ་། སྣ་ཚོགས་རྡོ་རྗེ་ཞེས་བརྗོད་པའི་ལྷ་མོ་འདིས་ནི་ངག་གི་དངོས་གྲུབ་སྟེར་རོ། །ཚིག་ཤད་མཁན་དུ་བྱེད་ཅིང་གཞན་གྱི་ངག་རེངས་པར་བྱེད་དོ། །རང་ཉིད་བསྲུང་བ་དང་། གཞན་ཡང་བསྲུང་བར་འགྱུར་རོ། །རང་སྐལ་བ་
བཟང་ཞིང་གཞན་པོ་ཡང་སྐལ་བ་བཟང་པོའི་རང་དོན་དང་གཞན་དོན་བྱེད་དོ། །ཇི་ལྟར་འདིར་ནི་འཕགས་པ་སྤྱན་རས་གཟིགས་དབང་ཕྱུག་སེམས་ཅན་གྱི་དོན་ལ་སྤྲོ་ཞིང་བརྩོན་པ་དེ་བཞིན་དུ། འདིར་བཅོམ་ལྡན་འདས་མས་དམྱལ་བ་
<pb id="100.34a"/>
དང་ཡི་དགས་དང་། བྱོལ་སོང་གི་སྐྱེ་གནས་སུ་གཏོགས་པའི་སེམས་ཅན་རྣམས་སྒྲོལ་བར་བྱེད་དོ། །བདེ་བར་གཤེགས་པའི་བསྟན་པ་ལ་དད་པ་རྣམས་ལ་མ་ཉིད་ཀྱིས་བསྲུང་ངོ་ཞེས་ཐུགས་ཀྱི་རྡོ་རྗེ་དེ་བཞིན་གཤེགས་
པས་གསུངས་སོ། །དེ་ལྟར་རྟོགས་པའི་རྒྱལ་པོ་བསྡུས་པ་རབ་ཏུ་བསྟན་ཏོ། །སེམས་བརྟན་རྟོག་པ་མེད་པ་ཡི། །བློ་དང་ལྡན་པས་འགྲུབ་པར་འགྱུར། །གང་ཞིག་སྤྱོད་ལམ་བསྟན་པ་ཡི། །སངས་རྒྱས་ཀུན་རྒྱུ་ཇི་ལྟ་བར། །
དེ་ལྟར་འདིར་ནི་རབ་སྦྱར་ནས། །དེ་ནས་རྟག་པའི་གོ་འཕང་འགྲུབ། །ཇི་ལྟར་འདོད་པར་གནས་བྱེད་ཅིང་། །ཀུན་ལ་ལོངས་སྤྱོད་ཀུན་བྱེད་ལྟར། །ཇི་ལྟར་འདོད་པའི་སྙིང་རྗེས་སྤྱོད། །ཇི་ལྟར་འདོད་པའི་སྤྱོད་པ་ཡིས། །འདུག་པ་འམ་ནི་
ལངས་ཀྱང་རུང་། །འཆག་པ་འམ་ནི་གང་དང་དེ། །རྒོད་པ་འམ་ནི་བརྗོད་པ་འམ། །གང་དེ་ཇི་བཞིན་དོན་བཞིན་ནོ། །དཀྱིལ་འཁོར་དུ་ནི་མ་ཞུགས་པ་འམ། །སྒྲིབ་པ་ཀུན་དང་ལྡན་པ་ཡང་། །རང་མོས་ལྷ་ཡི་རྣལ་འབྱོར་བདག །བསོད་
ནམས་ཆུང་བ་འམ་འགྲུབ་པར་འགྱུར། །འདི་ཡིས་སངས་རྒྱས་ཐམས་ཅད་ཉིད། །ཐམས་ཅད་མཁས་པ་ཉིད་དང་ནི། །ཐམས་ཅད་རྡོ་རྗེ་འཆང་ཉིད་ཀྱང་། །སྐྱེ་བ་འདི་ལ་འགྲུབ་པར་འགྱུར། །ཡང་གསུངས་པ། རྣལ་འབྱོར་དག་ནི་
གཟུགས་བརྙན་གྱི། །བཅོས་མའི་སྐུ་ལས་འགྱུར་བ་མིན། །བྱང་ཆུབ་སེམས་ཆེན་ལ་བརྩོན་ན། །རྣལ་འབྱོར་དག་ནི་དེ་ལྟ་ཡིན། །ཁྲག་ཆེན་པོ་དང་ག་པུར་བཅས། །ཙན་དན་དམར་དང་བསྲེས་པ་ནི། །ཚོགས་ཀྱི་ནང་དུ་ཞུགས་པ་ན། །
ཀུན་ལས་མཆོག་གྱུར་བཅུད་ལེན་ནོ། །སྦྱོར་བ་བཟང་པོ་འདི་ཡིས་ནི། །བཅུད་ཀྱི་ལེན་ནི་སླ་བ་རུ། །དཔལ་རྡོ་རྗེ་སེམས་དཔའི་ཚེ་བཟང་དང་། །ནད་མེད་བདེ་བ་བཟང་པོ་འཐོབ། །གྲུབ་པའི་མཚན་ཉིད་ཇི་ལྟར་གསུངས། །སངས་རྒྱས་
ཕ་རོལ་ཕྱིན་པ་དང་། །གཟུངས་དང་ས་ཡང་དེ་བཞིན་འགྲུབ། །བདེ་སྟོན་ཐམས་ཅད་ཐོབ་འགྱུར་ཞིང་། །རང་ཉིད་སོ་སོ་རྗེས་སུ་འགྲུབ། །སངས་རྒྱས་ཐམས་ཅད་མཉམ་སྦྱོར་བས། །སངས་རྒྱས་ཐམས་ཅད་ཉིད་དུ་འགྱུར། །སངས་རྒྱས་ཀུན་གྱི་
<pb id="100.34b"/>
དངོས་ཉིད་ཀྱང་། །སངས་རྒྱས་ཀུན་ནི་རབ་གྲུབ་འགྱུར། །གཞན་ཡང་རྣལ་འབྱོར་གྱི་སྤྱོད་པ་བྱེད་པར་འདོད་ཅིང་སེམས་ཡོངས་སུ་དག་པ་མེད་ན་དེའི་ཚེ་ཐང་སྐུའི་སྒྲུབ་པ་བཤད་དེ། བསྙེན་གནས་དང་ལྡན་ཞིང་སྨྱུང་བར་གནས་པའི་ལྷ་བཟོས་
ཚོན་སྣ་མ་འདྲེས་པས་རས་གསར་པ་དེ་ཡང་རང་རང་གི་ཀུན་ཏུ་ཁྲུ་རེའི་ཚད་ཀྱིས་བཅོམ་ལྡན་འདས་འཕགས་པ་སྤྱན་རས་གཟིགས་དབང་ཕྱུག་བྲི་བར་བྱ་སྟེ། སྣ་ཚོགས་ཀྱི་པད་མ་འདབ་མ་བརྒྱད་པ། ཟེ་འབྲུའི་དཀྱིལ་དུ་ཟླ་བའི་དཀྱིལ་
འཁོར་གྱི་དབུས་སུ་བཅོམ་ལྡན་འདས་མདོག་དམར་བ་མི་བསྐྱོད་པའི་དབུ་རྒྱན་ཅན། ཞལ་གསུམ་པ། ཞལ་གྱི་གཙོ་བོ་ནི་དམར་བ་སྟེ། འདོད་ཆགས་ཆེན་པོ་ཉིད་ཀྱི་ཕྱིར་རོ། །གཡས་པ་གནག་པ་སྟེ་ཞེ་སྡང་ཆེན་པོ་ཉིད་ཀྱི་ཕྱིར་རོ། །གཡོན་པ་
དཀར་བ་སྟེ་གཏི་མུག་ཉིད་ཀྱི་ཕྱིར་རོ། །ཕྱག་དྲུག་པ་བྱའོ། །གཡོན་པའི་ཕྱག་གཅིག་གིས་གོས་དཀར་མོའི་མགྲིན་པ་ནས་འཁྱུད་པ་དང་། པད་མ་དམར་པོ་བསྣམས་པ་དང་གཡོན་པ་གཉིས་ཀྱིས་མེ་ཏོག་གི་གཞུ་བསྣམས་པའོ། །
གཡས་པ་གསུམ་དུ་ཁབ་ཀྱི་ཕྱག་རྒྱས་པད་མ་ཁ་འབྱེད་པ་དང་། མེ་ཏོག་གི་མདའ་དང་། ལྕགས་ཀྱུ་བསྣམས་པའོ། །སེམས་དཔའི་སྐྱིལ་མོ་དཀྲུང་གིས་གནས་པ་བྱའོ། །ཤར་གྱི་འདབ་མ་ལ་རྣམ་པར་གཟིགས་མ་མདོག་
དཀར་མོ། །པད་མ་དམར་པོ་དང་རྡོ་རྗེ་ཕྱག་ན་བསྣམས་པའོ། །ལྷོ་ཕྱོགས་ཀྱི་འདབ་མ་ལ་ལྷ་མོ་སྒྲོལ་མ་ལྗང་གུ་རྒྱ་སྐྱེགས་ཀྱི་ཤིང་གི་ལོ་མ་དང་རིན་པོ་ཆེ་ཕྱག་ན་བསྣམས་པའོ། །ནུབ་ཕྱོགས་ཀྱི་འདབ་མ་ལ་བྷུ་རི་ནི་སེར་མོ་ཨུཏ་
པ་ལ་སྔོན་པོ་དང་འཁོར་ལོ་བསྣམས་པའོ། །བྱང་ཕྱོགས་ཀྱི་འདབ་མ་ལ་ཁྲོ་གཉེར་ཅན་ན་པད་མ་དཀར་སེར་ལྟ་བུ་པད་མ་སེར་པོ་དང་རལ་གྲི་ཕྱག་ན་བསྣམས་པའོ། །ཤར་གྱི་མཚམས་སུ་པད་མའི་གོས་ཅན་མ་གསེར་ལྟ་
བུའི་མདོག་བཙོད་ལྟ་བུའི་པད་མ་བསྣམས་པའོ། །ལྷོ་ཕྱོགས་ཀྱི་མཚམས་སུ་རྡོ་རྗེ་པད་མའི་དབང་ཕྱུག་མ་ནམ་མཁའི་མདོག་ཅན་དཀར་པོ་པད་མ་དང་ཤེལ་གྱི་ཕྲེང་བ་བསྣམས་པའོ། །ནུབ་ཕྱོགས་ཀྱི་མཚམས་སུ་སྣ་ཚོགས་
<pb id="100.35a"/>
ཀྱི་པད་མ་སྟོན་ཀའི་ཟླ་བ་ལྟ་བུ་དཀར་སེར་གྱི་མདོག་པད་མ་ནག་པོ་དང་པོ་ཏི་ཕྱག་ན་བསྣམས་པའོ། །བྱང་ཕྱོགས་ཀྱི་མཚམས་སུ་སྣ་ཚོགས་རྡོ་རྗེ་མ་སྣ་ཚོགས་ཀྱི་མདོག་ཅན་དུ་བྱས་ལ། སྣ་ཚོགས་ཀྱི་རྡོ་རྗེ་དང་། སྣ་ཚོགས་
ཀྱི་པད་མ་བསྣམས་པའོ། །དེ་ལྟར་པད་མ་ལ་བཀོད་ཅིང་བྲིས་ལ། སྒེག་མོ་ལ་སོགས་པ་རྣམས་སུའོ། །ཛཿཧཱུྃ་བྃ་ཧོཿའི་ཡི་གེ་ལས་ཡང་དག་པར་བྱུང་བའི་ལྕགས་ཀྱུ་དང་། ཞགས་པ་དང་། ལྕགས་སྒྲོག་དང་། དྲིལ་བུ་རྣམས་ནི་ཤར་
ལ་སོགས་པའི་ཕྱོགས་རྣམས་སུའོ། །ཡང་ཐང་སྐུ་གཞན་བརྗོད་པར་བྱ་སྟེ། སྟོན་ཀའི་ཟླ་བ་ལྟ་བུའི་དཀར་སེར་གྱི་བཅོམ་ལྡན་འདས་གཡས་ན་སྐུད་པ་དང་། དབྱུག་པ་དང་། རྩེ་གསུམ་དང་། མཆོག་སྦྱིན་པའི་ཕྱག་ཅན། གཡོན་ན་པད་མ་
དང་། རིལ་བ་སྤྱི་བླུགས་དང་། ཞགས་པ་དང་། ཐམས་ཅད་མཁྱེན་པའི་དམ་ཚིག་གི་པོ་ཏི་བསྣམས་པའི་ཕྱག་ཅན། སྟག་གི་ལྤགས་པའི་ཤམ་ཐབས་འཆང་བ། སྦྲུལ་མཆོད་ཕྱིར་ཐོགས་པ། རལ་པའི་ཅོད་པན་ལ་འོད་དཔག་མེད་
བཞེངས་པ་འམ་སྐྱིལ་དཀྲུང་ཕྱེད་པས་གནས་པ་དབུ་རྒྱན་དུ་བྱས་པའོ། །དེའི་གཡས་ཕྱོགས་ཀྱི་ཆ་རུ་སྒྲུབ་པ་པོ། མཆོད་ཡོན་གྱི་སྣོད་དང་བདུག་སྤོས་ཀྱི་སྣོད་ལག་པས་བཟུང་བ་བྱའོ། །གཞན་ཡང་བཅོམ་ལྡན་འདས་ཕྱག་
གཉིས་པ་རི་གྲུ་འཛིན་ལ་གནས་ཤིང་སེང་གེའི་ཁྲི་ལ་བཞུགས་པ། གཡོན་པ་ས་ལ་གནས་ཤིང་ཞབས་གཡས་པ་པད་མའི་སྟེང་གི་གདན་སྟེངས་སུ་བཞུགས་པའོ། །ཕྱག་རེ་རེ་ན་ཕྲེང་བ་བསྣམས་པར་སེམས་པ་པོས་ཕྲེང་བའི་
འོག་ཏུ་འདྲེན་པའི་ཚུལ་འདིས་བསམ་པར་བྱ་བ་ནི་སེམས་པ་ལྟ་བུར་གནས་པ་ཞེས་བྱའོ། །ཆོ་ག་གཞན་ཡང་བཅོམ་ལྡན་འདས་དཀར་ཞིང་དམར་བ་ཕྱག་བཅུ་པ་རི་དགས་སེང་གེའི་གདན་ལ་པད་མའི་སྟེང་དུ་སྐྱིལ་དཀྲུང་ཕྱེད་
པས་བཞུགས་པ། གཡས་ན་ཕྲེང་བ་བསྣམས་པའོ། །སེང་གེ་དང་། གླང་པོ་ཆེ་དང་། མེ་དང་། སྦྲུལ་གྱིས་འཇིགས་པ་རྣམས་ལས་གྲོལ་བའི་ཆ་བྱད་ཅན་ནོ། །གཡོན་ན་པད་མ་དམར་པོ་སྡོང་བུ་གཉིས་པ་སྟེང་དུ་པོ་ཏི་ཅན་ཏེ་
<pb id="100.35b"/>
རྐུན་མ་དང་། ལྕགས་སྒྲོག་གིས་བཅིངས་པ་དང་། མཚོ་དང་། ཐོག་ཆེན་པོ་དང་། ཤ་ཟས་ཟ་བ་རྣམས་སྒྲོལ་བའི་ཆ་བྱད་ཅན་ནོ། །གནས་དེ་བརྒྱད་དུ་སྒྲུབ་པ་པོ་རྒྱན་ཐམས་ཅད་ཀྱིས་བརྒྱན་པ། ཡན་ལག་ཐམས་ཅད་ཡོངས་སུ་རྫོགས་པ་
སྔོན་བཞིན་དུ་ལངས་པ་འམ། འདུག་པ་བསམ་པར་བྱའོ། །གཞན་ཡང་ཆོ་ག་ནི་ཟླ་བའི་དཀྱིལ་འཁོར་གྱི་དབུས་སུ་བཅོམ་ལྡན་འདས་སྣ་ཚོགས་ཀྱི་གཟུགས་འཆང་བ། དབུ་བཅུ་གསུམ་པ། སྤྱི་བོའི་མགོ་བོ་ནི་ལྗང་ཁུའི་རྟ་ཞལ་
ལོ། །ཡང་ན་ཞི་བ་སངས་རྒྱས་ཤཱཀྱ་ཐུབ་པའི་ཞལ་ལོ། །ཕྱག་བརྒྱ་པའི་བཅོམ་ལྡན་འདས་འདི་ནི་སྣ་ཚོགས་ཀྱི་མཚོན་ཆ་བསྣམས་པའོ། །ཡང་ན་ཞལ་བརྒྱ་པ་ཕྱག་སྟོང་པ་ཡང་བྱའོ། །ཁ་ཅིག་ཏུ་རྡོ་རྗེ་སྐྱིལ་མོ་དཀྲུང་གིས་གནས་
པ་འམ། བཞེངས་པ་ཡང་བྱའོ། །ཙམ་པ་ཀ་ལྟ་བུའི་དཀར་སེར་གྱི་བཅོམ་ལྡན་འདས་སོ། །ཐང་སྐུ་དེ་ཀུན་གྱི་གཡས་ཕྱོགས་ཀྱི་བར་དུ་སྒྲུབ་པ་པོ་མེ་ཏོག་དང་། མཆོད་ཡོན་གྱི་སྣོད་དང་། བདུག་སྤོས་ཀྱི་སྣོད་ལག་པ་ན་གཟུང་བ་བྱའོ། །
དེ་རྣམས་ཀྱི་དབུ་ལ་དབུ་རྒྱན་དུ་འོད་དཔག་མེད་པའམ། ཆོས་ཀྱི་རྒྱལ་པོའི་མཆོད་རྟེན་བྲི་བར་བྱའོ། །འདི་ནི་ཐང་སྐུའི་ཆོ་གའོ། །ཐང་སྐུའི་མདུན་དུ་རྩ་བའི་སྔགས་ཇི་ལྟ་བ་འདོད་པ་དེ་བཟླ་ཞིང་བསམ་གཏན་ཡང་བྱས་ནས། 
མཆོད་པ་རྣམ་པ་ལྔས་མཆོད་ལ། མཆོད་ཡོན་སྣོད་དང་། ཡོངས་སུ་གང་བའི་བདུད་རྩི་ལྟ་བུའི་ཟས་དང་། སྒྲོན་མའི་ཟས་ལ་བྱས་ནས་མཆོད་ཡོན་བྱིན་ཏེ། སྔགས་གང་འདོད་པ་དེ་བཟླས་པ་བྱས་ན་དེ་ལ་གསུངས་པའི་དངོས་
གྲུབ་དུ་འགྱུར་རོ། །གསང་བ་པོ་ནི་སྔགས་འདི་ཉིད། །ཁ་ཅིག་ལ་ཡང་མི་སྦྱིན་ནོ། །བློ་ལྡན་སེམས་ཅན་དོན་བརྩོན་པའི། །སེམས་བརྟན་པ་ལ་སྦྱིན་པར་བྱ། །མཆོད་རྟེན་ལས་བྱེད་ཉིད་ལ་ནི། །བློ་ལྡན་བཟླས་འདབ་ཟེར་བས་སྦྱིན་
པར་བྱ། །རང་ཉིད་དང་ནི་ནོར་དག་གིས། །བླ་མ་ལ་རྟག་གུས་པར་བྱ། །རྡོ་རྗེ་སློབ་དཔོན་རྣལ་འབྱོར་ལ། །མཆོག་ཏུ་གྱུར་པའི་ཡོན་ཡང་དབུལ། །གང་དང་གང་ནི་བཏང་དཀའ་བ། །མཆོག་ཏུ་གྱུར་པར་འདིར་ནི་བསྔགས། །ཆུང་མ་