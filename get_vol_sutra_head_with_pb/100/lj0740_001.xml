<pb id="100.48b"/>
དེ་བཞིན་གཤེགས་པ་རྣམས་ཀྱིས་རྟག་པར་རྒྱུན་དུ་ཏིང་ངེ་འཛིན་གྱི་སྟོབས་དང་། དབང་བསྐུར་བའི་སྟོབས་དང་། ས་དང་ཕ་རོལ་ཏུ་ཕྱིན་པའི་སྟོབས་དང་། ཡེ་ཤེས་ཁྱད་པར་ཅན་གྱི་སྟོབས་བསྒྲུབ་པར་མཛད་དོ། །གནམ་ལ་གྱེན་དུ་
བལྟས་ཏེ་བཟླས་བརྗོད་བྱས་ན་ཆར་འབབ་བོ། །ས་ལ་བལྟས་ཏེ་བཟླས་བརྗོད་བྱས་ན་ལོ་ཏོག་ཐམས་ཅད་ལེགས་པར་འགྱུར་རོ། །འབབ་ཆུ་དང་། མཚེའུ་དང་། རྫིང་བུའི་ཤུལ་དུ་བལྟས་ཏེ་བཟླས་བརྗོད་བྱས་ན་ཆུ་འབྱུང་བར་འགྱུར་
རོ། །ནད་ཐམས་ཅད་ལ་ལག་པས་བྱབ་ཅིང་བཟླས་བརྗོད་བྱས་ན་སོས་པར་འགྱུར་རོ། །དྲན་པ་ཉམས་པའི་མདུན་དུ་བཟླས་བརྗོད་བྱས་ན་དྲན་པ་རྙེད་པར་འགྱུར་རོ། །བཀྲེས་པ་དང་། སྐོམ་པའི་གདོང་དུ་བལྟས་ཏེ་བཟླས་བརྗོད་བྱས་ན་
ཕྱིད་པར་འགྱུར་རོ། །མི་ངས་ཆེན་པོ་བྱུང་ན་རས་ལ་བྲིས་ཏེ་རྒྱལ་མཚན་གྱི་རྩེ་མོར་བཏགས་ན། དཔག་ཚད་ཚུན་ཆད་མཚམས་གཅད་པ་དང་། བསྲུང་བ་བྱས་པར་འགྱུར་རོ། །འཕགས་པ་ལུས་ཀྱི་དབྱིབས་མཛེས་པ་ཞེས་བྱ་བའི་གཟུངས་
རྫོགས་སྷོ།།  །།རྒྱ་གར་གྱི་མཁན་པོ་པྲཛྙཱ་བར་མ་དང་། ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པ། ཡང་ཞུས་སྙེ་སྐར།།  །།<sutra id="J698"/><head n="1" t="སེང་གི་སྒྲའི་རྒྱུད་ཅེས་བྱ་བ།" st="སིྃ་ཧ་ནཱ་ད་ཏན་ཏྲ་ནཱ་མ།"/>རྒྱ་གར་སྐད་དུ། <stitle n="740">སིྃ་ཧ་ནཱ་ད་ཏན་ཏྲ་ནཱ་མ།</stitle>བོད་སྐད་དུ།<ttitle n="740">སེང་གེ་སྒྲའི་</ttitle><bampo n="740.1">
རྒྱུད་ཅེས་བྱ་བ།  བཅོམ་ལྡན་འདས་པད་མ་གསུང་གི་ལྷ་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་པད་མའི་དབང་ཕྱུག་དུ་བསྒྱུར་ཏེ་རྡོ་རྗེའི་གདན་ལ་བཞུགས་སོ། །དེ་ནས་གསང་བའི་
བདག་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བསོད་ནམས་དང་ཡེ་ཤེས་ཀྱི་ཚོགས་དང་ལམ་རྣམས་ཇི་ལྟར་སྦྱང་། ཨེ་མ་ཧོ་སེམས་ཅན་རྣམས་ལ་སྙིང་བརྩེ་བའི་མཆོག་སྤྱན་རས་གཟིགས་
སེང་གེ་སྒྲ་ཞེས་བྱ་བ་ཡོད་དེ། དེ་ཡིས་སྔོན་ལམ་སྦྱང་བ་དང་། བསོད་ནམས་དང་ཡེ་ཤེས་ཀྱི་ཚོགས་བསགས་པར་ཡིད་ལ་བྱས་སོ། །དེ་ནས་བཅོམ་ལྡན་འདས་པད་མའི་དབང་ཕྱུག་ལངས་ཏེ། གསང་སྔགས་ཀྱི་
<pb id="100.49a"/>
ཚིག་འདི་དག་སྨྲས་སོ། །ན་མོ་རཏྣ་ཏྲ་ཡཱ་ཡ། ན་མཿ ཨཱརྱཱ་བ་ལོ་ཀི་ཏེ་ཤྭ་རཱ་ཡ། བོ་དྷི་སཏྭཱ་ཡ། མ་ཧཱ་སཏྭཱ་ཡ། མ་ཧཱ་ཀཱ་རུ་ཎི་ཀཱ་ཡ། ཏདྱ་ཐཱ། ཨོྃ་ཨ་ཀ་ཊེ། བི་ཀ་ཊེ། ནི་ཀ་ཊེ། ཀ་ཏྃ་ཀ་ཊེ། ཀ་རོ་ཊེ། ཀ་རོ་ཀཾ་ཊེ། བཱི་རྱཻ་སྭཱ་ཧཱ། 
ཨོྃ་ཨཱཿཧྲཱིཿསིྃ་ཧ་ནཱ་ད་ཧཱུྃ།  བྲུཾ་ཨཱཾ་ཛྲཱིཾ་ཁྃ་ཧཱུྃ། ཨོྃ་ཨཱཿཧཱུྃ། ཨོྃ་བ་ལི་ན་བྷུཉྫ་ཛི་བ་པུཥྤེ་དྷཱུ་པེ་ཧཱུྃ། སརྦ་ཨ་མྲྀ་ཏེ་ཧཱུྃ། ཨོྃ་བ་ཏ་ལི། མ་ཧཱ་བ་ཏ་ལི། ཧཱུྃ་ཧཱུྃ་ཧཱུྃ་ཛ་སྭཱ་ཧཱ། ཨོྃ་བྷཀྵ་བྷཀྵ། ས་མ་ཡ་ཏིཥྛ་ཛཾ་ཧཱུྃ་ཕཊ་སྭཱ་ཧཱ། ཨོྃ་ཨ་ཏ་པྲ་ཏི་ཧཱུྃ་ཕཊ། 
སྲི་ཏི་ཀ་ར་ཧཱུྃ་ཕཊ། ཨོྃ་བ་རུ་ཎ་ཨཱ་གཙྪ་ཡ་ཨཱ་གཙྪ་ཡ། མ་ཧཱ་ནཱ་ག་ཀི་ས་ཏི་སརྦེ་བྷུར་ཕུཿཕུཿཕུཿསྭཱ་ཧཱ། ཨོྃ་བྷ་ག་བ་ཏི་ཤྲུ་ཏི་སྨྲྀ་ཏི་ས་མ་བ་ཏི། ས་ར་མ་ཏི་སིདྡྷི་སྭཱ་ཧཱ། ཨོྃ་ཨཱཿཧྲཱིཿཧཱུྃ་སྭཱ་ཧཱ། ཕུཿཧྲཱིཿ ཨོྃ་སིྃ་ཧ་ནཱ་ད་ཧཱུྃ་ཕཊ་ཕཊ། 
ནཱ་ག་དུ་པ་ལི་མཱ་ར་ཡ་ཕཊ། ཛྭཱ་ལ་ཛྭཱ་ལ་ཧཱུྃ་ཕཊ། ཨོྃ་ཨ་བིནྟ་ཀྲྀ་ཏ་ཧཱུྃ། ཨོྃ་ཨགྣ་ཡེ་ཨ་ཏི་བྱ། ཨ་བྷི་ས་མ་ཡ་བི་ཤ །མ་ཧཱ་ཤྲི་ཡེ་ཧ་བྱ། ཀ་བྱ་མ་ཧཱ་ནི་ཡ་སྭཱ་ཧཱ།   ཨོྃ་བྷ་བ་ཀ་ཨགྣ་ཡེ། ཤཱནྟི་ཀུ་རུ་ཡེ་སྭཱ་ཧཱ། ཨཱཿཧྲཱིཿ
སིྃ་ཧ་ནཱ་ད་བཛྲ་ཙཀྲ་བརྟ་ལོ་ཀི་ཀ་བྲུཾ་བྲུཾ་བྲུཾ།  ལོ་ཀོཏྟ་ར་ཎི་སིྃ་ཧ་ནཱ་ད་བྲུྃ་བྲུྃ་བྲུྃ་ཧཱུྃ་ན་ཧཱུྃ་ན། སིྃ་ཧ་ནཱ་ད་བྲུྃ་བྲུྃ་བྲུྃ་ཧཱུྃ་ཧཱུྃ་ཧཱུྃ་སྭཱ་ཧཱ། གསང་བའི་བདག་པོ་འདི་ནི་མཎྜལ་གྱི་བསྒྲུབ་པ་ཞེས་བྱ་བའོ། །གསད་པ་དང་། ཕྱིར་ལྡོག་པ་དང་། 
དགུག་པ་དང་། བཅིང་བ་དང་། ཞི་བའི་ལས་ཡིན་ཏེ། ནང་པར་བའི་ལྕི་བ་ས་ལ་མ་ལྷུང་བས་མཎྜལ་བྱས་ཏེ། མངར་གསུམ་ལག་པའི་འཐིལ་དུ་མཉེས་པས་ཀླུའི་ཞེ་སྡང་ཞི་བར་འགྱུར་རོ། །འདི་ནི་ཀླུའི་སྡེ་དཔོན་ཞེས་བྱ་
སྟེ། །སེང་གེའི་སྟེང་དུ་ཟླ་བ་ལ། །རྒྱལ་པོ་རོལ་པའི་སྟབས་ཀྱིས་བཞུགས། །གཡས་ན་མཐོ་མཚན་རྩེ་གསུམ་ལ། །དྲག་པོའི་རྒྱལ་རིགས་དབང་དུ་བསྡུས། །པད་མའི་རྩེ་ལ་ཐོད་པ་ནི། །འཕྲིན་ལས་བཞི་ལྡན་ཀུ་མུ་ཏ། །
ཤེས་རབ་སྦྱོར་བའི་རལ་གྲིར་བཅས། །དཀའ་ཐུབ་ལྡན་པའི་སྐུ་དེ་ལ། །རིགས་ལྔས་རྣམ་པར་བརྒྱན་པའོ། །གསུམ་དང་ལྔ་ནི་མདུན་དུ་འཕྱང་། །རྩེ་མོར་འོད་དཔག་མེད་པས་བརྒྱན། །སེང་གེའི་ཆ་ལས་བྱུང་བ་ཡིན། །
<pb id="100.49b"/>
འདམ་སྐྱེས་དམར་པོའི་ལོ་མ་གཉིས། །པད་མ་བཞི་ལ་སྔགས་བཞི་ལྡན། །རང་ལུས་འོག་ནས་ཐལ་མོ་སྦྱོར། །སྐུ་ལ་འདུད་ཅིང་འཕྲིན་ལས་བྱེད། །རྡོ་རྗེའི་གདན་ལ་མི་བསྐྱོད་པའི། །ཐུགས་ཀ་ནས་ནི་སྔགས་འོད་འདོན། །
སྤྲོ་བ་གསུམ་དུ་ལྡན་པའི་སྔགས། །ཉི་ཤུ་རྩ་གཅིག་གདོན་པར་བྱའོ། །གསང་བའི་བདག་པོ་རྒྱུད་འདི་ལ་སྨོད་པའི་སེམས་ཅན་དེ་ནི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་སྨོད་པ་ཡིན་ནོ། །གསང་བའི་བདག་
པོ་རྒྱུད་འདི་ཉན་པ་དང་། སེམས་པ་དང་། མཆོད་པ་དང་། འཆང་བ་དང་། ཐ་ན་འདི་ལ་མོས་པའི་སེམས་ཅན་དེ་དག་ལ་རྒྱལ་ཆེན་བཞིའི་ལྷ་དང་། སུམ་བཅུ་རྩ་གསུམ་གྱི་ལྷ་དང་། ཚངས་པའི་བུ་དང་། ཚངས་ཆེན་རྣམས་ཀྱིས་
བསྲུང་བ་དང་། བསྐྱབ་པ་དང་། སྦ་བ་དང་། ཀུན་ཏུ་རྗེས་སུ་འབྲང་བར་བྱེད་དེ། དེ་བས་ཆེས་ལྷག་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བུ་ལ་མས་སྲུང་བ་བཞིན་དུ་བསྲུང་བར་འགྱུར་རོ། །བདུད་ཀྱི་བར་དུ་གཅད་
པར་མི་ནུས་སོ། །གང་ཤི་འཕོས་ནས་ནུབ་ཕྱོགས་བདེ་བ་ཅན་དུ་པད་མོ་ལས་སྐྱེ་བར་འགྱུར་རོ། །མངལ་གྱི་སྡུག་བསྔལ་ལས་ཐར་བར་འགྱུར་རོ། །ཚེ་འདིར་མེ་དང་ཆུའི་འཇིགས་པ་ལས་ཐར་བར་འགྱུར་རོ། །འདིར་ནི་མདོ་ཙམ་
སྨོས་སུ་ཟད་ཀྱི། དེ་མ་ཡིན་པ་གང་འདོད་པ་ཐམས་ཅད་བསམ་པ་ཡིད་བཞིན་དུ་འགྲུབ་པར་འགྱུར་རོ། །གང་རྒྱུད་འདི་ལ་གནོད་པ་དང་། འཚེ་བ་དང་། ཚུལ་བཞིན་མ་ཡིན་པ་ཡིད་ལ་བྱེད་ན། དེ་ལ་ལྷའི་བུ་དང་། ཀླུའི་བུ་ཁྱེད་རྣམས་
ཀྱིས་བསྲུང་བར་གྱིས་ཤིག་ཅེས་བཀའ་སྩལ་ཏོ། །དེ་ནས་གསང་བའི་བདག་པོ་དང་། ཚངས་རིས་ཀྱི་ལྷའི་བུ་དེ་དག་རབ་ཏུ་དགའ་ནས་ཚུལ་བཞིན་དུ་ཁས་བླང་བར་བྱས་སོ། །དེ་ནས་གཞན་བསྲུང་བའི་ཕྱིར་བདག་ས་དཀར་པོ་ལ་ལན་དུ་མར་
བསྔགས་ན་བར་ཆད་ཐམས་ཅད་ཞི་བར་འགྱུར་རོ། །སེང་གེ་སྒྲའི་རྒྱུད་ཅེས་བྱ་བ་རྫོགས་སྷོ།།  །།རྒྱ་གར་གྱི་མཁན་པོ་པཎྜི་ཏ་པྲཛྙཱ་ཀཱ་ར་དང་། བོད་ཀྱི་ལོཙྪ་བ་འགོས་ཁུག་པ་ལྷས་བཙས་ཀྱིས་ཞུས་ཤིང་བསྒྱུར་ཏེ་གཏན་ལ་ཕབ་པའོ།། ཞུས་དག །ཡང་ཞུས་ཐང་རྒྱལ། སླར་ལང་སྟག་ལུང་རྒྱུད་འབུམ་ལས་ཞུས།།