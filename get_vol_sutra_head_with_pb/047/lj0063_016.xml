<pb id="47.196a"/>
ཐམས་ཅད་གཅིག་ལ་གཅིག་རྟེན་ཅིང་འབྲེལ་བར་བྱང་ཆུབ་སེམས་དཔའ་སེམས་དཔའ་ཆེན་པོས་དེ་ལྟར་རྟོག་པ་ན་ལུས་ཀྱི་རུས་པ་ཐམས་ཅད་སོ་སོ་ནས་འདུད་པར་རྟོགས་སོ། །དེ་ལྟར་ཤིན་ཏུ་རྟོགས་པ་ན་གཟུགས་ལ་ཆགས་པ་དང་། 
མངའ་བྱད་ལ་ཆགས་པ་དང་། རེག་ན་འཇམ་པའི་ཆགས་པ་རྣམ་པ་གསུམ་པོ་ཡོངས་སུ་སྤོང་བར་འགྱུར་རོ། །བྱང་ཆུབ་སེམས་དཔའ་སེམས་དཔའ་ཆེན་པོ་རུས་པ་སྔོན་པོ་ལ་རྟོག་པ་ན་ས་ཆེན་པོ་འདི་ལྷོ་བྱང་ཤར་ནུབ་དང་། ཕྱོགས་མཚམས་
བཞི་དང་། སྟེང་དང་། འོག་ཀུན་སྔོན་པོར་མཐོང་ངོ་། །སྔོན་པོ་ལ་རྟོག་པ་བཞིན་དུ་སེར་པོ་དང་། དཀར་པོ་དང་། ཕུག་རོན་གྱི་གཤོག་པ་ལྟ་བུ་ཡང་དེ་བཞིན་ནོ། །བྱང་ཆུབ་སེམས་དཔའ་སེམས་དཔའ་ཆེན་པོས་དེ་ལྟར་རྟོག་པ་ན་སྨིན་མཚམས་
ནས་འོད་ཟེར་སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་། ཕུག་རོན་གྱི་གཤོག་པ་ལྟ་བུ་བྱུང་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་དེས་འོད་དེ་རེ་རེ་ལས་ཀྱང་སངས་རྒྱས་བཞུགས་པར་མཐོང་ནས། དེ་ལ་ལུས་འདི་
མི་གཙང་བའི་རྒྱུ་དང་རྐྱེན་རྟེན་ཅིང་འབྲེལ་ཏེ་འབྱུང་བ་འདྲི་ཞིང་ཞུ་བ་ནི་འདི་ལྟ་སྟེ། ལུས་འདི་འདུག་པ་དང་། ལྡང་བ་དང་། འགྲོ་བ་དང་། སྡོད་པ་དང་། རྒུ་བ་དང་། དགྱེ་བ་དང་། ལྟ་བ་དང་། མིག་འཛུམས་པ་དང་། དབུགས་རྒྱུ་བ་དང་། ངུ་བ་དང་། 
རྒོད་པ་དང་། དགའ་བར་འགྱུར་བ་དེ་ལ་ནི་བདག་པོ་མེད་ན་སུ་ཞིག་དེ་ལྟར་བསྒྱུར་ཞེས་ཞུ་ཞིང་འདྲིའོ། །དེ་སྐད་ཅེས་དྲིས་ནས་འོད་ཀྱི་ནང་ན་བཞུགས་པའི་སངས་རྒྱས་ཀྱང་མོད་ལ་མི་སྣང་བར་གྱུར་ཏོ།།  །། 
འཕགས་པ་ཡོངས་སུ་མྱ་ངན་ལས་འདས་པ་ཆེན་པོའི་མདོ། </ttitle><bampo n="63.16" zh="52.421"/>བམ་པོ་བཅུ་དྲུག་པ། ཡང་འདི་སྙམ་དུ་སེམས་ཏེ། འོན་ཏེ་རྣམ་པར་ཤེས་པ་དེ་བདག་ཡིན་ནམ། ཅི་ན་སངས་རྒྱས་རྣམས་ཀྱིས་བདག་ལ་བསྟན་པར་
མ་གྱུར་སྙམ་ནས་རྣམ་པར་ཤེས་པ་ལ་བརྟགས་ན་རྣམ་པར་ཤེས་པ་ལ་ནི་སྐད་ཅིག་སྐད་ཅིག་དུ་ཆུ་བོའི་རྒྱུན་བཞིན་སྐྱེ་ཞིང་འགོག་པས་དེ་ཡང་བདག་མ་ཡིན་ནོ་ཡང་འདི་སྙམ་དུ་སེམས་ཏེ་ཕྱི་ནང་དུ་རྒྱུ་བའི་དབུགས་འདི་ནི་རླུང་ཡིན་ཏེ། རླུང་གི་མཚན་ཉིད་ནི་ཆེན་པོ་བཞི་
<pb id="47.196b"/>
ཡིན་པས། ཆེན་པོ་བཞི་ལ་བདག་ཅེས་བྱ་བ་གང་ཡིན། སའི་མཚན་ཉིད་ཀྱང་བདག་མ་ཡིན་ལ། དེ་བཞིན་དུ་ཆུ་དང་། མེ་དང་། རླུང་གི་མཚན་ཉིད་ཀྱང་བདག་ཅེས་བྱ་བ་མ་ཡིན་ནོ་སྙམ་སེམས་སོ། །ཡང་འདི་སྙམ་དུ་སེམས་ཏེ། ལུས་འདི་ལ་
ནི་ཐམས་ཅད་ཀྱང་བདག་ཅེས་བྱ་བ་མེད་དེ། སེམས་དང་རླུང་འདུས་ཤིང་ཚོགས་པའི་རྒྱུ་དང་རྐྱེན་ལས་བྱ་བ་རྣམ་པ་སྣ་ཚོགས་མངོན་དུ་སྣང་བར་གྱུར་པ་ནི་དཔེར་ན་སྔགས་ཀྱི་ཕྱིར་རམ། སྒྱུ་མ་མཁན་གྱིས་བྱས་པ་བཞིན་ནོ། །གཞན་ཡང་དགུ་པོ་
རྒྱུད་མངས་དང་འདྲ་སྟེ། ཡིད་བཞིན་དུ་སྒྲ་འབྱུང་བས་དེས་ན་ལུས་འདི་མི་གཙང་བ་སྟེ། རྒྱུ་དང་རྐྱེན་ཚོགས་པ་ལ་རག་ལུས་པས་གྲུབ་པ་ཡིན་ན་ཆགས་སུ་ཡང་ཅི་ཞིག་ཡོད། གལ་ཏེ་ཕ་རོལ་པོས་གཤེ་འམ་སྤྱོས་ན་ཡང་ཞེ་སྡང་བསྐྱེད་དུ་ཡང་
ཅི་ཞིག་ཡོད་དེ། བདག་གི་ལུས་འདི་ནི་མི་གཙང་བ་རྣམ་པ་སུམ་བཅུ་རྩ་དྲུག་གིས་ཡོངས་སུ་གང་ན་གཤེ་ཞིང་སྤྱོ་བ་དེ་ཡང་ཅི་ལ་གནས། གཤེ་བ་ཐོས་ན་ཡང་འདི་སྙམ་དུ་སེམས་ཏེ། སྒྲ་སྐད་གང་གིས་སྤྱོ་བར་འགྱུར་སྙམ། སྒྲ་སྐད་
ཀུན་ལ་སོ་སོར་བརྟགས་ན་གཤེ་བ་ཡོད་པར་མི་མཐོང་སྟེ། གཅིག་ལ་མེད་པ་བཞིན་མང་པོ་ཡང་དེ་དང་འདྲ་སྟེ། དེ་བས་ན་ཞེ་སྡང་མི་སྐྱེའོ། །གལ་ཏེ་ཕ་རོལ་པོས་བརྡེགས་ན་ཡང་འདི་སྙམ་དུ་སེམས་ཏེ། འདི་ལྟར་བརྡེགས་པ་འདི་ཅི་
ལས་བྱུང་སྙམ་བརྟགས་ན་ལག་པ་དང་། སྟོབས་དང་། དབྱིག་པ་དང་། བདག་གི་ལུས་ཚོགས་པ་ལས་རྡེག་པ་ཞེས་བྱ་བ་བྱུང་ན་ཅིའི་ཕྱིར་ཕ་རོལ་ལ་ཁྲོས། འདི་ནི་བདག་གི་ལུས་ཡོད་པས་ན་འདི་འདྲ་བ་མྱོང་བར་གྱུར་ཏེ། བདག་གི་ཕུང་པོ་ལྔའི་
ལུས་འདི་ཡོད་པ་ལས་འདི་འདྲ་བར་གྱུར་ཏོ། །དཔེར་ན་འབེན་ཡོད་པའི་རྐྱེན་ཀྱིས་མདའ་འོང་བ་དང་འདྲ་བར་བདག་གི་ལུས་ཀྱང་དེ་དང་འདྲ་སྟེ། ལུས་ཡོད་པས་ན་རྡེག་པ་ཡོད་དེ། གལ་ཏེ་བདག་གིས་ལུས་བཟོད་པ་མ་བྱས་ན་སེམས་འཁྲུག་པར་འགྱུར་རོ། །
གལ་ཏེ་སེམས་འཁྲུགས་ན་ཡང་དག་པའི་དྲན་པ་ཉམས་པར་འགྱུར། གལ་ཏེ་ཡང་དག་པའི་དྲན་པ་ཉམས་ན། དགེ་བ་དང་མི་དགེ་བའི་དོན་མི་རྟོགས་སོ། །དགེ་བ་དང་མི་དགེ་བའི་དོན་མ་རྟོགས་ན་ཁ་ན་མ་ཐོ་བའི་ཆོས་སྤྱོད་པར་འགྱུར་རོ། །
<pb id="47.197a"/>
ཁ་ན་མ་ཐོ་བའི་ཆོས་བྱས་ན་སེམས་ཅན་དམྱལ་བ་དང་། བྱོལ་སོང་གི་སྐྱེ་གནས་དང་། ཡི་དགས་ཀྱི་ཁམས་སུ་ལྟུང་བར་འགྱུར་རོ། །བྱང་ཆུབ་སེམས་དཔའ་དེའི་ཚེ་དེ་ལྟར་རྟོགས་པས་དྲན་པ་ཉེ་བར་གཞག་པ་བཞི་ཐོབ་པར་འགྱུར་
རོ། །དྲན་པ་ཉེ་བར་གཞག་པ་བཞི་ཐོབ་པས་ཤིན་ཏུ་བཟོད་པའི་ས་ལ་གནས་པར་འགྱུར་རོ། །བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལྟར་ས་དེ་ལ་གནས་ན། འདོད་ཆགས་དང་། ཞེ་སྡང་དང་། གཏི་མུག་ལ་བཟོད་དོ། །གཞན་ཡང་
གྲང་བ་དང་། ཚ་བ་དང་། བྲུ་བ་དང་། སྐོམ་པ་དང་། སྦྲང་མ་དང་། མཆུ་སྨྱུང་དང་། རླུང་དང་། རེག་བྱ་ཡིད་དུ་མི་འོང་བ་དང་། ནད་རྣམ་པ་སྣ་ཚོགས་དང་། ཚིག་ངན་པས་གཤེ་བ་དང་། སྤྱོ་བ་དང་། རྡེག་པ་དང་། འཚོག་པ་དང་། གཞུ་བ་དང་། མདོར་ན་ལུས་
དང་སེམས་སྡུག་བསྔལ་བར་འགྱུར་བ་ཐམས་ཅད་ལ་བཟོད་དེ། དེ་བས་ན་ཤིན་ཏུ་བཟོད་པའི་ས་ལ་གནས་པ་ཞེས་བྱའོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འོད་སྲུང་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས་བྱང་ཆུབ་སེམས་དཔའ་མི་གཡོ་བའི་ས་ལ་གནས་པར་མ་གྱུར་གྱི་བར་དུ་ཚུལ་ཁྲིམས་ཡོངས་སུ་དག་པར་བསྲུང་བ་ན་རྒྱུ་དང་རྐྱེན་གང་གིས་ཚུལ་ཁྲིམས་ཉམས་པར་འགྱུར་བ་མཆིས་སམ། བཅོམ་ལྡན་འདས་ཀྱིས་བཀའ་སྩལ་
པ། རིགས་ཀྱི་བུ་ཡོད་དོ། །བྱང་ཆུབ་སེམས་དཔའ་མི་གཡོ་བའི་ས་ལ་གནས་པར་མ་གྱུར་ཀྱི་བར་དུ་རྒྱུ་དང་རྐྱེན་ཀྱིས་ཚུལ་ཁྲིམས་ཉམས་པར་གྱུར་པ་ཡོད་དོ། །འོད་སྲུང་ངོ་མཚར་དུ་གྱུར་ནས་དེ་གང་ལགས་ཤེས་གསོལ་པ་དང་། བཅོམ་ལྡན་འདས་ཀྱིས་
འོད་སྲུང་ལ་བཀའ་སྩལ་པ། བྱང་ཆུབ་སེམས་དཔའ་བདག་གི་ཚུལ་ཁྲིམས་ཉམས་པར་གྱུར་པ་དེའི་རྒྱུ་དེའི་རྐྱེན་ཀྱིས། ཕ་རོལ་པོ་གཞན་དག་ཐེག་པ་ཆེན་པོའི་མདོ་སྡེ་ལ་མོས་ཤིང་དང་བས་འཆང་ཞིང་འཛིན་པར་འགྱུར་རམ། 
ཕ་རོལ་པོ་གཞན་དག་ཀློག་པ་དང་། འདོན་པ་དང་། ཁོང་དུ་ཆུད་པར་བྱེད་པ་དང་། གླེགས་བམ་དུ་འདྲི་བར་འགྱུར་བ་དང་། གཞན་དག་ལ་ཡང་རྒྱས་པར་སྟོན་ཅིང་
<pb id="47.197b"/>
འཆད་དེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་བ་ཙམ་གྱི་ཚོད་ན། དེའི་ཕྱིར་ཚུལ་ཁྲིམས་ཉམས་པར་བྱེད་དེ་བྱང་ཆུབ་སེམས་དཔའ་དེའི་ཚེ་འདི་སྙམ་དུ་སེམས་སོ། །བདག་བསྐལ་པ་གཅིག་གམ་བསྐལ་པ་གཅིག་
འགྲིབས་ཀྱི་བར་དུ་མཚམས་མེད་པའི་སེམས་ཅན་དམྱལ་བ་ཆེན་པོར་ལྷུང་ཡང་སླའི། ཕ་རོལ་པོ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་དགོད་པར་བྱེད་དོ། །འོད་སྲུང་དེའི་རྒྱུ་དེའི་རྐྱེན་གྱིས་ན་བྱང་ཆུབ་སེམས་དཔའ་སེམས་
དཔའ་ཆེན་པོ་ཚུལ་ཁྲིམས་དག་ཉམས་པར་འགྱུར་རོ། །དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གལ་ཏེ་བྱང་ཆུབ་སེམས་དཔའ་
ཕ་རོལ་པོ་བྱང་ཆུབ་ཀྱི་སེམས་ལས་ཕྱིར་མི་ལྡོག་པར་བསྐྱབ་ཅིང་བསྡུ་བའི་སླད་དུ་ཚུལ་ཁྲིམས་ཉམས་ཀྱང་མཚམས་མེད་པའི་སེམས་ཅན་དམྱལ་བར་ལྟུང་བའི་གནས་མ་མཆིས་སོ། །དེ་ནས་བཅོམ་ལྡན་འདས་ཀྱིས་འཇམ་དཔལ་ལ་བཀའ་སྩལ་པ། 
ལེགས་སོ་ཤིན་ཏུ་ལེགས་སོ། །ཁྱོད་ཀྱིས་སྨྲས་པ་བཞིན་ནོ། །ང་ཡང་སྔོན་འཛམ་བུའི་གླིང་འདིར་རྒྱལ་པོ་ཆེན་པོ་དྲང་སྲོང་ཞེས་བྱ་བར་གྱུར་པས་ན་ཐེག་པ་ཆེན་པོའི་མདོ་སྡེ་ལ་སྟི་སྟང་དང་བཅས་པས་ཤིན་ཏུ་དད་ཅིང་མོས་ཏེ། སེམས་དགེ་བ་འབའ་
ཤིག་ལ་བརྩོན་པས་ཁ་ན་མ་ཐོ་བའི་ལས་ཕྲག་དོག་དང་སེར་སྣའི་བག་མེད་དེ། ངག་གི་ལས་ཀྱིས་ནི་རྟག་ཏུ་ངག་སྙན་པ་དང་། དགེ་བའི་ཆོས་སྨྲ་ཞིང་སྟོན་ཏོ། །ལུས་ཀྱིས་ཀྱང་དབུལ་ཕོངས་པ་མགོན་དང་སྐྱབས་མེད་པའི་དཔུང་གཉེན་བྱས་ཏེ། སྦྱིན་པ་ལ་
བར་ཆད་མེད་པར་བརྩོན་པར་གྱུར་ཏོ། །དེའི་ཚེ་དེའི་དུས་ན་འཇིག་རྟེན་ན་སངས་རྒྱས་ཀྱང་མི་བཞུགས། ཉན་ཐོས་དང་རང་སངས་རྒྱས་ཀྱང་མེད་དེ། དེའི་ཚེ་ན་ཐེག་པ་ཆེན་པོ་ཤིན་ཏུ་རྒྱས་པའི་མདོ་སྡེ་ལ་དད་ཅིང་མོས་པའི་ཕྱིར་ངས་ལོ་བཅུ་གཉིས་
ཀྱི་བར་དུ་བྲམ་ཟེའི་གཡོག་བྱས་ཏེ། ཡོ་བྱད་ཅི་འདོད་པ་སྦྱར་ཏོ། །ལོ་བཅུ་གཉིས་ཀྱི་བར་དུ་བདེ་བ་བྱིན་ནས་སྟོན་པ་དེ་རྣམས་ལ་འདི་སྐད་ཅེས་སྨྲས་སོ། །ཀྱེ་སྟོན་པ་ཁྱོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེད་ཅིག་ཅེས་སྨྲས་སོ། །
<pb id="47.198a"/>
བྲམ་ཟེས་སྨྲས་པ། རྒྱལ་པོ་ཆེན་པོ་བྱང་ཆུབ་ཀྱི་མཚན་ཉིད་ནི་ཅི་ཡང་མེད་པ་སྟེ། ཐེག་པ་ཆེན་པོའི་མདོ་སྡེ་ཡང་དེ་དང་འདྲ་བ་ཡིན་ན། རྒྱལ་པོ་ཆེན་པོ་ཅིའི་ཕྱིར་མི་ཞེས་བྱ་བ་བཀུར་བཀུར་ཏེ། ནམ་མཁའ་དང་མཉམ་ཞེས་སྨྲས་སོ། །
རིགས་ཀྱི་བུ་ང་དེའི་ཚེ་ཐེག་པ་ཆེན་པོ་ལ་ཤིན་དུ་མོས་པས་བྲམ་ཟེས་ཤིན་དུ་རྒྱས་པ་ལ་སྐུར་པའི་ཚིག་དེ་ཐོས་ནས། དེའི་ཚེ་ན་ངས་བྲམ་ཟེ་དེའི་སྲོག་བཅད་དོ། །རིགས་ཀྱི་བུ་དེའི་རྒྱུ་དེའི་རྐྱེན་ཀྱིས་དེ་ཚུན་ཅད་སེམས་ཅན་དམྱལ་བར་མ་སྐྱེས་སོ། །
རིགས་ཀྱི་བུ་ཐེག་པ་ཆེན་པོའི་མདོ་སྡེ་ལ་བསྲུང་ཞིང་བསྐྱབ་པའི་མཐུ་སྟོབས་ནི་དེ་ལྟར་ཚད་མེད་དོ། །འོད་སྲུང་གཞན་ཡང་འཕགས་པའི་སྤྱོད་པ་ནི་འདི་ལྟ་སྟེ། འཕགས་པའི་བདེན་པ་བཞིའོ། །དེ་ཡང་གང་ཞེ་ན། སྡུག་བསྔལ་དང་། ཀུན་འབྱུང་བ་དང་། 
འགོག་པ་དང་། ལམ་ནི་འཕགས་པའི་བདེན་པ་བཞི་ཞེས་བྱའོ། །འོད་སྲུང་སྡུག་བསྔལ་ཞེས་བྱ་བ་ནི་ཤ་ཐང་གདུང་བའི་མཚན་ཉིད་དོ། །ཀུན་འབྱུང་བ་ནི་སྐྱེ་ཞིང་འཕེལ་བའི་མཚན་ཉིད་དོ། །འགོག་པ་ནི་ཞི་བ་འགོག་པའི་མཚན་ཉིད་དོ། །ལམ་ནི་
ཐེག་པ་ཆེན་པོའི་མཚན་ཉིད་དོ། །རིགས་ཀྱི་བུ་གཞན་ཡང་སྡུག་བསྔལ་ནི་མངོན་དུ་སྣང་བའི་མཚན་ཉིད་དོ། །ཀུན་འབྱུང་བ་ནི་འགྱུར་བའི་མཚན་ཉིད་དོ། །འགོག་པ་ནི་བསལ་བའི་མཚན་ཉིད་དོ། །ལམ་ནི་བསལ་བས་འགྱུར་བའི་མཚན་ཉིད་དོ།། 
རིགས་ཀྱི་བུ་གཞན་ཡང་སྡུག་བསྔལ་ལ་རྣམ་པ་གསུམ་སྟེ། སྡུག་བསྔལ་བའི་སྡུག་བསྔལ་དང་འདུ་བྱེད་ཀྱི་སྡུག་བསྔལ་དང་། འགྱུར་བའི་སྡུག་བསྔལ་ལོ། །ཀུན་འབྱུང་བ་ནི་སྲིད་པ་ཉི་ཤུ་རྩ་ལྔའོ་འགོག་པ་ནི་ཉི་ཤུ་རྩ་ལྔ་འགོག་པའོ། །ལམ་ནི་ཚུལ་ཁྲིམས་དང་། 
ཏིང་ངེ་འཛིན་དང་། ཤེས་རབ་བསྒོམ་པའོ། །རིགས་ཀྱི་བུ་གཞན་ཡང་ཟག་པ་དང་བཅས་པའི་ཆོས་ལ་ཡང་རྒྱུ་དང་བཅས། འབྲས་བུ་དང་བཅས་པ་རྣམ་པ་གཉིས་ཡོད་དོ། །ཟག་པ་མེད་པའི་ཆོས་ལ་ཡང་རྒྱུ་དང་། བཅས་འབྲས་བུ་དང་བཅས་པ་རྣམ་པ་
གཉིས་ཡོད་དོ། །ཟག་པ་དང་བཅས་པ་འབྲས་བུ་དང་བཅས་པ་ནི་སྡུག་བསྔལ་ཞེས་བྱའོ། །ཟག་པ་དང་བཅས་པའི་རྒྱུ་དང་བཅས་པ་ནི་ཀུན་འབྱུང་ཞེས་བྱའོ། །ཟག་པ་མེད་པའི་འབྲས་བུ་དང་བཅས་པ་ནི་འགོག་པ་ཞེས་བྱའོ། །ཟག་པ་མེད་
<pb id="47.198b"/>
པའི་རྒྱུ་དང་བཅས་པ་ནི་ལམ་ཞེས་བྱའོ། །རིགས་ཀྱི་བུ་གཞན་ཡང་མཚན་ཉིད་རྣམ་པ་འདི་བརྒྱད་ནི་སྡུག་བསྔལ་ཞེས་བྱའོ། །འདི་ལྟ་སྟེ། སྐྱེ་བའི་སྡུག་བསྔལ་དང་། རྒ་བའི་སྡུག་བསྔལ་དང་། ན་བའི་སྡུག་བསྔལ་དང་། ཤི་བའི་སྡུག་བསྔལ་དང་། འདོད་པ་དང་
བྲལ་བའི་སྡུག་བསྔལ་དང་། དགྲ་སྡང་བ་དང་ཕྲད་པའི་སྡུག་བསྔལ་དང་། འདོད་པ་མི་རྙེད་པའི་སྡུག་བསྔལ་དང་། ཕུང་པོ་ལྔ་ནི་སྡུག་བསྔལ་ཏེ། གང་སྡུག་བསྔལ་བརྒྱད་པོ་འདི་དག་སྐྱེ་བར་བྱེད་པ་ནི་ཀུན་འབྱུང་ཞེས་བྱའོ། །ཆོས་འདི་དག་གི་གནས་ཀྱང་
མེད་པ་ནི་འགོག་པ་ཞེས་བྱའོ། །སྟོབས་བཅུ་དང་། མི་འཇིགས་པ་བཞི་དང་། དྲན་པ་ཉེ་བར་གཞག་པ་གསུམ་དང་། སྙིང་རྗེ་ཆེན་པོ་ནི་ལམ་ཞེས་བྱའོ། །རིགས་ཀྱི་བུ་སྐྱེ་བ་ཞེས་བྱ་བ་ནི་འབྱུང་བའི་མཚན་ཉིད་དེ། དེ་ཡང་རྣམ་པ་ལྔའོ། །འདི་ལྟ་སྟེ། 
ཐོག་མ་བྱུང་བ་དང་། ཐ་མར་ཟད་པ་དང་། འཕེལ་ཞིང་སྐྱེ་བ་དང་། མངལ་ནས་བྱུང་བ་དང་། རིགས་ལས་སྐྱེས་པའོ། །རྒས་ཤེས་བྱ་བ་ནི་རྒས་པ་ལ་རྣམ་པ་གཉིས་ཏེ། སྐད་ཅིག་སྐད་ཅིག་ཏུ་རྒས་པ་དང་། མཐར་རྒས་པའོ། །ཡང་རྣམ་
པ་གཉིས་ཏེ། སྐྱེ་ཞིང་འཕེལ་བས་རྒས་པ་དང་། འགོག་ཅིང་ཞིགས་པས་རྒས་པ་ནི་རྒས་པ་ཞེས་བྱའོ། །ན་བ་ཞེས་བྱ་བ་གང་ཞེ་ན། ན་བ་ནི་ཆེན་པོ་བཞི་ཡི་སྦྲུལ་གདུག་པ་ཤས་མི་མཉམ་པ་ལས་ནད་དུ་གྱུར་ཏེ། དེ་ཡང་རྣམ་པ་གཉིས་
སོ། །ལུས་ན་བ་དང་། སེམས་ན་བ་སྟེ། ལུས་ན་བ་ལ་ཡང་རྣམ་པ་ལྔའོ། །བད་ཀན་ལས་གྱུར་པ་དང་། རླུང་ལས་གྱུར་པ་དང་། མཁྲིས་པ་ལས་གྱུར་པ་དང་། འདུས་པ་ལས་ནད་དུ་གྱུར་པ་དང་། བག་མ་བྱས་པ་ལས་ནད་དུ་གྱུར་པའོ། །
བག་མ་བྱས་པའི་ནད་ལ་ཡང་རྣམ་པ་བཞི་སྟེ། ཉམས་ཀྱིས་མི་ལྕོགས་བཞིན་དུ་བྱེད་པ་དང་། གཡང་དུ་ལྟུང་བ་དང་། རྡོ་དབྱུག་དང་མཚོན་གྱིས་ཕོག་པ་དང་། མི་མ་ཡིན་པས་བརླམས་པའོ། །སེམས་ན་བ་ལ་ཡང་རྣམ་པ་བཞི་སྟེ། 
ཤིན་ཏུ་དགའ་བ་ལས་གྱུར་པ་དང་། འཇིགས་སྐྲག་པ་ལས་གྱུར་པ་དང་། མྱ་ངན་བྱེད་པ་ལས་གྱུར་པ་དང་། གཏི་མུག་ལས་གྱུར་པའོ། །རིགས་ཀྱི་བུ་གཞན་ཡང་ལུས་ན་བ་དང་། སེམས་ན་བ་ལ་རྣམ་པ་གསུམ་སྟེ། ལས་ཀྱི་རྣམ་
<pb id="47.199a"/>
པར་སྨིན་པ་དང་། སྡིག་པའི་གཉེན་པོ་མ་སྤངས་པ་དང་། དུས་ལས་གྱུར་པ་སྟེ། དེ་དག་ལ་སོགས་པ་ལས་རྒྱུ་དང་། རྐྱེན་དང་། མིང་དུ་འདོགས་པ་དང་། རྣམ་པ་ཐ་དད་པའི་ནད་སྐྱེས་པར་གྱུར་ཏོ། །རྒྱུ་རྐྱེན་ལས་གྱུར་པ་ནི་རླུང་ལ་
སོགས་པའི་ནད་རྣམས་སོ། །མིང་དུ་འདོགས་པ་ནི་སེམས་མྱོས་པ་དང་། གློ་ན་བ་དང་། དབུགས་མི་བདེ་བ་དང་། སྐྱུག་བྲོ་བ་དང་། སྙིང་སྟོར་ལྡང་བ་དང་། ཚད་པར་འཁྲུ་བའོ། །རྣམ་པ་ཐ་དད་པ་ནི་ཀླད་པ་ན་བ་དང་། མིག་ན་བ་དང་། 
རྐང་ལག་ལ་སོགས་པ་ན་བ་སྟེ། དེ་དག་ནི་ན་བ་ཞེས་བྱའོ། །ཤི་བ་ཞེས་བྱ་བ་གང་ཞེ་ན། བདག་གི་ལུས་བླངས་པ་དེ་དང་བྲལ་བའོ། །ལུས་བླངས་པ་དང་བྲལ་བ་ལ་ཡང་རྣམ་པ་གཉིས་ཏེ། ཚེ་ཟད་ནས་ཤི་བ་དང་། ཕྱི་རོལ་ཀྱི་རྐྱེན་གྱིས་
ཤི་བའོ། །ཚེ་ཟད་དེ་ཤི་བ་ལ་ཡང་རྣམ་པ་གསུམ་སྟེ། ཚེ་ཟད་ལ་བསོད་ནམས་མ་ཟད་པ་དང་། བསོད་ནམས་ནི་ཟད་ལ་ཚེ་མ་ཟད་པ་དང་། བསོད་ནམས་དང་ཚེ་གཉིས་ཀ་ཟད་པའོ། །ཕྱི་རོལ་ཀྱི་རྐྱེན་ཀྱིས་ཤི་བ་ལ་ཡང་རྣམ་པ་
གསུམ་སྟེ། མི་རིགས་པར་བདག་ལྕེབས་ཏེ་ཤི་བ་དང་། ཕ་རོལ་པོ་གཞན་གྱིས་བསད་པ་དང་། གཉིས་ཀ་དང་བཅས་ཏེ་ཤི་བའོ། །གཞན་ཡང་ཤི་བ་ལ་རྣམ་པ་གསུམ་ཡོད་དོ། །བག་མེད་པས་ཤི་བ་དང་། ཚུལ་ཁྲིམས་ཉམས་པས་
ཤི་བ་དང་། ཚེའི་དབང་པོ་ཞིག་སྟེ་ཤི་བའོ། །དེ་ལ་བག་མེད་པས་ཤི་བ་གང་ཞེ་ན། ཐེག་པ་ཆེན་པོ་ཤིན་དུ་རྒྱས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྐུར་པ་ནི་བག་མེད་པས་ཤི་བ་ཞེས་བྱའོ། །ཚུལ་ཁྲིམས་ཉམས་ཏེ་ཤི་བ་གང་
ཞེ་ན། འདས་པ་དང་། མ་འོངས་པ་དང་། ད་ལྟར་བཞུགས་པའི་སངས་རྒྱས་རྣམས་ཀྱིས་བཅས་པའི་ཚུལ་ཁྲིམས་བཤིག་པ་ནི་ཚུལ་ཁྲིམས་ཉམས་ཏེ་ཤི་བ་ཞེས་བྱའོ། །ཚེའི་དབང་པོ་ཞིག་སྟེ་ཤི་བ་གང་ཞེ་ན། ཕུང་པོ་ལྔའི་ལུས་
དང་བྲལ་བ་ནི་ཚེའི་དབང་པོ་ཞིག་ནས་ཤི་བ་ཞེས་བྱ་སྟེ། དེ་དག་ནི་ཤི་བའི་སྡུག་བསྔལ་ཆེན་པོ་ཞེས་བྱའོ། །འདོད་པ་དང་། བྱེ་བྲལ་བའི་སྡུག་བསྔལ་གང་ཞེ་ན། གང་ཡིད་དུ་འོང་ཞིང་འདོད་པའི་དབང་པོ་ཞིག་གམ་བྲལ་ལམ་
<pb id="47.199b"/>
གྱེས་པར་གྱུར་པའོ། །ཡིད་དུ་འོང་ཞིང་འདོད་པའི་དངོས་པོ་དང་བྱེ་བྲལ་བ་ལ་ཡང་རྣམ་པ་གཉིས་ཏེ། མིའི་ནང་ན་ཕུང་པོ་ལྔ་ཞིག་པ་དང་། ལྷའི་ནང་ན་ཕུང་པོ་ལྔ་དང་བྲལ་བའོ། །དེ་ལྟར་ལྷ་དང་མི་ལ་འདོད་པའི་ཕུང་པོ་ལྔ་ནི་རྣམ་པར་ཕྱེ་ན་ཚད་མེད་དེ། མདོར་ན་དེ་དག་ནི་འདོད་པ་དང་བྱེ་བྲལ་བའི་སྡུག་བསྔལ་བ་ཞེས་བྱའོ། །དགྲ་སྡང་བ་དང་ཕྲད་པའི་སྡུག་བསྔལ་གང་ཞེ་ན། གང་ཡིད་དུ་མི་འོང་ཞིང་མི་འདོད་པ་དང་འདུས་ཤིང་ཕྲད་པའོ། །ཡིད་དུ་མི་འོང་ཞིང་མི་འདོད་པ་དང་ཕྲད་པ་ལ་ཡང་རྣམ་པ་གསུམ་སྟེ། སེམས་ཅན་དམྱལ་བ་དང་། ཡི་དགས་དང་། བྱོལ་སོང་གི་སྐྱེ་གནས་སོ། །དེ་ལྟར་ངན་སོང་གསུམ་པོ་ཡང་རྣམ་པར་དབྱེ་ན་ཚད་མེད་མོད་ཀྱི། མདོར་ན་དེ་དག་ནི་དགྲ་སྡང་བ་དང་ཕྲད་པའི་སྡུག་བསྔལ་བ་ཞེས་བྱའོ། །འདོད་པ་མི་རྙེད་པའི་སྡུག་བསྔལ་གང་ཞེ་ན། འདོད་པ་མི་རྙེད་པའི་སྡུག་བསྔལ་ལ་ཡང་རྣམ་པ་གཉིས་ཏེ། རེ་བའི་གནས་ནས་འདོད་པ་མི་རྙེད་པ་དང་། ལས་མང་དུ་བྱས་ནས་འབྲས་བུ་དོན་དུ་མ་གྲུབ་པ་ནི་འདོད་པ་མི་རྙེད་པའི་སྡུག་བསྔལ་ཞེས་བྱའོ། །ཕུང་པོ་ལྔའི་སྡུག་བསྔལ་གང་ཞེ་ན། ཕུང་པོ་ལྔའི་སྡུག་བསྔལ་ནི། སྐྱེ་བའི་སྡུག་བསྔལ་དང་། རྒ་བའི་སྡུག་བསྔལ་དང་། ན་བའི་སྡུག་བསྔལ་དང་། ཤི་བའི་སྡུག་བསྔལ་དང་། འདོད་པ་དང་བྱེ་བྲལ་བའི་སྡུག་བསྔལ་དང་། དགྲ་སྡང་བ་དང་ཕྲད་པའི་སྡུག་བསྔལ་ནི་ཕུང་པོ་ལྔའི་སྡུག་བསྔལ་ཞེས་བྱའོ། །འོད་སྲུང་སྐྱེ་བའི་དངོས་པོ་ལ་དེ་ལྟར་རྒ་བའི་སྡུག་བསྔལ་ནས་ཕུང་པོ་ལྔའི་སྡུག་བསྔལ་རྣམ་པ་བདུན་ཡོད་དོ། །འོད་སྲུང་རྒུད་པ་དང་། ན་བ་ནི་ཐམས་ཅད་ལ་ཡོད་པ་མ་ཡིན་ཏེ། སངས་རྒྱས་དང་ལྷ་རྣམས་ལ་ནི་ངེས་པར་མེད་དོ། །མི་ལ་གཅིག་ཏུ་མ་ཆད་དེ་ལ་ལ་ལ་ཡོད། ལ་ལ་ལ་མེད་དོ། །འོད་སྲུང་ཁམས་གསུམ་གྱི་ལུས་སུ་གྱུར་པ་ནི་མི་སྐྱེ་བ་མེད་དེ། རྒ་བ་ནི་གཅིག་པུ་མ་ཆད་དོ། །དེ་བས་ན་ཐམས་ཅད་ཀྱང་སྐྱེ་བ་ནི་རྩ་བར་འགྱུར་རོ། །འོད་སྲུང་འཇིག་རྟེན་གྱི་སེམས་ཅན་དག་ནི་ཕྱིན་ཅི་ལོག་གིས་བསྒྲིབས་པས་ན། སྐྱེ་བ་ལ་ནི་འདོད་ཅིང་ཆགས་ཀྱི། རྒ་བ་དང་འཆི་བ་
<pb id="47.200a"/>
མི་འདོད་དོ། །འོད་སྲུང་བྱང་ཆུབ་སེམས་དཔའ་ནི་དེ་ལྟ་མ་ཡིན་ཏེ། ཐོག་མ་སྐྱེ་བ་ནས་སྐྱོན་དུ་རྟོགས་སོ། །འོད་སྲུང་དཔེར་ན་མི་ཞིག་གི་ཁྱིམ་དུ་བུད་མེད་བཟང་མོ་བལྟ་ན་སྡུག་པ་ཤིན་དུ་མཛེས་པ་ཚུལ་དུ་ཤིས་པ་
རྒྱན་བཟང་པོས་ཡོངས་སུ་བརྒྱན་པ་ཞིག་འོངས་ནས། ཁྱིམ་བདག་གིས་དེ་ལ་འདི་སྐད་ཅེས་འདྲིའོ། །བུད་མེད་ཁྱོད་མིང་ཅི་སུ་དབང་ཞེས་དྲིས་ན། བུད་མེད་དེས་ཁོ་མོ་ནི་ལྷ་ཆེན་པོ་བཀྲ་ཤིས་མ་ཡིན་ནོ་ཞེས་སྨྲའོ། །ཁྱིམ་
བདག་གིས་ཡང་དྲིས་པ་ཁྱོད་མིའི་ཁྱིམ་དུ་འོངས་ན་ཅི་དང་ཅི་ནུས། བུད་མེད་དེས་སྨྲས་པ། ཁོ་མོ་ནི་གར་འོངས་པར་ཁྱིམ་བདག་དེ་ལ་གསེར་དང་། དངུལ་དང་། བཻ་དཱུརྱ་དང་། ཤེལ་དང་། མུ་ཏིག་དང་། བྱི་རུ་དང་། སྦུར་ལོང་དང་། 
ཨས་མ་གར་བྷ་དང་། མུ་ས་གལ་བྷ་ལ་སོགས་པའི་རིན་པོ་ཆེ་རྣམ་པ་མང་པོ་དང་། བལ་གླང་དང་། རྟ་དང་། ཤིང་རྟ་དང་། བྲན་ཕོ་དང་། བྲན་མོ་ལས་བྱེད་པའི་མི་བདོག་པར་འོང་ངོ་། །ཁྱིམ་བདག་གིས་དེ་སྐད་ཀྱི་ཚིག་ཐོས་ནས་
ཤིན་ཏུ་དགའ་མགུ་རངས་ཏེ། བདག་ཅག་གི་བསོད་ནམས་སྨིན་པས་ལྷ་མོ་ཁྱོད་བདག་གི་ཁྱིམ་དུ་འོངས་ཞེས་སྨྲས་ནས། སྤོས་དང་། མེ་ཏོག་གིས་མཆོད་དེ། སྟི་སྟང་དང་བཅས་པས་ཕྱག་བྱེད་དོ། །དེའི་སྒོ་ན་ཡང་བུད་མེད་ཤིན་དུ་མི་སྡུག་
པ་གོས་ཧྲུལ་པོ་དྲི་མ་ཅན་གྱོན་པ། པགས་པ་རྩུབ་པ་མདོག་ངན་པ་གཅིག་ཀྱང་འོངས་ནས་ཁྱིམ་བདག་གིས་བུད་མེད་དེ་ལ་ཁྱོད་ཀྱི་མིང་ཅི་སུ་དབང་ཞེས་དྲིས་སོ། །བུད་མེད་དེས་སྨྲས་པ། ཁོ་མོའི་མིང་ནི་རྣ་ནག་མོ་ཞེས་བྱའོ། །དེས་སྨྲས་
པ་ཁྱོད་ཀྱི་མིང་ཅིའི་ཕྱིར་རྣ་ནག་མོ་ཞེས་བྱ། བུད་མེད་དེས་སྨྲས་པ། ཁོ་མོ་གང་དུ་འོངས་པ་དེའི་ཁྱིམ་ན་ནོར་རིན་པོ་ཆེ་དང་། ལོངས་སྤྱོད་ཐམས་ཅད་མེད་པར་འགྱུར་བས་ན་རྣ་ནག་མོ་ཞེས་བྱའོ། །ཁྱིམ་བདག་གིས་དེ་སྐད་ཐོས་ནས་
མཚོན་རྣོན་པོ་ཐོགས་ཏེ་བུད་མེད་དེ་ལ་འདི་སྐད་ཅེས་སྨྲས་སོ། །ཁྱོད་མྱུར་དུ་སོང་ཤིག །མི་འགྲོ་ན་ཁྱོད་བསད་དོ་ཞེས་བྱས་སོ། །བུད་མེད་དེས་སྨྲས་པ། ཁྱོད་ནི་ཤིན་ཏུ་གླེན་པ་ཤེས་པ་མེད་པ་ཡིན་ནོ། །ཁྱིམ་བདག་གིས་སྨྲས་པ། 
<pb id="47.200b"/>
བདག་ཅིའི་ཕྱིར་གླེན་པ་ཤེས་པ་མེད་པ་ཡིན། བུད་མེད་དེས་སྨྲས་པ། ད་ལྟར་ཁྱོད་ཀྱི་ཁྱིམ་ན་འདུག་པ་དེ་ཁོ་མོའི་ནུ་མོ་ཡིན་ཏེ། གར་འགྲོ་ཡང་འགྲོགས་དགོས་ན། གལ་ཏེ་ཁོ་མོ་སྐྲོད་ན་ནང་ན་འདུག་པ་ཡང་སྐྲོད་ཅིག །མི་དེ་ཕྱིར་ཁྱིམ་དུ་
སོང་ནས་ལྷ་བཀྲ་ཤིས་མ་ལ་འདི་སྐད་དུ་སྒོ་ན་བུད་མེད་ཅིག་ལྷའི་བུ་མོ་ཞེས་ཟེར་ན་ཡིན་ནམ། བཀྲ་ཤིས་མས་སྨྲས་པ། དེ་ནི་ཁོ་མོའི་ནུ་མོ་ཡིན་ཏེ། གར་སོང་ཡང་ལྷན་ཅིག་འགྲོགས་ཏེ་འབྲལ་མ་མྱོང་ངོ་། །གར་སོང་ཡང་བདག་ནི་ལེགས་
པར་དགའ་སྟེ་ལེགས་པར་བྱེད། ཕན་པར་བྱེད་ཀྱི། ནུ་མོ་ནི་རྟག་ཏུ་ཉེས་པར་དགའ་ཞིང་ཉེས་པར་བྱེད་གནོད་པར་བྱེད་དོ། །ཅི་སྟེ་བདག་འདོད་ན། དེ་ཡང་འདོད་པར་བྱ་དགོས་སོ། །བདག་ལ་སྟི་སྟང་བྱེད་ན། དེ་ལ་ཡང་སྟི་སྟང་བྱ་དགོས་སོ། །ཁྱིམ་བདག་
དེས་དེ་སྐད་སྨྲས་པ་ཐོས་ནས། འདི་སྐད་ཅེས་སྨྲས་སོ། །དེ་ལྟར་ལེགས་པ་དང་ཉེས་པ་གཉིས་ཡོད་ན། གཉིས་ཀ་ཁོ་བོ་ལ་མི་དགོས་ཀྱིས་གར་དགའ་བར་དེང་ཤིག་ཅེས་བསྒོའོ། །དེ་ནས་བུད་མེད་དེ་གཉིས་ཀྱང་ཕྱིར་གནས་སུ་སོང་ནས། 
དེའི་ཚེ་ཁྱིམ་བདག་དེ་རབ་ཏུ་དགའ་མགུ་རངས་པར་གྱུར་ཏོ། །དེ་ནས་བུད་མེད་དེ་གཉིས་ཡང་འགྲོགས་ཏེ། དབུལ་པོ་ཞིག་གི་ཁྱིམ་དུ་སོང་ནས་དབུལ་པོ་དེ་རབ་ཏུ་དགའ་སྟེ། དེ་གཉིས་ཀ་ལ་འདི་སྐད་ཅེས་སྨྲས་སོ། །ད་ཕྱིན་ཆད་ཁྱོད་གཉིས་
རྟག་ཏུ་བདག་གི་ཁྱིམ་ན་འདུག་ཤིག །བཀྲ་ཤིས་མས་སྨྲས་པ། བདག་ཅག་གཉིས་སྔར་ཡང་གཞན་གྱིས་བསྐྲད་པ་ཡིན་ན། ད་ཅིའི་ཕྱིར་ཁྱོད་ཀྱིས་བདག་ཅག་གཉིས་ཀ་འདུག་ཅེས་སྨྲས། དབུལ་པོས་སྨྲས་པ། ཁྱོད་ཀྱིས་བདག་ལ་དགོངས་
ཤིག་དང་། བདག་ནི་ཁྱོད་ཀྱི་ཕྱིར་འདི་ལ་ཡང་རིམ་གྲོ་བྱེད་ན། དེ་བས་ན་གཉིས་ཀ་འདུག་པར་གསོལ་བ་བྱེད་པ་ཡིན་ནོ། །འོད་སྲུང་བྱང་ཆུབ་སེམས་དཔའ་སེམས་དཔའ་ཆེན་པོ་ཡང་དེ་དང་འདྲ་སྟེ་ལྷར་སྐྱེ་བར་མི་འདོད་དོ། །སྐྱེས་པས་
ན་རྒ་བ་དང་། ན་བ་དང་། འཆི་བ་ཡོད་དེ། དེ་བས་ན་གཉི་ག་སྤོང་སྟེ་མི་འདོད་དོ། །བྱིས་པ་མ་རབས་ནི་རྒ་བ་དང་། ན་བ་དང་འཆི་བ་ལ་སོགས་པའི་སྐྱོན་མང་པོ་མི་ཤེས་པས། སྐྱེ་བ་དང་འཆི་བའི་སྐྱོན་གཉིས་ལ་ཆགས་སོ། །
<pb id="47.201a"/>
རིགས་ཀྱི་བུ་གཞན་ཡང་འདི་ལྟ་སྟེ། བྲམ་ཟེའི་བུ་ཆུང་ངུ་ཤེད་མ་བྱེ་བ་བཀྲེས་པས་ཉེན་ན་ངན་སྐྱུགས་ཀྱི་ནང་ན་ཨ་མྲའི་འབྲས་བུ་ཡོད་པ་ལེན་ཏོ། །དེ་ལ་མཁས་ཤིང་ཤེས་པ་དག་གིས་མཐོང་ནས་འདི་སྐད་དུ་
གཤེ་སྟེ། ཁྱོད་ནི་བྲམ་ཟེའི་རིགས་ཤིན་དུ་གཙང་བ་ཡིན་ན། ཅིའི་ཕྱིར་ན་ངན་སྐྱུགས་ཀྱི་ནང་ན་ཨ་མྲའི་འབྲས་བུ་ལེན་ཅེས་སྨྲས་སོ། །བྲམ་ཟེའི་ཁྱེའུ་དེ་ནི་ངོ་ཚ་ནས་དེ་ལ་འདི་སྐད་ཅེས་སྨྲས་སོ། །བདག་གིས་ཡང་དག་པར་ན་
ཟ་བར་ནི་མ་བྱས་ཀྱི་བཀྲུས་ཏེ་དོར་སྙམ་མོ། །མཁས་པ་དེས་སྨྲས་པ། ཁྱོད་ནི་ཤིན་དུ་ཡང་གླེན་ཏེ་ཕྱིར་དོར་བས་བསམ་ན་བླང་བའི་མི་རིགས་སོ་ཞེས་སྨྲས་སོ། །རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་
པོ་ཡང་དེ་དང་འདྲ་སྟེ། སྐྱེ་བའི་ཕྱོགས་མི་ལེན་མི་སྤོང་སྟེ། ཅི་ལྟར་མཁས་པ་ཁྱེའུ་དེ་ལ་སྤྱོས་པ་བཞིན་ནོ། །བུས་པ་མ་རབས་ནི་སྐྱེ་བ་ནི་འདོད་ཀྱི། འཆི་བ་མི་འདོད་དེ་ཁྱེའུ་དེས་ཤིང་ཏོག་བླངས་ནས་དོར་བ་དང་འདྲའོ། །འོད་སྲུང་
གཞན་ཡང་འདི་ལྟ་སྟེ་དཔེར་ན་ལམ་གྱི་བཞི་མདོར་མི་ཞིག་སྣོད་བཟང་པོའི་ནང་དུ་ཁ་ཟས་རོ་དང་། བསུང་དང་། ཁ་དོག་དང་ལྡན་པ་འཚོང་བ་ལ། ལམ་རིང་པོ་ནས་འོངས་པའི་མི་བཀྲེས་པ་ཉམ་ཆུང་ལ་ངལ་བ་ཞིག །ཁ་ཟས་དེ་རོ་
བསུང་དང་། ཁ་དོག་ཏུ་ལྡན་པ་དེ་མཐོང་ནས་དྲུང་དུ་བསྙེན་ཏེ་འདི་ཅི་ཡིན་ཞེས་འདྲིའོ། །ཟས་ཀྱི་བདག་པོ་དེས་སྨྲས་པ། འདི་ནི་ཁ་ཟས་ཀྱི་མཆོག་རོ་བསུང་དང་ཁ་དོག་ཏུ་ལྡན་པ་ཡིན་ཏེ། གང་གིས་འདི་ཟོས་ན་མདོག་དང་སྟོབས་ཀྱང་
སྐྱེ་ཞིང་བཀྲེས་པ་དང་སྐོམ་པ་ཡང་སེལ་ལ། ལྷ་རྣམས་ཀྱང་མཐོང་བར་འགྱུར་ཏེ། སྐྱོན་སྣ་གཅིག་ཅིག་ཡོད་དེ། དེ་ནི་འཆི་བར་འགྱུར་བའོ། །མི་དེས་དེ་སྐད་ཅེས་ཐོས་ནས་འདི་སྙམ་དུ་བདག་མདོག་དང་སྟོབས་ཀྱང་དགོས། 
ལྷ་མཐོང་བ་དང་ཤི་བ་ཡང་མི་འདོད་དོ། །སྙམ་ནས་འདི་སྐད་ཅེས་སྨྲས་སོ། །ཟས་འདི་ཟོས་པས་འཆི་བར་འགྱུར་ན་འདི་བཙོངས་ཏེ་ཅི་ཞིག་བྱ། ཟས་བདག་གིས་སྨྲས་པ། མཁས་པ་ཤེས་རབ་ཅན་སུ་ཡང་མི་ཉོ་ཡི། གླེན་པ་ཤེས་པ་
<pb id="47.201b"/>
མེད་པ་དག་ནི་ང་ལ་རིན་ཡང་མང་དུ་བྱིན་ནས་ཉོས་ཏེ་ཟའོ། །རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཡང་དེ་དང་འདྲ་སྟེ། ལྷར་སྐྱེ་བ་ཡང་མི་འདོད་ལ་མདོག་དང་། སྟོབས་དང་ལྷ་མཐོང་བར་ཡང་མི་འདོད་དོ། །དེ་ཅིའི་ཕྱིར་
ཞེ་ན། སྡུག་བསྔལ་མང་པོ་ལས་མི་ཐར་བའི་ཕྱིར་རོ། །བུས་པ་མ་རབས་ནི་རྒ་བ་དང་། ན་བ་དང་། འཆི་བའི་སྐྱོན་མ་མཐོང་ནས། སྐྱེ་བའི་གནས་ཀུན་ལ་ཆགས་སོ། །རིགས་ཀྱི་བུ་གཞན་ཡང་འདི་ལྟ་སྟེ་དཔེར་ན་དུག་གི་སྡོང་
པོ་ནི་རྩ་བས་ཀྱང་འཆི་བར་བྱེད། སྡོང་པོས་ཀྱང་འཆི་བར་བྱེད། ཤུན་པ་དང་ལོ་མ་དང་མེ་ཏོག་དང་། འབྲས་བུས་ཀྱང་འཆི་བར་བྱེད་དོ། །རིགས་ཀྱི་བུ་སྲིད་པ་ཉི་ཤུ་རྩ་ལྔ་པོར་སྐྱེ་བའི་གནས་སུ་ཕུང་པོ་ལྔ་བླངས་པ་ཡང་དེ་དང་འདྲ་སྟེ། ཐམས་
ཅད་འཆི་བར་བྱེད་དོ། །འོད་སྲུང་གཞན་ཡང་འདི་ལྟ་སྟེ། དཔེར་ན་ངན་སྐྱུགས་ནི་མང་ཉུང་འདྲ་སྟེ་མནམ་མོ། །རིགས་ཀྱི་བུ་སྐྱེ་བ་ཡང་དེ་དང་འདྲ་སྟེ། གལ་ཏེ་ཚེ་ལོ་བརྒྱད་ཁྲི་ཐུབ་བམ། ལོ་བཅུ་ཐུབ་པ་འདྲ་སྟེ། ཐམས་ཅད་སྡུག་བསྔལ་
དུ་འདྲའོ། །རིགས་ཀྱི་བུ་གཞན་ཡང་འདི་ལྟ་སྟེ། དཔེར་ན་གཡང་ས་ཤིན་དུ་ཉམ་ང་བ་རྩྭས་ཡོག་པའི་དྲུང་ན་བདུད་རྩི་མང་དུ་ཡོད་དེ། གལ་ཏེ་ཟོས་ན་ལྷའི་ལོ་སྟོང་ཐུབ་ལ། ནད་རྣམས་ཀྱང་རབ་ཏུ་བྱང་ཞིང་བདེ་བར་འགྱུར་རོ། །བྱིས་པ་མ་
རབས་ནི་རོ་ལ་ཆགས་པའི་ཕྱིར་རྐང་པའི་འོག་ན་གཡང་ས་ཉམ་ང་བ་ཆེན་པོ་ཡོད་པར་མི་ཤེས་ཏེ། བླངས་པར་ཆས་པ་ལས་རྐང་པ་འགྲེད་དེ། གཡང་སར་ལྷུང་ནས་ཤིའོ། །མཁས་པ་ཤེས་རབ་ཅན་ནི་ཤེས་པས་ན་དེར་མི་འགྲོའོ། །
རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཡང་དེ་དང་འདྲ་སྟེ། ལྷ་རྫས་ཀྱི་ཟས་བཟང་པོ་ཡང་མི་འདོད་ན་མི་དག་གི་ཟས་ལྟ་སྨོས་ཀྱང་ཅི་དགོས། བྱིས་པ་མ་རབས་ནི་སེམས་ཅན་དམྱལ་བར་ལྕགས་ཀྱི་ཐུ་
ལུམ་ཟ་བར་ཡང་བཟོད་པར་བྱེད་ན། ལྷ་དང་མིའི་ཟས་བཟང་པོ་ལྟ་སྨོས་ཀྱང་ཅི་དགོས། འོད་སྲུང་དཔེར་བསྟན་པ་འདི་དག་དང་། གཞན་ཡང་དཔེ་ཚད་མེད་གྲངས་མེད་པའི་སྒོ་ནས་སྐྱེ་བ་འདི་ནི་སྡུག་བསྔལ་ཆེན་པོ་ཡིན་པར་རིག་
<pb id="47.202a"/>
པར་བྱའོ། །འོད་སྲུང་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོས་ཐེག་པ་ཆེན་པོ་ཡོངས་སུ་མྱ་ངན་འདས་པའི་མདོ་ལས་སྐྱེ་བའི་སྡུག་བསྔལ་རྟོགས་པ་ཞེས་བྱའོ། །འོད་སྲུང་དེ་ལ་ཇི་ལྟར་ན་བྱང་ཆུབ་
སེམས་དཔའ་སེམས་དཔའ་ཆེན་པོས་ཐེག་པ་ཆེན་པོ་ཡོངས་སུ་མྱ་ངན་ལས་འདས་པའི་མདོ་ལས་རྒ་བའི་སྡུག་བསྔལ་རྟོགས་པ་ཞེ་ན། རྒས་ཤེས་བྱ་བ་ནི་སྐྱུག་བྲོ་བ་ལུ་བ། དཔའ་བ་དང་ཉམ་རྩལ་འཕྲོག་པ། དྲན་པ་དང་། བརྩོན་པ་དང་། 
འཛིན་པ་དང་། གཞོན་དར་བ་དང་། རྒྱགས་འཆོས་པ། བདེ་བ་ལ་ཡིད་བཞིན་དུ་སྤྱོད་པ་ཀུན་མ་རུང་བར་བྱེད་དེ། དེ་ལས་བཟློག་ནས་ལེ་ལོ་དང་། སྙོམས་ལས་ཆེ་བ་དང་། གཞན་གྱིས་བརྙས་པར་འགྱུར་བར་བྱེད་དོ། །འོད་སྲུང་འདི་ལྟ་སྟེ་དཔེར་ན་
རྫིང་བུའི་ནང་པད་མོས་ཡོངས་སུ་གང་སྟེ་འདབ་མ་རྒྱས་ན། ཁ་དོག་འཚེར་བས་ཐམས་ཅད་ཀྱི་ཡིད་དུ་འོང་སྟེ་འདོད་དོ། །གལ་ཏེ་སེར་བ་བབ་ན་ཐམས་ཅད་བཅོམ་སྟེ་མ་རུང་བར་བྱེད་དོ། །རིགས་ཀྱི་བུ་རྒ་བ་ཡང་དེ་དང་འདྲ་སྟེ། གཞོན་དར་བའི་མདོག་
བཟང་པོ་མ་རུང་བར་བྱེད་དོ། །འོད་སྲུང་གཞན་ཡང་འདི་ལྟ་སྟེ་དཔེར་ན། རྒྱལ་པོ་ཞིག་ལ་བློན་པོ་འཛངས་པ་བློ་དང་ལྡན་པ་དགྲ་ཆོས་ལ་མཁས་པ་ཞིག་ཡོད་དེ། རྒྱལ་ཕྲན་གཞན་ཞིག་དེ་ལ་མདོ་སྡེ་མི་ཉན་ན། རྒྱལ་པོ་
དེས་བློན་པོ་དེ་ལ་ཕ་རོལ་གྱི་རྒྱལ་ཕྲན་དེ་ཟུང་ཤིག་ཅེས་བསྒོ་ན་དེས་དེ་འོང་ངོ་། །རྒས་པ་ཡང་དེ་དང་འདྲ་སྟེ། གཞོན་དར་བ་བཟུང་ནས་འཆི་བདག་གི་རྒྱལ་པོ་ལ་འབུལ་ལོ། །འོད་སྲུང་གཞན་ཡང་འདི་ལྟ་སྟེ་དཔེར་ན། ཤིང་རྟའི་སྲོག་ཤིང་ཆག་ན་
སྤྱད་དུ་མི་རུང་ངོ་། །རྒས་པ་ཡང་དེ་དང་འདྲ་སྟེ་ཅིར་ཡང་མི་རུང་ངོ་། །འོད་སྲུང་གཞན་ཡང་འདི་ལྟ་སྟེ་དཔེར་ན། ཁྱིམ་བདག་ཕྱུག་པོ་ཞིག་ལ་གསེར་དང་། དངུལ་དང་། བཻ་དཱུརྱ་དང་། བྱི་རུ་དང་། ཨ་སྨ་གར་བྷ་དང་། མུ་ས་ལ་གལ་བྷ་
མང་དུ་ཡོད་པའི་ཁྱིམ་དུ་རྐུན་པོ་འམ། མི་རྒོད་མང་པོ་འོངས་ན་ཐམས་ཅད་ཕྲོགས་ཏེ་ཁྱིམ་སྟོངས་པར་བྱེད་དོ། །རིགས་ཀྱི་བུ་གཞོན་དར་བའི་མདོག་བཟང་པོ་ཡང་དེ་དང་འདྲ་སྟེ། རྟག་ཏུ་རྒ་བའི་དགྲས་རྐུ་ཞིང་འཕྲོག་གོ། །རིགས་
<pb id="47.202b"/>
ཀྱི་བུ་གཞན་ཡང་འདི་ལྟ་སྟེ་དཔེར་ན། མི་དབུལ་པོ་ཞིག་ཟས་བཟང་པོ་དང་གོས་འཇམ་པོ་ལ་ཆགས་ཏེ། རྟག་ཏུ་རེ་ཡང་རྙེད་པར་མི་འགྱུར་རོ། །རིགས་ཀྱི་བུ་རྒས་པ་ཡང་དེ་དང་འདྲ་སྟེ། འདོད་པ་ལྔའི་བདེ་སྐྱིད་ལ་ཡིད་བཞིན་ལོངས་
སྤྱོད་པར་འདོད་མོད་ཀྱི་མི་ནུས་སོ། །འོད་སྲུང་གཞན་ཡང་འདི་ལྟ་སྟེ་དཔེར་ན། སྐམ་ས་ལ་འདུག་པའི་རུས་སྦལ་ནི། སེམས་ལ་རྟག་ཏུ་ཆུ་དྲན་ནོ། །རིགས་ཀྱི་བུ་མི་ཡང་དེ་དང་འདྲ་སྟེ། རྒས་འཁོགས་པས་ཡོངས་སུ་བསྐམས་ནས། 
སེམས་ལ་རྟག་ཏུ་གཞོན་དར་བའི་འདོད་པ་ལྔའི་བདེ་བ་དྲན་ནོ། །རིགས་ཀྱི་བུ་གཞན་ཡང་འདི་ལྟ་སྟེ། དཔེར་ན། སྟོན་གྱི་དུས་སུ་མེ་ཏོག་པད་མོ་ཁ་བྱེ་བ་ལ་ནི། ཐམས་ཅད་འདོད་དེ་ཡིད་དུ་འོང་ངོ་། །རྙིངས་ཏེ་སེར་པོར་སོང་ནས་ཐམས་
ཅད་ཀྱིས་མི་འདོད་དོ། །རིགས་ཀྱི་བུ་གཞོན་དར་བའི་མདོག་བཟང་པོ་ཡང་དེ་དང་འདྲ་སྟེ། ཐམས་ཅད་ཀྱིས་འདོད་ཅིང་དགའ་བ་ལས་རྒས་པར་གྱུར་ན། ཐམས་ཅད་ཀྱི་ཡིད་དུ་མི་འོང་སྟེ་མི་འདོད་དོ། །འོད་སྲུང་གཞན་ཡང་འདི་ལྟ་སྟེ། 
དཔེར་ན། བུ་རམ་ཤིང་བཙིར་ཟིན་པའི་ཚིགས་མ་ནི་རོ་མེད་པ་ཡིན་ནོ། །རིགས་ཀྱི་བུ་གཞོན་དར་བའི་མདོག་ཀྱང་དེ་དང་འདྲ་སྟེ། རྒས་རྒུད་པས་ཁེབས་པས་ན། རབ་ཏུ་འབྱུང་བའི་རོ་དང་། ཀློག་ཅིང་འདོན་པའི་རོ་དང་། བསམ་
གཏན་གྱི་རོ་དང་། རོ་གསུམ་པོ་མེད་པར་འགྱུར་རོ། །འོད་སྲུང་གཞན་ཡང་འདི་ལྟ་སྟེ་དཔེར་ན་ཟླ་བ་རྒྱས་པ་ནི་མཚན་མོ་ཤིན་དུ་སྣང་ཞིང་གསལ་གྱི་ཉིན་པར་ནི་མ་ཡིན་ནོ། །རིགས་ཀྱི་བུ་མི་ཡང་དེ་དང་འདྲ་སྟེ། གཞོན་པའི་
ཚེ་ནི་བཟང་ཞིང་མཛེས་སོ། །རྒས་ནས་ནི་སྐམས་ཤིང་རིད་དོ། །འོད་སྲུང་ཡང་འདི་ལྟ་སྟེ། དཔེར་ན་རྒྱལ་པོ་ཡང་དག་པའི་ཆོས་ཀྱིས་སྲིད་འཚོ་ཞིང་གཡོ་སྒྱུ་མེད་ལ་སྙིང་རྗེ་དང་ལྡན་པ་ཡོངས་སུ་གཏོང་བ་དང་ལྡན་པ་ཞིག་ཡུལ་
གཞན་གྱི་དམག་གིས་བཏབ་ནས་འཁྱམས་ཏེ། ཡུལ་གཞན་ཏུ་ཕྱིན་པར་གྱུར་ན་ཐམས་ཅད་ཀྱིས་དེ་ལ་སྙིང་བརྩེ་སྟེ། འདི་སྐད་ཅེས་ཟེར་རོ། །རྒྱལ་པོ་ཆེན་པོ་སྔོན་ཡང་དག་པའི་ཆོས་ཀྱི་སྲིད་འཚོ་སྟེ་མི་དགའ་བ་གཅིག་ཀྱང་
<pb id="47.203a"/>
མེད་ན། ད་ཅིའི་ཕྱིར་འཁྱམས་པར་གྱུར་ཅེས་ཟེར་རོ། །རིགས་ཀྱི་བུ་མིའང་དེ་དང་འདྲ་སྟེ། རྒས་འཁོགས་པས་ཉམས་པར་གྱུར་ནས་གཞོན་དར་བའི་ལས་ཅི་བྱས་པ་ལ་སྨོན་ཏོ། །
འོད་སྲུང་གཞན་ཡང་འདི་ལྟ་སྟེ་དཔེར་ན་མེ་མར་གྱི་སྙིང་པོ་ནི་མར་ལ་རག་ལུས་ཏེ། མར་ཟད་ན་རིང་པོ་མི་ཐོགས་སོ། །རིགས་ཀྱི་བུ་མིའང་དེ་དང་འདྲ་སྟེ། གཞོན་དར་བ་ལ་རག་ལུས་སོ། །གཞོན་
དར་བ་བཟད་ནས་རྒས་ཤིང་འཁོགས་པའི་སྙིང་པོ་ནི་རིང་པོ་མི་ཐོགས་སོ། །རིགས་ཀྱི་བུ་གཞན་ཡང་འདི་ལྟ་སྟེ་དཔེར་ན་ཆུ་སྐམས་པའི་གྲམ་པ་ནི་མི་དང་མི་མ་ཡིན་པ་དང་། བྱ་དང་། གཅན་གཟན་ལ་
སོགས་པ་ལ་ཕན་མི་ཐོགས་སོ། །རིགས་ཀྱི་བུ་མིའང་དེ་དང་འདྲ་སྟེ། རྒས་པས་སྐམས་པར་གྱུར་ན། ལས་སུ་བྱ་བ་ཐམས་ཅད་ལ་ཕན་པར་མི་འགྱུར་རོ། །འོད་སྲུང་གཞན་ཡང་འདི་ལྟ་སྟེ་
དཔེར་ན་ཆུས་བཟས་པའི་གད་ཁ་ན་ཤིང་སྐྱེས་པ་ནི་རླུང་དྲག་པོ་ལངས་མ་ཐག་ཏུ་གདོན་མི་ཟ་བར་འགྱེལ་ཏོ། །རིགས་ཀྱི་བུ་མིའང་དེ་དང་འདྲ་སྟེ། རྒས་པའི་གད་ཁ་གཡང་ས་དང་ཉེ་བས་འཆི་བའི་རླུང་ལངས་
ནས་རིང་པོ་མི་གནས་སོ། །འོད་སྲུང་གཞན་ཡང་འདི་ལྟ་སྟེ་དཔེར་ན་ཤིང་རྟའི་སྲོག་ཤིང་ཆག་ན་ཁལ་ལྕི་བ་བཀུར་མི་བཟོད་དོ། །རིགས་ཀྱི་བུ་རྒས་པ་འང་དེ་དང་འདྲ་སྟེ། དགེ་བའི་ཆོས་ཐམས་ཅད་འཛིན་
མི་ནུས་སོ། །འོད་སྲུང་གཞན་ཡང་འདི་ལྟ་སྟེ་དཔེར་ན་བུས་པ་ཆུང་ངུ་ཤེད་མ་བྱེ་བ་ལ་ནི་ཐམས་ཅད་ཀྱིས་བརྙས་སོ། །རིགས་ཀྱི་བུ་རྒས་པའང་དེ་དང་འདྲ་སྟེ། ཐམས་ཅད་ཀྱིས་བརྙས་སོ། །འོད་སྲུངས་
དཔེ་འདི་དག་དང་གཞན་ཡང་དཔེ་ཚེད་མེད་དཔག་ཏུ་མེད་པའི་སྒོ་ནས་རྒས་པ་ནི་སྡུག་བསྔལ་ཆེན་པོ་ཡིན་པར་རིག་པར་བྱའོ། །འོད་སྲུངས་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོས་ཐེག་པ་ཆེན་
པོ་ཡོངས་སུ་མྱ་ངན་ལས་འདས་པའི་མདོ་སྡེ་སྤྱོད་པ་ན། རྒ་བའི་སྡུག་བསྔལ་རྟོགས་པ་ཞེས་བྱའོ། །འོད་སྲུངས་དེ་ལ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོས་ཐེག་པ་ཆེན་པོ་ཡོངས་སུ་
<pb id="47.203b"/>
མྱ་ངན་ལས་འདས་པའི་མདོ་སྡེ་སྤྱོད་པ་ན་ན་བའི་སྡུག་བསྔལ་རྟོགས་པ་ཞེ་ན། ན་བ་ཞེས་བྱ་བ་ནི། བདེ་བའི་དངོས་པོ་ཐམས་ཅད་མེད་པར་བྱེད་པ་སྟེ། དཔེར་ན་སེར་བ་བབ་ན་ལོ་ཏོག་ཐམས་ཅད་བཅོམ་སྟེ་མ་རུང་བར་
བྱེད་དོ། །འོད་སྲུང་གཞན་ཡང་འདི་ལྟ་སྟེ་དཔེར་ན་མི་ཞིག་ལ་ཤ་འཁོན་གྱི་དགྲ་ཡོད་ན་རྟག་ཏུ་མྱ་ངན་བྱེད་དེ་འཇིགས་སོ། །རིགས་ཀྱི་བུ་སེམས་ཅན་ཐམས་ཅད་ཀྱང་དེ་དང་འདྲ་སྟེ། རྟག་ཏུ་ན་བའི་སྡུག་བསྔལ་གྱིས་འཇིགས་ནས་མྱ་ངན་
བྱེད་དོ། །འོད་སྲུངས་གཞན་ཡང་འདི་ལྟ་སྟེ་དཔེར་ན་སྐྱེས་བུ་བྱད་བཞིན་བཟང་པོ་ཞིག་ཡོད་ན། རྒྱལ་པོའི་བཙུན་མོས་འདོད་པས་བཀུག་ནས་ལྷན་ཅིག་ཉལོ། །དེ་ནས་རྒྱལ་པོས་འཕྲིགས་ནས། དེ་བཟུང་སྟེ་མིག་ཡ་གཅིག་ཕྱུང་། རྣ་བ་ཡ་
གཅིག་ཀྱང་བཅད། ལག་པ་ཡ་གཅིག་ཀྱང་བཅད་ན་དེའི་ཚེ་བྱད་བཞིན་སྔོན་ལས་ཉམས་ཏེ་སུས་ཀྱང་མི་འདོད་དོ། །རིགས་ཀྱི་བུ་མིའང་དེ་དང་འདྲ་སྟེ། ལུས་ཀྱི་ཡན་ལག་དང་མིག་དང་། རྣ་བར་
ལྡན་མོད་ཀྱྀ། ན་བའི་སྡུག་བསྔལ་གྱིས་གཟིར་བར་གྱུར་ན། ཐམས་ཅད་ཀྱིས་མི་འདོད་དོ། །འོད་སྲུང་གཞན་ཡང་འདི་ལྟ་སྟེ་དཔེར་ན་ཆུ་ཤིང་དང་། སྨྱིག་མ་དང་། འདམ་བུ་དང་། དྲེའུ་ནི་འབྲས་བུ་འམ། བུ་ཡོད་པར་
གྱུར་ན་འཆིའོ། །རིགས་ཀྱི་བུ་མིའང་དེ་དང་འདྲ་སྟེ་ནད་ཡོད་ན་འཆིའོ། །རིགས་ཀྱི་བུ་གཞན་ཡང་འདི་ལྟ་སྟེ་དཔེར་ན་འཁོར་ལོས་སྒྱུར་བའི་རྒྱལ་པོ་ནི་དམག་ལ་དབང་བའི་བློན་པོ་སྔར་སོང་བའི་ཕྱི་བཞིན་དུ་རྒྱལ་
པོ་འགྲོའོ། །ཉའི་རྒྱལ་པོ་དང་། བུང་བའི་རྒྱལ་པོ་དང་། དུང་གི་རྒྱལ་པོ་དང་། ཁྱུ་མཆོག་གི་རྒྱལ་པོ་དང་། ཚོང་དཔོན་སྔར་སོང་ན་དེའི་ཕྱི་བཞིན་གཞན་དག་འགྲོ་སྟེ་མ་བྲལ་ལོ། །རིགས་ཀྱི་བུ་འཆི་བའི་འཁོར་
ལོས་སྒྱུར་བའི་རྒྱལ་པོའང་དེ་དང་འདྲ་སྟེ། རྟག་ཏུ་ན་བའི་བློན་པོའི་རྗེས་སུ་འགྲོ་སྟེ་མི་འབྲལ་ལོ། །ཉ་དང་བུང་བ་དང་དུང་དང་། ཁྱུ་མཆོག་དང་ཚོང་དཔོན་ལྟ་བུར་ན་བའི་རྒྱལ་པོའི་རྗེས་སུའང་འཆི་བའི་འཁོར་རྟག་ཏུ་ཕྱི་བཞིན་
དུ་འབྲང་སྟེ་རྟག་ཏུ་མི་འབྲལ་ལོ། །འོད་སྲུང་ན་བའི་རྒྱུ་དང་རྐྱེན་ནི་འདི་ལྟ་སྟེ། སྡུག་བསྔལ་བ་དང་། འཁྲུག་པ་དང་། སློས་པའི་མྱ་ངན་དང་། 
<pb id="47.204a"/>
སྨྲེ་སྔགས་འདོན་པ་དང་། ལུས་དང་སེམས་མི་བདེ་བར་བྱེད་པ་སྟེ། དགྲ་མ་རུངས་པས་ཉེན་པ་ཞེས་ཀྱང་བྱ། རྐྱལ་པ་འདྲལ་བ་ཞེས་ཀྱང་བྱ། ཟམ་པ་འཇིག་པ་ཞེས་ཀྱང་བྱ། ཡང་དག་པའི་དྲན་པ་འཕྲོག་པ་ཞེས་ཀྱང་བྱ། གཞན་ཡང་
གཞོན་དར་བའི་མདོག་བཟང་པོ་དང་། མཐུ་སྟོབས་དང་། བདེ་བ་མ་རུང་བར་བྱེད་པ་ཞེས་ཀྱང་བྱའོ། །ཁྲེལ་དང་ངོ་ཚ་མེད་པ་ལུས་དང་སེམས་འབར་ཞིང་ཚིག་པར་བྱེད་པ་སྟེ། དཔེ་འདི་དག་དང་། དེ་མ་ཡིན་པ་གཞན་ཡང་དཔེ་ཚད་མེད་དཔག་ཏུ་
མེད་པ་བསྟན་པའི་སྒོ་ནས་ན་བའི་སྡུག་བསྔལ་ནི་སྡུག་བསྔལ་ཆེན་པོ་ཡིན་པར་རིག་པར་བྱའོ། །འོད་སྲུང་དེ་ནི་བྱང་ཆུབ་སེམས་དཔའ་སེམས་དཔའ་ཆེན་པོས་ཐེག་པ་ཆེན་པོ་ཡོངས་སུ་མྱ་ངན་ལས་འདས་པའི་མདོ་སྡེ་སྤྱོད་པ་ན་ན་བའི་སྡུག་
བསྔལ་རྟོགས་པ་ཞེས་བྱའོ། །འོད་སྲུང་དེ་ལ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོས་ཐེག་པ་ཆེན་པོ་ཡོངས་སུ་མྱ་ངན་ལས་འདས་པའི་མདོ་སྡེ་སྤྱོད་པ་ན་འཆི་བའི་སྡུག་བསྔལ་རྟོགས་པ་ཡིན་ཞེ་ན། འདི་ལྟ་སྟེ། འཆི་བ་ཞེས་
བྱ་བ་ནི་ཚིག་ཅིང་མེད་པར་བྱེད་པའོ། །འོད་སྲུང་འདི་ལྟ་སྟེ། མེའི་བསྐལ་པ་བྱུང་བ་ན་བསམ་གཏན་གཉིས་པ་མ་གཏོགས་པར་གཞན་ཐམས་ཅད་ཚིག་པར་བྱེད་པའོ། །རིགས་ཀྱི་བུ་འཆི་བའི་སེམས་ཀྱང་ཐམས་ཅད་མེད་པར་བྱེད་དེ། 
བྱང་ཆུབ་སེམས་དཔའ་སེམས་དཔའ་ཆེན་པོས་ཐེག་པ་ཆེན་པོ་ཡོངས་སུ་མྱ་ངན་ལས་འདས་པའི་མདོ་སྡེ་ལ་གནས་པའི་མཐུ་སྟོབས་དང་། ལྡན་པ་ནི་མ་གཏོགས་སོ། །འོད་སྲུང་འདི་ལྟ་སྟེ། ཆུའི་བསྐལ་པས་བཀྲུ་བ་ན་ཐམས་ཅད་བཀྲུས་ཏེ་
མེད་པར་བྱེད་ན་བསམ་གཏན་གསུམ་པ་ནི་མ་གཏོགས་སོ། །རིགས་ཀྱི་བུ་འཆི་བའི་ཆུ་ཡང་དེ་དང་འདྲ་སྟེ། ཐམས་ཅད་བཀྲུ་སྟེ་མེད་པར་བྱེད་ན་བྱང་ཆུབ་སེམས་དཔའ་ཐེག་པ་ཆེན་པོ་ཡོངས་སུ་མྱ་ངན་ལས་འདས་པའི་མདོ་སྡེ་འདི་ལ་གནས་པ་ནི་མ་
གཏོགས་སོ། །འོད་སྲུང་འདི་ལྟ་སྟེ། རླུང་གི་བསྐལ་པ་བྱུང་བ་ན་ཐམས་ཅད་གཏོར་ཏེ་མེད་པར་བྱེད་ན་བསམ་གཏན་བཞི་པ་ནི་མ་གཏོགས་སོ། །རིགས་ཀྱི་བུ་འཆི་བའི་རླུང་ཡང་དེ་དང་འདྲ་སྟེ། ཐམས་ཅད་མེད་པར་བྱེད་མོད་ཀྱི་བྱང་ཆུབ་
<pb id="47.204b"/>
སེམས་དཔའ་ཐེག་པ་ཆེན་པོ་ཡོངས་སུ་མྱ་ངན་ལས་འདས་པའི་མདོ་སྡེ་ལ་གནས་པ་ནི་མ་གཏོགས་སོ། །བྱང་ཆུབ་སེམས་དཔའ་འོད་སྲུང་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཅིའི་སླད་དུ་བསམ་གཏན་བཞི་པ་དེ་རླུང་
གིས་ཀྱང་མི་ཤིགས། ཆུས་ཀྱང་མི་འཁྲུས། མེས་ཀྱང་མི་ཚིག་བཅོམ་ལྡན་འདས་ཀྱིས་འོད་སྲུང་ལ་བཀའ་སྩལ་པ། རིགས་ཀྱི་བུ་བསམ་གཏན་བཞི་པ་ནི་ཕྱི་ནང་གི་སྐྱོན་ཐམས་ཅད་མེད་པའི་ཕྱིར་རོ། །རིགས་ཀྱི་བུ་བསམ་གཏན་
དང་པོ་པ་ལ་ནང་ན་རྟོག་པའི་སྐྱོན་ཡོད་པས་ཕྱི་རོལ་གྱི་མེས་འཚིག་གོ། །བསམ་གཏན་གཉིས་པ་ནི་ནང་ན་དགའ་བའི་སྐྱོན་ཡོད་པས་ཕྱི་རོལ་གྱི་ཆུས་བཀྲུས་སོ། །བསམ་གཏན་གསུམ་པ་ནི་ནང་ན་དབུགས་རྒྱུ་བས་རླུང་གི་བསྐལ་པས་
འཇིག་པར་འགྱུར་རོ། །རིགས་ཀྱི་བུ་བསམ་གཏན་བཞི་པ་ནི་ཕྱི་ནང་གཉིས་ཀའི་སྐྱོན་ཐམས་ཅད་བྲལ་བས་བསྐལ་པས་མི་ཚུགས་པ་ཡིན་ནོ། །རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཡང་དེ་དང་འདྲ་སྟེ། ཐེག་པ་ཆེན་པོ་
ཡོངས་སུ་མྱ་ངན་ལས་འདས་པའི་མདོ་སྡེ་ལ་བདེ་བར་གནས་ན་ཕྱི་ནང་གི་སྐྱོན་ཐམས་ཅད་དང་བྲལ་བས་འཆི་བའི་རྒྱལ་པོས་ཀྱང་མི་ཚུགས་པ་ཡིན་ནོ། །རིགས་ཀྱི་བུ་གཞན་ཡང་འདི་ལྟ་སྟེ། ནམ་མཁའ་ལྡིང་གི་རྒྱལ་པོ་ནི་ཀླུ་དང་། ཉ་དང་། 
གསེར་དངུལ་དང་། རིན་པོ་ཆེ་ལ་སོགས་པ་ཟོས་ཀྱང་ཞུ་བར་ནུས་ན། རྡོ་རྗེ་འབའ་ཞིག་ནི་ཞུ་བར་མི་ནུས་སོ། །རིགས་ཀྱི་བུ་འཆི་བའི་ནམ་མཁའ་ལྡིང་གི་རྒྱལ་པོ་ཡང་དེ་དང་འདྲ་སྟེ། སེམས་ཅན་ཐམས་ཅད་ཟོས་ཀྱང་ཞུ་བར་ནུས་ན། 
ཐེག་པ་ཆེན་པོ་ཡོངས་སུ་མྱ་ངན་ལས་འདས་པའི་མདོ་སྡེ་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཞུ་བར་མི་ནུས་སོ། །འོད་སྲུང་གཞན་ཡང་འདི་ལྟ་སྟེ། ཆུ་འགྲམ་ན་ཤིང་དང་རྩྭ་སྐྱེས་པ་ཐམས་ཅད་ཆུ་ཟུག་ན་
ཐམས་ཅད་ཆུས་ཁྱེར་ཏེ། རྒྱ་མཚོར་ཕྱིན་གྱི་བར་དུ་འགྲོ་ཡང་རྩ་བ་ནི་མ་གཏོགས་ཏེ་རྩ་བ་མཉེན་པའི་ཕྱིར་རོ། །རིགས་ཀྱི་བུ་སེམས་ཅན་ཐམས་ཅད་ཀྱང་དེ་དང་འདྲ་སྟེ། ཐམས་ཅད་འཁོར་བའི་རྒྱ་མཚོར་འབབ་ན་བྱང་ཆུབ་སེམས་དཔའ་
<pb id="47.205a"/>
སེམས་དཔའ་ཆེན་པོ་ཡོངས་སུ་མྱ་ངན་ལས་འདས་པའི་མདོ་སྡེ་ལ་གནས་པ་ནི་མ་གཏོགས་སོ། །འོད་སྲུང་འདི་ལྟ་སྟེ། མཐུ་བོ་ཆེ་ནི་གྱད་ལ་སོགས་པ་ཐམས་ཅད་གདུལ་ནུས་ན། རླུང་ཆེན་པོ་འབའ་ཞིག་ནི་མ་ཡིན་ནོ། །དེ་ཅིའི་ཕྱིར་
ཞེ་ན། གཉེན་པོ་མེད་པའི་ཕྱིར་རོ། །རིགས་ཀྱི་བུ་ཤི་བའི་མཐུ་བོ་ཆེ་ཡང་དེ་དང་འདྲ་སྟེ། སེམས་ཅན་ཐམས་ཅད་གདུལ་ནུས་ན། བྱང་ཆུབ་སེམས་དཔའ་སེམས་དཔའ་ཆེན་པོ་ཡོངས་སུ་མྱ་ངན་ལས་འདས་པའི་མདོ་སྡེ་ལ་གནས་པ་ནི་མ་གཏོགས་
སོ། །དེ་ཅིའི་ཕྱིར་ཞེ་ན། གཉེན་པོ་མེད་པའི་ཕྱིར་རོ། །འོད་སྲུང་གཞན་ཡང་འདི་ལྟ་སྟེ། དགྲ་སྡང་བ་དག་འཁོན་ཡོད་ཀྱང་དེ་ལས་སྒྱུས་བསྙེན་ཏེ་ཉེ་བ་འམ་མཛའ་བ་ལྟར་འཆོས་ཤིང་ལུས་ཀྱི་གྲིབ་མ་ལྟར་འགྲོགས་ཤིང་གསད་པའི་གླགས་ཚོལ་ཡང་ཕ་
རོལ་པོས་སྔ་ནས་བག་བྱས་ན་གསོད་མི་ནུས་སོ། །རིགས་ཀྱི་བུ་འཆི་བའི་དགྲ་ཡང་དེ་དང་འདྲ་སྟེ། རྟག་ཏུ་སེམས་ཅན་ཐམས་ཅད་གསོད་པའི་གླགས་ཚོལ་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་ཐེག་པ་ཆེན་པོ་ཡོངས་སུ་མྱ་ངན་ལས་
འདས་པའི་མདོ་ལ་གནས་པ་ལ་གསོད་ནུས་པ་མ་ཡིན་ནོ། །དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་བག་བྱེད་པའི་ཕྱིར་རོ། །འོད་སྲུང་གཞན་ཡང་འདི་ལྟ་སྟེ། རྡོ་རྗེའི་ཆར་པ་བབ་ན་ཐམས་ཅད་འཇིག་པར་ནུས་ཏེ། ཤིང་དང་ནགས་ཚལ་དང་། 
ས་དང་བྱེ་མ་དང་གསེག་མ་དང་། གྱོ་མོ་དང་རྡོ་དང་། གསེར་དང་དངུལ་དང་བཻ་དཱུརྱ་ལ་སོགས་པ་ཐམས་ཅད་འཇིག་པར་འགྱུར་གྱི། རིན་པོ་ཆེ་ཡང་དག་པའི་རྡོ་རྗེ་ལ་ནི་མ་ཡིན་ནོ། །རིགས་ཀྱི་བུ་འཆི་བའི་རྡོ་རྗེའི་ཆར་པ་ཡང་དེ་དང་འདྲ་སྟེ། སེམས་ཅན་ཐམས་
ཅད་མེད་པར་བྱེད་ནུས་ན། བྱང་ཆུབ་སེམས་དཔའ་རྡོ་རྗེ་ལྟ་བུ་ཐེག་པ་ཆེན་པོ་ཡོངས་སུ་མྱ་ངན་ལས་འདས་པ་ལ་གནས་པ་ནི་མ་གཏོགས་སོ། །འོད་སྲུང་གཞན་ཡང་འདི་ལྟ་སྟེ། བྱ་ནམ་མཁའ་ལྡིང་ནི་ཀླུ་ཐམས་ཅད་ཟ་ཡང་སྐྱབས་སུ་འགྲོ་བ་
གསུམ་ལ་སྐྱབས་སུ་སོང་བ་ལ་ནི་མ་ཡིན་ནོ། །རིགས་ཀྱི་བུ་འཆི་བའི་ནམ་མཁའ་ལྡིང་ཡང་དེ་དང་འདྲ་སྟེ། སེམས་ཅན་ཚད་མེད་པ་ཐམས་ཅད་ཟོས་ན་སྟོང་པ་ཉིད་དང་། མཚན་མ་མེད་པ་དང་སྨོན་པ་མེད་པ་སྟེ། སྟོང་པ་ཉིད་གསུམ་ལ་
<pb id="47.205b"/>
གནས་པ་ནི་མ་གཏོགས་སོ། །འོད་སྲུང་གཞན་ཡང་འདི་ལྟ་སྟེ། སྦྲུལ་གདུག་པ་མ་ལ་ན་ཞེས་བྱ་བས་ཟིན་ན་སྔགས་མཁས་པ་དང་སྨན་པ་མཁས་པ་ཡོད་མོད་ཀྱི་ཅི་བྱར་མེད་དོ། །ཨ་ཀ་ཏ་སྱའི་སྔགས་ཤེས་པ་འབའ་ཞིག་གིས་འཚོ་
བར་འགྱུར་བ་ནི་མ་གཏོགས་སོ། །རིགས་ཀྱི་བུ་འཆི་བའི་སྦྲུལ་གདུག་པས་ཟིན་པ་ཡང་དེ་དང་འདྲ་སྟེ། སྨན་དཔྱད་ཐམས་ཅད་ཀྱིས་ཅི་བྱར་ཡང་མེད་དེ། བྱང་ཆུབ་སེམས་དཔའ་ཐེག་པ་ཆེན་པོ་ཡོངས་སུ་མྱ་ངན་ལས་འདས་པའི་སྔགས་
ལ་གནས་པ་ནི་མ་གཏོགས་སོ། །འོད་སྲུང་གཞན་ཡང་འདི་ལྟ་སྟེ། མི་ཞིག་རྒྱལ་པོ་སྡང་བར་གྱུར་ན་མི་དེས་ཚིག་སྙན་པ་འཇམ་པོ་སྨྲས་ཏེ། ནོར་དབྱིག་རིན་པོ་ཆེ་རྒྱལ་པོ་ལ་ཕུལ་ན། མི་སྡང་བར་འགྱུར་རོ། །རིགས་ཀྱི་བུ་འཆི་
བའི་རྒྱལ་པོ་དེ་ནི་དེ་དང་མི་འདྲ་སྟེ། ཚིག་སྙན་པ་འཇམ་པོ་སྨྲས་སམ། ནོར་དབྱིག་རིན་པོ་ཆེ་ཕུལ་ཡང་དེ་ལས་མི་ཐར་རོ། །རིགས་ཀྱི་བུ་བུས་པ་མ་རབས་ནི་གཡང་ས་ཆེན་པོར་འགྲོ་བའི་གྲོགས་མེད་པ་སྟེ། ཤིན་དུ་ལམ་རིང་པོར་
འགྲོ་བའི་གྲོགས་མེད་པ། ཉིན་མཚན་དུ་སོང་ཡང་ཕྱིན་པའི་མཐའ་མི་ཤེས་པ། ཤིན་དུ་གནག་པའི་མུན་པར་འཐོམ་པ། སྣང་བའི་སྒྲོན་མ་མེད་པ། འཇུག་པའི་སྒོ་མེད་ལ་གནས་ཡོད་པ། ན་བའི་དམིགས་
མེད་ལ་གསོར་མི་རུང་བ། འགྲོ་བ་ལ་བར་དུ་གཅོད་པ་མེད་ཅིང་ཐར་པ་མེད་པའི་གནས་སུ་ཕྱིན་པ། གཞིག་ཏུ་མེད་པ། མཐོང་བ་ཙམ་གྱིས་མྱ་ངན་གྱིས་གདུངས་པར་འགྱུར་བ། གཟུགས་གདུག་པ་མ་ཡིན་ཡང་
ཀུན་གྱིས་འཇིགས་སྐྲག་པ། ལུས་ལ་ཁྱབ་པར་ཡོད་ཀྱང་མི་ཚོར་མི་ཤེས་པའོ། །འོད་སྲུང་དཔེ་འདི་དག་དང་གཞན་ཡང་དཔེ་ཚད་མེད་པ་བསྟན་པའི་སྒོ་ནས་ཤི་བ་ནི་སྡུག་བསྔལ་ཆེན་པོ་ཡིན་པར་རིག་པར་བྱའོ། །
འོད་སྲུང་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ། ཐེག་པ་ཆེན་པོ་ཡོངས་སུ་མྱ་ངན་ལས་འདས་པའི་མདོ་སྡེ་སྤྱོད་པ་ན་འཆི་བའི་སྡུག་བསྔལ་རྟོགས་པ་ཞེས་བྱའོ། །འོད་སྲུང་ཇི་ལྟར་ན་དེ་ལ་བྱང་
<pb id="47.206a"/>
ཆུབ་སེམས་དཔའ་སེམས་དཔའ་ཆེན་པོ་ཐེག་པ་ཆེན་པོ་ཡོངས་སུ་མྱ་ངན་ལས་འདས་པའི་མདོ་སྡེ་ལ་གནས་པ་ན་འདོད་པ་དང་བྱེ་བྲལ་བའི་སྡུག་བསྔལ་རྟོགས་པ་ཞེ་ན། འདོད་པ་དང་བྱེ་བྲལ་བའི་སྡུག་བསྔལ་ནི་སེམས་ཅན་ཐམས་
ཅད་ཀྱི་སྡུག་བསྔལ་བའི་རྩ་བ་སྟེ། ཚིགས་སུ་བཅད་པ་ལས་ཀྱང་འདི་དག་འབྱུང་ངོ་། །འདོད་པའི་རྐྱེན་གྱིས་མྱ་ངན་སྐྱེ། །འདོད་པའི་རྐྱེན་ཀྱིས་འཇིགས་པ་སྐྱེ། །འདོད་པ་ཐམས་ཅད་ཡོངས་སྤངས་ན། །མྱ་ངན་
འཇིགས་པ་ག་ལས་འོང་། །འདོད་པའི་རྐྱེན་ཀྱིས་མྱ་ངན་གྱི་སྡུག་བསྔལ་སྐྱེ་སྟེ། མྱ་ངན་གྱི་སྡུག་བསྔལ་ཡིན་པས་ན་སེམས་ཅན་དག་རྒས་ཤིང་རྒུད་པར་འགྱུར་ཏེ། འདོད་པ་དང་བྱེ་བྲལ་བའི་སྡུག་བསྔལ་ནི་འདི་ལྟ་སྟེ་
ཚེ་ཟད་པའོ། །རིགས་ཀྱི་བུ་བྱེ་བྲལ་བར་གྱུར་པས་ན་སྡུག་བསྔལ་ཕྲ་མོ་རྣམ་པ་སྣ་ཚོགས་ཀྱང་སྐྱེ་བར་འགྱུར་ཏེ། ཁྱོད་ལ་རྒྱས་པར་ཕྱེ་ཞིང་བསྟན་པར་བྱའོ། །རིགས་ཀྱི་བུ་སྔོན་འདས་པའི་དུས་ན་མིའི་ཚེ་ཡང་ཚད་མེད་
དེ། དེའི་ཚེ་དེའི་དུས་ན་རྒྱལ་པོ་དགེ་བ་ལ་གནས་པ་ཞེས་བྱ་བ་བྱུང་ངོ་། །དེའི་ཚེ་ན་རྒྱལ་པོ་དེ་གཞོན་ནུའི་ལུས་ཀྱིས་རྒྱལ་ཚབ་ཀྱི་ལས་ཀྱང་ལོ་བརྒྱད་ཁྲི་བཞི་སྟོང་གི་བར་དུ་བྱས་ནས་རྒྱལ་སར་དབང་བསྐུར་ཏེ། རྒྱལ་པོ་ཡང་
ལོ་བརྒྱད་ཁྲི་བཞི་སྟོང་གི་བར་དུ་བྱས་སོ། །དེའི་ཚེ་རྒྱལ་པོ་དེའི་སྤྱི་བོ་ལ་ཤ་ལྟག་པ་ཤིན་དུ་འཇམ་པ་ཤིང་བལ་ལམ། རས་འཇམ་པོ་ལྟར་འཇམ་པ་སྐྱེས་ཏེ། བགས་ཀྱིས་ཇེ་ཆེ་ཇེ་ཆེར་སྐྱེས་ཀྱང་གནོད་པར་མ་གྱུར་ཏེ། ཟླ་བ་བཅུ་ལོན་
པ་དང་རྡོལ་ནས་ནང་ནས་ཁྱེའུ་གཞོན་ནུ་བྱད་བཞིན་བཟང་བ་དཔེ་མེད་པ། མཚན་དང་མདོག་དུ་ལྡན་པ། མིའི་ནང་ན་ཕུལ་དུ་གྱུར་པ་གཅིག་བྱུང་ངོ་། །རྒྱལ་པོ་ཆེན་པོ་དེ་དགའ་ནས་མིང་ཡང་སྤྱི་བོ་སྐྱེས་ཤེས་བཏགས་ཏེ་དེའི་
ཚེ་རྒྱལ་པོ་དགེ་བ་ལ་གནས་པ་དེ་རྒྱལ་པོའི་སྲིད་ཀུན་སྤྱི་བོ་སྐྱེས་ལ་གཏད་ནས་ཕོ་བྲང་དང་། བཙུན་མོ་དང་། བུ་དང་འཁོར་ཀུན་ཡོངས་སུ་སྤངས་ཏེ། ལོ་རིལ་པོ་བརྒྱད་ཁྲི་བཞི་སྟོང་གི་བར་དུ་བྱང་ཆུབ་ལ་ནན་ཏན་བྱས་སོ། །
<pb id="47.206b"/>
དེའི་ཚེ་རྒྱལ་པོ་སྤྱི་བོ་སྐྱེས་དེ་ཚེས་བཅྭ་ལྔའི་ཉིན་པར་ཁྲུས་བྱས་ཏེ། རྒྱལ་ཐབས་བླངས་ནས་ཡང་ཐོག་མཐོན་པོར་འདུག་པ་ལས་ཤར་ཕྱོགས་ནས་གསེར་གྱི་འཁོར་ལོ་རྩིབ་མ་སྟོང་དང་ལྡན་པ་བཟོ་བྱས་པ་ནི་མ་ཡིན་གྱི་ལྷུན་གྱིས་གྲུབ་པ
གཅིག་བྱུང་བར་གྱུར་ཏོ། །དེའི་ཚེ་རྒྱལ་པོ་སྤྱི་བོ་སྐྱེས་དེ་འདི་སྙམ་དུ་སེམས་པར་གྱུར་ཏོ། །བདག་གིས་སྔོན་དྲང་སྲོང་མངོན་པར་ཤེས་པ་ལྔ་དང་ལྡན་པ་ལས་ཐོས་ན་རྒྱལ་རིགས་རྒྱལ་པོར་འགྱུར་བ་ཚེས་བཅྭ་ལྔའི་ཉིན་པར་
ཁྲུས་བྱས་ཏེ་རྒྱལ་པོའི་དབང་བླངས་ནས་ཡང་ཐོག་མཐོན་པར་འདུག་པ་ལས་གསེར་གྱི་འཁོར་ལོ་རྩིབ་མ་སྟོང་དང་ལྡན་པ་བཟོ་མ་བྱས་པ་ལྷུན་གྱིས་གྲུབ་པ་རང་བྱུང་ན་རྒྱལ་པོ་དེ་གདོན་མི་ཟ་བར་འཁོར་ལོས་བསྒྱུར་བའི་
རྒྱལ་པོར་འགྱུར་རོ་ཞེས་ཐོས་པ་བསམས་ནས། དེ་བརྟག་པའི་ཕྱིར་ལག་པ་གཡོན་པས་ནི་འཁོར་ལོ་བླངས། ལག་པ་གཡས་པས་ནི་པོག་པོར་ཐོགས་ནས་པུས་མོ་གཡས་པ་ས་ལ་བཙུགས་ཏེ་འདི་སྐད་ཅེས་སྨྲས་
སོ། །གསེར་གྱི་འཁོར་ལོ་འདི་ཡང་དག་པ་ཞིག་ཡིན་ན་སྔོན་འདས་པའི་འཁོར་ལོས་བསྒྱུར་བའི་རྒྱལ་པོའི་ཆོས་སུ་གར་འགྲོ་བར་སོང་ཤིག་ཅེས་སྨྲས་པ་དང་། དེ་སྐད་སྨྲས་མ་ཐག་ཏུ་གསེར་གྱི་འཁོར་ལོ་དེ་སྟེང་གི་ནམ་མཁའ་ལ་
འཕགས་ནས་ཕྱོགས་བཅུར་བསྐོར་ཏེ་ཕྱིར་རྒྱལ་པོའི་ལག་པ་གཡོན་པར་འོངས་སོ། །དེའི་ཚེ་རྒྱལ་པོ་སྤྱི་བོ་སྐྱེས་ཤིན་དུ་དགའ་མགུ་རངས་ནས་བདག་ནི་ངེས་པར་འཁོར་ལོས་སྒྱུར་བའི་རྒྱལ་པོ་ཡིན་ནོ་ཞེས་སྨྲས་སོ། །
ཕྱིས་རིང་པོ་མ་ལོན་པར་བལ་གྱི་གླང་པོ་ཆེ་ཤིན་དུ་བཟང་བ་པད་མོ་དཀར་པོ་ལྟར་དཀར་ལ་ཡན་ལག་བདུན་ས་ལ་རེག་པ་བྱུང་སྟེ། རྒྱལ་པོ་སྤྱི་བོ་སྐྱེས་དེས་མཐོང་ནས་ཡང་འདི་སྙམ་དུ་བསམས་སོ། །བདག་གིས་སྔོན་དྲང་སྲོང་
མངོན་པར་ཤེས་པ་ལྔ་དང་ལྡན་པ་ལས་ཐོས་ན། གལ་ཏེ་འཁོར་ལོས་སྒྱུར་བའི་རྒྱལ་པོ་ཚེས་བཅྭ་ལྔའི་ཉིན་པར་ཁྲུས་བྱས་ནས་ཡང་ཐོག་མཐོན་པོར་འཛེགས་ཏེ་འདུག་པ་ལས། བལ་གྱི་གླང་པོ་ཆེ་ཤིན་དུ་བཟང་པོ་པད་མོ་
<pb id="47.207a"/>
དཀར་པོ་ལྟར་དཀར་ལ་ཡན་ལག་བདུན་ས་ལ་རེག་པ་བྱུང་ན་དེ་ནི་གདོན་མི་ཟ་བར་འཁོར་ལོས་བསྒྱུར་བའི་རྒྱལ་པོར་འགྱུར་ཞེས་ཐོས་པ་བསམས་ནས་དེ་བརྟག་པའི་ཕྱིར་པོག་བོར་ཐོགས་ཏེ་པུས་མོ་གཡས་པའི་ལྷ་ང་ས་ལ་བཙུགས་
ནས་འདི་སྐད་ཅེས་སྨྲས་སོ། །བལ་གླང་རིན་པོ་ཆེ་འདི་གལ་ཏེ་ཡང་དག་པ་ཞིག་ཡིན་ན་སྔོན་འདས་པའི་འཁོར་ལོས་བསྒྱུར་བའི་རྒྱལ་པོའི་ཆོས་ལྟར་གར་འགྲོ་བར་སོང་ཤིག །ཅེས་སྨྲས་ནས་བལ་གླང་རིན་པོ་ཆེ་དེ་ནང་པར་ནས་དགོངས་སུ་
ཕྱོགས་མཚམས་བརྒྱད་རྒྱ་མཚོའི་མཐའ་ལ་ཐུག་གི་བར་དུ་བསྐོར་ནས་ཕྱིར་གནས་སུ་འོངས་སོ། །དེའི་ཚེ་རྒྱལ་པོ་སྤྱི་བོ་སྐྱེས་རབ་ཏུ་དགའ་མགུ་རངས་ནས་བདག་ནི་གདོན་མི་ཟ་བར་འཁོར་ལོས་བསྒྱུར་བའི་རྒྱལ་པོ་ཡིན་ནོ་ཞེས་སྨྲས་སོ། །
དེ་ནས་ཕྱིས་རིང་པོ་མ་ལོན་པར་རྟ་རིན་པོ་ཆེ་སྤུ་མདོག་མཐོན་མཐིང་དུ་འདུག་ལ། རྔ་རྔོག་གསེར་གྱི་ཁ་དོག་འདྲ་བ་ཞིག་རང་བྱུང་སྟེ། རྒྱལ་པོ་སྤྱི་བོ་སྐྱེས་དེས་མཐོང་ནས་ཡང་འདི་སྙམ་དུ་བསམས་སོ། །བདག་གིས་སྔོན་དྲང་སྲོང་
མངོན་པར་ཤེས་པ་ལྔ་དང་ལྡན་པ་ལས་ཐོས་ན། གལ་ཏེ་འཁོར་ལོས་བསྒྱུར་བའི་རྒྱལ་པོ་ཚེས་བཅྭ་ལྔའི་ཉིན་པར་ཁྲུས་བྱས་ནས་ཡང་ཐོག་མཐོན་པོར་འཛེགས་ཏེ་འདུག་པ་ལས་རྟ་རིན་པོ་ཆེ་སྤུ་མདོག་མཐོན་མཐིང་ལ་རྔ་རྔོག་
གསེར་གྱི་ཁ་དོག་འདྲ་བ་བྱུང་ན་རྒྱལ་པོ་དེ་ནི་གདོན་མི་ཟ་བར་འཁོར་ལོས་བསྒྱུར་བའི་རྒྱལ་པོ་ཡིན་ནོ། །ཞེས་ཐོས་པ་བསམས་ནས་དེ་བརྟག་པའི་ཕྱིར་པོག་པོར་ཐོགས་ཏེ། པུས་མོ་གཡས་པའི་ལྷ་ང་ས་ལ་བཙུགས་ནས་འདི་སྐད་
ཅེས་སྨྲས་སོ། །རྟ་རིན་པོ་ཆེ་མཐོན་མཐིང་འདི་ཡང་དག་པ་ཞིག་ཡིན་ན་སྔོན་གྱི་འཁོར་ལོས་བསྒྱུར་བའི་རྒྱལ་པོའི་ཆོས་ལྟར་གར་འགྲོ་བར་སོང་ཤིག་ཅེས་སྨྲས་ནས་རྟ་རིན་པོ་ཆེ་ནང་པར་ནས་དགོངས་སུ་ཕྱོགས་མཚམས་བརྒྱད་དུ་
རྒྱ་མཚོའི་མཐའ་ལ་ཐུག་པར་བསྐོར་ནས་ཕྱིར་གནས་སུ་འོངས་སོ། །དེའི་ཚེ་རྒྱལ་པོ་སྤྱི་བོ་སྐྱེས་རབ་ཏུ་དགའ་མགུ་རངས་ནས་བདག་ནི་གདོན་མི་ཟ་བར་འཁོར་ལོས་བསྒྱུར་བའི་རྒྱལ་པོ་ཡིན་ནོ་ཞེས་སྨྲས་སོ། །དེ་ནས་རིང་པོ་
<pb id="47.207b"/>
མ་ལོན་པར་བུད་མེད་རིན་པོ་ཆེ་གཟུགས་བྱད་མཛེས་པ་ཤིན་དུ་སྡུག་པ་ཕུལ་དུ་གྱུར་པ། མི་རིང་མི་ཐུང་། ཧ་ཅང་ཡང་མི་དཀར། ཧ་ཅང་ཡང་མི་གནག །ལུས་ཀྱི་བ་སྤུའི་ཁུང་ནས་སྤོས་ཙན་དན་གྱི་དྲི་བྲོ་བ། 
ཁ་ནས་པད་མ་སྔོན་པོའི་བསུང་བྲོ་བ། མིག་རྒྱང་རིང་པོ་དཔག་ཚད་གཅིག་ཚུན་ཆད་མཐོང་བ། རྣ་བས་ཀྱང་ཐོས་པ། སྣས་ཀྱང་བསུང་ཚོར་བ། ལྕེ་ཤིན་དུ་མཉེན་ཞིང་རིང་ལ་ངོ་ཡོག་པ། མདོག་འཇམ་ཞིང་འཚེར་
བ་ནི་ཟངས་གླེབས་པ་དང་འདྲ་བ་ཤེས་རབ་རྣོ་ལ་བློ་ཆེ་བ། སེམས་ཅན་ཐམས་ཅད་ལ་རྟག་ཏུ་ངག་འཇམ་པོས་སྨྲ་བ། བུད་མེད་དེའི་ལག་པས་རྒྱལ་པོའི་གོས་ལ་རེག་པ་ཙམ་གྱིས་ཀྱང་རྒྱལ་པོ་དེའི་ན་བ་དང་བདེ་བ་ཡང་ཤེས་ལ་
ཅི་ལ་སེམས་པ་ཡང་ཤེས་སོ། །དེའི་ཚེ་རྒྱལ་པོ་སྤྱི་བོ་སྐྱེས་དེ་འདི་སྙམ་དུ་བུད་མེད་གང་རྒྱལ་པོའི་སེམས་ཤེས་པ་ནི་བུད་མེད་རིན་པོ་ཆེ་ཡིན་ནོ་སྙམ་བསམས་སོ། །དེ་ནས་རིང་པོ་མ་ལོན་པར་རྒྱལ་པོའི་ཕོ་བྲང་གི་ནང་
ནས་ནོར་བུ་རིན་པོ་ཆེ་བཻ་དཱུརྱ་སྔོན་པོ་ལྟ་བུ་ཆེ་ཁྱད་མིའི་བརླ་ཙམ་ཞིག་བྱུང་སྟེ། ནོར་བུ་རིན་པོ་ཆེ་དེས་མུན་པ་དཔག་ཚད་གཅིག་ཁོ་ར་ཁོར་ཡུག་ཏུ་སྣང་བར་ཡང་བྱེད་ལ། གལ་ཏེ་ཆར་པའི་ཐིགས་པ་ཤིང་རྟའི་སྲོག་ཤིང་ཙམ་
བབ་ཀྱང་། ནོར་བུ་རིན་པོ་ཆེ་དེའི་མཐུས་དཔག་ཚད་གཅིག་ཁོ་ར་ཁོར་ཡུག་ཏུ་གདུགས་སུ་གྱུར་ཏེ་ཆར་པ་མི་ཟག་གོ། །དེའི་ཚེ་རྒྱལ་པོ་སྤྱི་བོ་སྐྱེས་འདི་སྙམ་དུ་འཁོར་ལོས་བསྒྱུར་བའི་རྒྱལ་པོས་ནོར་བུ་རིན་པོ་ཆེ་འདི་ཐོབ་ན་
གདོན་མི་ཟ་བར་འཁོར་ལོས་སྒྱུར་བའི་རྒྱལ་པོ་ཡིན་ནོ་སྙམ་སེམས་སོ། །དེ་ནས་རིང་པོ་མ་ལོན་པར་རིན་པོ་ཆེའི་གཏེར་ལ་དབང་བའི་བློན་པོ་རང་བྱུང་སྟེ། ནོར་བུ་རིན་པོ་ཆེ་རབ་ཏུ་མང་བ། ཤིན་དུ་ཕྱུག་པ། བང་མཛོད་
ཚད་མེད་པ་ཤིན་དུ་གང་བ། ཅིས་ཀྱང་མི་ཕོངས་མི་བྲེལ་བ་བསོད་ནམས་ལས་གྱུར་པའི་མིག་གི་དབང་པོས་སའི་འོག་ན་གཏེར་ཅི་ཡོད་པ་ཐམས་ཅད་མཐོང་བས་རྒྱལ་པོས་བསམས་པ་བཞིན་དུ་སྦྱོར་རོ། །དེའི་ཚེ་རྒྱལ་པོ་སྤྱི་
<pb id="47.208a"/>
བོ་སྐྱེས་དེ་བརྟག་པའི་ཕྱིར་གྲུར་ཞུགས་ནས་རྒྱ་མཚོ་ཆེན་པོར་ཞུགས་ཏེ། རྒྱལ་པོས་དེ་ལ་འདི་སྐད་ཅེས་བསྒོའོ། །ཁོ་བོ་ནོར་བུ་རིན་པོ་ཆེ་རྣམ་པ་ཐ་དད་པ་དག་ཅིག་འདོད་དོ། །བློན་པོ་དེས་དེ་སྐད་ཅེས་ཐོས་
མ་ཐག་ཏུ་ལག་པ་གཉིས་ཀྱིས་རྒྱ་མཚོའི་ནང་ནས་བཅུས་པ་དང་སོར་མོ་བཅུ་ལ་ནོར་བུ་རིན་པོ་ཆེའི་གཏེར་བཅུ་ཡོད་པར་གྱུར་ཏེ། རྒྱལ་པོ་ལ་ཕུལ་ནས་འདི་སྐད་ཅེས་གསོལ་ཏོ། །རྒྱལ་པོ་ཆེན་པོ་ཇི་ཙམ་འདོད་པ་བཞེས་ཏེ་ལྷག་
མ་སླར་རྒྱ་མཚོར་དོར་དུ་གསོལ། དེའི་ཚེ་རྒྱལ་པོ་སྤྱི་བོ་སྐྱེས་རབ་ཏུ་དགའ་མགུ་རངས་ནས་བདག་ནི་ངེས་པར་འཁོར་ལོས་སྒྱུར་བའི་རྒྱལ་པོ་ཡིན་ནོ། །ཞེས་སྨྲས་སོ། །དེ་ནས་རིང་པོ་མ་ལོན་པར་དམག་ལ་དབང་བའི་བློན་པོ་
བྱུང་སྟེ། ཤིན་དུའང་རྩལ་ཆེ་ཞིང་དཔའ་བ། དགྲ་ཐབས་ལ་ཕུལ་དུ་མཁས་པ་དམག་གི་ཚོགས་རྣམ་བཞི་ལ་ཤིན་དུ་མཁས་པ། རྒྱལ་པོ་གཞན་ལ་རྒོལ་དུ་ཆ་ན་དམག་མངོན་པར་སྟོན་པ། རྒོལ་བ་མེད་པ་ན་ཅང་
མི་སྣང་བ། མ་བཏུལ་བ། ཐུལ་བ། ཐུལ་བའི་རྣམས་མཐུས་ཤིན་དུ་སྐྱོབ་པ་ལ་མཁས་པ་བྱུང་ངོ་། །དེའི་ཚེ་རྒྱལ་པོ་སྤྱི་བོ་སྐྱེས་ཡང་འདི་སྙམ་དུ་སེམས་ཏེ། འཁོར་ལོས་སྒྱུར་བའི་རྒྱལ་པོ་ལ་དམག་དཔོན་རིན་
པོ་ཆེ་འདི་ཡོད་དེ། བདག་ནི་གདོན་མི་ཟ་བར་འཁོར་ལོས་སྒྱུར་བའི་རྒྱལ་པོ་ཡིན་ནོ། །སྙམ་སེམས་སོ། །དེའི་ཚེ་འཁོར་ལོས་སྒྱུར་བའི་རྒྱལ་པོ་སྤྱི་བོ་སྐྱེས་ཀྱིས་བློན་པོ་རྣམས་ལ་བཀའ་སྩལ་པ། ཁྱེད་འདི་
ལྟར་རིག་པར་གྱིས་ཤིག །འཛམ་བུའི་གླིང་འདིར་ནི་བདེ་ཞིང་སྐྱིད་པར་གྱུར་ལ། ང་ནི་རིན་པོ་ཆེ་སྣ་བདུན་དང་བུ་སྟོང་དུ་ཡང་ལྡན་ན་ད་གཞན་ཅི་ཞིག་བྱར་ཡོད། བློན་པོ་རྣམས་ཀྱིས་གསོལ་པ། དེ་བཞིན་ནོ། །
རྒྱལ་པོ་ཆེན་པོ་ཤར་གྱི་ལུས་འཕགས་གླིང་ཞེས་བགྱི་བ་ད་དུང་མ་བཏུལ་ཏེ། རྒྱལ་པོའི་བཀའ་མི་ཉན་ན་དེ་ཡང་དབབ་པའི་རིགས་སོ་ཞེས་གསོལ་ཏོ། །དེའི་ཚེ་འཁོར་ལོས་སྒྱུར་བའི་རྒྱལ་པོ་རིན་པོ་ཆེ་སྣ་བདུན་དང་བཅས་
