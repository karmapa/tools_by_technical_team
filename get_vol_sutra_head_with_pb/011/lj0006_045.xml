<pb id="11.191a"/>
དེ་སྤོབས་པ་མེད་པར་གྱུར་ཏེ་ཅང་མི་སྨྲ་བར་སོང་ནས་དེ་གཙུག་ལག་ཁང་དུ་ཕྱིན་པ་དང་། དགེ་སློང་རྣམས་ཀྱིས་དྲིས་པ། ཚེ་དང་ལྡན་པ་ཁྱོད་ཀྱིས་སྦྱིན་བདག་དེ་ལ་ཆོས་བཤད་དམ་དེས་སྨྲས་པ།  ཚེ་དང་ལྡན་པ་དག་ཇི་ལྟར་བཤད།  ཁྱེད་
རྣམས་ཀྱིས་བདག་གཅིག་པུ་བཞག་སྟེ།  ཁྱིམ་བདག་དེའི་འཁོར་དེ་དག་མཐོང་ནས་བདག་གཅིག་པུ་སྤ་གོང་བར་གྱུར་ཏེ།  དོན་དུ་ན་དེ་ཉིད་ཀྱིས་བདག་ལ་ཆོས་བཤད་དོ་ཞེས་དེའི་སྐབས་དགེ་སློང་དག་གིས་བཅོམ་ལྡན་འདས་ལ་གསོལ་པ་
དང་།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དེས་ནི་བཟང་པོ་ཞིག་སྨྲས་སོ། །དགེ་སློང་བསྐོས་པར་གྱུར་པ་དེའི་གྲོགས་དགེ་སློང་བཞི་བསྐོ་བར་བྱའོ།།                །།འདུལ་བ་ཕྲན་ཚེགས་ཀྱི་གཞི།  <bampo n="6.45" zh="11.464"/>བམ་པོ་བཞི་བཅུ་རྩ་ལྔ་པ། 
<head n="3" t="བརྟགས་ནས་འགྲོ་བར་བྱ་བ་སོགས་བཤད་པ།" type="shepa" lv="6.8.8" zh="11.464"/>སྡོམ་ནི།  བརྟགས་ནས་འགྲོ་བར་བྱ་བ་དང་། །བྲམ་ཟེའི་རིགས་ཀྱི་དགེ་སློང་དང་། །བཞི་ཡིས་བྲི་བར་བྱ་བ་དང་། །སོ་ཤིང་དག་ཀྱང་བཀྲུ་བར་བྱ། །སངས་རྒྱས་བཅོམ་ལྡན་འདས་རྒྱལ་པོའི་ཁབ་བྱ་ཀ་ལན་ད་ཀ་གནས་པ་ན་
བཞུགས་སོ། །བཅོམ་ལྡན་འདས་ཀྱིས་ཆོས་སྟོན་པའི་དགེ་སློང་གི་གྲོགས་དགེ་སློང་བཞི་བསྐོ་བར་བྱའོ་ཞེས་གསུངས་པ་དང་།  དགེ་སློང་དག་གང་དུ་འགྲོན་དུ་བོས་ཤིང་འགྲོ་བ་དེར་ཆོས་སྟོན་པའི་དགེ་སློང་གསོལ་བ་བཏབ་སྟེ། 
གྲོགས་དགེ་སློང་བཞི་བསྐོས་པ་དང་།  དེ་དག་གིས་མ་བརྟགས་པར་བཤང་བ་དང་།  གཅི་བ་དང་།  རིགས་ཀྱི་ཁྱིམ་དག་ཏུ་སོང་སྟེ།  དེ་ཉིད་ཉེས་དམིགས་སུ་གྱུར་ནས་དེའི་སྐབས་དགེ་སློང་དག་གིས་བཅོམ་ལྡན་འདས་ལ་
གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ།  གང་ཆོས་སྟོན་པའི་དགེ་སློང་གི་གྲོགས་སུ་བསྐོས་པ་དེ་དག་གིས་དེ་ལ་མ་བརྟགས་པར་གཞན་དུ་འདོང་བར་མི་བྱའོ། །སོང་ན་འགལ་ཚབས་ཅན་དུ་འགྱུར་རོ། །གླེང་
གཞི་ནི་མཉན་ཡོད་ནའོ། །མཉན་ཡོད་ན་བྲམ་ཟེ་ཞིག་གིས་དེས་རིགས་མཉམ་པ་ལས་ཆུང་མ་བླངས་ཏེ།  དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད།  དགའ་མགུར་སྤྱོད་པར་བྱེད་དོ། །དེ་རྩེ་བར་བྱེད། དགའ་བར་བྱེད།  དགའ་མགུར་
<pb id="11.191b"/>
སྤྱོད་པར་བྱེད་པ་ལས་ཆུང་མ་སེམས་ཅན་དང་ལྡན་པར་གྱུར་ཏོ། །དེ་ཟླ་བ་དགུ་ནས་བུ་ཁྱེའུ་ཞིག་བཙས་སོ། །དེ་བཙས་ནས་བཙས་པའི་བཙས་སྟོན་རྒྱ་ཆེར་བྱས་ཏེ་རིགས་དང་འཐུན་པར་མིང་བཏགས་སོ། །དེ་དུས་གཞན་ཞིག་ན་ལེགས་པར་
གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་།  དེའི་ཁམས་མ་སྙོམས་པར་ན་བར་གྱུར་ཏེ།  དེ་སྨན་པའི་དྲུང་དུ་སོང་ནས་སྨྲས་པ།  བཞིན་བཟངས་བདག་གི་ལུས་ཀྱི་གནས་སྐབས་འདི་འདྲ་བར་གྱུར་ན་སྨན་དཔྱད་སྟོན་ཅིག །དེས་
སྨྲས་པ།  འཕགས་པ་འདི་དང་འདི་ལྟ་བུའི་བསྐོ་བ་བྱོས་དང་སོས་པར་འགྱུར་རོ། །དེའི་བསྐོ་བ་བྱས་པ་དང་།  ཇི་ཙམ་ན་ལན་གཅིག་འཁྲུས་ནས་དེས་ཆུ་གྲང་མོས་ཁྲུས་བྱས་པ་དང་ཆད་དོ། །སྨན་པས་སྨྲས་པ།  འཕགས་པ་བསྐ་
བས་ལེགས་པར་གྱུར་ཏམ། དེས་སྨྲས་པ།  བཞིན་བཟངས་མ་ལེགས་ཏེ་ལན་གཅིག་ཁོ་ན་ལས་མ་འཁྲུས་སོ། །དེས་སྨྲས་པ།  འཕགས་པ་ཁྱོད་ཀྱིས་ཆུ་གྲང་མོས་ཁྲུས་མ་བྱས་སམ།  དེས་སྨྲས་པ།  བཞིན་བཟངས་ཇི་
ལྟར་ཁྱོད་ཀྱིས་སྨྲས་པ་བཞིན་ནོ། །དེས་སྨྲས་པ།  འཕགས་པ་མ་ལེགས་པ་ཤིག་བྱས་ཏེ་ཆུ་གྲང་མོས་ཆད་ན་ཇི་ལྟར་འཁྲུ་བར་འགྱུར།  དེ་ནི་དེར་ཟད་ཀྱིས་ཡང་འདི་ལྟར་བསྐ་བ་དེ་ཉིད་བྱོས་ལ་སྔར་ཁྲུས་མ་བྱེད་པར་འཁྲུ་བ་མཐར་
ཕྱིན་ནས་ཁྲུས་བྱོས་ཤིག །དེས་སྨྲས་པ།  བཞིན་བཟངས་བཅོམ་ལྡན་འདས་ཀྱིས་མ་གནང་ངོ་། །དེས་སྨྲས་པ། འཕགས་པ་དེ་ལྟ་ན་བསྐ་བའི་ཆོ་ག་ངས་ཇི་ལྟར་བྱ་ཞེས་པ་དེའི་སྐབས་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་།  བཅོམ་
ལྡན་འདས་ཀྱིས་བཀའ་སྩལ་པ།  དེ་ལྟ་བས་ན་རྗེས་སུ་གནང་སྟེ་ཕྱི་བ་དག་གཞག་པར་བྱ་ཞིང་འཁྲུ་བ་མཐར་ཕྱིན་ནས་ཁྲུས་བྱའོ། །བཅོམ་ལྡན་འདས་ཀྱིས་ཕྱི་བ་དག་གཞག་པར་བྱའོ་ཞེས་གསུངས་པ་དང་།  དགེ་སློང་དག་གིས་ཇི་ལྟ་བུ་དག་གིས་ཕྱི་བ་མ་
ཤེས་ནས་བཅོམ་ལྡན་འདས་ཀྱིས་བཀའ་སྩལ་པ།  བོང་བ་འམ་ལོ་མ་འམ།  རས་མ་དག་གིས་ཕྱི་བར་བྱ་ཞིང་།  འཁྲུ་བ་མཐར་ཕྱིན་ནས་ཆུ་དྲོན་པོས་བཀྲུ་བར་བྱའོ། །གླེང་གཞི་ནི་མཉན་ཡོད་ནའོ། །དེ་ནས་ཡང་དེའི་ཚེ་ནགས་ན་སྦྲུལ་གདུག་པ་ཞིག་
<pb id="11.192a"/>
གནས་ཏེ་ཇི་ཙམ་ན་ནགས་དེར་བ་ལང་རྫིས་མེ་བཏང་བ་དང་སྦྲུལ་གདུག་པ་དེ་མེས་བསྲེགས་ནས་ཕན་ཚུན་དུ་སོང་ནས་ཡང་མེའི་འོད་ཀྱིས་བསྐོར་བས་མ་ཤི་ཙམ་དུ་འདུག་སྟེ།  མེས་བསྲེགས་པ་ལས་མཆོངས་ཏེ་ཤིང་ཞིག་གི་དྲུང་དུ་བསྐྱིལ་ནས་
དཀྲིས་ཏེ་འདུག་གོ། །ཇི་ཙམ་ན་ཚེ་དང་ལྡན་པ་ཤཱ་རིའི་བུ་ལྗོངས་རྒྱུ་ཞིང་ཕྱོགས་དེར་ཉེ་བར་འོངས་ཏེ།  དེས་ཤིང་དྲུང་དུ་སོང་སྟེ་བལྟས་ན་སྦྲུལ་གདུག་པ་ཞིག་མེས་ཚིག་སྟེ་རབ་ཏུ་ཚིག་ནས་སྡུག་བསྔལ་གྱི་ཚོར་བས་ཉམ་ཐག་པར་མཐོང་སྟེ། མཐོང་ནས་
ཀྱང་དེའི་རྒྱུད་ལ་ཅི་དགེ་བའི་རྩ་བ་ཅུང་ཟད་ཡོད་དམ་མེད་བརྟགས་ན་ཡོད་པར་མཐོང་ངོ་། །གང་གི་དབང་དུ་འགྱུར་བ་བརྟགས་པ་ན་ཡང་བདག་ཉིད་ཀྱིས་ཏེ།  དེས་དེ་ལ་ཆུས་གཏོར་ནས་ཆོས་ཚིག་གསུམ་ཞིག་བཤད་པ།  བཞིན་བཟངས་འདུས་བྱས་
ཐམས་ཅད་ནི་མི་རྟག་པའོ། །ཆོས་ཐམས་ཅད་ནི་བདག་མེད་པའོ། །མྱ་ངན་ལས་འདས་པ་ནི་ཞི་བ་སྟེ།  ང་ལ་སེམས་རབ་ཏུ་དང་བར་གྱིས་ཤིག་དང་འདི་ལྟར་དུད་འགྲོའི་འདོད་ཆགས་དང་བྲལ་ནས་བདེ་འགྲོར་སྐྱེ་བར་འགྱུར་རོ་ཞེས་སྨྲས་ནས་སོང་བ་དང་། 
དེ་མ་ཐག་ཏུ་བྱ་ཁྲ་ཞིག་གིས་ཁྱེར་རོ། །དེ་ཚེ་དང་ལྡན་པ་ཤཱ་རིའི་བུ་ལ་སེམས་མངོན་པར་དད་ནས་དུས་ལས་འདས་ཏེ་མཉན་ཡོད་ན་བྲམ་ཟེ་ལས་དྲུག་དང་ལྡན་པ་ཞིག་གི་རིགས་སུ་སྐྱེས་སོ། །ཚེ་དང་ལྡན་པ་ཤཱ་རིའི་བུས་བསམས་པ།  སྦྲུལ་གདུག་པ་དེ་
གོར་མ་ཆག་པར་དུས་ལས་འདས་ན་གང་དུ་སྐྱེས་པར་གྱུར་ཅེས་ཐ་གི་ཟད་ཅིག་བརྟགས་ན་མཉན་ཡོད་ན་བྲམ་ཟེ་ལས་དྲུག་དང་ལྡན་པ་ཞིག་གི་རིགས་སུ་སྐྱེས་པར་མཐོང་ངོ་། །མཐོང་ནས་ཀྱང་དེ་གདུལ་བར་བྱ་བའི་ཕྱིར་དེའི་ཁྱིམ་དུ་འགྲོ་བར་བརྩམས་ཏེ། 
དེར་སོང་ནས་བྲམ་ཟེ་དང་ཆུང་མར་བཅས་པ་སྐྱབས་སུ་འགྲོ་བ་དང་བསླབ་པའི་གཞི་ལ་རབ་ཏུ་བཀོད་དོ། །དེས་དུས་གཞན་ཞིག་ན་གཅིག་པུ་དེའི་ཁྱིམ་དུ་སོང་བ་དང་དེ་ལ་བྲམ་ཟེས་སྨྲས་པ།  འཕགས་པ་ཅི་ཕྱི་བཞིན་འབྲང་བའི་དགེ་སྦྱོང་འགའ་ཡང་མ་
མཆིས་སམ།  ཚེ་དང་ལྡན་པ་ཤཱ་རིའི་བུས་སྨྲས་པ།  ཚེ་དང་ལྡན་པ་ཅི་བདག་གི་ཕྱི་བཞིན་འབྲང་བའི་དགེ་སྦྱོང་རྩྭ་ཀུ་ཤ་འམ།  ཀ་ཤ་ལྟ་བུར་གཞན་ནས་སྐྱེ་བར་མི་འགྱུར་གྱི་གང་ཁྱེད་ལྟ་བུ་ལས་ཐོབ་པ་དེ་བདག་གི་ཕྱི་བཞིན་འབྲང་བའི་དགེ་སྦྱོང་དུ་འགྱུར་
<pb id="11.192b"/>
རོ། །དེས་སྨྲས་པ།  འཕགས་པ་བདག་ལ་འཕགས་པའི་ཕྱི་བཞིན་འབྲང་བའི་དགེ་སྦྱོང་དུ་འོང་བའི་ཁྱེའུ་སུ་ཡང་མ་མཆིས་སོ། །བདག་གི་མཆིས་བྲང་སེམས་ཅན་དང་ལྡན་པ་ལ་གལ་ཏེ། ཁྱེའུ་ཞིག་བཙས་པར་གྱུར་ན།  དེ་བདག་གིས་འཕགས་
པའི་ཕྱི་བཞིན་འབྲང་བའི་དགེ་སྦྱོང་དུ་དབུལ་ལོ། །དེས་སྨྲས་པ།  ནད་མེད་པར་གྱུར་ཅིག་བླང་བར་བྱའོ་ཞེས་སྨྲས་ནས་སོང་ངོ་། །ཇི་ཙམ་ན་བྲམ་ཟེ་མོ་དེ་ཟླ་བ་དགུ་འདས་ནས་ཁྱེའུ་ཞིག་བཙས་སོ། །དེ་བཙས་ནས་ཉི་མ་བདུན་གསུམ་ཉི་ཤུ་གཅིག་
ཏུ་བཙས་པའི་བཙས་སྟོན་རྒྱ་ཆེར་བྱས་ཏེ་རིགས་དང་འཐུན་པའི་མིང་བཏགས་སོ། །དེ་འོ་མ་དང་།  ཞོ་དང་།  མར་སར་དང་།  ཞུན་མར་དང་།  མར་གྱི་སྙིང་ཁུ་དང་། གཞན་ཡང་ཡོ་བྱད་ཀྱི་བྱེ་བྲག་གཙོ་བོ་གཙོ་བོ་དེ་དག་གིས་སྲིང་བར་བྱེད། སྐྱེད་པར་བྱེད། 
རྫིང་ན་གནས་པའི་པད་མ་བཞིན་དུ་མྱུར་དུ་བསྐྱེད་པར་བྱེད་དོ། །དེ་མའི་ནུ་མ་འཐུང་བ་ན་གལ་ཏེ་བག་མེད་པས་སོ་འམ་སེན་མོས་ནུ་མ་ལ་རེག་ན་སྐྲང་བར་འགྱུར་རོ། །དེ་ཆེན་པོར་གྱུར་ནས་གང་གི་ཚེ་ཁྱེའུ་དང་བུ་མོ་དག་དང་ལྷན་ཅིག་རྩེ་བ་
དེའི་ཚེ་དེ་རྣམས་གལ་ཏེ་ཁྲོ་བའི་ཀུན་ནས་དཀྲིས་པ་ལ་གནས་པ་ན་སོ་འམ་སེན་མོས་བཏབ་ན་ཕྱོགས་དེ་རིང་པོ་མི་ཐོགས་པར་སྐྲང་བར་འགྱུར་རོ། །ཇི་ཙམ་ན་ཚེ་དང་ལྡན་པ་ཤཱ་རིའི་བུས་དེ་རབ་ཏུ་དབྱུང་བའི་དུས་ཤེས་ནས་ཁྱིམ་དེར་
སོང་སྟེ།  དེས་བྲམ་ཟེ་དེའི་ཆུང་མ་ལ་ཆོས་བཤད་དེ།  ཁྱེའུ་འདི་ནི་བདག་གི་ཕྱི་བཞིན་འབྲང་བའི་དགེ་སྦྱོང་ཡིན་ནོ་ཞེས་མཚན་མ་ཞིག་བསྟན་པ་དང་།  བྲམ་ཟེ་དེས་སྨྲས་པ།  བུ་ཁྱོད་ནི་མ་སྐྱེས་པ་ནས་ངས་ཚེ་དང་ལྡན་པ་ཤཱ་རིའི་
བུའི་ཕྱི་བཞིན་འབྲང་བའི་དགེ་སྦྱོང་དུ་ཕུལ་གྱིས་སོང་ཤིག །སྲིད་པ་ཐ་མ་པའི་སེམས་ཅན་དེ་ཚེ་དང་ལྡན་པ་ཤཱ་རིའི་བུའི་གདོང་དུ་རིང་ཞིག་བརྟགས་ནས་དེའི་རྗེས་བཞིན་རྗེས་བཞིན་དུ་འབྲངས་པ་དང་། དེའི་ཚེ་ཚེ་དང་ལྡན་པ་ཤཱ་རིའི་བུས་རབ་ཏུ་
ཕྱུང་སྟེ་བསྙེན་པར་རྫོགས་པར་བྱས་སོ། །དེས་སོ་ཤིང་ཞིག་ཟོས་ཏེ་ལྕེ་བཞར་ནས་མ་བཀྲུས་པར་བཞག་པ་དང་། དེ་ལ་སྦྲང་མ་ཞིག་གིས་ཟོས་ཏེ་དེ་དུས་ལས་འདས་སོ། །དེ་ནས་སྲོག་ཆགས་ཁྱིམ་སྦྱོང་གིས་ཅུང་ཟད་ཟོས་
<pb id="11.193a"/>
པ་དང་དེ་ཡང་དུས་ལས་འདས་སོ། །དེ་ནས་ཡང་བྱ་སྣ་ཚོགས་ཀྱིས་ཟོས་པ་དང་དེ་ཡང་དུས་ལས་འདས་སོ། །དེ་ལ་བྱི་ལས་ཟོས་པ་དང་དེ་ཡང་དུས་ལས་འདས་སོ། །གང་སྦྲང་མ་ཞིག་དང་གྲོག་མ་མང་པོ་དག་གིས་ཟོས་ནས་
དེ་དག་ཐམས་ཅད་ཀྱང་དུས་ལས་འདས་སོ། །དེ་བཞིན་དུ་ཇི་ལྟར་སྲོག་ཆགས་མང་པོ་དག་དུས་ལས་འདས་པ་དངར་ཞིང་འདུག་པ་དང་། ཅི་ཙམ་ན་ཕྱི་དེ་ཉིན་པར་དགེ་སློང་དག་ཕྱོགས་དེར་སོ་ཤིང་བཟའ་བར་བརྩམས་པ་དང་།  དེ་དག་གིས་
སྲོག་ཆགས་དུས་ལས་འདས་པ་དག་མཐོང་ནས།  དེ་ལ་གཅིག་གིས་སྨྲས་པ།  ཚེ་དང་ལྡན་པ་དག་སྲོག་ཆགས་མང་པོ་འདི་དག་ཅིའི་ཕྱིར་དུས་ལས་འདས།  གཞན་དག་གིས་སྨྲས་པ།  མི་ཤེས་སོ་ཞེས་དེ་དག་དེ་བཞིན་དུ་དཔྱོད་པ་
དང་།  དགེ་སློང་གཞོན་ནུ་གཞན་ཞིག་འོངས་ཏེ།  དེས་སྨྲས་པ།  ཚེ་དང་ལྡན་པ་དག་ཕྱོགས་འདིར་བྲམ་ཟེ་ལས་རབ་ཏུ་བྱུང་བ་ཚེ་དང་ལྡན་པ་ཤཱ་རིའི་བུའི་ལྷན་ཅིག་གནས་པ་དེས་སོ་ཤིང་ཟོས་ཏེ་ལྕེ་བཞར་ནས་མ་བསྐྲུས་པར་བཞག་
པ་དེ་ལ་སྲོག་ཆགས་མང་པོས་ཟོས་ཏེ།  འདི་ལྟར་ལྕེའི་དྲི་མ་ཟོས་པས་དུས་ལས་འདས་སོ་ཞེས་དེའི་སྐབས་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ་དང་། དགེ་སློང་དག་
སྐྱེས་བུ་གདུག་པ་འདི་ལྟ་བུ་ཁ་ཅིག་ཡོད་དེ་དེ་ལྟ་བས་ན་དགེ་སློང་དག་གིས་སོ་ཤིང་མ་བཀྲུས་པར་དེ་བཞིན་དུ་དོར་བར་མི་བྱའོ། །བོར་ན་འགལ་ཚབས་ཅན་དུ་འགྱུར་རོ། །བཅོམ་ལྡན་འདས་ཀྱིས་སོ་ཤིང་ཟོས་ནས་བཀྲུ་བར་བྱའོ་ཞེས་
གསུངས་པ་དང་།  དགེ་སློང་གཞན་དག་གིས་ཆུ་ཉུང་བར་གྱུར་ཏེ་དེ་དག་གིས་ཇི་ལྟར་བསྒྲུབ་པར་བྱ་བ་མ་ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། གང་ལ་ཆུ་ཉུང་བར་གྱུར་པ་དེས་རེ་ཤིག་ས་ལ་བྲུད་ནས་ལྕེའི་དྲི་མ་མེད་པར་
བྱའོ། །དེ་དུས་གཞན་ཞིག་ན་བཙོ་བླག་བྱ་བར་བརྩམས་ཏེ་དེས་གོས་དག་ཚོན་དུ་བཙོས་ཏེ་ཟློག་ཅིང་སྐེམས་པ་དང་།  ཇི་ཙམ་ན་ཕྱོགས་དེར་ཚེ་དང་ལྡན་པ་ཉེ་དགའ་འོངས་ཏེ་དེས་དེ་མཐོང་ནས།  དེས་སྨྲས་པ།  ཚེ་དང་ལྡན་པ་བདག་གིས་གྲོགས་
<pb id="11.193b"/>
བགྱིའོ། །དེས་སྨྲས་པ།  གནས་བརྟན་ལེགས་ཀྱིས་མཛོད་ཅིག་ཉེ་དགའ་རང་བཞིན་གྱིས་གནས་ངན་ལེན་ཀུན་དུ་སྤྱོད་པ་དེས་གོས་སར་པ་རྣམས་ནི་གྲིབ་མ་ལ་བསྐམས།  གང་རྙིང་པ་རྣམས་ནི་ཉི་མ་ལ་བསྐམས།  གང་གཤེར་བ་རྣམས་
ནི་གྲིབ་མ་ལ་བཞག་པ་དང་།  དེས་གནས་བརྟན་དེ་ལྟར་མ་མཛད་ཅིག །དེས་ཡང་དང་ཡང་དུ་བྱས་ཏེ་ལྡོག་ཏུ་མ་བཏུབ་བོ། །དེ་ཀུན་ནས་དཀྲིས་པས་ཉེ་དགའི་སྟེང་དུ་བརྒྱུགས་པ་དང་།  དེས་འབྲོས་པར་བརྩམས་སོ། །ཇི་ཙམ་ན་ཚེ་དང་ལྡན་
པ་ཤཱ་རིའི་བུ་ཕྱོགས་དེར་འོངས་ཏེ། དེར་ཚེ་དང་ལྡན་པ་ཅི་བྱེད་ཅི་བྱེད་ཅེས་སྨྲས་ན་ཡང་དེ་ཀུན་ནས་དཀྲིས་པ་ཁྲོ་བ་འཕེལ་བར་གྱུར་ནས་སྡོད་དུ་མ་བཏུབ་སྟེ་ཉེ་དགའ་ཕྱི་བཞིན་དུ་འབྲང་ངོ་། །ཉེ་དགས་ནྱ་གྲོ་དྷཱའི་ཤིང་གིས་བརྡེག་པར་བརྩམས་
ན་ཡང་སྡོད་དུ་མ་བཏུབ་སྟེ།  དེ་ལ་ཡང་ཚེ་དང་ལྡན་པ་ཤཱ་རིའི་བུས་བཞམས་ཏེ་བཟུང་ནས་ཉེ་དགའ་འབྲོས་སུ་བཏང་བ་དང་།  དེས་འོན་ཀྱང་ནྱ་གྲོ་དྷའི་ཤིང་ལ་སོས་བཏབ་ནས། དེས་ནྱ་གྲོ་དྷའི་ཤིང་གི་མདབ་མ་ཐམས་ཅད་ལྷགས་སོ། །དེའི་སྐབས་དགེ་
སློང་དག་གིས་ཐོས་ཏེ་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དེ་ལྟ་བུ་ཁྲོ་བར་མི་བྱའོ། །བཅོམ་ལྡན་འདས་ཀྱིས་དེ་བཞིན་དུ་ཁྲོ་བར་མི་བྱའོ་ཞེས་གསུངས་པ་དང་།  ཇི་ཙམ་ན་དུས་གཞན་ཞིག་ན་ཉེ་དགའ་
ལ་དགེ་སྐོས་བབ་སྟེ། དེའི་དྲུང་དུ་སོང་ནས།  དེས་སྨྲས་པ།  ཚེ་དང་ལྡན་པ་ལས་འདི་ལྟ་ཞིག་བབ་ཀྱིས་བྱོས་ཤིག་ཅེས་བསྒོ་བ་དང་།  དེས་དེ་མཐོང་མ་ཐག་ཏུ་དེ་བཞིན་དུ་ཀུན་དུ་དཀྲིས་པ་དེའི་སྐབས་དགེ་སློང་རྣམས་གྱིས་
བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ། གང་འདི་འདྲ་བའི་ཁྲོ་བ་ཁོན་ཡོད་པ་ལ་རང་གིས་མངོན་སུམ་དུ་ལས་བསྒོ་བར་མི་བྱའོ། །འོན་ཀྱང་དེའི་དྲུང་ན་འདུག་པའི་དགེ་སློང་གིས་བསྒོ་བར་
བྱ་སྟེ། དེས་དེ་ལ་ཁྱོད་ཀྱིས་ལས་འདི་ལྟ་བུ་བྱོས་ཤིག་ཅེས་སྨྲ་བར་བྱའོ། །དེས་ཀྱང་དེ་ལ་བཞམས་ཏེ་ལས་འདི་ལྟ་བུ་བྱོས་ཤིག་ཅེས་བརྗོད་པར་བྱའོ། །དེས་ཀྱང་ནན་ཏན་དང་།  བརྩོན་འགྲུས་དྲག་པོས་འབད་པས་དེ་བཞིན་དུ་
<pb id="11.194a"/>
འཁོར་བའི་འཁོར་ལོ་ཆ་ལྔ་པ་གཡོ་བ་དང་མི་གཡོ་བ་འདི་ཉིད་རིག་སྟེ།  འདུས་བྱས་སུ་གྱུར་པ་ཐམས་ཅད་འཇིག་པ་དང་།  ལྟུང་བ་དང་།  གྱེས་པ་དང་།  འཇིག་པའི་ཆོས་ཅན་དུ་ཁོང་དུ་ཆུད་ཅིང་ཉོན་མོངས་པ་ཐམས་ཅད་སྤངས་ནས་
དགྲ་བཅོམ་པ་མངོན་སུམ་དུ་གྱུར་ཏེ།  ཁམས་གསུམ་པ་ལས་འདོད་ཆགས་དང་བྲལ་བ་བོང་བ་དང་གསེར་དུ་མཉམ་པ།  ནམ་མཁའ་དང་ལག་མཐིལ་དུ་མཚུངས་པའི་སེམས་དང་ལྡན་པ།  ཙན་དན་དང་སྟེའུར་མི་རྟོག་ཅིང་རིག་པས་སྒོ་ངའི་
སྦུབས་དྲལ་ཅིང་རིག་པ་དང་།  མངོན་པར་ཤེས་པ་དང་།  སོ་སོ་ཡང་དག་པར་རིག་པ་ཐོབ་པ།  སྲིད་པ་དང་།  འདོད་པའི་རྙེད་པ་དང་།  བཀུར་སྟི་ལ་རྒྱབ་ཀྱིས་ཕྱོགས་པ། དབང་པོ་དང་། ཉེ་དབང་དང་བཅས་པའི་ལྷ་རྣམས་ཀྱིས་མཆོད་པར་
བྱ་བ་དང་། རྗེད་པར་བྱ་བ་དང་།  མངོན་དུ་སྨྲ་བར་བྱ་བར་གྱུར་ཏོ། །དགེ་སློང་རྣམས་ཀྱིས་ཚེ་དང་ལྡན་པ་ཤཱ་རིའི་བུ་ལ་སྨྲས་པ།  ཚེ་དང་ལྡན་པ་ཤཱ་རིའི་བུ་ཁྱོད་དང་ལྷན་ཅིག་གནས་པ་ལྷག་པར་ཁྲོ་བ་འདི་འདྲ་བས་ཀྱང་དགྲ་བཅོམ་
པ་ཉིད་ཐོབ་པ་ནི་ངོ་མཚར་ཆེའོ། །དེས་དེའི་སྔོན་བྱུང་བ་རྣམས་དགེ་སློང་དེ་དག་ལ་རྒྱ་ཆེར་བཤད་པ་དང་།  དགེ་སློང་དག་ཐེ་ཚོམ་སྐྱེས་ཏེ་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ།  བཙུན་པ་དགེ་
སློང་འདིས་ལས་ཅི་ཞིག་བགྱིས་ན་དེ་སྦྲུལ་གདུག་པར་སྐྱེས་པར་གྱུར།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་དགེ་སློང་འདིས་ལས་ཚོགས་རྙེད་པ།  རྐྱེན་ཡོངས་སུ་བསྒྱུར་བ་འོད་པ་བཞིན་དུ་ཉེ་བར་གནས་པ་
གདོན་མི་ཟ་བར་འབྱུང་བར་འགྱུར་བའི་ལས་དག་བྱས་ཤིང་བསགས་པས་དགེ་སློང་འདི་ཉིད་ཀྱིས་ལས་བྱས་ཤིང་བསགས་པ་གཞན་སུ་ཞིག་གིས་སོ་སོར་མྱོང་བར་འགྱུར་ཏེ།  དགེ་སློང་དག་ལས་བྱས་ཤིང་བསགས་པ་དག་ནི་ཕྱི་རོལ་
གྱི་སའི་ཁམས་ལ་རྣམ་པར་སྨིན་པར་མི་འགྱུར།  ཆུའི་ཁམས་ལ་མི་འགྱུར།  མེའི་ཁམས་ལ་མི་འགྱུར། རླུང་གི་ཁམས་ལ་མི་འགྱུར་གྱི།  འདི་ལྟར་ཟིན་པའི་ཕུང་པོ་དང་། ཁམས་དང་། སྐྱེ་མཆེད་རྣམས་ལ་རྣམ་པར་སྨིན་པར་འགྱུར་ཏེ།  ལས་རྣམས་བསྐལ་
<pb id="11.194b"/>
པ་བརྒྱར་ཡང་ནི། །ཆུད་མི་ཟ་བའང་ཚོགས་དང་དུས། །རྙེད་ན་ལུས་ཅན་རྣམས་ལ་ནི། །འབྲས་བུ་དག་ཏུ་འགྱུར་བ་ཉིད། །དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུ་རྣམས་ཀྱི་ཚེ་ལོ་ཉི་ཁྲི་ཐུབ་པ་ན་སྟོན་པ་འོད་སྲུང་ཞེས་བྱ་བ་རིག་
པ་དང་ཞབས་སུ་ལྡན་པ་བདེ་བར་གཤེགས་པ་འཇིག་རྟེན་མཁྱེན་པ།  བླ་ན་མེད་པ་སྐྱེས་བུ་འདུལ་བའི་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་འཇིག་རྟེན་དུ་བྱུང་སྟེ།  གྲོང་ཁྱེར་བཱ་རཱ་ཎ་སཱིའི་དྲང་སྲོང་སྨྲ་བའི་རི་དགས་ཀྱི་
ནགས་ན་ཉེ་བར་རྟེན་ཅིང་བཞུགས་སོ། །དེས་དེའི་བསྟན་པ་ལས་རབ་ཏུ་བྱུང་སྟེ། དགེ་སློང་བྱམས་པ་ལ་གནས་པ་ཞེས་བྱ་བར་གྱུར་ཏོ། །དེ་ལ་དགེ་སློང་རྣམས་ཀྱིས་བྱམས་པ་ལ་གནས་པ།  བྱམས་པ་ལ་གནས་པ་ཞེས་རབ་ཏུ་དགོད་དེ་སྨྲས་པ་དང་། 
དེས་དེ་དག་ལ་དགག་ན་ཡང་འདུག་ཏུ་མ་བཏུབ་པ་དང་།  དེ་ཁྲོ་བ་དྲག་པོས་ཀུན་དུ་དཀྲིས་པས་དེ་དག་ལ་ངན་སེམས་ཀྱིས་ང་ནི་བྱམས་པ་ལ་གནས་པ་ཡིན་གྱི་ཁྱེད་ཅག་ནི་སྐྱེས་བུ་གདུག་པ་ཞེས་ངག་གིས་ལས་དྲག་པོ་བརྗོད་དོ། །བཅོམ་ལྡན་འདས་ཀྱིས་
བཀའ་སྩལ་པ།  དགེ་སློང་དག་འདི་ཇི་སྙམ་དུ་སེམས། ཡང་དག་པར་རྫོགས་པའི་སངས་རྒྱས་འོད་སྲུང་གིས་བསྟན་པ་ལ་བྱམས་པ་ལ་གནས་པ་ཞེས་བྱ་བ་གང་ཡིན་པ་དེ་ནི་དགེ་སློང་འདི་ཉིད་ཡིན། དེའི་ཚེ་དེའི་དུས་ན་འདི་ལྟར་ཡང་དག་པར་རྫོགས་པའི་སངས་
རྒྱས་འོད་སྲུང་གི་ཉན་ཐོས་རྣམས་ལ་སྐྱེས་བུ་གདུག་པའོ་ཞེས་སྨྲས་ཤིང་ཀུན་དུ་སྤྱད་པ་དེའི་ལས་ཀྱི་རྣམ་པར་སྨིན་པས་ཚེ་རབས་ལྔ་བརྒྱའི་བར་དུ་སྦྲུལ་གདུག་པར་སྐྱེས་ཏེ།  དེ་ད་ལྟར་ཡང་ལས་དེ་ཉིད་ཀྱི་ལྷག་མས་སྦྲུལ་གདུག་པ་འདིར་སྐྱེས་སོ། །གང་དེ་
ཉིད་དུ་ལུང་ཕོག་པ་དང་།  བླགས་པ་དང་། ཁ་ཏོན་བཏོན་པ་དང་།  ཕུང་པོ་ལ་མཁས་པ་དང་།  ཁམས་ལ་མཁས་པ་དང་།  སྐྱེ་མཆེད་ལ་མཁས་པ་དང་།  རྟེན་ཅིང་འབྲེལ་བར་འབྱུང་བ་ལ་མཁས་པ་དང་། གནས་དང་གནས་མ་ཡིན་པ་ལ་མཁས་པ་དག་བྱས་
ཏེ།  དེས་ན་ངའི་བསྟན་པ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བྱས་སོ། །དེ་ལྟ་བས་ན་དགེ་སློང་དག་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན།  གཅིག་ཏུ་དཀར་བ་རྣམས་ཀྱི་
<pb id="11.195a"/>
ནི་རྣམ་པར་སྨིན་པ་གཅིག་ཏུ་དཀར་བ་ཡིན།  འདྲེན་མ་རྣམས་ཀྱི་ནི་འདྲེན་མ་ཡིན་ཏེ།  དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་དང་འདྲེན་མ་རྣམས་ནི་སྤངས་ལ་ལས་གཅིག་ཏུ་དཀར་བ་རྣམས་ལ་ནི་བརྩལ་བར་
བྱ་སྟེ།  དགེ་སློང་དག་དེ་ལྟ་བུ་ལ་བསླབ་པར་བྱའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་དགེ་སློང་དེ་དག་ཡི་རངས་ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།             །<head n="3" t="སྣམ་སྦྱར་ཅི་རིགས་བགོ་བ་སོགས་བཤད་པ།" type="shepa" lv="6.8.9" zh="11.474"/>སྡོམ་ནི།  སྣམ་སྦྱར་དག་ནི་ཅི་རིགས་བགོ། །དགོན་
པ་པ་དང་འཚོ་བ་ཅན། །ཁུར་བ་སྒྲ་དང་བཅས་མི་བཟའ། །བཱ་རཱ་ཎ་སཱིར་སྤྱོད་ཡུལ་མིན། །སངས་རྒྱས་བཅོམ་ལྡན་འདས་མཉན་ཡོད་ན་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་རྣམས་ཀྱིས་སྣམ་སྦྱར་
བགོས་ནས་ཆག་ཆག་འདེབས་ཤིང་བའི་ལྕི་བ་འཇམ་པོ་དག་གིས་ཉུག་པར་བྱེད།  བཤང་ས་དག་ཏུ་བཤང་བ་དང་གཅི་བར་བྱེད་ཅིང་།  གཞན་ཡང་གཙོ་བླག་གི་ལས་དག་བྱེད་ཅིང་དེར་དེ་བཞིན་དུ་སྟོད་གཡོགས་དང་།  སྨད་གཡོགས་དག་
ཀྱང་གྱོན་ནོ། །དགེ་སློང་རྣམས་ཀྱིས་སྨྲས་པ།  ཚེ་དང་ལྡན་པ་དགེ་སློང་འདི་དག་ཆོས་གོས་དག་ལ་བྱེ་བྲག་མེད་པར་ཡོངས་སུ་སྤྱོད།  བཅོམ་ལྡན་འདས་ཀྱིས་ནི་སྣམ་སྦྱར་ཆོས་གོས་ཀྱི་མཆོག་གོ་ཞེས་གསུངས་ན།  དེ་ཇི་ལྟར་
སྣམ་སྦྱར་ཆོས་གོས་ཀྱི་མཆོག་ཁྱད་པར་མེད་པར་ཡོངས་སུ་སྤྱོད།  གཞན་ཞིག་གིས་སྨྲས་པ།  ཚེ་དང་ལྡན་པས་སྨྲས་པ་བདེན་ཏེ།  འདི་ལ་གོར་མ་ཆག་པར་རྒྱུ་ཞིག་ཡོད་དེ། བརྟག་པར་བྱའོ་ཞེས་དེའི་སྐབས་དགེ་སློང་རྣམས་ཀྱིས་
བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་དགེ་སློང་རྣམས་འདི་སྐད་སྨྲ་བའི་གཞིར་གྱུར་གྱིས་དགེ་སློང་དག་སྣམ་སྦྱར་ནི་རྒྱལ་པོ་ལྟ་བུ་ཡིན་ཏེ།  དེ་ལྟ་བས་ན་སྣམ་སྦྱར་གྱོན་ཏེ་ལས་ཐམས་
ཅད་མི་བྱའོ། །བཅོམ་ལྡན་འདས་ཀྱིས་སྣམ་སྦྱར་གྱོན་ཏེ་ལས་ཐམས་ཅད་མི་བྱའོ་ཞེས་གསུངས་པ་དང་། དགེ་སློང་རྣམས་ཀྱིས་སྣམ་སྦྱར་བགོས་ཏེ་ཇི་ལྟར་བྱ་བ་དང་།  ཇི་ལྟར་མི་བྱ་བ་མ་ཤེས་ཏེ།  དེའི་སྐབས་དགེ་སློང་རྣམས་ཀྱིས་བཅོམ་ལྡན་
<pb id="11.195b"/>
འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་སྤྱོད་ཡུལ་དུ་འགྲོ་བ་དང་།  ཟས་ཀྱི་ཐོག་མ་ལ་འདུག་པ་དང་།  མཆོད་རྟེན་དག་ལ་ཕྱག་བྱེད་པ་དང་།  སྟོན་པའི་ལུང་ནོད་ཅིང་སོ་སོར་གོ་བར་བྱ་བ་དང་།  ཉིན་པར་
ཆོས་ཉན་པ་དང་།  མཚན་མོ་ཆོས་ཉན་པ་དང་། གྲལ་ཏུ་འདུག་སྟེ་ཟ་བ་དང་།  མཁན་པོ་དང་སློབ་དཔོན་ལ་ཕྱག་བྱེད་པ་དང་།  གཞན་ཡང་ཚངས་པ་མཚུངས་པར་སྤྱོད་པ་དང་ལྷན་ཅིག་འདུག་པའི་ཚེ་སྣམ་སྦྱར་བགོ་བར་བྱའོ། །སྟོད་གཡོགས་ནི་
ཕྱོགས་གཙང་མར་བགོ་ཞིང་ལས་ཐམས་ཅད་བྱའོ། །སྨད་གཡོགས་ནི་ཅི་བདེར་ཡོངས་སུ་སྤྱོད་ཅིག །གླེང་གཞི་ནི་མཉན་ཡོད་ནའོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ།  དགེ་སློང་དག་ཉི་མ་ནི་ཤར་ཏོ། །བྱ་རོག་ནི་ཟེར་
རོ། །ཞིང་དག་ནི་རྨེད་དོ། །ཆོམ་རྐུན་པ་དག་ནི་ངུའོ། །དགེ་སློང་དག་ཉི་མ་ནི་ཤར་ཏོ་ཞེས་བྱ་བ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤེས་བྱ་བའི་ཚིག་བླ་དགས་སོ། །བྱ་རོག་ཟེར་རོ་ཞེས་བྱ་བ་ནི་ཆོས་སྨྲ་བ་རྣམས་ཀྱི་གང་
ཟག་གི་ཚིག་བླ་དགས་སོ། །ཞིང་པ་དག་ནི་ཞིང་རྨེད་དོ་ཞེས་བྱ་བ་ནི་སྦྱིན་བདག་དང་སྦྱིན་པ་པོ་ཞེས་བྱ་བའི་ཚིག་བླ་དགས་སོ། །ཆོམ་རྐུན་པ་དག་ངུ་ཞེས་བྱ་བ་ནི་བདུད་ཀྱི་འཁོར་ཅེས་བྱ་བའི་ཚིག་བླ་དགས་སོ། །དགེ་སློང་དག་སྟོན་པ་གང་ཡིན་པ་དེ་ནི་ཉན་ཐོས་རྣམས་
ལ་ཐུགས་བརྩེ་བ་ཅན་ཐུགས་རྗེའི་དོན་དུ་ཕན་པར་མཛད་པར་དགྱེས་པས་ཁྱེད་རྣམས་ལ་ངས་ཐུགས་རྗེས་གཟིགས་ཏེ། ཁྱོད་རྣམས་ཀྱིས་བྱ་བ་ནི་དགོན་པ་དང་།  ཤིང་དྲུང་དང་། ཁང་སྟོང་དང་། རི་དང་།  རི་ཁྲོད་དང་།  རིའི་ཕུག་དང་། འདམ་བུའི་སྟན་
དང་།  བླ་གབ་མེད་པ་དང་།  དུར་ཁྲོད་དང་།  ནགས་ཁྲོད་དང་། བས་མཐའི་གནས་མལ་དུ་བསམ་གཏན་གྱིས་ལ།  དགེ་སློང་དག་བག་མེད་པ་དང་ཕྱིས་འགྱོད་པར་མ་བྱེད་ཅིག །འདི་ནི་ངའི་བསྟན་པ་ཡིན་ནོ། །བཅོམ་ལྡན་འདས་ཀྱིས་དགེ་སློང་རྣམས་
བག་ཡོད་པར་གནས་མལ་དེ་ལྟ་བུར་བསམ་གཏན་བྱོས་ཤིག་ཅེས་གསུངས་པ་དང་།  དགེ་སློང་རྣམས་ཀྱིས་ཇི་སྐད་བསྟན་པའི་གནས་མལ་དུ་བསམ་གཏན་བྱ་བར་བརྩམས་པ་དང་།  ཇི་ཙམ་ན་དགེ་སློང་ཐོས་པ་ཉུང་ངུ་ཞིག་དེ་བཞིན་དུ་དགོན་པར་སོང་སྟེ་
<pb id="11.196a"/>
འདུག་ནས་ནུབ་མོ་ཡང་གྲོང་དུ་མི་འོང་ཉིན་པར་ཡང་བསོད་སྙོམས་ཀྱི་དུས་མ་གཏོགས་པར་དེ་ཕྱོགས་དེར་བཅས་པ་དང་།  བ་ལང་རྫི་དང་།  ཕྱུགས་རྫི་དང་།  རྩྭ་ཐུན་དང་། ཤིང་ཐུན་དང་།  ལམ་གྱིས་འཚོ་བ་དང་།  ལམ་གོལ་བས་འཚོ་བའི་མི་རྣམས་ཀྱིས་འདུག་
པར་ཤེས་སོ། །ཇི་ཙམ་ན་དུས་གཞན་ཞིག་ན་ཆོམ་རྐུན་པ་དག་རི་བྲགས་ཀྱི་གྲོང་གཞན་ཞིག་ཏུ་འཇོམས་སུ་སོང་སྟེ་དེ་དག་དེར་བརྡེགས་ཤིང་རྣམ་པར་བརྡེགས་ཏེ་བཅོམ་ནས་དེ་རྣམས་བྲོས་ཏེ་ཕྱོགས་གཞན་ཞིག་ཏུ་ཕྱིན་ནས་དེ་རྣམས་ཤེས་ལྡན་དག་གང་དུ་འདེང་
ཕྱོགས་གར་འདོང་སྨྲོས་ཤིག་ཅེས་བགྲོས་པ་དང་།  དེ་ནས་གཅིག་གིས་ཁོ་བོ་ནི་རབ་ཏུ་སྣད་དེ་འགྲོ་མི་ནུས་སོ་ཞེས་སྨྲས་སོ། །ལ་ལས་ནི་ཁོ་བོ་ནི་སྐོམ་མོ་ཞེས་སྨྲས་སོ། །ལ་ལས་ནི་ཁོ་བོ་ནི་བཀྲེས་སོ་ཞེས་སྨྲས་སོ། །གཞན་ཞིག་གིས་ཤེས་ལྡན་དག་ཕྱོགས་
འདི་ན་དགེ་སྦྱོང་ཤཱཀྱའི་སྲས་ཤིག་གནས་གནས་ཏེ།  དགེ་སྦྱོང་ཤཱཀྱའི་སྲས་ནི་མཁས་པ།  སྙིང་རྗེ་ཅན་དགོན་པ་དེ་ན་འཇིགས་པ་མེད་དེ་གལ་ཏེ་ཤེས་ལྡན་དག་དད་ན་དེར་འདོང་ངོ་། །དེར་སོང་ན་དེར་ནི་བདག་ཅག་གིས་ངེས་པར་ཅུང་ཟད་རྙེད་དོ་ཞེས་སྨྲས་སོ། །
དེ་དག་གིས་ཤེས་ལྡན་དག་དེ་ལྟར་ལེགས་ཏེ།  ཤེས་ལྡན་དག་ཚུར་ཤེག་དེར་འདོང་ངོ་ཞེས་སྨྲས་ནས།  དེ་དག་གླང་པོ་ཆེའི་སྣ་བཞིན་འཕང་བསྟོད་དེ་རེ་བ་དང་བཅས་ནས་མཐར་གྱིས་དེའི་དྲུང་དུ་འོངས་ནས་དེས་དེ་དག་ལ་ལེགས་པར་འོངས་སམ་ཞེས་ཡང་དག་པར་
རབ་ཏུ་དགའ་བའི་གཏམ་ཀུན་དུ་སྨྲས་པ་དང་།  དེ་དག་རབ་ཏུ་དགའ་སྟེ་ཡིད་རབ་ཏུ་བརྟན་ནས་ཅུང་ཟད་ཅིག་བསྡད་དེ་སྨྲས་པ།  འཕགས་པ་བདག་ཅག་ནི་གྲང་བས་སྦྲེབས་ནས་མེ་ཅུང་ཟད་མཆིས་སམ།  དེས་སྨྲས་པ།  ཁོ་བོ་ནི་དགོན་པ་པའོ། །གཞན་
ཞིག་གིས་སྨྲས་པ།  བདག་ཅག་ནི་སྐོམ་པར་གྱུར་ན་ཆུ་ཅུང་ཟད་མཆིས་སམ།  དེས་སྨྲས་པ།  ཁོ་བོ་ནི་དགོན་པ་པའོ། །དེ་དག་གིས་སྨྲས་པ།  འཕགས་པ་རྨ་ཁར་ཀླན་པའི་ཕྱེ་ཅུང་ཟད་མཆིས་སམ།  དེས་སྨྲས་པ།  ཁོ་བོ་ནི་དགོན་པ་པའོ། །
དེ་དག་གིས་སྨྲས་པ།  འཕགས་པ་རྨ་ཁར་དཀྲིར་རུང་བའི་རས་མ་ཅུང་ཟད་མཆིས་སམ། དེས་སྨྲས་པ།  ཁོ་བོ་ནི་དགོན་པ་པའོ། །དེ་དག་གིས་སྨྲས་པ།  རྨ་ཁར་ཀླན་པའི་མར་ཅུང་ཟད་མཆིས་སམ།  དེས་སྨྲས་པ།  ཁོ་བོ་ནི་དགོན་པ་པའོ། །
<pb id="11.196b"/>
བདག་ཅག་བཀྲེས་ན་འབྲས་ཆན་དང་།  ཟན་དྲོན་ཅུང་ཟད་མཆིས་སམ། དེས་སྨྲས་པ།  ཁོ་བོ་ནི་དགོན་པ་པའོ། །དེ་དག་གིས་སྨྲས་པ། དེ་རིང་ཚེས་གྲངས་ནི་ཅི། རྒྱུ་སྐར་ནི་གང་།  ཉི་མ་ནི་གང་ལ་བབ།  དེས་སྨྲས་པ།  ཁོ་བོ་ནི་དགོན་པ་པའོ། །དེ་དག་གི་ནང་ན་
གཅིག་ཅིག་དགེ་སློང་གི་སྤྱོད་པ་ཤེས་ཏེ་ཀུན་ནས་དཀྲིས་པས་སྨྲས་པ།  འཕགས་པ་དེ་ནི་དེར་བས་ན་འདི་ལྟ་བུ་ཞིག་དྲིའོ། །རེ་ཤིག་ཅི་ཁྱོད་དགྲ་བཅོམ་པ་འམ།  ཕྱིར་མི་འོང་བ་འམ།  ལན་ཅིག་ཕྱིར་འོང་བ་འམ།  རྒྱུན་ཏུ་ཞུགས་པ་ཡིན་ནམ།  དེས་སྨྲས་པ།  ཁོ་
བོ་ནི་དགོན་པ་པའོ། །དེ་དག་གིས་སྨྲས་པ།  འཕགས་པ་དེ་ནི་དེར་བས་ན་གཞན་འདི་ལྟ་བུ་ཞིག་འདྲིའོ། །ཅི་ཁྱོད་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཐོབ་བམ།  འོན་ཏེ་ཅུང་ཟད་མེད་པའི་སྐྱེ་མཆེད་དམ།  རྣམ་ཤེས་མཐའ་ཡས་སྐྱེ་མཆེད་དམ།  ནམ་
མཁའ་མཐའ་ཡས་སྐྱེ་མཆེད་དམ།  བསམ་གཏན་བཞི་པ་འམ།  བསམ་གཏན་གསུམ་པ་འམ། བསམ་གཏན་གཉིས་པ་འམ། བསམ་གཏན་དང་པོ་ཐོབ་པ་ཡིན།  དེས་སྨྲས་པ།  ཁོ་བོ་ནི་དགོན་པ་པའོ། །དེ་དག་གིས་སྨྲས་པ།  འཕགས་པ་
དེ་ནི་དེར་བས་ན་ཅི་ཁྱོད་སྡེ་སྣོད་གསུམ་པ་འམ།  འོན་ཏེ་མདོ་སྡེ་འཛིན་པ་འམ།  འདུལ་བ་འཛིན་པ་འམ།  མ་མོ་འཛིན་པ་ཡིན།  དེས་སྨྲས་པ།  ཁོ་བོ་ནི་དགོན་པ་པའོ། །དེ་དག་གིས་སྨྲས་པ།  དེ་དག་ནི་དེར་བས་ན་གཞན་འདི་ལྟ་བུ་ཞིག་དྲིའོ། །
ཁྱོད་ཀྱི་མིང་ཅི།  དེས་སྨྲས་པ། ཁོ་བོ་ནི་དགོན་པ་པའོ། །དེ་དག་གིས་སྨྲས་པ།  འཕགས་པ་ཕྱོགས་འདི་གང་།  དེས་སྨྲས་པ།  ཁོ་བོ་ནི་དགོན་པ་པའོ། །ཞེས་དེས་དེ་བཞིན་དུ་རྣམ་པ་ཐམས་ཅད་དུ་དགོན་པ་པའོ་ཞེས་སྨྲས་པ་དང་།  དེ་དག་ཤིན་
དུ་ཁྲོས་པར་གྱུར་ནས་སྨྲས་པ།  ཤེས་ལྡན་དག་བདག་ཅག་ནི་ཆོམ་རྐུན་པ་ཡིན་ནམ།  འདི་ནི་ཆོམ་རྐུན་པ་ཆེན་པོ་ཞིག་སྟེ།  གང་རང་གི་མིང་ཙམ་ཡང་མི་ཤེས་ལ།  མཚན་མ་ཙམ་འཛིན་པ་འཇིག་རྟེན་རྣམས་ལ་སླུ་བར་བྱེད་པའོ་ཞེས་དེ་དག་དེ་ལ་མི་
བཟོད་པ་སྐྱེས་ནས་ཤིན་དུ་བརྡེགས་ཏེ།  མགོ་དང་ལྷུང་བཟེད་དང་ཁར་སིལ་ཡང་བཅོམ་ཆོས་གོས་ཀྱང་དྲལ་ཏེ་མ་ཤི་ཙམ་དུ་བྱས་ནས་དེ་དག་མཚན་མོ་ཉིད་ཕྱོགས་དེ་ནས་དོང་ངོ་། །དེ་ཡང་མཚན་མོ་ནམ་ནངས་ནས་དེ་བཞིན་དུ་ཚུལ་མི་སྡུག་
<pb id="11.197a"/>
པར་རྒྱལ་བྱེད་ཀྱི་ཚལ་དུ་སོང་བ་དང་།  དགེ་སློང་དག་གིས་མཐོང་སྟེ། དེ་དག་གིས་སྨྲས་པ།  ཚེ་དང་ལྡན་པ་གང་གིས་འདི་འདྲ་བའི་གནས་སུ་བཞག །དེས་ཇི་ལྟར་གྱུར་པ་ཞིབ་ཏུ་སྨྲས་པ། དེའི་སྐབས་དགེ་སློང་རྣམས་ཀྱིས་
བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ།  དགོན་པ་པ་རྣམས་ཀྱི་དགེ་སློང་གི་ཀུན་དུ་སྤྱད་པའི་ཆོས་བཅའ་བར་བྱ་སྟེ།  དགོན་པ་པའི་དགེ་སློང་གིས་རྟག་ཏུ་མེ་དག་གཞག་པར་བྱ།  ཕྱེ་ཉུང་ཟད་ཙམ་
བཅང་བར་བྱ།  རས་མ་དག་གཞག་པར་བྱ།  གང་འབྲས་ཅན་དང་།  ཟན་དག་ཟོས་པའི་ལྷག་མ་ཡང་གཞག་པར་བྱ།  རྒྱུ་སྐར་དང་། ཚེས་གྲངས་དང་།  ཉི་མ་དག་ལ་མཁས་པར་བྱ།  ཕྱོགས་ལ་མཁས་པར་བྱ།  སྤྱོད་ཡུལ་ལ་
མཁས་པར་བྱ།  ཆུ་དག་གཞག་པར་བྱ་མར་དང་འབྲུ་མར་ཅུང་ཟད་བཅང་བར་བྱ།  མདོ་སྡེ་འཛིན་པ་དང་།  འདུལ་བ་འཛིན་པ་དང་།  མ་མོ་འཛིན་པ་དང་། ཐ་ན་སྟེན་པར་སྨྲ་བ་ཙམ་ལ་ཡང་མཁས་པར་བྱ་སྟེ།  དགོན་པ་པའི་དགེ་སློང་ཇི་ལྟར་ཀུན་ཏུ་
སྤྱད་པའི་ཆོས་བཅས་པ་ལ་ཡང་དག་པར་མི་འཛིན་ཅིང་མི་སྒྲུབ་ན་འགལ་ཚབས་ཅན་དུ་འགྱུར་རོ། །གླེང་གཞི་ནི་མཉན་ཡོད་ནའོ། །མཉན་ཡོད་ན་འཚོ་བ་པ་ཞིག་གནས་པ་དེ་དུས་གཞན་ཞིག་ན་ནད་ཀྱིས་ཐེབས་པར་གྱུར་ཏེ།  དེ་སྨན་པའི་
དྲུང་དུ་སོང་ནས་བཞིན་བཟངས་སྨན་གྱི་ལུང་སྟོན་ཅིག །དེས་སྨྲས་པ།  འཕགས་པ་བསྲོ་ཁང་གི་ཁྲུས་ཀྱིས་ཁྲུས་གྱིས་ཤིག་དང་སོས་པར་འགྱུར་རོ། །དེས་སྨྲས་པ།  བཞིན་བཟངས་བདག་ནི་སློངས་མོ་ལ་རྒྱུ་ཞིང་འཚོ་བར་བྱེད་པ་ཡིན་ན། 
ཇི་ལྟར་བདག་གིས་བསྲོ་ཁང་དུ་ཁྲུས་འབྱོར་པར་འགྱུར།  དེས་སྨྲས་པ། འཕགས་པ་དགེ་སྦྱོང་ཤཱཀྱའི་བུ་དག་ཟླ་བ་ཕྱེད་ཕྱེད་ཅིང་ཁྲུས་བྱེད་ཀྱིས་དེར་སོང་ལ་ཁྲུས་བྱོས་ཤིག །དེས་ཁྲུས་བྱ་བར་བརྩམས་ཏེ།  དགེ་སློང་དག་གི་ནང་དུ་
ཞུགས་པ་དང་།  དེའི་གོས་ས་དམར་དུ་ཁ་བསྒྱུར་བ་གྱོན་ནས་དགེ་སློང་ཐམས་ཅད་ཀྱིས་དེ་ཡང་དགེ་སློང་ཞིག་གོ་སྙམ་སྟེ།  སུས་ཀྱང་མ་བགགས་སོ། །དེ་ཡང་མྱུར་བ་མྱུར་བར་ཁྲུས་བྱས་ཏེ།  མི་བདེ་ཞིང་འདུག་པ་དང་ཇི་ཙམ་ན་དགེ་
<pb id="11.197b"/>
སློང་དག་ཅིག་ཕྱོགས་དེར་འོངས་ཏེ།  དེ་དག་གིས་དེ་མཐོང་ནས།  དེ་དག་ལས་གཅིག་ཅིག་སེམས་དེས་པ་ཞིག་སྟེ།  དེས་སྨྲས་པ།  ཚེ་དང་ལྡན་པ་དག་འདི་ན་དགེ་སློང་རྒན་ཞུགས་ཤིག་འདུག་གིས་ཁྲུས་བྱའོ། །དེ་དག་གིས་སྨྲས་པ་
ལེགས་ཀྱིས་དེ་བཞིན་དུ་བྱའོ། །དེ་དག་དེའི་དྲུང་དུ་སོང་སྟེ།  རྒན་ཞུགས་ཚུར་ཤོག་ཁྲུས་བྱའོ་ཞེས་སྨྲས་སོ། །དེས་མགོ་འདྲིལ་བ་དང་།  དེ་དག་གིས་དེའི་དཔུང་པ་ནས་བཟུང་སྟེ་བསླང་ངོ་། །དེས་སྨྲས་པ།  དགེ་སློང་ཤཱཀྱའི་བུ་མི་གཙང་
བ་ཁྲུས་མ་བྱས་པ་དག་གིས་ཁྲུས་བྱས་པ་ལ་རེག་གོ། །དེ་དག་གིས་སྨྲས་པ།  ངེད་ནི་དགེ་སྦྱོང་ཤཱཀྱའི་བུ་དག་ཡིན་ནོ། །རྒན་ཞུགས་ཁྱོད་ལྟ་བུ་སུ་ཞིག །དེས་སྨྲས་པ།  བདག་ནི་འཚོ་བ་པའོ། །དེ་དག་གིས་སྨྲས་པ།  ཀྱེ་འཚོ་བ་པ་ཁྱོད་སུས་
བྱས་ཤེས་དེའི་སྐབས་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་དེ་ལྟ་བས་ན་དེའི་ཕྱིར་དགེ་སློང་རྣམས་ཀྱིས་བསྲོ་ཁང་དུ་ཁྲུས་བྱེད་པའི་ཚེ་སྒོ་སྲུངས་དག་གཞག་པར་བྱ་
ཞིང་ནང་དུ་འོང་བའི་དགེ་སློང་དག་གི་མིང་དྲི་བར་བྱའོ། །དེ་དག་གིས་དགེ་སློང་མིང་ཤེས་པ་ཡང་དྲི་བར་བརྩམས་པ་དང་། བཅོམ་ལྡན་འདས་ཀྱིས་བཀའ་སྩལ་པ།  ངོ་ཤེས་པའི་དགེ་སློང་དག་གི་མིང་ནི་མ་འདྲི་ཤིག །སངས་རྒྱས་བཅོམ་ལྡན་འདས་ཀོ་ས་
ལ་ནས་ལྗོངས་རྒྱུ་ཞིང་གཤེགས་པ་ན།  འདོད་པ་འཐུན་པར་བྱོན་ནས་འདོད་པ་འཐུན་པ་ན་འདོད་པ་འཐུན་པའི་ནགས་ཁྲོད་ན་བཞུགས་སོ། །དེ་ནས་ཡང་དེའི་ཚེ་བྲམ་ཟེ་པད་མའི་སྙིང་པོ་ཞེས་བྱ་བ་ལ་ཀོ་ས་ལའི་རྒྱལ་པོ་གསལ་རྒྱལ་གྱིས་དཔྱ་རྒྱུ་རྩྭ་དང་། 
ཤིང་དང་།  ཆུར་བཅས་པ་བྲམ་ཟེའི་སྦྱིན་མཐོངས་སུ་བྱིན་ནས་ཤས་ཆེན་པོ་རྒྱས་པ་ལ་ལོངས་སྤྱོད་དོ། །བྲམ་ཟེ་པད་མའི་སྙིང་པོའི་སློབ་མ་བྲམ་ཟེ་ཁྱེའུ་མ་སྡུག་ཅེས་བྱ་བ་མང་དུ་ཐོས་པ་ཚིག་གསལ་བ་ཐགས་ཐོགས་མེད་པ་ཞིག་ཡོད་དེ། 
བྲམ་ཟེ་པད་མའི་སྙིང་པོའི་བྲམ་ཟེའི་ཁྱེའུ་ལྔ་བརྒྱ་ཙམ་ལ་བྲམ་ཟེ་རྣམས་ཀྱི་གསང་ཚིག་འདོན་དུ་འཇུག་གོ། །བྲམ་ཟེ་པད་མའི་སྙིང་པོས་དགེ་སྦྱོང་གཽ་ཏ་མ་ཤཱཀྱའི་སྲས་ཤཱཀྱའི་རིགས་ལས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་
<pb id="11.198a"/>
ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་བ་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་ཤེས་ལྡན་གཽ་ཏ་མ་དེའི་དགེ་བ་དང་།  གྲགས་པ་དང་།  སྒྲ་དང་།  ཚིགས་སུ་བཅད་པ་རྒྱ་
ཆེན་པོ་འདི་ལྟ་བུ་འདི་ཕྱོགས་དང་ཕྱོགས་མཚམས་སུ་གྲགས་ཏེ། འདི་ལྟར་བཅོམ་ལྡན་འདས་གཽ་ཏ་མ་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་། ཞབས་སུ་ལྡན་པ། བདེ་བར་གཤེགས་པ་འཇིག་རྟེན་
མཁྱེན་པ།  བླ་ན་མེད་པ་སྐྱེས་བུ་འདུལ་བའི་ཁ་ལོ་སྒྱུར་བ།  ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་དེ་ནི་འཇིག་རྟེན་ལྷ་དང་བཅས། བདུད་དང་བཅས།  ཚངས་པ་དང་བཅས། དགེ་སྦྱོང་དང་བྲམ་ཟེའི་སྐྱེ་དགུ་དང་བཅས། ལྷ་དང་མིའི་
སྐྱེ་དགུ་དང་བཅས་པ་འདི་ལ་མཐོང་བའི་ཆོས་འདི་ཁོ་ན་ལ་རང་ཉིད་ཀྱིས་མངོན་པར་ཤེས་པས་མངོན་སུམ་དུ་བྱས་ཏེ་བསྒྲུབས་ནས་ངའི་ཟག་པ་ཟད་དོ། །ཚངས་པར་སྤྱོད་པ་ལ་བསྟེན་ཏོ། །བྱ་བ་བྱས་སོ། །འདི་ལས་སྲིད་པ་གཞན་མི་ཤེས་སོ། །
དེའི་ཆོས་ཀྱང་ཐོག་མར་དགེ་བ།  བར་དུ་དགེ་བ།  ཐ་མར་དགེ་བ།  དོན་བཟང་པོ།  ཚིག་འབྲུ་བཟང་པོ།  མ་འདྲེས་པ། ཡོངས་སུ་རྫོགས་པ།  ཡོངས་སུ་དག་པ།  ཡོངས་སུ་བྱང་བ།  ཚངས་པར་སྤྱོད་པ་ཡང་དག་པར་རབ་ཏུ་
སྟོན་པའོ་ཞེས་གོ་བར་བྱེད་པ་དེ་གསང་ཚིག་ལས་ཀྱང་འབྱུང་སྟེ།  སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་པོ་དེ་དག་དང་ལྡན་པའི་སྐྱེས་བུ་ཆེན་པོའི་འགྲོ་བ་ནི་གཉིས་ལས་གཞན་དུ་མི་འགྱུར་ཏེ།  གལ་ཏེ་ཁྱིམ་ན་གནས་ན་ནི་འཁོར་
ལོས་སྒྱུར་བའི་རྒྱལ་པོ་མཐའ་བཞིར་རྣམ་པར་རྒྱལ་བ།  ཆོས་དང་ལྡན་པ།  ཆོས་ཀྱི་རྒྱལ་པོ་རིན་པོ་ཆེ་སྣ་བདུན་དང་ལྡན་པར་འགྱུར་ཏེ།  དེའི་རིན་པོ་ཆེ་སྣ་བདུན་ནི་འདི་ལྟ་བུ་ཡིན་ཏེ།  འདི་ལྟ་སྟེ།  འཁོར་ལོ་རིན་པོ་ཆེ་དང་། 
གླང་པོ་རིན་པོ་ཆེ་དང་།  རྟ་རིན་པོ་ཆེ་དང་།  ནོར་བུ་རིན་པོ་ཆེ་དང་།  བུད་མེད་རིན་པོ་ཆེ་དང་།  ཁྱིམ་བདག་རིན་པོ་ཆེ་དང་།  བདུན་པ་ནི་བློན་པོ་རིན་པོ་ཆེ་ཉིད་ཡིན་ནོ། །དེ་ལ་ཡང་བུ་དཔའ་བ།  རྟུལ་ཕོད་པ།  ཡན་ལག་མཆོག་གི་
<pb id="11.198b"/>
གཟུགས་དང་ལྡན་པ།  ཕ་རོལ་གྱི་སྡེ་རབ་ཏུ་འཇོམས་པ།  སྟོང་ཡང་ཚང་བར་འགྱུར་ཞིང་དེ་རྒྱ་མཚོ་ལ་ཐུག་པའི་ས་ཆེན་པོ་མ་ལུས་པར་གནོད་པར་སྡོ་བ་མེད་ཅིང་འཚེ་བ་མེད་པ་འདི་ཉིད་ཆད་པ་མེད་ཅིང་མཚོན་གྱིས་བདའ་བ་མེད་ལ།  ཆོས་དང་འཐུན་ཞིང་
སྙོམས་པས་ལེགས་པར་ཕབ་སྟེ་གནས་པར་འགྱུར་རོ། །གལ་ཏེ་སྐྲ་དང་། ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ན་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་
རྫོགས་པའི་སངས་རྒྱས་ཤེས་བྱ་བར་འཇིག་རྟེན་དུ་སྒྲ་རྣམ་པར་གྲགས་པར་འགྱུར་བ་དེ་ཀོ་ས་ལ་ནས་ལྗོངས་རྒྱུ་ཞིང་གཤེགས་ནས། འདོད་པ་འཐུན་པར་བྱོན་ནས་འདོད་པ་འཐུན་པ་ན་འདོད་པ་འཐུན་པའི་ནགས་ཁྲོད་ན་བཞུགས་སོ་ཞེས་ཐོས་སོ། །
ཐོས་ནས་ཀྱང་བྲམ་ཟེའི་ཁྱེའུ་མ་སྡུག་ལ་སྨྲས་པ།  མ་སྡུག་གང་ཡིན་པ་ཤེས་སམ།  ཁོ་བོས་དགེ་སྦྱོང་གཽ་ཏ་མ་ཤཱཀྱའི་སྲས་ཤཱཀྱའི་རིགས་ལས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་
ཁྱིམ་ནས་ཁྱིམ་མེད་པར་རབ་ཏུ་བྱུང་ནས་ཤེས་བྱ་བ་ནས།  འཇིག་རྟེན་དུ་སྒྲ་རྣམ་པར་གྲགས་པར་འགྱུར་རོ་ཞེས་བྱ་བའི་བར་དུ་སྟེ།  ཁོ་བོས་དེ་གསང་ཚིག་ལས་བཏོན་པས་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་པོ་དེ་དག་དང་
ལྡན་པའི་སྐྱེས་བུ་ཆེན་པོའི་འགྲོ་བ་ནི་གཉིས་ལས་གཞན་དུ་མི་འགྱུར་ཏེ། གལ་ཏེ་ཁྱིམ་ན་གནས་ན་ནི་འཁོར་ལོས་སྒྱུར་བའི་རྒྱལ་པོ་མཐའ་བཞིར་རྣམ་པར་རྒྱལ་བ་ཞེས་བྱ་བ་ནས།  འཇིག་རྟེན་དུ་སྒྲ་རྣམ་པར་གྲགས་པར་འགྱུར་རོ་
ཞེས་བྱ་བའི་བར་དུ་སྟེ།  དེ་ཀོ་ས་ལ་ནས་ལྗོངས་རྒྱུ་ཞིང་གཤེགས་པ་ན།  འདོད་པ་འཐུན་པར་བྱོན་ནས། འདོད་པ་འཐུན་པ་ན་འདོད་པ་འཐུན་པའི་ནགས་ཁྲོད་ན་བཞུགས་སོ། །ཞེས་ཐོས་ཀྱིས་བྲམ་ཟེའི་ཁྱེའུ་ཚུར་ཁྱོད་ཤེས་ལྡན་
གཽ་ཏ་མ་གང་ན་བ་དེར་སོང་ཤིག་དང་ཕྱིན་ནས་ཇི་ག་ཤེས་ལྡན་གཽ་ཏ་མ་དེའི་དགེ་བ་དང་། གྲགས་པ་དང་།  སྒྲ་དང་།  ཚིགས་སུ་བཅད་པ་རྒྱ་ཆེན་པོ་ཕྱོགས་དང་ཕྱོགས་མཚམས་སུ་ཇི་ལྟར་གྲགས་པ་དེ་ཁོ་ན་བཞིན་ཡིན་ནམ་མ་
<pb id="11.199a"/>
ཡིན་པ་དང་།  དེའི་མཚན་རྣམས་གྲགས་པ་ཡང་དག་པ་ཡིན་ནམ་མ་ཡིན་ཤེས་པར་འགྱུར་གྲང་། བྲམ་ཟེའི་ཁྱེའུ་མ་སྡུག་གིས་བྲམ་ཟེ་པད་མའི་སྙིང་པོའི་ལྟར་མཉན་ནས་ཤས་ཆེ་བའི་བྲམ་ཟེ་རྒན་རབས་མང་པོ་དང་ལྷན་
ཅིག་ཏུ་ཤས་ཆེ་བ་ནས་བྱུང་ནས།  བཅོམ་ལྡན་འདས་གང་ན་བ་དེར་དོང་སྟེ་ལྷགས་ནས་ཕྱོགས་གཅིག་ཏུ་འདུག་གོ། །དེ་ནས་ཤས་ཆེ་བའི་བྲམ་ཟེ་རྣམས་བཅོམ་ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་དང་། 
ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ཀྱིས་ཤས་ཆེ་བའི་བྲམ་ཟེ་རྣམས་ལ་ཆོས་དང་ལྡན་པའི་གཏམ་ཡང་དག་པར་སྟོན་པར་
མཛད།  ཡང་དག་པར་འཛིན་དུ་འཇུག་པར་མཛད།  ཡང་དག་པར་གཟེང་བསྟོད་པར་མཛད།  ཡང་དག་པར་རབ་ཏུ་དགའ་བར་མཛད་དེ།  བཅོམ་ལྡན་འདས་ཤས་ཆེ་བའི་བྲམ་ཟེ་རྣམས་ལ་ཆོས་དང་ལྡན་པའི་གཏམ་གསུང་
བ་ན།  བྲམ་ཟེའི་ཁྱེའུ་མ་སྡུག་མཆིལ་ལྷམ་དང་བཅས་པས་འཆག་ཅིང་གློ་བུར་དུ་གཏམ་དག་གླེང་བར་བྱེད་ལ། གཏམ་དེ་མཐར་ཕྱིན་པར་མི་སྡོད་པར་མ་གུས་པས་སྙེམས་ཤིང་བཟློག་པར་སེམས་སོ། །དེ་ནས་བཅོམ་ལྡན་འདས་
ཀྱིས་བྲམ་ཟེའི་ཁྱེའུ་མ་སྡུག་ལ་འདི་སྐད་ཅེས་བཀའ་སྩལ་ཏོ། །བྲམ་ཟེའི་ཁྱེའུ་ཁྱོད་བྲམ་ཟེ་གསུམ་རིག་པ་རྣམས་དང་ལྷན་ཅིག་གློ་བུར་དུ་གཏམ་དེ་ལྟ་བུ་སྨྲ་འམ།  ཀྱེ་གཽ་ཏ་མ་གཏམ་ཇི་ལྟ་བུ་ཞིག  །དེ་བཞིན་གཤེགས་པ་ཤས་ཆེ་
བའི་བྲམ་ཟེ་རྣམས་ཆོས་དང་ལྡན་པའི་གཏམ་གསུང་བ་ན་ཁྱོད་མཆིལ་ལྷམ་དང་བཅས་པས་འཆག་ཅིང་གློ་བུར་དུ་གཏམ་གླེང་བར་བྱེད་ལ།  གཏམ་དེ་མཐར་ཕྱིན་པར་མི་སྡོད་པར་མ་གུས་པས་སྙེམས་ཤིང་སླར་བཟློག་པར་
སེམས་པ་ལྟ་བུའོ། །ཀྱེ་གཽ་ཏ་མ་བྲམ་ཟེ་འགྲོ་བ་རྣམས་ནི་འགྲོ་བ་རྣམས་དང་ལྷན་ཅིག་འགྲེང་བ་རྣམས་ནི་འགྲེང་བ་རྣམས་དང་། འདུག་པ་རྣམས་ནི་འདུག་པ་རྣམས་དང་།  ཉལ་བ་རྣམས་ནི་ཉལ་བ་རྣམས་དང་།  ཕན་ཚུན་
<pb id="11.199b"/>
ལེགས་པར་སྨྲའི།  དགེ་སྦྱོང་མགོ་རེག་ནག་པོའི་རྩ་ལག་ཕོ་རེང་གང་དག་དང་ནི་ཁོ་བོ་ལྷན་ཅིག་ཏུ་འདི་ལྟ་བུའི་གློ་བུར་གྱི་གཏམ་གླེང་དུ་རུང་སྟེ།  དཔེར་ན་ད་ལྟར་ཤེས་ལྡན་གཽ་ཏ་མ་དང་གླེང་བ་བཞིན་ནོ། །བྲམ་ཟེའི་ཁྱེའུ་ཁྱོད་དོན་དུ་གཉེར་བ་ལ་
ཞུགས་ནས།  འདིར་འོངས་ན།  དེ་ལྟ་བུ་ནི་བསྙེན་བཀུར་མ་བྱས་པ་ལས་གཞན་ལ་མེད་པས་བྲམ་ཟེའི་ཁྱེའུ་མ་སྡུག་ནི་བླ་མའི་ཚོགས་ལས་བསྙེན་བཀུར་མ་བྱས་པ་ཞིག་ཡིན་པ་ལྟ། དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་
བཀུར་སྟི་མེད་པའི་ཚིག་གིས་སྤྱོས་པ་ན་ཁྲོས།  འཁྲུགས།  རྔམ་ཞིང་ཡིད་མ་རངས་ནས་བཅོམ་ལྡན་འདས་ལ་ཁ་བྱ་བར་འདོད།  སྤོབས་པར་འདོད།  བརྩད་པར་འདོད།  དྲན་པར་བྱ་བར་འདོད་དེ།  འདི་ཙམ་གྱིས་དགེ་སྦྱོང་གཽ་ཏ་མ་ལ་ཁ་
བྱ་བ་དང་། སྤོབས་པ་དང་།  བརྩད་པ་དང་།  དྲན་པར་བྱས་པར་འགྱུར་རོ། །སྙམ་དུ་རིག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །འདི་ལྟར་ཀྱེ་གཽ་ཏ་མ་ཤཱཀྱ་འདི་དག་ནི་ད་བྱུང་ཁོ་ན་ཡིན་ཏེ།  ད་བྱུང་གི་རིགས་ཡིན་པས་བྲམ་
ཟེ་རྣམས་ལ་བླ་མ་དང་།  རི་མོ་དང་།  ཞེ་ས་དང་མཆོད་པ་མི་བྱེད་དོ། །ཅི་བྲམ་ཟེའི་བུ་ཁྱོད་ལ་ཤཱཀྱ་རྣམས་ཀྱིས་གནོད་པ་ཆུང་ཟད་བྱས་སམ།  ཀྱེ་གཽ་ཏ་མ་དུས་གཅིག་ཅིག་ན་བདག་ཉིད་དང་མཁན་པོ་བྱ་བ་ཞིག་ལ་གྲོང་ཁྱེར་སེར་སྐྱའི་
གཞིར་ཕྱིན་པ་ན་བདག་ལ་ཤཱཀྱ་རྣམས་དང་ཤཱཀྱའི་བུ་མོ་རྣམས་ཁང་བཟངས་ཀྱི་སྟེང་དུ་སོང་ནས་འཛུས་ཀེར་གྱིས་སྟོན་པར་བྱེད་དེ།  བྲམ་ཟེ་པད་མའི་སྙིང་པོའི་སློབ་མ་བྲམ་ཟེའི་ཁྱེའུ་མ་སྡུག་ཡིན་ནོ། །བྲམ་ཟེ་པད་མའི་སྙིང་
པོའི་སློབ་མ་བྲམ་ཟེའི་ཁྱེའུ་མ་སྡུག་ཡིན་ནོ། །ཞེས་དེ་དག་བདག་ལ་འཛུབ་ཀེར་ཁོ་ནས་སྟོན་པར་བྱེད་ཀྱི་བདག་ལ་བཀུར་སྟི་དང་།  བླ་མ་དང་།  ཞེ་ས་དང་།  མཆོད་པ་ནི་མི་བྱེད་དོ། །བྲམ་ཟེའི་ཁྱེའུ་རེ་ཤིག་བྱེའུ་ཁུག་རྟ་ཡང་རང་
གི་ཚང་ན་འདུག་ན་ཅི་དགར་སྐད་འབྱིན་ན།  ཤཱཀྱ་རྣམས་ལྟ་སྨོས་ཀྱང་ཅི་དགོས་ཏེ། བྲམ་ཟེའི་ཁྱེའུ་འདི་ལྟ་སྟེ་གྲོང་ཁྱེར་སེར་སྐྱའི་གཞི་འདི་ནི་ཤཱཀྱ་རྣམས་ཀྱི་རང་གི་ཡིན་ནོ། །ཀྱེ་གཽ་ཏ་མ་རིགས་ནི་འདི་བཞི་སྟེ།  བྲམ་ཟེ་དང་། 
