<pb id="11.274b"/>
ཅག་གི་སྟོན་པ་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་མྱ་ངན་ལས་འདས་ཏེ།  བདག་ཅག་གིས་དེ་ལ་བལྟ་བ་དང་བསྙེན་བཀུར་བྱ་བའི་ཕྱིར་འགྲོ་མ་ནུས་སོ་ཞེས་འགྱོད་པར་མ་བྱེད་ཅིག །དེ་ནས་གྲོང་ཁྱེར་རྩྭ་ཅན་གྱི་གྱད་རྣམས་ཀྱིས་
ཚེ་དང་ལྡན་པ་ཀུན་དགའ་བོའི་ལྟར་མཉན་ནས་དེ་དག་གི་བུ་དང་།  ཆུང་མ་དང་།  བྲན་ཕོ་དང་།  བྲན་མོ་དང་།  ལས་བྱེད་པ་དང་། ཞོ་ཤས་འཚོ་བ་དང་།  དེ་དག་གི་མཛའ་བཤེས་དང་།  ཉེ་དུ་དང་།  བློན་པོ་དང་།  སྣག་གི་གཉེན་མཚམས་རྣམས་གྲོང་ཁྱེར་རྩྭ་ཅན་
ནས་བྱུང་ནས་ཤིང་སཱ་ལ་ཟུང་གི་ཚལ་ག་ལ་བར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་པ་དང་།  གྲོང་ཁྱེར་རྩྭ་ཅན་གྱི་གྱད་རྣམས་ལ་བཅོམ་ལྡན་འདས་ཀྱིས་ཆོས་དང་འཐུན་
པའི་གཏམ་གྱིས་ཡང་དག་པར་བསྟན།  ཡང་དག་པར་འཛིན་ཏུ་བཅུག །ཡང་དག་པར་གཟེང་བསྟོད།  ཡང་དག་པར་རབ་ཏུ་དགའ་བར་མཛད་དོ། །དེ་ནས་གྲོང་ཁྱེར་རྩྭ་ཅན་གྱི་གྱད་གཙོ་བོ་གཙོ་བོ་དག་སྟན་ལས་ལངས་ནས་བླ་གོས་ཕྲག་པ་
གཅིག་ཏུ་གཟར་ཏེ།  བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ཅག་ནི་འདི་ལྟར་གྲོང་ཁྱེར་རྩྭ་ཅན་གྱི་གྱད་ཅེས་བགྱི་བ་ལགས་ཏེ།  སངས་རྒྱས་དང་།  ཆོས་དང་།  དགེ་
སློང་གི་དགེ་འདུན་ལ་སྐྱབས་སུ་མཆིས་ཏེ་བསླབ་པའི་གཞི་རབ་ཏུ་གཟུང་བར་བགྱིའོ། །དེ་ནས་ཚེ་དང་ལྡན་པ་ཀུན་དགའ་བོ་འདི་སྙམ་དུ་སེམས་ཏེ།  གལ་ཏེ་གྲོང་ཁྱེར་རྩྭ་ཅན་གྱི་གྱད་རྣམས་རེ་རེ་ནས་བཅོམ་ལྡན་འདས་ཀྱི་སྤྱན་སྔར་འདུག་སྟེ།  དགེ་བསྙེན་གྱི་
སོ་སོར་བཤགས་པ་བྱར་གྲོང་ཁྱེར་རྩྭ་ཅན་གྱི་གྱད་རྣམས་ནམ་ཕྱེད་ན་སླར་ཡང་འགྲོ་དགོས་ཏེ།  སོ་སོར་བཤགས་པར་མི་འགྱུར་བས་མ་ལ་བདག་གིས་བཅོམ་ལྡན་འདས་ཀྱི་སྤྱན་སྔར་འདུག་སྟེ།  གྲོང་ཁྱེར་རྩྭ་ཅན་གྱི་གྱད་རྣམས་དགེ་བསྙེན་གྱི་སོ་སོར་
བཤགས་པ་ཅིག་ཅར་གདོན་པར་བྱའོ་སྙམ་མོ།།                  །།འདུལ་བ་ཕྲན་ཚེགས་ཀྱི་གཞི།  <bampo n="6.54" zh="11.669"/>བམ་པོ་ལྔ་བཅུ་བཞི་པ། དེ་ནས་ཚེ་དང་ལྡན་པ་ཀུན་དགའ་བོ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་
<pb id="11.275a"/>
སྦྱར་བ་བཏུད་དེ།  བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་འདི་ལྟར་གྲོང་ཁྱེར་རྩྭ་ཅན་གྱི་གྱད་རྣམས་དང་།  དེ་དག་གི་བུ་དང་།  ཆུང་མ་དང་།  བྲན་ཕོ་དང་། བྲན་མོ་དང་།  ལས་བྱེད་མ་དང་།  ཞོ་ཤས་འཚོ་བ་དང་།  མཛའ་བོ་དང་།  བློན་པོ་དང་། 
ཉེ་དུ་དང་།  སྣག་གི་གཉེན་མཚམས་འདི་རྣམས་སངས་རྒྱས་དང་།  ཆོས་དང་དགེ་སློང་གི་དགེ་འདུན་ལ་སྐྱབས་སུ་མཆི་སྟེ། བསླབ་པའི་གཞི་རབ་ཏུ་འཛིན་དུ་སྩལ་བར་བགྱིའོ། །དེ་ནས་ཚེ་དང་ལྡན་པ་ཀུན་དགའ་བོ་གྲོང་ཁྱེར་རྩྭ་ཅན་གྱི་གྱད་དེ་དང་དེ་དག་དང་།  བཅོམ་ལྡན་
འདས་ཀྱི་སྤྱན་སྔར་འདུག་སྟེ།  དེའི་མཚན་མོ་གུང་ཐུན་མ་འདས་པར་དགེ་བསྙེན་གྱི་སོ་སོར་བཤགས་པར་བྱས་སོ། །དེ་ནས་གྲོང་ཁྱེར་རྩྭ་ཅན་གྱི་གྱད་རྣམས་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་རང་ནས།  བཅོམ་ལྡན་འདས་ཀྱི་
ཞབས་གཉིས་ལ་མགོ་བོས་ཕྱག་འཚལ་ནས་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །གང་གི་ཚེ་བྱང་ཆུབ་སེམས་དཔའ་དགའ་ལྡན་གྱི་གནས་ན་བཞུགས་པའི་ཚེ་གཟིགས་པ་ལྔས་གཟིགས་ཏེ། འདོད་པ་ན་སྤྱོད་པའི་ལྷ་དྲུག་ལ་ལན་གསུམ་དུ་སྦྱང་བ་མཛད་ནས་གླང་པོ་ཆེར་
བསྟན་ཏེ་ཡུམ་གྱི་ལྷུམས་སུ་ཞུགས་པ་དེའི་ཚེ་ལྷའི་དབང་པོ་བརྒྱ་བྱིན་གྱིས་དྲི་ཟའི་རྒྱལ་པོ་རབ་དགའ་ལ་འདི་སྐད་ཅེས་སྨྲས་སོ། །རབ་དགའ་ཤེས་པར་གྱིས་ཤིག །བཅོམ་ལྡན་འདས་དགའ་ལྡན་གྱི་གནས་ན་བཞུགས་པ་གཟིགས་པ་ལྔས་གཟིགས་ཏེ།  འདོད་པ་ན་སྤྱོད་པའི་
ལྷ་དྲུག་ལ་ལན་གསུམ་དུ་སྦྱང་བ་མཛད་ནས་གླང་པོ་ཆེར་བསྟན་ཏེ་ཡུམ་གྱི་ལྷུམས་སུ་ཞུགས་ཀྱིས་དེ་བསྲུང་བར་བྱ་བའི་ཕྱིར་འདོང་ངོ་། །དེས་སྨྲས་པ། ཁོ་བོ་ནི་རེ་ཤིག་གླུ་དབྱངས་ལེན་གྱིས་ཀཽ་ཤི་ཀ་སོང་ཤིག །གང་གི་ཚེ་བྱང་ཆུབ་སེམས་དཔའ་ཡུམ་གྱི་ལྷུམས་ནས་བྱུང་བ་དེའི་ཚེ་ཡང་
ལྷའི་དབང་པོ་བརྒྱ་བྱིན་གྱིས་དྲི་ཟའི་རྒྱལ་པོ་རབ་དགའ་ལ་འདི་སྐད་ཅེས་སྨྲས་སོ། །རབ་དགའ་ཤེས་པར་གྱིས་ཤིག །བཅོམ་ལྡན་འདས་བྱང་ཆུབ་སེམས་དཔའ་ཡུམ་གྱི་ལྷུམས་ནས་བྱུང་གིས་དེའི་ཞལ་ཏ་དང་། གཡོག་བྱ་བའི་ཕྱིར་འདེང་ངོ་། །དེས་སྨྲས་པ། ཁོ་བོ་ནི་རེ་ཤིག་གླུ་
དབྱངས་ལེན་གྱིས་ཀཽ་ཤི་ཀ་སོང་ཤིག །གང་གི་ཚེ་བཅོམ་ལྡན་འདས་བྱང་ཆུབ་སེམས་དཔའ་གཞོན་ནུས་རོལ་ཅིང་རོལ་པ་དེའི་ཚེ་ཡང་ལྷའི་དབང་པོ་བརྒྱ་བྱིན་གྱིས་དྲི་ཟའི་རྒྱལ་པོ་རབ་དགའ་ལ་འདི་སྐད་ཅེས་སྨྲས་སོ། །རབ་དགའ་ཤེས་པར་གྱིས་ཤིག །བཅོམ་ལྡན་འདས་
<pb id="11.275b"/>
བྱང་ཆུབ་སེམས་དཔའ་གཞོན་ནུ་རོལ་པས་རོལ་ཅིང་བཞུགས་ཀྱིས་དེ་ལ་བདག་ཅག་གིས་བསྙེན་བཀུར་བྱ་བའི་ཕྱིར་འདེང་ངོ་། །དེས་སྨྲས་པ། ཁོ་བོ་ནི་རེ་ཤིག་གླུ་དབྱངས་ལེན་པས་ཀཽ་ཤི་ཀ་སོང་ཤིག །གང་གི་ཚེ་བྱང་ཆུབ་སེམས་དཔས་རྒ་བ་དང་། ན་བ་དང་། འཆི་བ་གཟིགས་ནས་ཐུགས་
བྱུང་སྟེ་དཀའ་ཐུབ་ཀྱི་ནགས་ཚལ་དུ་ཞུགས་སོ། །གང་གི་ཚེ་དཀའ་བ་སྤྱད་ནས་དཀའ་ཐུབ་ལས་བཞེངས་པ་དེའི་ཚེ་གྲོང་པའི་བུ་མོ་དགའ་མོ་དང་། དགའ་སྟོབས་མས་ལན་བཅུ་དྲུག་དུ་ཉིང་ཁུར་བྱས་པའི་འོ་ཐུག་སྦྲང་རྩི་ལྟར་མངར་བ་གསོལ་ནས་ཅི་བདེར་དབུགས་རྔུབ་པ་དང་།  ཅི་བདེར་
དབུགས་འབྱུང་བ་དང་།  ཅི་བདེར་འབྲས་ཆན་དང་། ཟན་དྲོན་གྱི་ཞལ་ཟས་རགས་པ་གསོལ་ཞིང་སྐུ་ཏིལ་མར་དང་། མར་སར་གྱིས་བྱུགས་ནས་ཆུ་འཇམ་པོས་སྐུ་འཁྲུ་བར་མཛད་པ་དེའི་ཚེ་ལྷའི་དབང་པོ་བརྒྱ་བྱིན་གྱིས་དྲི་ཟའི་རྒྱལ་པོ་རབ་དགའ་ལ་འདི་སྐད་ཅེས་སྨྲས་སོ། །
རབ་དགའ་ཤེས་པར་གྱིས་ཤིག །བཅོམ་ལྡན་འདས་བྱང་ཆུབ་སེམས་དཔའ་རྒ་བ་དང་།  ན་བ་དང་།  འཆི་བ་གཟིགས་ཏེ་ཐུགས་བྱུང་ནས་དཀའ་ཐུབ་ཀྱི་ནགས་ཚལ་དུ་ཞུགས་ནས་དཀའ་བ་སྤྱད་དོ། །གང་གི་ཚེ་གྲོང་པའི་བུ་མོ་དགའ་མོ་དང་།  དགའ་སྟོབས་མས་ལན་བཅུ་
དྲུག་ཏུ་ཉིང་ཁུར་བྱས་པའི་འོ་ཐུག་སྦྲང་རྩི་ལྟར་མངར་བ་གསོལ་ནས་ཅི་བདེར་དབུགས་རྔུབ་པ་དང་།  ཅི་བདེར་དབུགས་འབྱུང་བ་དང་།  ཅི་བདེར་འབྲས་ཆན་དང་།  ཟན་དྲོན་གྱི་ཞལ་ཟས་རགས་པ་གསོལ་ཞིང་སྐུ་ཏིལ་མར་དང་།  མར་སར་གྱིས་བྱུགས་ནས་ཆུ་འཇམ་
པོས་སྐུ་འཁྲུ་བར་མཛད་ཀྱིས་དེ་ལ་བསྙེན་བཀུར་བྱ་བའི་ཕྱིར་འདེང་ངོ་། །དེས་སྨྲས་པ།  ཁོ་བོ་ནི་རེ་ཤིག་གླུ་དབྱངས་ལེན་གྱིས་ཀཽ་ཤི་ཀ་སོང་ཤིག །གང་གི་ཚེ་བཅོམ་ལྡན་འདས་ཀྱིས་བདུད་འབྱུང་པོའི་འཁོར་བྱེ་བ་ཕྲག་སུམ་བཅུ་རྩ་དྲུག་བཏུལ་ཏེ་བླ་ན་
མེད་པའི་ཡེ་ཤེས་ཐུགས་སུ་ཆུད་པ་དེའི་ཚེ་ཚངས་པས་གསོལ་ཏེ་ཡུལ་བཱ་རཱ་ཎ་སཱིར་གཤེགས་ནས་ལན་གསུམ་དུ་བཟླས་ཏེ་ཆོས་ཀྱི་འཁོར་ལོ་རྣམ་པ་བཅུ་གཉིས་སུ་བསྐོར་ནས་དེའི་ཚེ་བཅོམ་ལྡན་འདས་ཀྱིས་ཕྱོགས་གང་དང་གང་དག་ན་གྲོང་དང་། 
གྲོང་ཁྱེར་དང་། ཡུལ་འཁོར་དང་།  རྒྱལ་པོའི་ཕོ་བྲང་འཁོར་དང་།  ལྗོངས་དེ་དང་དེ་དག་ཏུ་གདུལ་བ་རྣམས་བཏུལ་ཏེ་གྲོང་ཁྱེར་རྩྭ་ཅན་དུ་གཤེགས་ནས་ཐ་མའི་གཟིམས་མལ་དུ་ཞུགས་པ་དེའི་ཚེ་ལྷའི་དབང་པོ་བརྒྱ་བྱིན་གྱིས་དྲི་ཟའི་རྒྱལ་པོ་རབ་དགའ་ལ་
<pb id="11.276a"/>
འདི་སྐད་ཅེས་སྨྲས་སོ། །དྲི་ཟའི་རྒྱལ་པོ་ཤེས་པར་གྱིས་ཤིག །བཅོམ་ལྡན་འདས་ཀྱིས་བདུད་འབྱུང་པོའི་འཁོར་བྱེ་བ་ཕྲག་སུམ་བཅུ་རྩ་དྲུག་བཏུལ་ཏེ་བླ་ན་མེད་པའི་ཡེ་ཤེས་ཐུགས་སུ་ཆུད་ནས་ཚངས་པས་གསོལ་ཏེ་ཡུལ་བཱ་རཱ་ཎ་སཱིར་གཤེགས་
ནས་ལན་གསུམ་དུ་བཟླས་ཏེ་ཆོས་ཀྱི་འཁོར་ལོ་རྣམ་པ་བཅུ་གཉིས་སུ་བསྐོར་ནས་དེའི་ཚེ་ཕྱོགས་གང་དང་གང་དག་ན་གྲོང་དང་།  གྲོང་ཁྱེར་དང་།  ཡུལ་འཁོར་དང་།  རྒྱལ་པོའི་ཕོ་བྲང་འཁོར་དང་།  ལྗོངས་དེ་དང་དེ་དག་ཏུ་གདུལ་བ་རྣམས་བཏུལ་ཏེ་གྲོང་ཁྱེར་རྩྭ་ཅན་
དུ་གཤེགས་ནས་ཐ་མའི་གཟིམས་མལ་དུ་ཞུགས་ཀྱིས་དེ་ལ་ཆོས་མཉན་པའི་ཕྱིར་དེར་འདེང་བར་བྱའོ། །དེས་སྨྲས་པ།  ཁོ་བོ་ནི་རེ་ཤིག་གླུ་དབྱངས་ལེན་གྱིས་ཀཽ་ཤི་ཀ་སོང་ཤིག །དེ་ནས་ཡང་ལྷའི་དབང་པོ་བརྒྱ་བྱིན་གྱིས་དྲི་ཟའི་རྒྱལ་པོ་རབ་
དགའ་ལ་འདི་སྐད་ཅེས་སྨྲས་སོ། །རབ་དགའ་ཤེས་པར་གྱིས་ཤིག །བཅོམ་ལྡན་འདས་ཐ་མའི་གཟིམས་མལ་དུ་ཞུགས་ཏེ་ཡོངས་སུ་མྱ་ངན་ལས་འདའ་བར་འགྱུར་གྱིས་དེ་ལ་བདག་ཅག་བསྙེན་བཀུར་བྱ་བའི་ཕྱིར་འདེང་ངོ་། །དེས་སྨྲས་པ།  ཁོ་བོ་ནི་
རེ་ཤིག་གླུ་དབྱངས་ལེན་གྱིས་ཀཽ་ཤི་ཀ་སོང་ཤིག །བཅོམ་ལྡན་འདས་ཀྱིས་དགོངས་པ།  ཀུན་ཏུ་རྒྱུ་རབ་བཟང་ནི་ངས་གདུལ་བར་རུང་ན་དྲི་ཟའི་རྒྱལ་པོ་རབ་དགའ་ནི་གདུལ་བར་དཀའ་སྟེ།  ཉན་ཐོས་ཀྱིས་གདུལ་བ་ལ་ནི་དེ་བཞིན་གཤེགས་པས་འདུལ་
བར་སྤྱོད་ཀྱི་སངས་རྒྱས་ཀྱིས་གདུལ་བ་ལ་ནི་ཉན་ཐོས་ཀྱིས་འདུལ་མི་ནུས་པས་དེ་ལྟ་བས་ན་དེ་བཞིན་གཤེགས་པས་གདུལ་བར་བྱ་བའི་མཁྱེན་པ་ནི་བླ་ན་མེད་དེ།  མ་ལ་འདི་བདག་གིས་གདུལ་བར་བྱ་གོར་མ་ཆག་སྙམ་དུ་དགོངས་ནས་ཇི་ལྟར་ཐུགས་མཉམ་
པར་སྙོམས་པར་ཞུགས་ན་ཐ་མའི་གཟིམས་མལ་དུ་སྤྲུལ་པ་བཞག་ནས་པི་བང་རྒྱུད་སྟོང་པ་ཁོག་པ་བཻ་དཱུརྱ་ལས་བྱས་པ་བསྣམས་ཏེ་ཐ་མའི་གཟིམས་མལ་ནས་བྱུང་ནས་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་དྲི་ཟའི་རྒྱལ་པོ་རབ་དགའི་སྒོ་ན་བཞུགས་པར་
འགྱུར་བ་དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་སོ། །དྲི་ཟའི་རྒྱལ་པོ་རབ་དགའ་ཡང་གང་ང་ལྟ་བུ་ནི་མེད་དོ་ཞེས་དྲི་ཟའི་རྒྱལ་པོ་རབ་དགའ་དྲེགས་པར་གྱུར་ཏེ།  དེས་པི་བང་སྙན་པ་སྙན་པ་བླངས་ནས་ཡིད་རབ་ཏུ་དགའ་བར་གྱུར་ཅིང་འདུག་གོ། །དེ་ནས་
<pb id="11.276b"/>
བཅོམ་ལྡན་འདས་ཀྱིས་སྒོ་སྲུངས་ཀྱི་སྐྱེས་བུ་ལ་འདི་སྐད་ཅེས་བཀའ་སྩལ་ཏོ། །ཀྭའི་སྐྱེས་བུ་སོང་ལ་དྲི་ཟའི་རྒྱལ་པོ་རབ་དགའ་ལ་སྒོ་གར་དྲི་ཟ་ཞིག་ཤེས་ལྡན་བལྟ་བའི་ཕྱིར་འོངས་སོ་ཞེས་བྱོས་ཤིག །དེ་སོང་ནས་སྨྲས་པ་དང་།  དེ་དྲེགས་པས་མྱོས་ནས་སྨྲས་
པ། ཀྭའི་ཅི་ཟེར་ཅིང་ལས་གཞན་པའི་དྲི་ཟ་ཡང་ཡོད་དམ།  དེས་སྨྲས་པ།  གཞན་དག་ལྟ་རེ་ཤིག་སྨོས་ཀྱང་མི་འཚལ་གྱི་སྒོ་དྲུང་འདི་ཁོ་ན་ན་མཆིས་ལགས་སོ། །དྲི་ཟ་དེ་དྲེགས་པས་མྱོས་པའི་ཤུགས་ཀྱིས་མོད་ལ་སྒོར་བྱུང་སྟེ། དེས་སྨྲས་པ། ཀྭའི་སྐྱེས་བུ་ཁྱོད་
དྲི་ཟ་ཡིན་ནམ།  བཅོམ་ལྡན་འདས་ཀྱིས་བཀའ་སྩལ་པ། ཀྭའི་ང་དྲི་ཟ་ཏེ་པོར་ཡིན་ནོ། །དེས་སྨྲས་པ།  གལ་ཏེ་དེ་ལྟ་ན་གླུ་དབྱངས་བླང་གིས་ཚུར་ཤོག །བཅོམ་ལྡན་འདས་ཀྱིས་བཀའ་སྩལ་པ།  ཀྭའི་ལེགས་ཀྱིས་དེ་བཞིན་བྱའོ་ཞེས་ཇི་ཙམ་བཅོམ་
ལྡན་འདས་དང་དེ་ལྷན་ཅིག་འགྲན་ཏོ། །བཅོམ་ལྡན་འདས་ཀྱིས་རྒྱུད་གཅིག་བཅད་པ་དང་།  དེས་ཀྱང་རྒྱུད་གཅིག་བཅད་དེ་པི་བང་གཉིས་ཀའི་རྒྱུད་དང་སྒྲ་མཉམ་མོ། །བཅོམ་ལྡན་འདས་ཀྱིས་རྒྱུད་གཉིས་བཅད་པ་དང་།  དེ་བཞིན་དུ་སྒྲ་དང་གདངས་
ཁྱད་པར་མེད་དོ། །དེ་བཞིན་དུ་གསུམ་པ་དང་།  བཞི་པ་ནས།  རྒྱུད་གཅིག་པའི་བར་དུ་བཞག་པ་དང་།  རབ་དགས་ཀྱང་གཉིས་པ་དང་།  གསུམ་པ་དང་།  བཞི་པ་ནས།  རྒྱུད་གཅིག་པའི་བར་དུ་བཞག་ན་དེ་བཞིན་དུ་པི་བང་གཉིས་ཀ་སྐད་
གདངས་ཁྱད་པར་མེད་དོ། །དེ་ནས་བཅོམ་ལྡན་འདས་ཀྱིས་རྒྱུད་གཅིག་པ་ཡང་བཅད་དེ།  ནམ་མཁའ་ཁོ་ན་ལ་ཡང་སྒྲ་དང་གདངས་དེ་བཞིན་དུ་གྱུར་པ་དང་། དྲི་ཟའི་རྒྱལ་པོ་རབ་དགའ་ངོ་མཚར་སྐྱེས་ནས་ང་རྒྱལ་གྱིས་དྲེགས་པ་མེད་པར་
གྱུར་ནས་དེས་བསམས་པ།  བདག་པས་འཕགས་པའི་དྲི་ཟ་གཞན་ཡང་ཡོད་པ་ལྟ་སྙམ་མོ། །དེ་ནས་བཅོམ་ལྡན་འདས་ཀྱིས་དྲི་ཟའི་ཆ་བྱད་མི་སྣང་བར་མཛད་དེ།  བཅོམ་ལྡན་འདས་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་དང་།  དཔེ་
བྱད་བཟང་པོ་བརྒྱད་བཅུ་དང་ལྡན་ཞིང་།  སྐུ་ཉི་མ་སྟོང་གི་འོད་པས་ལྷག་པ་འོད་འདོམ་གང་གིས་བརྒྱན་པ།  རིན་པོ་ཆེའི་རི་ལྟར་ཀུན་ནས་བཟང་བ།  རང་གི་སྐུ་ཉིད་དུ་བཞུགས་པ་དང་།  དྲི་ཟའི་རྒྱལ་པོ་རབ་དགས་མཐོང་སྟེ།  དེ་དད་པ་སྐྱེས་ནས་བཅོམ་
<pb id="11.277a"/>
ལྡན་འདས་ཀྱི་ཞབས་ལ་ཕྱག་འཚལ་ཏེ།  ཆོས་མཉན་པའི་ཕྱིར་སྤྱན་སྔ་ན་འདུག་པ་དང་།  བཅོམ་ལྡན་འདས་ཀྱིས་དེའི་བསམ་པ་དང་།  བག་ལ་ཉལ་བ་དང་།   ཁམས་དང་།  རང་བཞིན་མཁྱེན་ནས་འཕགས་པའི་བདེན་པ་བཞི་རྟོགས་པར་འགྱུར་བ་
དེ་ལྟ་བུའི་ཆོས་བཤད་དེ། གང་ཐོས་པས་དྲི་ཟའི་རྒྱལ་པོ་རབ་དགས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་སྟེ་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ནས།  དེས་བདེན་པ་མཐོང་སྟེ་ལན་གསུམ་དུ་ཆེད་དུ་བརྗོད་པས་
ཆེད་དུ་བརྗོད་པ།  བཙུན་པ་འདི་ལྟ་བུ་ནི་བདག་ལ་ཕས་མ་བགྱིས་ཏེ།  མས་ཀྱང་མ་ལགས།  རྒྱལ་པོས་མ་ལགས།  ལྷས་མ་ལགས།  མཛའ་བོས་མ་ལགས། རང་གི་སྐྱེ་བོ་དང་གཉེན་གྱི་ཚོགས་ཀྱིས་མ་ལགས།  སྔོན་གྱི་འདས་པས་མ་ལགས།  དགེ་སྦྱོང་དང་བྲམ་
ཟེ་རྣམས་ཀྱིས་མ་ལགས་པ་གང་ལགས་པ་དེ་བཅོམ་ལྡན་འདས་ཀྱིས་བདག་ལ་མཛད་དེ།  ཁྲག་དང་མཆི་མའི་རྒྱ་མཚོ་ནི་བསྐམས། རུས་པའི་རི་བོ་ལས་ནི་བསྒྲལ།  ངན་སོང་གི་སྒོ་ནི་བཀུམ།  མཐོ་རིས་དང་ཐར་པའི་སྒོ་ནི་ཕྱེ་སྟེ།  བདག་ལྷ་དང་མིའི་གནས་སུ་བཞག་པས། 
བཙུན་པ་བདག་ནམ་བཅོམ་ལྡན་འདས་དང་།  ཆོས་དང་།  དགེ་འདུན་ལ་སྐྱབས་སུ་མཆི་ལགས་ཀྱིས།  དགེ་བསྙེན་དུ་གཟུང་དུ་གསོལ།  དེང་སླན་ཆད་ནས་ཇི་སྲིད་འཚོའི་བར་དུ་སྲོག་གཅོད་པ་ལས་ལོག་སྟེ།  མངོན་པར་དད་ནས་སྐྱབས་སུ་མཆི་ལགས་སོ། །
དེ་ནས་བཅོམ་ལྡན་འདས་ཀྱིས་དྲི་ཟའི་རྒྱལ་པོ་རབ་དགའ་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན།  ཡང་དག་པར་འཛིན་ཏུ་བཅུག །ཡང་དག་པར་གཟེང་བསྟོད།  ཡང་དག་པར་རབ་ཏུ་དགའ་བར་མཛད་དོ། །ཇི་ལྟར་ཐུགས་མཉམ་པར་
བཞག་ན་སུམ་བཅུ་རྩ་གསུམ་པའི་ལྷ་རྣམས་ཀྱི་ནང་ནས་མི་སྣང་བར་གྱུར་ཅིང་ཐ་མའི་གཟིམས་མལ་དུ་ཞུགས་པ་དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་སོ། །དེའི་ཚེ་གྲོང་ཁྱེར་རྩྭ་ཅན་ན་ཀུན་ཏུ་རྒྱུ་རབ་བཟངས་ཤེས་བྱ་བ།  རྒས་པ། 
རྙིངས་པ།  འཁོགས་པ། ལོ་བརྒྱ་ཉི་ཤུ་ལོན་པ་དེ་ལ་གྲོང་ཁྱེར་རྩྭ་ཅན་གྱི་གྱད་རྣམས་ཀྱིས་བཀུར་སྟིར་བྱེད། བླ་མར་བྱེད།  རི་མོར་བྱེད།  མཆོད་པར་བྱེད་དེ་དགྲ་བཅོམ་པར་གྲགས་པ་ཞིག་གནས་སོ། །དེ་གྲོང་ཁྱེར་རྩྭ་ཅན་རྫིང་དལ་གྱིས་འབབ་
<pb id="11.277b"/>
པའི་འགྲམ་ཨུ་དུམ་ཝ་རའི་ཚལ་གྱི་དྲུང་ན་ཉིན་པར་གྱི་སྤྱོད་པས་གནས་པ་དང་།  གང་གི་ཚེ་བཅོམ་ལྡན་འདས་བྱང་ཆུབ་སེམས་དཔའ་དགའ་ལྡན་གྱི་གནས་ན་བཞུགས་པ་གཟིགས་པ་ལྔས་གཟིགས་ཏེ།  འདོད་པ་ན་སྤྱོད་པའི་ལྷ་དྲུག་ལ་ལན་གསུམ་དུ་
སྦྱང་བ་མཛད་ནས་གླང་པོ་ཆེར་བསྟན་ཏེ་ཡུམ་གྱི་ལྷུམས་སུ་ཞུགས་པ་དེའི་ཚེ་ཨུ་དུམ་ཝ་རའི་ཚལ་སྦལ་མིག་འཐོན་པར་འགྱུར་རོ། །གང་གི་ཚེ་ཡུམ་གྱི་ལྷུམས་ནས་བྱུང་བ་དེའི་ཚེ་སྦལ་མིག་བྱེ་བར་འགྱུར་རོ། །གང་གི་ཚེ་གཞོན་ནུ་རོལ་པས་རོལ་པ་
དེའི་ཚེ་མེ་ཏོག་ཁ་འབུས་པར་འགྱུར་རོ། །གང་གི་ཚེ་རྒ་བ་དང་། ན་བ་དང་།  འཆི་བ་གཟིགས་ཏེ་ཐུགས་བྱུང་ནས་དཀའ་ཐུབ་ཀྱི་ནགས་ཚལ་དུ་ཞུགས་པ་དེའི་ཚེ་མེ་ཏོག་ཁ་བྱེ་བར་འགྱུར་རོ། །གང་གི་ཚེ་དཀའ་བ་སྤྱོད་པ་དེའི་ཚེ་མེ་ཏོག་ཁ་བྱེ་བ་རྙིས་
པར་འགྱུར་རོ། །གང་གི་ཚེ་དཀའ་བ་སྤྱད་པ་དོན་མེད་པར་མཁྱེན་ནས་ཅི་བདེར་དབུགས་རྔུབ་པ་དང་།  ཅི་བདེར་དབུགས་འབྱུང་བ་དང་།  ཅི་བདེར་འབྲས་ཆན་དང་།  ཟན་དྲོན་གྱི་ཞལ་ཟས་རགས་པ་གསོལ་ཞིང་།  སྐུ་ཏིལ་མར་དང་།  མར་སར་གྱིས་
བྱུགས་ཏེ་ཞེས་བྱ་བ་ནས།  བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་ཞེས་བྱ་བའི་བར་སྔ་མ་བཞིན་ཏེ། དེའི་ཚེ་མེ་ཏོག་ཐམས་ཅད་རྒྱས་པར་འགྱུར་རོ། །གང་གི་ཚེ་བཅོམ་ལྡན་འདས་ལ་ཚངས་པས་
གསོལ་ཏེ་ཡུལ་བཱ་རཱ་ཎ་སཱིར་གཤེགས་ནས་ལན་གསུམ་དུ་བཟླས་ཏེ་ཆོས་ཀྱི་འཁོར་ལོ་རྣམ་པ་བཅུ་གཉིས་སུ་བསྐོར་བ་དེའི་ཚེ་ཨུ་དུམ་ཝ་རའི་ཚལ་ལམ་མེ་ལྷན་ནེ་ལྷང་ངེར་འགྱུར་རོ། །གང་གི་ཚེ་བཅོམ་ལྡན་འདས་ཀྱིས་ཕྱོགས་གང་དང་
གང་དག་ན་གྲོང་དང་།  གྲོང་ཁྱེར་དང་།  ཡུལ་འཁོར་དང་།  རྒྱལ་པོའི་ཕོ་བྲང་འཁོར་དང་། ལྗོངས་དེ་དང་དེ་དག་ཏུ་གདུལ་བ་རྣམས་བཏུལ་ཏེ་གྲོང་ཁྱེར་རྩྭ་ཅན་དུ་ཐ་མའི་གཟིམས་མལ་དུ་བཞུགས་པ་དེའི་ཚེ་ཡང་ཨུ་དུམ་ཝ་རའི་ཚལ་
རྙིང་པར་འགྱུར་བ་དེ་ཐམས་ཅད་ཀུན་ཏུ་རྒྱུ་རབ་བཟང་གིས་མཚན་མར་བྱས་པ་དང་། གྲོང་ཁྱེར་རྩྭ་ཅན་ན་གནས་པའི་ལྷ་ཞིག་གིས་གྲོང་ཁྱེར་རྩྭ་ཅན་པ་ལ་དེ་བཞིན་གཤེགས་པ་ནི་དེང་གི་ནམ་གྱི་གུང་ཐུན་ལ་ཕུང་པོ་ལྷག་མ་མེད་པའི་མྱ་
<pb id="11.278a"/>
ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའ་བར་འགྱུར་རོ་ཞེས་སྨྲས་པ། དེ་ཀུན་ཏུ་རྒྱུ་རབ་བཟང་གིས་ཐོས་སོ། །ཐོས་ནས་ཀྱང་དགེ་སྦྱོང་གཽ་ཏ་མ་དེང་གི་ནམ་གྱི་གུང་ཐུན་ལ་ཕུང་པོ་ལྷག་མ་མེད་པའི་མྱ་ངན་ལས་འདས་
པའི་དབྱིངས་སུ་ཡོངས་སུ་མྱ་ངན་ལས་འདའ་བར་གྱུར་ན་བདག་ནི་ཆོས་རྣམས་ལ་ཐེ་ཚོམ་ཡོད་པར་གྱུར་ཏེ།  བདག་གི་ཐེ་ཚོམ་ཡོད་པ་དེ་འདི་ལྟར་བཅོམ་ལྡན་འདས་གཽ་ཏ་མས་བདག་གི་ཐེ་ཚོམ་སེལ་སྤྱོད་པར་འགྱུར་རོ་སྙམ་དུ་བདག་
སེམས་ཤིང་འདུག་སྟེ།  མ་ལ་བདག་བཅོམ་ལྡན་འདས་གཽ་ཏ་མ་ག་ལ་བ་དེར་སོང་སྟེ་ཕྱིན་ནས།  གལ་ཏེ་ཞུས་ནས་ལུང་བསྟན་པའི་སླད་དུ་སྐབས་ཕྱེ་ན་ཕྱོགས་འགའ་ཞིག་ཞུའོ་སྙམ་ནས་གྲོང་ཁྱེར་རྩྭ་ཅན་ནས་བྱུང་སྟེ་ཤིང་སཱ་ལ་ཟུང་གཉིས་ཀྱི་ཚལ་ག་
ལ་བ་དེར་སོང་ངོ་། །དེའི་ཚེ་ཚེ་དང་ལྡན་པ་ཀུན་དགའ་བོ་ཕྱི་རོལ་ཏུ་བྱུང་སྟེ།  བླ་གབ་མེད་པའི་འཆག་ས་ན་འཆག་ཅིང་འདུག་པ་དང་།  ཀུན་ཏུ་རྒྱུ་རབ་བཟང་གིས་ཚེ་དང་ལྡན་པ་ཀུན་དགའ་བོ་ཕྱི་རོལ་ཏུ་བྱུང་སྟེ།  བླ་གབ་མེད་པའི་འཆག་ས་ན་འཆག་
ཅིང་འདུག་པ་རྒྱང་རིང་པོ་ཁོ་ན་ནས་མཐོང་ངོ་། །མཐོང་ནས་ཀྱང་ཚེ་དང་ལྡན་པ་ཀུན་དགའ་བོ་ག་ལ་བ་དེར་སོང་སྟེ་ཕྱིན་ནས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །ཀྱེ་ཀུན་དགའ་བོ་བདག་གིས་དགེ་སྦྱོང་གཽ་ཏ་མ་དེང་གི་
མཚན་མོའི་གུང་ཐུན་ལ་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའ་བར་འགྱུར་རོ་ཞེས་ཐོས་ནས་བདག་ནི་ཆོས་རྣམས་ལ་ཐེ་ཚོམ་ཡོད་པར་གྱུར་ཏེ། བདག་གི་ཐེ་ཚོམ་ཡོད་པ་དེ་འདི་
ལྟར་བཅོམ་ལྡན་འདས་གཽ་ཏ་མས་བདག་གི་ཐེ་ཚོམ་སེལ་སྤྱོད་པར་འགྱུར་རོ་སྙམ་དུ་བདག་སེམས་ཤིང་མཆིས་ན།  གལ་ཏེ་བཙུན་པ་ཀུན་དགའ་བོས་ནང་དུ་མཆི་བར་གནང་སྟེ།  གལ་ཏེ་ཞུས་ནས་ལུང་བསྟན་པའི་སླད་དུ་སྐབས་
ཕྱེ་ན་ཕྱོགས་འགའ་ཞིག་ཞུ་བར་བགྱིའོ། །རབ་བཟང་དེ་བཞིན་གཤེགས་པ་ལ་འཚེ་བར་མ་བྱེད་ཅིག་ཆོག་གོ། །བཅོམ་ལྡན་འདས་ཀྱི་སྐུ་ནི་དུབ་བོ། །བདེ་བར་གཤེགས་པའི་སྐུ་ནི་དུབ་བོ། །ཀུན་ཏུ་རྒྱུ་རབ་བཟང་གིས་ལན་གཉིས་ལན་གསུམ་གྱི་བར་དུ་
<pb id="11.278b"/>
ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །ཀྱེ་ཀུན་དགའ་བོ་བདག་གིས་ཀུན་ཏུ་རྒྱུ་སྤྱོད་པ་ཅན་རྒན་པོ་རྒན་པོ་སློབ་དཔོན་སྔ་རབས་དག་ལས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་འབྱུང་བ་ནི། 
བརྒྱ་ལམ་རེས་འགའ་ན།  འདི་ལྟར་མེ་ཏོག་ཨུ་དུམ་ཝ་ར་བཞིན་ནོ་ཞེས་ཐོས་ཏེ།  བཅོམ་ལྡན་འདས་གཽ་ཏ་མ་དེ་དེང་གི་མཚན་མོའི་གུང་ཐུན་ལ་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་མྱ་ངན་ལས་འདའ་བར་འགྱུར་ལ།  བདག་ནི་ཆོས་རྣམས་
ལ་ཐེ་ཚོམ་དུ་གྱུར་ཏེ།  བདག་གི་ཐེ་ཚོམ་ཡོད་པ་དེ་འདི་ལྟར་བཅོམ་ལྡན་འདས་གཽ་ཏ་མས་བདག་གི་ཐེ་ཚོམ་སེལ་སྤྱོད་པར་འགྱུར་རོ་སྙམ་དུ་བདག་སེམས་ཤིང་མཆིས་ཏེ།  གལ་ཏེ་ཚེ་དང་ལྡན་པ་ཀུན་དགའ་བོས་ནང་དུ་མཆི་བར་གནང་ན།  གལ་ཏེ་ཞུ་བ་ལུང་
བསྟན་པའི་སླད་དུ་སྐབས་ཕྱེ་ན་ཕྱོགས་འགའ་ཞིག་ཞུ་བར་བགྱིའོ་ཞེས་ལན་གཉིས་ལན་གསུམ་གྱི་བར་དུ་ཀུན་ཏུ་རྒྱུ་རབ་བཟང་གིས་ཚེ་དང་ལྡན་པ་ཀུན་དགའ་བོ་ལ་སྨྲས་པ་དང་།  རབ་བཟང་དེ་བཞིན་གཤེགས་པ་ལ་འཚེ་བར་མ་བྱེད་ཅིག་ཆོག་གོ། །
བཅོམ་ལྡན་འདས་ཀྱི་སྐུ་ནི་དུབ་བོ། །བདེ་བར་གཤེགས་པའི་སྐུ་ནི་མཉེལ་ཏོ། །དེ་ལྟར་ཚེ་དང་ལྡན་པ་ཀུན་དགའ་བོ་དང་།  ཀུན་ཏུ་རྒྱུ་རབ་བཟང་གཉིས་ལྷན་ཅིག་བར་སྐབས་ཀྱི་གཏམ་ཟེར་བ་བཅོམ་ལྡན་འདས་ཀྱི་ལྷའི་སྙན་རྣམ་པར་དག་ཅིང་མིའི་
ལས་འདས་པས་གསན་ཏེ།  གསན་ནས་ཀྱང་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །ཀུན་དགའ་བོ་ཀུན་ཏུ་རྒྱུ་རབ་བཟང་འདི་མ་དགག་པར་ཅི་དང་ཅི་འདོད་པ་འདྲིར་ཐོང་ཤིག །དེ་ཅིའི་ཕྱིར་ཞེ་ན།  ང་དང་མུ་སྟེགས་ཅན་ལྷན་ཅིག་
བར་སྐབས་ཀྱི་གཏམ་གླེང་བའི་ཐ་མར་འགྱུར་བ་ནི་འདི་ཡིན་ནོ། །འདི་ལྟ་སྟེ་ཀུན་ཏུ་རྒྱུ་རབ་བཟང་འདི་ཉིད་ངས་མངོན་སུམ་དུ་ཚུར་ཞེས་བྱས་པས་ངའི་ཉན་ཐོས་དགེ་སློང་རབ་ཏུ་བྱུང་བ་རྣམས་ཀྱི་ཐ་མར་འགྱུར་བ་ཡིན་ནོ། །དེ་ནས་ཀུན་ཏུ་རྒྱུ་རབ་
བཟང་བཅོམ་ལྡན་འདས་ཀྱིས་སྐབས་ཕྱེ་བ་དང་དགའ་མགུ་རབ་ཏུ་དགའ་སྟེ།  དགའ་བ་དང་།  ཡིད་བདེ་བ་སྐྱེས་ནས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་དང་ལྷན་ཅིག་ཏུ་ཡང་དག་པར་མགུ་བར་འགྱུར་བ་དང་།  ཡང་དག་
<pb id="11.279a"/>
པར་རབ་ཏུ་དགའ་བར་འགྱུར་བའི་གཏམ་རྣམ་པ་སྣ་ཚོགས་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས།  ཀུན་ཏུ་རྒྱུ་རབ་བཟང་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཀྱེ་གཽ་ཏ་མ་གལ་ཏེ་ཞུ་བ་ལུང་བསྟན་
པའི་སླད་དུ་སྐབས་ཕྱེ་ན་ཕྱོགས་འགའ་ཞིག་ཞུ་བར་བགྱིའོ། །རབ་བཟང་ཅི་དང་ཅི་འདོད་པ་དྲིས་ཤིག །ཀྱེ་གཽ་ཏ་མ་འཇིག་རྟེན་འདི་དག་ན་མུ་སྟེགས་ཅན་ཐ་དད་དུ་གནས་པ་འདི་ལྟ་སྟེ། འོད་སྲུང་རྫོགས་བྱེད་དང་།  ཀུན་ཏུ་རྒྱུ་གནག་ལྷས་ཀྱི་བུ་དང་།  སྨྲ་
འདོད་ཀྱི་བུ་མོའི་བུ་ཡང་དག་རྒྱལ་བ་ཅན་དང་།  མི་ཕམ་སྐྲའི་ལ་བ་ཅན་དང་།  ཀཱ་ཏྱཱའི་བུ་ནོག་ཅན་དང་།  གཅེར་བུ་པ་གཉེན་གྱི་བུ་རྣམས་ཀྱི་རང་རང་གི་ཁས་འཆེས་ཤིང་།  སོ་སོར་རིག་པ་དག་གོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་
པ་འདི་སྐད་ཅེས་བཀའ་སྩལ་ཏོ། །རབ་བཟང་ངས་ནི་ན་ཚོད་ཉི་ཤུ་དགུ་ལོན་ཏེ། །རབ་ཏུ་བྱུང་ནས་ལོ་གྲངས་ལྔ་བཅུ་ལྷག་གཅིག་ཏུ། །དགེ་བ་གང་ཡིན་ཅི་ཞེས་བཙལ་བར་བྱས་གྱུར་ཅིང་། །རབ་བཟང་ངས་ནི་རབ་ཏུ་བྱུང་བ་དེ་ཡི་ཚེ། །ཚུལ་ཁྲིམས་དང་ནི་
ཏིང་འཛིན་སྤྱོད་པ་རྣམ་རིག་དང་། །ང་ཡིས་རྩེ་གཅིག་སེམས་ནི་ཀུན་ཏུ་བསྒོམ་བྱས་ཏེ། །རིགས་པའི་ཆོས་ནི་ཕྱོགས་ཙམ་བཤད་པར་བྱས་གྱུར་ན། །འདི་ལས་ཕྱི་རོལ་དག་ན་དགེ་སྦྱོང་གཞན་ཡང་མེད། །རབ་བཟང་ཆོས་འདུལ་བ་གང་ལ་འཕགས་པའི་
ལམ་ཡན་ལག་བརྒྱད་པ་མི་སྣང་བ་དེ་ལ་དགེ་སྦྱོང་དང་པོ་ཡང་མི་སྣང་བར་འགྱུར་རོ། །གཉིས་པ་དང་།  གསུམ་པ་དང་།  དགེ་སྦྱོང་བཞི་པ་ཡང་མི་སྣང་བར་འགྱུར་རོ། །རབ་བཟང་ཆོས་འདུལ་བ་གང་ལ་འཕགས་པའི་ལམ་ཡན་ལག་བརྒྱད་པ་སྣང་
བ་དེ་ལ་དགེ་སྦྱོང་དང་པོ་ཡང་སྣང་བར་འགྱུར་རོ། །གཉིས་པ་དང་།  གསུམ་པ་དང་།  དགེ་སྦྱོང་བཞི་པ་ཡང་སྣང་བར་འགྱུར་རོ། །རབ་བཟང་ཆོས་འདུལ་བ་གང་ལ་འཕགས་པའི་ལམ་ཡན་ལག་བརྒྱད་པ་སྣང་ན་དགེ་སྦྱོང་དང་པོ་ནི་འདི་ཡིན་ནོ། །གཉིས་པ་ནི་འདི་ཡིན་ནོ། །
གསུམ་པ་ནི་འདི་ཡིན་ཏེ་དགེ་སྦྱོང་བཞི་པ་འདི་ལས་ཕྱི་རོལ་ན་དགེ་སྦྱོང་ངམ་བྲམ་ཟེ་མེད་དེ། ཕས་ཀྱི་རྒོལ་བའི་དགེ་སྦྱོང་དང་། བྲམ་ཟེ་རྣམས་ཀྱིས་སྟོང་ངོ་ཞེས་འདི་ལྟར་འཁོར་རྣམས་ལ་ང་སེང་གེའི་སྒྲ་ཡང་དག་པར་སྒྲོགས་སོ། །ཆོས་ཀྱི་རྣམ་གྲངས་འདི་
<pb id="11.279b"/>
བཤད་པས་ཀུན་ཏུ་རྒྱུ་རབ་བཟང་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བར་གྱུར་ཏོ། །དེ་ནས་ཀུན་ཏུ་རྒྱུ་རབ་བཟང་ཆོས་མཐོང་བ་དང་།  ཆོས་ཐོབ་པ་དང་།  ཆོས་རྟོགས་པ་དང་།  ཆོས་ཀྱི་གཏིང་སླེབས་ཏེ།  སོམ་ཉི་ལས་རྒལ་བ་དང་།  ཐེ་
ཚོམ་ལས་རྒལ་བ་དང་།  གཞན་གྱིས་མི་བཀྲི་བ་དང་།  གཞན་གྱིས་ཁ་དྲང་དུ་མི་རུང་བ་དང་།  སྟོན་པས་བསྟན་པའི་ཆོས་རྣམས་ལ་མི་འཇིགས་པ་ཐོབ་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་ཚེ་དང་ལྡན་པ་ཀུན་དགའ་བོ་གང་
ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །བཙུན་པ་ཚེ་དང་ལྡན་པ་ཀུན་དགའ་བོས་ནི་རྙེད་པ་ལེགས་པར་རྙེད་དེ།  གང་གི་ཕྱིར་བཙུན་པ་ཀུན་དགའ་བོ་ནི་སློབ་དཔོན་ཆེན་པོས་དབང་
བསྐུར་བས་དབང་བསྐུར་མོད་ཀྱི་བདག་ཀྱང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་སྟེ་བསྙེན་པར་རྫོགས་ནས་དགེ་སློང་གི་དངོས་པོ་ཐོབ་སྟེ།  གང་གི་ཕྱིར་བདག་གིས་ཀྱང་རྙེད་པ་ལེགས་པར་རྙེད་པར་གྱུར་ཅིག །དེ་ནས་ཚེ་
དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་ཀུན་ཏུ་རྒྱུ་རབ་བཟང་འདི་ནི་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་རྫོགས་ཏེ་དགེ་སློང་གི་དངོས་པོ་ཐོབ་པར་འཚལ་ན། 
བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་བཟུང་སྟེ།  དེ་རབ་ཏུ་དབྱུང་ཞིང་བསྙེན་པར་རྫོགས་པར་མཛད་དུ་གསོལ།  དེ་ནས་བཅོམ་ལྡན་འདས་ཀྱིས་ཀུན་ཏུ་རྒྱུ་རབ་བཟང་ལ་ཚུར་དགེ་སློང་ཚངས་པར་སྤྱད་པ་སྤྱོད་ཅིག་ཅེས་བཀའ་སྩལ་པས། 
ཚེ་དང་ལྡན་པ་དེ་རབ་ཏུ་བྱུང་ནས་བསྙེན་པར་རྫོགས་ཏེ་དགེ་སློང་གི་དངོས་པོར་གྱུར་ཏོ། །དེ་ལྟར་དེ་རབ་ཏུ་བྱུང་ནས།  ཚེ་དང་ལྡན་པ་དེ་གཅིག་ཏུ་བརྟུལ་བ་དང་། བག་ཡོད་པ་དང་།  བརྩོན་འགྲུས་དང་། དཀའ་ཐུབ་ལ་གནས་ཏེ།  དེ་གཅིག་ཏུ་བརྟུལ་
བ་དང་།  བག་ཡོད་པ་དང་།  བརྩོན་འགྲུས་དང་།  དཀའ་ཐུབ་ལ་གནས་པས་གང་གི་ཕྱིར་རིགས་ཀྱི་བུ་དག་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་བགོས་ནས་ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ།  བླ་ན་མེད་པའི་
<pb id="11.280a"/>
ཚངས་པར་སྤྱད་པ་མཐར་ཕྱིན་ནས་མཐོང་བའི་ཆོས་འདི་ཉིད་ལ་རང་གི་མངོན་པར་ཤེས་པས་མངོན་སུམ་དུ་བྱས་ཏེ་བསྒྲུབས་ནས་བདག་གི་སྐྱེ་བ་ཟད་དོ། །ཚངས་པར་སྤྱོད་པ་ལ་བསྟེན་ཏོ། །བྱ་བ་བྱས་སོ། །འདི་ལས་སྲིད་པ་གཞན་
མི་ཤེས་སོ་ཞེས་རབ་ཏུ་བསྒྲགས་ནས་ཚེ་དང་ལྡན་པ་དེ་ཡང་དག་པར་སེམས་ཤིན་ཏུ་རྣམ་པར་གྲོལ་ནས་ཀུན་ཤེས་པ་དང་ལྡན་པའི་དགྲ་བཅོམ་པར་གྱུར་ཏོ། །དེ་ནས་ཚེ་དང་ལྡན་པ་རབ་བཟང་དགྲ་བཅོམ་པ་ཐོབ་སྟེ།  རྣམ་པར་གྲོལ་བའི་དགའ་བ་དང་བདེ་བ་ཀུན་
ཏུ་མྱོང་ནས་དེ་འདི་སྙམ་དུ་སེམས་ཏེ། བདག་གིས་སྟོན་པ་ཡོངས་སུ་མྱ་ངན་ལས་འདའ་བ་བལྟ་བ་ནི་བདག་གི་ཆ་མ་ཡིན་གྱི་ཅི་ནས་ཀྱང་ཐོག་མ་ཁོ་ནར་བདག་ཡོངས་སུ་མྱ་ངན་ལས་འདའ་བར་བྱའོ་སྙམ་དུ་བསམས་ནས་བཅོམ་ལྡན་འདས་ག་ལ་བ་དེར་སོང་སྟེ་
ཕྱིན་ནས།  བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་ཚེ་དང་ལྡན་པ་རབ་བཟང་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་གིས་རྔོ་ཐོག་མོད་ཀྱི་ཡོངས་སུ་
མྱ་ངན་ལས་འདའ་བར་འཚལ་ལགས་སོ། །དེ་སྐད་ཅེས་གསོལ་པ་དང་།  བཅོམ་ལྡན་འདས་ཀྱིས་ཚེ་དང་ལྡན་པ་རབ་བཟང་ལ་འདི་སྐད་ཅེས་བཀའ་སྩལ་ཏོ། །རབ་བཟང་མྱ་ངན་ལས་འདའ་བར་བྱ་བའི་ཕྱིར་སྨྲ་འམ།  བཅོམ་ལྡན་འདས་མྱ་ངན་ལས་
འདའ་བར་བགྱི་བའི་སླད་དུའོ། །རབ་བཟང་མྱ་ངན་ལས་འདའ་བར་བྱ་བའི་ཕྱིར་སྨྲ་འམ།  བདེ་བར་གཤེགས་པ་མྱ་ངན་ལས་འདའ་བར་བགྱི་བའི་སླད་དུའོ། །རབ་བཟང་མྱ་ངན་ལས་འདའ་བར་བྱ་བའི་སྨྲ་འམ། བདེ་བར་གཤེགས་པ་མྱ་ངན་
ལས་འདའ་བར་བགྱི་བའི་སླད་དུའོ། །རབ་བཟང་མྱ་ངན་ལས་འདའ་བར་བྱ་བའི་ཕྱིར་སྨྲ་ན་ངས་ཅི་ཞིག་སྨྲར་ཡོད་དེ།  འདུས་བྱས་ཐམས་ཅད་ཀྱི་ཆོས་ཉིད་ཡིན་ནོ། །དེ་ནས་ཚེ་དང་ལྡན་པ་རབ་བཟང་གིས་མ་ལ་བདག་གིས་གནས་ལྔ་བྱིན་གྱིས་བརླབས་ཏེ་མྱ་
ངན་ལས་འདའ་བར་བྱའོ་སྙམ་དུ་བསམས་ནས་བདག་ཚངས་པ་མཚུངས་པར་སྤྱོད་པ་རྣམས་ཀྱིས་ནི་སྐྲ་བྲེགས་ཏེ་སྣམ་སྦྱར་གྱོན་པ་དང་།  མུ་སྟེགས་ཅན་རྣམས་ཀྱིས་ནི་མུ་སྟེགས་ཀྱི་རྒྱལ་མཚན་ཐོགས་པ་མཐོང་བར་གྱུར་ཅིག །བདག་གི་
<pb id="11.280b"/>
ཁྱོགས་མུ་སྟེགས་ཅན་རྣམས་ཀྱིས་ནི་འདེགས་མི་ནུས་པར་གྱུར་ཅིག །ཚངས་པ་མཚུངས་པར་སྤྱོད་པ་རྣམས་ཀྱིས་ནི་འདེགས་ནུས་པར་གྱུར་ཅིག །རྫིང་བུ་གཅིག་སྤྲུལ་ནས་བསམས་པ།  འདི་ལྟར་མུ་སྟེགས་ཅན་རྣམས་ཀྱིས་ནི་རྫིང་བུར་
བྱིང་ཞིང་སྤྱོད་པར་མི་ནུས་པར་གྱུར་ཅིག །ཚངས་པ་མཚུངས་པར་སྤྱོད་པ་རྣམས་ཀྱིས་ནི་སྤྱོད་ནུས་པར་གྱུར་ཅིག །མུ་སྟེགས་ཅན་རྣམས་ལ་ནི་ཉ་དང་རུ་སྦལ་གྱིས་གནོད་པ་བྱེད་ནུས་པར་གྱུར་ཅིག །ཚངས་པ་མཚུངས་པར་སྤྱོད་པ་རྣམས་ལ་
ནི་གནོད་པ་བྱེད་མི་ནུས་པར་གྱུར་ཅིག །མུ་སྟེགས་ཅན་རྣམས་ཀྱིས་ནི་བདག་སྲེག་ཅིང་མེ་སྤོར་མི་ནུས་པར་གྱུར་ཅིག །ཚངས་པ་མཚུངས་པར་སྤྱོད་པ་རྣམས་ཀྱིས་ནི་མེ་སྤོར་ནུས་པར་གྱུར་ཅིག་ཅེས་དེས་གནས་འདི་ལྔ་བྱིན་གྱིས་བརླབས་ཏེ། 
ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདས་སོ། །མུ་སྟེགས་ཅན་ཀུན་ཏུ་རྒྱུ་གཞན་དག་གིས་ཀུན་ཏུ་རྒྱུ་རབ་བཟང་ཡོངས་སུ་མྱ་ངན་ལས་འདས་སོ་ཞེས་ཐོས་ཏེ་ཐོས་ནས་ཀྱང་རས་ཀྱི་རྒྱལ་མཚན་ཆེན་པོ་
བཙུགས་ཏེ།  གྲོང་ཁྱེར་རྩྭ་ཅན་གྱི་ལམ་པོ་ཆེ་དང་། ཁྱམས་དང་།  བཞི་མདོ་དང་།  སུམ་མདོ་དག་ཏུ་བསྐོར་ནས་ཤེས་ལྡན་དགེ་སྦྱོང་གཽ་ཏ་མ་འདི་སྐད་ཅེས་སྨྲ་སྟེ།  དགེ་སྦྱོང་དང་པོ་ནི་འདི་ཡིན་ནོ། །གཉིས་པ་ནི་འདི་ཡིན་ནོ། །གསུམ་པ་ནི་འདི་ཡིན་ཏེ།  བཞི་
པ་ནི་འདི་ལས་ཕྱི་རོལ་ན་དགེ་སྦྱོང་ངམ།  བྲམ་ཟེ་མེད་དེ།  ཕས་ཀྱི་རྒོལ་བའི་དགེ་སྦྱོང་དང་།  བྲམ་ཟེ་རྣམས་ཀྱིས་སྟོང་ངོ་ཞེས་འདི་ལྟར་འཁོར་རྣམས་ལ་སེང་གེའི་སྒྲ་ཡང་དག་པར་སྒྲོགས་ན།  བདག་ཅག་གི་ཚངས་པ་མཚུངས་པར་སྤྱོད་པ་ཀུན་ཏུ་རྒྱུ་རབ་བཟང་
ནི་མྱ་ངན་ལས་འདས་པར་གྱུར་ཏོ་ཞེས་སྨྲས་པ་དང་།  དེ་དག་ལ་དགེ་སློང་རྣམས་ཀྱིས་སྨྲས་པ།  ཤེས་ལྡན་དག་གལ་ཏེ་འདི་ཁྱེད་ཀྱི་ཚངས་པ་མཚུངས་པར་སྤྱོད་པ་ཡིན་ན་ཚུར་ཤོག་འདི་ཁྱོགས་ཀྱི་སྟེང་དུ་ཞོག་ལ་ཐེག་ཤིག་དང་བལྟ་བར་བྱའོ། །དེ་དག་
གིས་ཁྱོགས་ཀྱི་སྟེང་དུ་བཞག་ནས་གདེགས་པར་བརྩམས་ན་བསྒུལ་ཡང་མ་ནུས་པ་དང་།  དགེ་སློང་རྣམས་ཀྱིས་སྨྲས་པ།  ཤེས་ལྡན་དག་ངེད་ཀྱིས་གདེག་གམ།  ཐེག་ཤིག །དེ་དག་གིས་བཏེག་པ་དང་། དེ་དག་སྤོབས་པ་མེད་དེ་ཅང་མི་སྨྲ་བར་འདུག་གོ། །དེ་དག་རྫིང་
<pb id="11.281a"/>
བུར་དོང་བ་དང་།  ཡང་དགེ་སློང་རྣམས་ཀྱིས་སྨྲས་པ།  ཤེས་ལྡན་དག་གལ་ཏེ་འདི་ཁྱེད་ཀྱི་ཚངས་པ་མཚུངས་པར་སྤྱོད་པ་ཡིན་ན་ཚུར་ཤོག །རྫིང་བུ་དེར་ཞུགས་ཤིག་དང་བལྟ་བར་བྱའོ་ཞེས་སྨྲས་ནས།  དེ་དག་ཞུགས་པ་དང་།  བྱིང་ནས་ཉ་དང་རུ་སྦལ་
དག་གིས་གནོད་པ་བྱས་ཏེ་སྤྱོད་མ་ནུས་ནས་རིངས་པ་རིངས་པར་སླར་བྱུང་བ་དང་།  དགེ་སློང་རྣམས་ཀྱིས་སྨྲས་པ།  ངེད་འཇུག་གིས་ལྟོས་ཤིག །བལྟ་བར་བྱའོ། །དེ་དག་ཞུགས་ནས་མ་བྱིང་ཞིང་ཉ་དང་རུ་སྦལ་དག་གིས་གནོད་པ་བྱེད་མ་ནུས་ཏེ་དེར་སྤྱོད་ནུས་
པར་གྱུར་པ་དང་།  དེ་དག་སྤོབས་པ་མེད་དེ་ཅང་མི་སྨྲ་བར་འདུག་གོ། །གཞན་ཡང་དགེ་སློང་རྣམས་ཀྱིས་སྨྲས་པ། ཤེས་ལྡན་དག་གལ་ཏེ་འདི་ཁྱེད་ཀྱི་ཚངས་པ་མཚུངས་པར་སྤྱོད་པ་ཡིན་ན་མེ་སྤོར་ལ་སྲེགས་ཤིག་བལྟ་བར་བྱའོ། །དེ་དག་གིས་མེ་སྤར་
ཞིང་བསྲེག་པར་བརྩམས་པ་དང་།  མེ་སྤར་མ་ནུས་ནས་དགེ་སློང་རྣམས་ཀྱིས་ཤེས་ལྡན་དག་ངེད་ཀྱིས་སྤར་བར་བྱའོ་ཞེས་སྨྲས་ཏེ།  དེ་དག་གིས་མེ་སྤར་ནས་འབར་བར་གྱུར་པ་དང་།  དེ་དག་དེ་བཞིན་དུ་སྤོབས་པ་མེད་ཅིང་ཅང་མི་སྨྲ་བར་འདུག་གོ། །དེ་ནས་སྐྱེ་བོ་མང་
པོ་རྣམས་ཀྱིས་ཚར་བཅད་ནས་དོང་ངོ་། །གྲོང་ཁྱེར་རྩྭ་ཅན་གྱི་གྱད་རྣམས་ངོ་མཚར་ཆེར་སྐྱེས་ཏེ།  བཅོམ་ལྡན་འདས་ལ་རྒྱ་ཆེར་མངོན་པར་དད་པར་གྱུར་ཏོ། །གང་གི་ཚེ་བཅོམ་ལྡན་འདས་ཐ་མའི་གཟིམས་མལ་ན་གནད་རྣམས་ནི་ཆད།  ཚིགས་རྣམས་
ནི་འབྱེ་བའི་ཚོར་བ་གནད་དུ་བབ་པ་བྱུང་ཞིང་བཞུགས་བཞིན་དུ།  རབ་བཟང་ནི་དགྲ་བཅོམ་པ་ལ་བཞག་པར་གྱུར།  གྲོང་ཁྱེར་རྩྭ་ཅན་གྱི་གྱད་མང་པོ་ནི་ཆོས་ལ་བཀོད་པ་དེའི་ཚེ་དགེ་སློང་རྣམས་ཐེ་ཚོམ་སྐྱེས་ཏེ།  ཐེ་ཚོམ་ཐམས་ཅད་གཅོད་པ་སངས་
རྒྱས་བཅོམ་ལྡན་འདས་ལ་ཞུས་པ།  བཙུན་པ་གང་གི་ཚེ་བཅོམ་ལྡན་འདས་གནད་རྣམས་ནི་ཆད།  ཚིགས་རྣམས་ནི་འབྱེ་བའི་ཚོར་བ་གནད་དུ་བབ་པར་བྱུང་ཞིང་བཞུགས་བཞིན་དུ།  ཀུན་ཏུ་རྒྱུ་རབ་བཟང་འཁོར་བའི་རྒྱ་མཚོ་ལས་བཏོན་ཏེ།  དེ་གཅིག་ཏུ་
གྲུབ་པ་དང་།  བདེ་བ་མཐར་ཕྱིན་པར་མཛད་ནས་མྱ་ངན་ལས་འདས་པ་ལ་རབ་ཏུ་བཀོད་པ་ལ་གཟིགས།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་ཇི་ང་ད་ལྟར་འདོད་ཆགས་དང་བྲལ།  ཞེ་སྡང་དང་བྲལ།  གཏི་མུག་དང་བྲལ།  སྐྱེ་བ་
<pb id="11.281b"/>
དང་།  རྒ་བ་དང་།  ན་བ་དང་། འཆི་བ་དང་།  མྱ་ངན་དང་།  སྨྲེ་སྔགས་འདོན་པ་དང་།  སྡུག་བསྔལ་བ་དང་།  ཡིད་མི་བདེ་བ་དང་།  འཁྲུག་པ་ལས་ཀུན་ཏུ་གྲོལ་ཏེ།  ཐམས་ཅད་མཁྱེན་པ་དང་།  རྣམ་པ་ཐམས་ཅད་མཁྱེན་པ་དང་།  ཐམས་ཅད་མཁྱེན་པའི་ཡེ་ཤེས་བརྙེས་པ། 
ཀུན་ཏུ་རྒྱུ་རབ་བཟང་འཁོར་བའི་རྒྱ་མཚོ་ལས་བཏོན་ཏེ། དེ་གཅིག་ཏུ་གྲུབ་པ་དང་།  བདེ་བ་མཐར་ཕྱིན་པར་མཛད་ནས་མྱ་ངན་ལས་འདས་པ་ལ་རབ་ཏུ་བཞག་པ་ལྟ་ངོ་མཚར་ཅི་ཆེ།  གང་ང་སྔོན་འདས་པའི་དུས་ན་འདོད་ཆགས་དང་བཅས།  ཞེ་སྡང་དང་བཅས། གཏི་
མུག་དང་བཅས།  སྐྱེ་བ་དང་།  རྒ་བ་དང་།  ན་བ་དང་། འཆི་བ་དང་།  མྱ་ངན་དང་།  སྨྲེ་སྔགས་འདོན་པ་དང་།  སྡུག་བསྔལ་བ་དང་།  ཡིད་མི་བདེ་བ་དང་།  འཁྲུག་པ་ལས་ནི་ཀུན་ཏུ་མ་གྲོལ།  བརྟག་ཅིང་འཇིག་ནུས་པ་དང་ནི་བྲལ།  དུད་འགྲོའི་སྐྱེ་གནས་སུ་ནི་སྐྱེས། 
རང་གི་སྲོག་ལ་ཡང་མི་ལྟ་བ་ན་ཀུན་ཏུ་རྒྱུ་རབ་བཟང་གི་སྐྱབས་བྱས་ཤིང་གྲོང་ཁྱེར་རྩྭ་ཅན་གྱི་གྱད་རྣམས་ལ་སྲོག་སྡུག་པའི་སྐྱབས་བྱས་ཤིང་ཉོན་མོངས་པ་ལས་ཀྱང་ཀུན་ཏུ་བསྐྱབས་པ་དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་
པར་བྱའོ། །དགེ་སློང་དག་སྔོན་བྱུང་བ་འདས་པའི་དུས་ན་ལུང་པ་ཞིག་གི་ནང་ན་རི་དགས་ཀྱི་ཁྱུ་དཔོན་རི་དགས་མང་པོའི་ཚོགས་སྟོང་གིས་བསྐོར་བ།  མཁས་ཤིང་གསལ་བ།  ཡིད་གཞུངས་པ་ཞིག་གནས་ཏེ།  རི་དགས་ཀྱི་ཁྱུ་དཔོན་དེ་རྔོན་པས་
བརྟགས་ནས།  རྒྱལ་པོ་ལ་སྨྲས་པ་དང་།  དེ་ནས་རྒྱལ་པོ་དཔུང་གི་ཚོགས་ཡན་ལག་བཞི་དང་ཆས་ཏེ་བྱུང་ནས་རི་དགས་ཀྱི་ཁྱུ་དཔོན་དེ་ཐམས་ཅད་བསྐོར་ཏོ། །དེ་ནས་རི་དགས་ཀྱི་ཁྱུ་དཔོན་དེས་བསམས་པ།  མ་ལ་བདག་གིས་རི་དགས་འདི་
རྣམས་མ་བསྲུངས་ན་ཐམས་ཅད་མེད་པར་འགྱུར་རོ་སྙམ་ནས།  དེ་ནས་རི་དགས་ཀྱི་ཁྱུ་དཔོན་གྱིས་ཕྱོགས་གང་དུ་རི་དགས་ཀྱི་ཚོགས་རྣམས་འབྱུང་བར་འགྱུར་བ་ཀུན་ཏུ་བརྟགས་ན།  ལུང་པ་དེ་ན་ཆུ་བོ་ཞིག་འབབ་པ་དེ་མཐོང་སྟེ་ཆུ་བོའི་རྒྱུན་དེ་
ཡང་དྲག་པོ་འཕྲོག་ཅིང་རབ་ཏུ་འཕྲོག་པ་ཞིག་ལ།  རི་དགས་དེ་དག་ཀྱང་ཉམ་ཆུང་ནས། དེ་ནས་ཁྱུ་དཔོན་གྱིས་མོད་ལ་ཆུ་བོ་དེར་ཞུགས་ནས་དབུས་སུ་འདུག་སྟེ་སྐད་ཕྱུང་ནས་ཁྱེད་ཅག་ཚུར་ཤོག །འགྲམ་འོ་ནི་ནས་ངའི་རྒྱབ་དུ་རྐང་ལག་ཞོག་ལ་ཕ་
<pb id="11.282a"/>
རོལ་གྱི་འགྲམ་དུ་སོང་ཤིག་དང་།  འཚོ་བའི་ཐབས་ནི་དེ་ལས་མེད་དེ་གཞན་དུ་ན་ངེས་པར་འཆི་བར་འགྱུར་རོ། །དེ་ནས་རི་དགས་དེས་དེ་བཞིན་དུ་བྱས་པ་དང་།  དེའི་རྒྱབ་དུ་རྨིག་པ་དག་གིས་ཕོག་སྟེ། ལྤགས་པ་ཡང་རལ། ཤ་དང་།  ཁྲག་དང་། 
རུས་པ་དག་བྱུང་ཡང་འོན་ཀྱང་བརྩོན་འགྲུས་མ་བཏང་ངོ་། །དེ་ནས་ཐམས་ཅད་ཀྱིས་རྒལ་ནས།  གང་ཁ་ཅིག་སླར་རྒལ་བར་མ་གྱུར་ཏམ་ཞེས་དེ་དག་ལ་སྙིང་རྗེ་བསྐྱེད་དེ་སླར་རྒྱབ་ཏུ་བལྟས་པ་དང་།  རི་དགས་ཀྱི་ཕྲུ་གུ་གཅིག་མ་རྒལ་བར་དེས་མཐོང་ནས།  དེ་
ནས་ཁྱུ་དཔོན་གནད་རྣམས་ནི་ཆད།  ཚིགས་རྣམས་ནི་འབྱེ་བའི་ཚོར་བ་གནད་དུ་བབ་པ་བྱུང་ཞིང་།  ཆུ་འགྲམ་འདིར་ཚོགས་རྣམས་ལ་སྲོག་སྡུག་པའི་སྐྱབས་བྱས་ཤིང་།  རི་དགས་ཀྱི་ཕྲུ་གུ་དེ་རྒྱབ་ཏུ་བཀལ་ནས་ཆུ་བོ་ལས་བསྒྲལ་ཏེ་འགྲམ་དུ་བཞག་གོ། །
དེས་རི་དགས་ཀྱི་ཚོགས་མང་པོ་བརྒལ་བར་རིག་ནས་འཆི་བའི་དུས་སུ་སྨོན་ལམ་གདབ་པར་བརྩམས་པ། ཇི་ལྟར་བདག་གིས་རི་དགས་འདི་དག་དང་།  རི་དགས་ཀྱི་ཕྲུ་གུ་འདི་ལ་སྲོག་སྡུག་པའི་སྐྱབས་བྱས་ཤིང་ཉོན་མོངས་པ་ལས་ཀྱང་ཀུན་ཏུ་བསྐྱབས་
པ་འདིས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་ཡང་འཁོར་བའི་རྒྱ་མཚོ་ལས་འདོན་ཅིང་།  གཅིག་ཏུ་གྲུབ་པ་དང་།  བདེ་བ་མཐར་ཕྱིན་པར་བྱེད་ཅིང་མྱ་ངན་ལས་འདས་པ་ལ་འགོད་པར་ཤོག་ཤིག་ཅེས་
སྨོན་ལམ་བཏབ་བོ། །བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་ཇི་སྙམ་དུ་སེམས།  དེའི་ཚེ་དེའི་དུས་ན་རི་དགས་ཀྱི་ཁྱུ་དཔོན་གང་ཡིན་པ་དེ་ནི་ང་ཡིན་ནོ། །རི་དགས་དེ་དག་ནི་གྲོང་ཁྱེར་རྩྭ་ཅན་གྱི་གྱད་འདི་རྣམས་ཡིན་ནོ། །རི་དགས་ཀྱི་ཕྲུ་
གུ་གང་ཡིན་པ་དེ་ནི་རབ་བཟང་འདི་ཉིད་ཡིན་ནོ། །དགེ་སློང་དག་གཞན་ཡང་གང་གི་ཚེ་ང་བརྟག་ཅིང་འཇིག་མི་ནུས་པ་དང་དུད་འགྲོའི་སྐྱེ་གནས་སུ་སྐྱེས་པ་དང་།  གནད་རྣམས་ནི་ཆད།  ཚིགས་རྣམས་ནི་འབྱེ་བའི་ཚོར་བ་གནད་དུ་བབ་པ་བྱུང་ཞིང་བཞུགས་
བཞིན་ཏུ་ཀུན་ཏུ་རྒྱུ་རབ་བཟང་གི་སྐྱབས་བྱས་པ་དེ་ཉོན་ཅིག །དགེ་སློང་དག་སྔོན་བྱུང་བ་འདས་པའི་དུས་ན་ཡུལ་བཱ་རཱ་ཎ་སཱིར་རྒྱལ་པོ་ཚངས་སྦྱིན་ཞེས་བྱ་བ་ཞིག་རྒྱལ་པོ་བྱེད་པ་འབྱོར་པ་དང་།  རྒྱས་པ་དང་།  བདེ་བ་དང་།  ལོ་ལེགས་པ་དང་། སྐྱེ་བོ་
<pb id="11.282b"/>
དང་། མི་མང་པོས་གང་བ། འཐབ་པ་དང་། རྩོད་པ་དང་། ཕས་ཀྱི་རྒོལ་བ་དང་།  འཁྲུག་པ་རྣམས་རབ་ཏུ་ཞི་བ། རྐུན་མ་དང་།  ནད་དང་བྲལ་བ།  འབྲས་དང་།  བུ་རམ་དང་།  བ་ལང་དང་། མ་ཧེ་ཕུན་སུམ་ཚོགས་པ། ཆོས་ཀྱི་རྒྱལ་པོ་ཆོས་དང་ལྡན་པ། ཆོས་བཞིན་རྒྱལ་
པོ་བྱེད་པ་དེའི་རྟ་ཅང་ཤེས་ཤི་བ་དང་ཁམས་ཀྱི་རྒྱལ་ཕྲན་དག་གིས་འདི་ལྟར་རྒྱལ་པོ་ཚངས་སྦྱིན་གྱི་རྟ་ཅང་ཤེས་ཤིའོ་ཞེས་ཐོས་ཏེ།   དེ་དག་གིས་དེར་ཕོ་ཉ་བཏང་ནས་ཡང་ན་ནི་དཔྱ་གཅོལ་ཅིག །ཡང་ན་ནི་གྲོང་ཁྱེར་གྱི་སྒོར་མ་འབྱུང་ཤིག །གཞན་དུ་ན་ངེས་
པར་སྐྱེ་ནས་བཏགས་ལ་འདིར་དགུག་གོ་ཞེས་བསྒོ་བ་དང་། དེར་དཔྱ་ཡང་མ་གཅལ།  གྲོང་ཁྱེར་གྱི་སྒོར་ཡང་མ་བྱུང་མོད་གྱི།  འོན་ཀྱང་གྲོང་ཁྱེར་ཉིད་ན་གནས་ཤིང་རྟ་ཅང་ཤེས་ཚོལ་ལོ། །དེ་དུས་གཞན་ཞིག་ན་རྟ་ཅང་ཤེས་རྙེད་ནས།  དེ་དེ་བཞོན་ཏེ།  དཔྱིད་ཀྱི་དུས་ལ་བབ་
པ་དང་། ཤིང་རྣམས་མེ་ཏོག་གིས་རྒྱས་ཤིང་།  ངང་པ་དང་།  ཁྲུང་ཁྲུང་དང་།  རྨ་བྱ་དང་།  ནེ་ཙོ་དང་།  རི་སྐེགས་དང་།  ཁུ་བྱུག་དང་།  ཤང་ཤང་ཏེའུའི་སྒྲ་འབྱིན་པའི་ནགས་ཚལ་སྐྱེད་མོས་ཚལ་གྱི་གནས་སུ་བཙུན་མོའི་འཁོར་གྱིས་ཡོངས་སུ་བསྐོར་ཏེ་དོང་ནས། 
དེ་དེ་ན་རྩེ་ཞིང་དགའ་ལ་དགའ་མགུར་ཆ་བའི་སྦྱོར་བས་བག་མེད་པར་གནས་ཏེ།  གྲོང་ཁྱེར་དུ་ཡང་མ་ཞུགས་པ་ན།  ཇི་ལྟར་རྒྱལ་པོ་ཚངས་སྦྱིན།  སྐྱེད་མོས་ཚལ་ན་བག་མེད་པར་གནས་ཏེ་གྲོང་ཁྱེར་དུ་ཡང་མ་ཞུགས་སོ་ཞེས་ཁམས་ཀྱི་རྒྱལ་ཕྲན་
དག་གིས་ཐོས་ཏེ།  དེ་དག་གིས་གྲོས་བྱས་ནས་དཔུང་གི་ཚོགས་ཡན་ལག་བཞི་དང་ཆས་ཏེ།  ཡུལ་བཱ་རཱ་ཎ་སཱིའི་སྒོ་སྐོར་བ་དང་།  བློན་པོས་རྒྱལ་པོ་ཚངས་སྦྱིན་ལ་སྨྲས་པ།  ལྷ་ཁམས་ཀྱི་རྒྱལ་ཕྲན་རྣམས་ཀྱིས་གྲོང་ཁྱེར་སྒོ་བསྐོར་ལགས་ན་བདེ་
བར་བགྱི་བ་དགོངས་སུ་གསོལ།  རྒྱལ་པོས་ཐོས་ནས་ཤེས་ལྡན་རྟ་ཅང་ཤེས་གང་ན་འདུག་པ་ཡང་ལོང་ཤིག  །དཔུང་གི་ཚོགས་ཡན་ལག་བཞི་ཡང་གོ་སྐོན་ཅིག །དེ་དག་དང་ལྷན་ཅིག་གཡུལ་འགྱེད་པར་བྱའོ་ཞེས་བསྒོའོ། །དེས་རྟ་ཅང་ཤེས་
ཀྱང་བསྙེན། དཔུང་གི་ཚོགས་ཡན་ལག་བཞི་པ་ཡང་གོ་བསྐོན་ཏེ།  དེ་དེ་དག་དང་ལྷན་ཅིག་གཡུལ་བཤམས་ཏེ་གཡུལ་འགྱེད་པར་བརྩམས་པ་དང་།  ཁམས་ཀྱི་རྒྱལ་ཕྲན་གཞན་ཞིག་གིས་རྒྱལ་པོ་ཚངས་སྦྱིན་གྱི་རྟ་ཅང་ཤེས་ཀྱི་གློར་མདུང་
<pb id="11.283a"/>
ཅིག་བསྣུན་ནས་དེའི་རྒྱུ་མ་དག་བྱུང་སྟེ།  སྡུག་བསྔལ་གྱི་ཚོར་བས་གཟེར་ནས།  གནད་རྣམས་ཀྱང་ཆད།  ཚིགས་རྣམས་ཀྱང་འབྱེ་བའི་ཚོར་བ་གནད་དུ་བབ་པ་བྱུང་བཞིན་དུ་དེས་སེམས་སྲན་བསྐྱེད་པ་མ་ལ་འདི་ལྟར་རྒྱལ་པོ་ནི་སྡུག་བསྔལ་
དོག་པ་ཉམ་ང་བར་ཕྱིན་ལ་བདག་གིས་དོར་བར་བྱ་བ་ནི་བདག་གི་ཚུལ་མ་ཡིན་པས་བརྩོན་འགྲུས་ཀྱིས་སྡུག་བསྔལ་བཟློག་ལ།  ཐབས་ཅི་དང་ཅིས་སྒེའུ་ཆུང་ནས་གྲོང་ཁྱེར་དུ་ཕྱིན་པར་བྱའོ་སྙམ་དུ་བསམས་ནས།  ཕན་ཚུན་དུ་གྲོང་ཁྱེར་དུ་
འགྲོ་བའི་གླགས་བལྟས་ན།  བཱ་རཱ་ཎ་སཱིའི་སྐྱེད་མོས་ཚལ་གྱི་བར་ན་རྒྱལ་པོ་ཚངས་སྦྱིན་གྱི་རྫིང་བུ་ཚངས་ལྡན་ཞེས་བྱ་བ་མེ་ཏོག་ཨུཏྤ་ལ་དང་།  པད་མ་དང་།  ཀུ་མུ་ད་དང་།  པད་མ་དཀར་པོ་དག་གིས་བརྒྱན་པ།  ངང་པ་དང་།  བྱ་ཀ་རན་ད་བ་དང་།  ངུར་པ་
དག་གིས་མཚོ་གླིང་བརྒྱན་པ།  ཁོ་ར་ཁོར་ཡུག་དུ་མེ་ཏོག་དང་།  འབྲས་བུ་སྣ་ཚོགས་དང་།  ནགས་ཚང་ཚིང་གིས་བརྒྱན་པ།  བྱ་རྣམ་པ་སྣ་ཚོགས་ཀྱི་སྒྲ་འབྱིན་པ་ཞིག་ཡོད་དེ།  དེ་ཤུགས་དྲག་པོས་ནགས་ཚལ་སྟུག་པོ་དེའི་ནང་དུ་སོང་སྟེ། 
རྫིང་བུ་ཚངས་ལྡན་གྱི་པད་མའི་འདབ་མའི་སྟེང་དུ་རྐང་པ་བཞག་ནས་བརྒལ་ཏེ་སྒེའུ་ཆུང་ནས་བྱུང་ནས།  དེ་ནས་རྒྱལ་པོ་བབས་པ་དང་།  དེ་ཡང་ས་ལ་འགྱེལ་ཏེ་དུས་ལས་འདས་སོ། །དེ་ནས་རྒྱལ་པོ་དང་།  བློན་པོ་དེ་རྣམས་ཀྱིས་ཕན་ཚུན་ཀུན་ཏུ་
བཙལ་བར་བརྩམས་ནས། ཁ་ཅིག་ནི་སྐྱེད་མོས་ཚལ་དུ་སོང་།   གཞན་དག་གིས་ནི་ཕྱོགས་བཞིར་བརྒྱུགས་ན།  གང་གིས་ཀྱང་དེ་མ་རྙེད་ནས།  རང་རང་གི་རྟ་དང་།  གླང་པོ་ཆེ་དག་བཟུང་ནས་སླར་སོང་ངོ་། །རྒྱལ་པོ་ཚངས་སྦྱིན་གྱིས་
སྲོག་འབྱིན་པའི་ཕྱིར་ཡུལ་བཱ་རཱ་ཎ་སཱི་ན་གནས་པའི་གྲོང་མི་དང་།  ལྗོངས་ཀྱི་མི་དང་། བློན་པོ་ལྷག་མ་དག་བསྡུས་ནས་སྨྲས་པ།  གང་རྒྱལ་རིགས་སྤྱི་བོ་ནས་དབང་བསྐུར་བའི་སྲོག་འབྱིན་ན།  དེ་ལ་ཇི་ལྟར་བསྒྲུབ་པར་བྱ།  དེ་དག་
གིས་སྨྲས་པ།  ལྷ་རྒྱལ་སྲིད་ཀྱི་ཕྱེད་སྩལ་བར་བགྱིའོ། །དེས་སྨྲས་པ།  ངའི་སྲོག་འབྱིན་པ་ནི་རྟ་ཅང་ཤེས་ཡིན་ན།  དེ་ནི་དུས་ལས་འདས་ཏེ། དེ་ལ་བྱིན་ཡང་དེས་ཅི་ཞིག་བྱར་ཡོད།  དེ་དག་གིས་སྨྲས་པ།  ལྷ་དེའི་སླད་དུ་གྲོང་ཁྱེར་གྱི་སྒོ་བཞིར་སྦྱིན་པ་དག་གཏང་
