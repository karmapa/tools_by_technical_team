<pb id="11.12b"/>
མཐོང་སྟེ།  གཉིད་སད་ནས་འཇིགས་པར་གྱུར།  བག་ཚ་བར་གྱུར་ཅིང་སྤུ་ཟིང་ཞེས་བགྱིད་ནས།  གཞི་འདི་ལས་བདག་རྒྱལ་སྲིད་ལས་ཉམས་པ་འམ།  སྲོག་གི་བར་ཆད་དུ་མི་འགྱུར་གྲང་སྙམ་བགྱིད་དོ། །འཕགས་པ་ཀཱ་ཏྱཱི་བུ་ཆེན་པོ་ལ་བདག་དོན་འདི་ཞུ་ན། གཞི་
འདི་ལས་བདག་རྒྱལ་སྲིད་ལས་ཉམས་པ་འམ། སྲོག་གི་བར་ཆད་དུ་མི་འགྱུར་བ་ལགས་གྲང་། ཚེ་དང་ལྡན་པ་ཀཱ་ཏྱཱི་བུ་ཆེན་པོས་སྨྲས་པ།  རྒྱལ་པོ་ཆེན་པོ་ཁྱོད་ཀྱིས་སྒྲ་དེ་དག་དང་།  རྨི་ལམ་དེ་དག་གཞན་འགའ་ཞིག་ལ་བསྙད་དམ།  དེས་སྨྲས་པ།  འཕགས་
པ་བསྙད་དོ། །སུ་ཞིག་ལ།  བྲམ་ཟེ་རྣམས་ལའོ། །དེ་དག་གིས་ཁྱོད་ལ་ཇི་སྐད་དུ་ལུང་བསྟན། དེས་ཇི་ལྟར་གྱུར་པ་རྒྱས་པར་བསྙད་པ་དང་། དེས་སྨྲས་པ།  རྒྱལ་པོ་ཆེན་པོ་དེ་དག་ནི་རྟག་ཏུ་འདོད་པ་ལ་ལོངས་སྤྱོད་པ་དང་།  ལྷའི་འཇིག་རྟེན་མངོན་པར་འདོད་པ་ཡིན་ཏེ། 
དེ་དག་ཅི་ཤེས།  ཁྱོད་ཀྱིས་སྒྲ་བཟང་པོ་དག་ཅིག་ཀྱང་ཐོས།  རྨི་ལམ་བཟང་པོ་དག་ཅིག་ཀྱང་མཐོང་གིས། ཁྱོད་མ་འཇིགས་ཤིག་དང་། གཞི་དེ་ལས་ཁྱོད་རྒྱལ་སྲིད་ལས་ཉམས་པར་ཡང་མི་འགྱུར།  སྲོག་གི་བར་ཆད་དུ་ཡང་མི་འགྱུར་རོ། །དེ་ཅིའི་ཕྱིར་ཞེ་ན། 
རྒྱལ་པོ་ཆེན་པོ་ཁྱོད་ཀྱིས་རྨི་ལམ་ན་ས་བླའི་སྒྲ་དྲུག་ཐོས་པ་གང་ཡིན་པ་དེ་གང་གི་ལྟས་ཡིན་ཞེ་ན།  ཁྱོད་ཀྱི་མདུན་རོལ་གྱི་རྒྱལ་པོ་དྲུག་ཅིག་གིས་ཆོས་དང་ཆོས་མ་ཡིན་པས་རྒྱལ་སྲིད་བྱེད་དུ་བཅུག་པས་ལུས་ཞིག་ནས་སེམས་ཅན་དམྱལ་བ་རྣམས་ཀྱི་ནང་དུ་སྐྱེས་
སོ།།                 །།འདུལ་བ་ཕྲན་ཚེགས་ཀྱི་གཞི།  <bampo n="6.29" zh="11.30"/>བམ་པོ་ཉི་ཤུ་དགུ་པ།  དེ་ན་གཅིག་གིས་སེམས་ཅན་དམྱལ་བའི་སྡུག་བསྔལ་གྱིས་ཉེན་ནས་ཚིགས་སུ་བཅད་པ།  ལོ་ནི་སྟོང་ཕྲག་དྲུག་བཅུ་དང་། །ལོ་ནི་བརྒྱ་ཕྲག་དྲུག་བཅུ་རུ། །སེམས་ཅན་དམྱལ་
བར་འཚེད་རྣམས་ཀྱི། །ནམ་ཞིག་མཐར་ནི་ཕྱིན་པར་འགྱུར། །ཞེས་བྱ་བ་སྨྲས་སོ། །གཉིས་པས་ཚིགས་སུ་བཅད་པ།  མཐའ་མེད་མཐའ་ལྟ་ག་ལ་ཡོད། །ང་དང་ཁྱེད་ཅག་གཉིས་ཀྱིས་ནི། །མཐའ་ཉིད་དམིགས་པར་མི་འགྱུར་བ། །དེ་ལྟར་
སྡིག་པའི་ལས་བྱས་སོ། །ཞེས་བྱ་བ་སྨྲས་སོ། །གསུམ་པས་ཚིགས་སུ་བཅད་པ།  བདག་ཅག་གིས་ནི་ལོངས་སྤྱོད་དག  །འཐུན་དང་མི་འཐུན་པས་བསྒྲུབས་པ། །གཞན་དག་བདེ་བས་དགའ་བྱེད་ཀྱི། །བདག་ཅག་སྡུག་བསྔལ་སྐལ་ཅན་གྱུར། །ཅེས་བྱ་བ་
<pb id="11.13a"/>
སྨྲས་སོ། །བཞི་པས་ཚིགས་སུ་བཅད་པ།  འདི་ན་བདག་ཅག་འཚོ་བ་ངན། །བདག་ཅག་གང་བདོག་དེ་མ་བཏང་། །ལོངས་སྤྱོད་དག་ནི་ཡོད་པའི་ཚེ། །བདག་ཉིད་ལ་ནི་ཕན་མ་བྱས། །ཞེས་བྱ་བ་སྨྲས་སོ། །ལྔ་པས་ཚིགས་སུ་བཅད་པ།  སེམས་ཀྱིས་སུ་ནི་
བསླུས་གྱུར་ཅིང་། །མི་ཤེས་པས་ནི་བདས་གྱུར་པ། །སེམས་ཅན་དམྱལ་བར་སྐྱེས་རྣམས་ཀྱི། །གཉའ་ནི་སུ་ཞིག་བྱེད་པར་འགྱུར། །ཞེས་བྱ་བ་སྨྲས་སོ། །དྲུག་པས་ཚིགས་སུ་བཅད་པ།  བདག་ཅག་འདི་རྣམས་བདེ་འགྲོ་རུ། །སོང་སྟེ་དགེ་བ་མང་བྱས་ནས། །
དེ་ནས་བསོད་ནམས་བྱས་གྱུར་ཅིང་། །ཤིས་པ་བྱས་རྣམས་མཐོ་རིས་འདོང་། །ཞེས་བྱ་བ་སྨྲས་ཏེ།  དེ་དག་ནི་དེའི་ལྟས་ཡིན་ནོ། །རྒྱལ་པོ་ཆེན་པོ་ཁྱོད་ཀྱིས་བར་སྣང་ལས་སྒྲ་དྲུག་ཐོས་པ་གང་ཡིན་པ་དེ་གང་གི་ལྟས་ཡིན་ཞེ་ན།  ཁྱོད་ཀྱི་ཁྱིམ་གྱི་གདུང་མ་དེ་ལ་
སྲིན་བུ་ཞིག་གནས་པ་དེས་དེའི་སྙིང་པོ་མ་ཡིན་པ་ཐམས་ཅད་ཟོས་ནས་སྙིང་པོ་ཉི་ཚེ་ལུས་པ་དང་།  དེ་དེར་མངོན་པར་མི་དགའ་ནས་ཚིགས་སུ་བཅད་པ།  ཐམས་ཅད་གསོག་ཏུ་ཕྱུང་ཟིན་ཏེ། །འདི་ལ་སྙིང་པོ་ཙམ་ཞིག་ལུས། །རྒྱལ་པོ་སྲིན་དེ་སྙིང་པོ་ལ། །དགའ་
བ་མེད་པས་རེ་བ་བོར། །ཞེས་སྨྲས་སོ། །ནམ་མཁའི་སྒྲ་དང་པོ་ནི་དེ་ཡིན་ཏེ། དེ་བས་ན་ཁྱོད་ཀྱིས་ཕྱུང་ལ་གདུང་གཞན་ཞིག་ཆུག་ཤིག །རྒྱལ་པོ་ཆེན་པོ་གཞན་ཡང་ཁྱོད་ཀྱི་རྟ་རྫི་གཉེར་ལེན་ཞེས་བྱ་བ་དེས་བྱ་རོག་མོའི་སྒོ་ང་བྱུང་ཞིང་བྱུང་བ་རྣམས་
བཅོམ་པ་དང་།  དེ་བུ་དང་བྲལ་བས་ཡིད་མི་བདེ་བ་སྐྱེས་ཏེ། སྙིང་རྗེ་རྗེ་སྐད་དུ་ངུ་ཞིང་དལ་བུས་ཚིགས་སུ་བཅད་པ།  སུ་ཞིག་གཉེར་ལེན་ཚུལ་ངན་པོའི། །མིག་ཡ་གཅིག་ཀྱང་འཇོར་བྱེད་པ། །དེས་ནི་བདག་གི་བུ་ཚ་དང་། །བདག་ཀྱང་སྡུག་བསྔལ་
ལས་ཐར་བྱས། །ཤེས་བྱ་བ་སྨྲས་ཏེ། ནམ་མཁའི་སྒྲ་གཉིས་པ་ནི་དེ་ཡིན་གྱིས། ཁྱོད་ཀྱིས་དེ་འཇོམས་སུ་མ་གཞུག་ཤིག །གཞན་ཡང་ཁྱོད་ཀྱི་ཁྱིམ་ན་རྩེ་བའི་རྫིང་བུ་བྱ་རོག་གིས་བཏུང་སླེབས་ཙམ་དུ་ཆུས་ཁ་ད་ཆད་དུ་གང་བ་ཉ་དང་།  རུ་
སྦལ་དང་། སྦལ་བ་མང་པོ་གནས་པ་དེ་ན་ཆུ་སྐྱར་གཅིག་ཅིག་ཉ་དག་ཟ་ཞིང་འདུག་པ་ལས་དེང་སྐམས་ཏེ་ཆུ་མེད་པར་གྱུར་པ་དང་།  ཆུ་སྐྱར་དེས་དེ་ལྟ་བུ་དེ་མཐོང་ནས་མི་དགའ་སྟེ་ཚིགས་སུ་བཅད་པ།  རྫིང་འདི་ཉ་དང་རུས་སྦལ་ནི། །མང་པོ་དག་གིས་གང་བ་ལས། །
<pb id="11.13b"/>
ད་ནི་སྦལ་བས་འཚོ་མོད་ཀྱི། །བདག་གིས་གནས་ནི་མི་འདོར་རོ། །ཞེས་བྱ་བ་སྨྲས་ཏེ།  ནམ་མཁའི་སྒྲ་གསུམ་པ་ནི་དེ་ཡིན་གྱིས་ཁྱོད་ཀྱིས་དེ་ཆུས་ཁོང་ཤིག །གཞན་ཡང་ཁྱོད་ཀྱི་ཡུལ་ན་རི་བོ་གཏུམ་ལྡན་ཞེས་བྱ་བ་དེ་ལ་གླང་པོ་ཆེ་དང་གླང་པོ་ཆེ་མོ་དམུས་ལོང་
ཞིག་གནས་ཏེ།  དེ་གཉིས་ལ་བུ་གཅིག་ཡོད་པ་དེ་དེ་དག་གི་རིམ་གྲོ་བྱེད་དོ། །དེ་དེ་གཉིས་ཀྱི་ཟས་ཀྱི་ཕྱིར་སོང་བ་ན་གླང་པོ་ཆེ་མོ་ཞིག་དང་ལྷན་ཅིག་འདུས་པར་གྱུར་པ་ལས།  དེ་ཁྱོད་ཀྱིས་ཐབས་ཀྱིས་བྲོངས་ཏེ་ཁྲིད་དེ་འོངས་ནས་བཏགས་ཏེ་བཞག་པ་དང་། དེ་མ་དང་ཕའི་
རྗེས་སུ་མྱ་ངན་བྱེད་ཅིང་རྩྭ་ཡང་མི་ཟ་ཆུ་ཡང་མི་འཐུང་བར་དེ་དག་རྗེས་སུ་དྲན་ཞིང་མི་དགའ་བར་གྱུར་ནས་ཚིགས་སུ་བཅད་པ།  གང་ཞིག་རི་བོ་གཏུམ་ལྡན་ལ། །བདག་ལ་རྐང་པས་ནོམ་བྱེད་པའི། །ལོང་བ་ཉོན་མོངས་དེ་དག་ནི། །ད་ནི་མགོན་ཡང་མེད་པར་གྱུར། །
ཅེས་བྱ་བ་སྨྲས་ཏེ།  ནམ་མཁའི་སྒྲ་བཞི་པ་ནི་དེ་ཡིན་གྱིས།  ཕ་མའི་གྲོགས་བྱེད་པ་ཤི་ན་མི་རུང་བས་ཁྱོད་ཀྱིས་དེ་ཐོང་ཤིག །གཞན་ཡང་ཁྱོད་ཀྱི་ཁྱིམ་ན་རི་དགས་ཤིག་བཟུང་སྟེ་འདུག་པ་དེ་ཁྱུ་དང་བྲལ་བས་དགོན་པའི་རི་དགས་རྣམས་དྲན་ནས་ཚིགས་སུ་བཅད་པ། 
དེ་རྣམས་མཚོ་ནི་བཟང་པོ་ལས། །ཆུ་ནི་བསིལ་ཞིང་ཞིམ་པ་དང་། །བདེ་བླག་ཉིད་དུ་རྙེད་པར་འགྱུར། །བདག་ཀྱང་ད་ལྟར་དེར་དགའོ། །ཞེས་བྱ་བ་སྨྲས་ཏེ།  བར་སྣང་གི་སྒྲ་ལྔ་པ་ནི་དེ་ཡིན་གྱིས་ཁྱོད་ཀྱིས་དེ་ཐོང་ཤིག །གཞན་ཡང་ཁྱོད་ཀྱི་ཁྱིམ་ན་ངང་པ་དག་ཅིག་བཟུང་སྟེ་
འདུག་པ་དེ་དག་གིས་ངང་པ་གནམ་ལ་འཕུར་བ་དག་མཐོང་ནས་མི་དགའ་སྟེ་ཚིགས་སུ་བཅད་པ།  འདི་དག་ཁྲུས་བྱས་ཟོས་ནས་ནི། །ཕྱོགས་དང་ཕྱོགས་སུ་འགྲོ་བར་བྱེད། །བདག་ནི་སྙི་ཡིས་བཟུང་གྱུར་པ། །སྔོན་གོ་སྡིག་པ་ཅི་ཞིག་བྱས། །ཞེས་བྱ་བ་སྨྲས་ཏེ།  ནམ་
མཁའི་སྒྲ་དྲུག་པ་ནི་དེ་ཡིན་པས་དེ་དག་ཀྱང་ཁྱོད་ཀྱིས་གཏང་བར་བྱ་སྟེ་དེ་ནི་དེ་དག་གི་ལྟས་ཡིན་ནོ། །རྒྱལ་པོ་ཆེན་པོ་ཁྱོད་ཀྱིས་རྨྱི་ལམ་བརྒྱད་མཐོང་བ་གང་ཡིན་པ་དེ་ཅིའི་སྔ་ལྟས་ཡིན་ཞེ་ན།  རེ་ཤིག་ཙན་དན་དཀར་པོས་ལུས་བྱུགས་པར་མཐོང་བ་གང་ཡིན་པ་ནི་
ཁྱོད་ལ་ལུས་འཕགས་ཀྱི་རྒྱལ་པོས་གོས་བེའུ་རས་ཡུག་པོ་ཆེ་ཞིག་སྐྱེས་སུ་བསྐུར་བ་ལམ་དུ་ཞུགས་ཤིང་འདུག་སྟེ་དེ་ཞག་བདུན་ན་ཕྱིན་པར་འགྱུར་བས་ཁྱོད་ཀྱི་རྨི་ལམ་དང་པོ་ནི་དེའི་སྔ་ལྟས་ཡིན་ནོ། །ཁྱོད་ཀྱིས་ལུས་ལ་ཙན་དན་དམར་པོས་
<pb id="11.14a"/>
གཏོར་བར་མཐོང་བ་གང་ཡིན་པ་ནི་ཁྱོད་ལ་ས་འཛིན་གྱི་རྒྱལ་པོས་ལ་བ་རིན་པོ་ཆེ་ཞིག་སྐྱེས་སུ་བསྐུར་བ་ལམ་དུ་ཞུགས་ཤིང་འདུག་སྟེ། དེ་ཡང་ཞག་བདུན་ན་ཕྱིན་པར་འགྱུར་བས་རྨི་ལམ་གཉིས་པ་ནི་དེའི་སྔ་ལྟས་ཡིན་ནོ། །ཁྱོད་ཀྱིས་གླད་པ་ལ་མེ་འབར་
བར་མཐོང་བ་གང་ཡིན་པ་ནི་ཁྱོད་ལ་ཡུལ་ཡ་བ་ནའི་རྒྱལ་པོས་གསེར་གྱི་ཕྲེང་བ་ཞིག་སྐྱེས་སུ་བསྐུར་བ་ལམ་དུ་ཞུགས་ཤིང་འདུག་སྟེ། དེ་ཡང་ཞག་བདུན་ན་ཕྱིན་པར་འགྱུར་བས་རྨི་ལམ་གསུམ་པ་ནི་དེའི་སྔ་ལྟས་ཡིན་ནོ། །ཁྱོད་ཀྱིས་མཆན་ཁུང་གཉིས་ནས་
སྦྲུལ་གཉིས་འཕྱང་བ་མཐོང་བ་གང་ཡིན་པ་ནི་ཁྱོད་ལ་རྒྱའི་རྒྱལ་པོས་རལ་གྲི་ཟུང་ཅིག་སྐྱེས་སུ་བསྐུར་བ་ལམ་དུ་ཞུགས་ཤིང་འདུག་སྟེ།  དེ་ཡང་ཞག་བདུན་ན་ཕྱིན་པར་འགྱུར་བས་ཁྱོད་ཀྱི་རྨི་ལམ་བཞི་པ་ནི་དེའི་སྔ་ལྟས་ཡིན་ནོ། །ཁྱོད་ཀྱིས་རྐང་པ་གཉིས་ལ་ཉ་
ཁར་བ་གཉིས་ལྡག་པ་མཐོང་བ་གང་ཡིན་པ་ནི་ཁྱོད་ལ་སིང་ག་ལའི་རྒྱལ་པོས་ནོར་བུའི་ལྷམ་ཟུང་ཅིག་སྐྱེས་སུ་བསྐུར་བ་ལམ་དུ་ཞུགས་ཤིང་འདུག་སྟེ་དེ་ཡང་ཞག་བདུན་ན་ཕྱིན་པར་འགྱུར་བས་ཁྱོད་ཀྱི་རྨི་ལམ་ལྔ་པ་ནི་དེའི་སྔ་ལྟས་ཡིན་ནོ། །ཁྱོད་ཀྱིས་ངང་པ་གཉིས་
ནམ་མཁའ་ལ་འཕུར་བ་མཐོང་བ་གང་ཡིན་པ་ནི་ཁྱོད་ལ་བྷྃ་ག་ལའི་རྒྱལ་པོས་རྟ་གཉིས་ཤིག་སྐྱེས་སུ་བསྐུར་བ་ལམ་དུ་ཞུགས་ཤིང་འདུག་སྟེ་དེ་ཡང་ཞག་བདུན་ན་ཕྱིན་པར་འགྱུར་བར་ཁྱོད་ཀྱི་རྨི་ལམ་དྲུག་པ་ནི་དེའི་སྔ་ལྟས་ཡིན་ནོ། །ཁྱོད་ཀྱིས་རི་ནག་པོ་ཞིག་
མདུན་ནས་ཚུར་འོང་བ་མཐོང་བ་གང་ཡིན་པ་ནི་ཁྱོད་ལ་ཀ་ལིང་ཀའི་རྒྱལ་པོས་གླང་པོ་ཆེའི་གཙོ་བོ་ཞིག་སྐྱེས་སུ་བསྐུར་བ་ལམ་དུ་ཞུགས་ཤིང་འདུག་སྟེ་དེ་ཡང་ཞག་བདུན་ན་ཕྱིན་པར་འགྱུར་བས་ཁྱོད་ཀྱི་རྨི་ལམ་བདུན་པ་ནི་དེའི་སྔ་ལྟས་ཡིན་ནོ། །ཁྱོད་ཀྱིས་
ཆུ་སྐྱར་དག་མགོ་ལ་རྟུག་པས་འཐོར་བ་མཐོང་བ་གང་ཡིན་པ་དེ་ནི་ཁྱོད་དང་བ་ལང་སྐྱོང་གི་མ་ཞི་བ་ཤེས་པར་འགྱུར་རོ། །ཁྱོད་ཀྱིས་བྲམ་ཟེ་རྣམས་ལ་ཡང་ངན་སེམས་བསྐྱེད་པར་མི་བྱའོ། །དེ་སྐད་ཅེས་སྨྲས་པ་དང་།  རྒྱལ་པོ་རབ་སྣང་སྲོག་སྟོར་བ་ལས་
ཕྱིར་རྙེད་པ་བཞིན་དུ་དགའ་བ་དང་།  མགུ་བ་དང་།  རབ་ཏུ་དགའ་བ་དང་།  རངས་པ་དང་།  བདེ་བ་དང་།  ཡིད་བདེ་བ་སྐྱེས་ནས་ཚེ་དང་ལྡན་པ་ཀཱ་ཏྱཱི་བུ་ཆེན་པོས་བཤད་པ་ལ་རྗེས་སུ་ཡི་རང་ནས་རྐང་པ་ལ་མགོ་བོས་ཕྱག་འཚལ་ཏེ་སྟན་ལས་ལངས་ཏེ་སོང་ངོ་། །དེ་རང་གི་
<pb id="11.14b"/>
ཁྱིམ་དུ་སོང་ནས་ཚེ་དང་ལྡན་པ་ཀཱ་ཏྱཱི་བུ་ཆེན་པོས་ཇི་སྐད་སྨྲས་པ་དེ་ཐམས་ཅད་བསྒྲུབས་ཏེ་གདུང་མ་ཡང་གཞན་ཞིག་བཅུག  །རྟ་རྫི་གཉེར་ལེན་ཡང་དེ་ལྟར་བྱེད་དུ་མ་བཅུག  །རྫིང་བུ་ཡང་ཆུས་བཀང་། གླང་པོ་ཆེ་དང་།  རི་དགས་དང་།  ངང་པ་རྣམས་ཀྱང་བཏང་ངོ་། །ཞག་བདུན་ན་
དེའི་སྐྱེས་ཇི་སྐད་བསྟན་པ་ཐམས་ཅད་ཀྱང་ཕྱིན་ནས་དེ་ནོར་རྙེད་པས་ཡིད་བདེ་བ་སྐྱེས་ནས། ཚེ་དང་ལྡན་པ་ཀཱ་ཏྱཱི་བུ་ཆེན་པོ་ལ་ཇེ་སེམས་མངོན་པར་དད་པར་གྱུར་ཏེ་བསམས་པ།  བདག་གི་ཁྱིམ་ན་དཔལ་དང་དབང་ཐང་ཕུན་སུམ་ཚོགས་པ་གང་ཅུང་ཟད་ཡོད་པ་དེ་ཐམས་ཅད་ནི་
འཕགས་པ་ཀཱ་ཏྱཱི་བུ་ཆེན་པོ་ལ་བརྟེན་ནས་བྱུང་བ་ཡིན་ནོ། །དེའི་ཕྱིར་རེ་ཤིག་གོས་བེའུ་རས་ཡུག་པོ་ཆེ་འདི་བསྐུར་ལ་ཕྱིས་རྒྱལ་སྲིད་བསྟབས་པར་བྱའོ་སྙམ་དུ་རིག་ནས་མི་ཞིག་ལ་སྨྲས་པ།  ཀྱེ་སྐྱེས་བུ་ཁྱོད་ཚུར་གོས་བེའུ་རས་ཡུག་པོ་ཆེ་འདི་ཁྱེར་ལ་འཕགས་
པ་ཀཱ་ཏྱཱི་བུ་ཆེན་པོ་ལ་ཕུལ་ཅིག་ཅེས་བྱས་པ་དང་།  དེས་གོས་བེའུ་རས་ཡུག་པོ་ཆེ་དེ་ཁྱེར་ནས་འཕགས་པ་ཀཱ་ཏྱཱི་བུ་ཆེན་པོ་ལ་བྱིན་ནོ། །དེ་ནས་བ་ལང་སྐྱོང་གི་མ་ཞི་བ་དང་།  སྐྱ་བསེང་གི་བུ་མོ་སྒྲོལ་མ་དང་།  གཞོན་ནུ་བ་ལང་སྐྱོང་དང་།  གསོས་པ་དང་། མདུན་ན་
འདོན་ལ་སྨྲས་པ།  ཤེས་ལྡན་དག་ང་ལ་ཡུལ་སྣ་ཚོགས་ལ་དབང་བའི་རྒྱལ་པོ་རྣམས་ཀྱིས་སྐྱེས་འདི་དག་བསྐུར་གྱིས་ཁྱེད་གང་ཇི་ལྟར་འདོད་པ་བཞིན་ཁྱེར་ཅིག །དེ་ནས་བ་ལང་སྐྱོང་གི་མ་ཞི་བས་ནི་གསེར་གྱི་ཕྲེང་བ་ཁྱེར།  སྐྱ་བསེང་གི་བུ་མོ་སྒྲོལ་མས་ནི་
ལ་བ་རིན་པོ་ཆེ། གཞོན་ནུ་བ་ལང་སྐྱོང་གིས་ནི་རྟ་གཉིས།  གསོས་པས་ནི་རལ་གྲི་ཟུང་ཅིག  །མདུན་ན་འདོན་གྱིས་ནི་ནོར་བུའི་ལྷམ་ཟུང་ཅིག་ཁྱེར་ཏེ་གླང་པོ་ཆེའི་གཙོ་བོ་ལུས་པ་དེ་རྒྱལ་པོས་ཁྱེར་རོ། །དེ་ནས་རྒྱལ་པོ་རབ་སྣང་ཡན་ལག་གི་མཆོག་ལྔ་ལ་རིན་པོ་ཆེ་
དག་གི་བགོ་བཤའ་བྱས་ནས་ཚེ་དང་ལྡན་པ་ཀཱ་ཏྱཱི་བུ་ཆེན་པོ་ག་ལ་བ་དེར་སོང་སྟེ་ཕྱིན་ནས་ཚེ་དང་ལྡན་པ་ཀཱ་ཏྱཱི་བུ་ཆེན་པོའི་རྐང་པ་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་རྒྱལ་པོ་རབ་སྣང་གིས་ཚེ་དང་ལྡན་པ་ཀཱ་ཏྱཱི་བུ་
ཆེན་པོ་ལ་འདི་སྐད་ཅེས་སྨྲས་སོ། །འཕགས་པ་སྨན་འདོགས་ཤིང་གཅེས་སྤྲས་མཛད་པ་ལགས་ཏེ། དེའི་སླད་དུ་བདག་འཕགས་པ་ལ་རྒྱལ་སྲིད་སྟོབས་ན་ཐུགས་བརྩེ་བ་ཉེ་བར་བཟུང་སྟེ་རྒྱལ་སྲིད་བཞེས་སུ་གསོལ།  ཚེ་དང་ལྡན་པ་ཀཱ་ཏྱཱི་བུ་
<pb id="11.15a"/>
ཆེན་པོས་སྨྲས་པ།  རྒྱལ་པོ་ཆེན་པོ་བཅོམ་ལྡན་འདས་གྱིས་དགེ་སློང་ལ་རྒྱལ་སྲིད་བྱེད་པ་བཀག་གོ། །རྒྱལ་པོས་སྨྲས་པ། འཕགས་པ་གལ་ཏེ་དེ་ལྟར་ན་འདོད་པ་ཐམས་ཅད་སྟོབས་ན། འདོད་པ་ཐམས་ཅད་ཡོངས་སུ་སྤྱད་དུ་གསོལ།  དེས་སྨྲས་པ། 
རྒྱལ་པོ་ཆེན་པོ་བཅོམ་ལྡན་འདས་ཀྱིས་འདོད་པ་ཐམས་ཅད་ཀྱང་བཀག་གོ། །རྒྱལ་པོས་སྨྲས་པ། འཕགས་པ་གལ་ཏེ་དེ་ལྟ་ན་ལོངས་སྤྱོད་དང་།  ལོངས་སྤྱོད་ཀྱི་མཆོག་རྣམས་སྟོབས་ན་ཡོངས་སུ་སྤྱད་དུ་གསོལ།  དེས་སྨྲས་པ།  རྒྱལ་པོ་ཆེན་པོ་རེ་ཤིག་བཅོམ་
ལྡན་འདས་ལ་ཞུས་ཏེ་བྱའོ། །རྒྱལ་པོས་སྨྲས་པ། འཕགས་པ་དེ་ལྟར་མཛོད་ཅིག་དེའི་ཚེ་ན་བཅོམ་ལྡན་འདས་ནི་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །སྐབས་དེ་ལྟ་བུ་ལ་སངས་རྒྱས་བཅོམ་ལྡན་འདས་
རྣམས་ལ་མི་མཁྱེན་པ་དང་།  མི་གཟིགས་པ་དང་།  མི་རིག་པ་དང་།  རྣམ་པར་མི་རིག་པ་ཅུང་ཟད་ཀྱང་མི་མངའ་སྟེ། བཅོམ་ལྡན་འདས་ཀྱིས་དགོངས་པ།  དགེ་སློང་ཀཱ་ཏྱཱའི་བུ་ཆེན་པོ་ལོངས་སྤྱོད་དང་ལོངས་སྤྱོད་ཀྱི་མཆོག་རྣམས་དོན་དུ་གཉེར་བ་མ་ཡིན་མོད་ཀྱི་འོན་
ཀྱང་སྐྱེ་བོ་ཕྱི་མ་རྣམས་ལ་ཕན་གདགས་སོ་སྙམ་དུ་དགོངས་ནས་འཇིག་རྟེན་པའི་ཐུགས་བསྐྱེད་པ་མཛད་དོ། །ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་ཀྱིས་འཇིག་རྟེན་པའི་ཐུགས་བསྐྱེད་པ་དེའི་ཚེ།  སྲོག་ཆགས་གྲོག་སྤུར་རྣམས་
ཀྱིས་ཀྱང་བཅོམ་ལྡན་འདས་ཀྱི་ཐུགས་སེམས་ཀྱིས་ཤེས་སོ། །གང་གི་ཚེ་འཇིག་རྟེན་ལས་འདས་པའི་ཐུགས་བསྐྱེད་པ་དེའི་ཚེ་ནི་ཉན་ཐོས་དང་།  རང་སངས་རྒྱས་རྣམས་ཀྱིས་ཀྱང་བཅོམ་ལྡན་འདས་ཀྱི་ཐུགས་སེམས་ཀྱིས་མི་ཤེས་ན། བྱོལ་སོང་གི་
སྐྱེ་གནས་སུ་སོང་བ་རྣམས་ཀྱིས་ལྟ་སྨོས་ཀྱང་ཅི་དགོས།  དོན་འདི་ལ་ནི་བཅོམ་ལྡན་འདས་དང་། ཚེ་དང་ལྡན་པ་ཀཱ་ཏྱཱི་བུ་ཆེན་པོའི་ཐུགས་དང་སེམས་སུ་འཕྲོད་པའི་འཇིག་རྟེན་པའི་ཐུགས་བསྐྱེད་དོ། །དེ་ནས་བཅོམ་ལྡན་འདས་དང་།  ཚེ་དང་ལྡན་པ་ཀཱ་ཏྱཱི་བུ་
ཆེན་པོས་ལྷའི་མིག་དང་ལྷའི་རྣ་བ་མངོན་པར་བསྒྲུབས་ནས་ཕན་ཚུན་ལྟ་བ་དང་ཉན་པར་ཡང་ཞུགས་སོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀཱ་ཏྱཱི་བུ་ཆེན་པོས་འདི་སྐད་ཅེས་གསོལ་ཏོ། །བཙུན་པ་དགེ་སློང་གིས་དགེ་འདུན་གྱི་ཆེད་དུ་ལོངས་སྤྱོད་དང་ལོངས་
<pb id="11.15b"/>
སྤྱོད་ཀྱི་མཆོག་དག་བླང་དུ་རུང་ལགས་སམ།  བཅོམ་ལྡན་འདས་ཀྱིས་བཀའ་སྩལ་པ།  ཀཱ་ཏྱཱི་བུ་ཆེན་པོ་སྐྱེ་བོ་ཕྱི་མ་རྣམས་ལ་སྙིང་བརྩེ་བའི་ཕྱིར་དང་།  སྦྱིན་པ་པོ་རྣམས་ཀྱི་ལོངས་སྤྱོད་འཕེལ་བར་བྱེད་པའི་ཕྱིར་རུང་སྟེ། དེ་ལྟ་བས་ན་དགེ་འདུན་ལ་ལོངས་སྤྱོད་དང་
ལོངས་སྤྱོད་ཀྱི་མཆོག་རྣམས་གནང་གི་གང་ཟག་ལ་ནི་མ་ཡིན་ནོ། །དེ་ལ་ལོངས་སྤྱོད་ནི་འདི་དག་ཡིན་ཏེ།  གྲོང་དང་།  ཞིང་རྣམས་སོ། །ལོངས་སྤྱོད་ཀྱི་མཆོག་ནི་བ་ལང་དང་།  མ་ཧེ་དང་།  ར་དང་།  ལུག་རྣམས་སོ། །དེ་ནས་ཚེ་དང་ལྡན་པ་ཀཱ་ཏྱཱི་བུ་ཆེན་པོས་བཅོམ་ལྡན་འདས་
ལ་ཞུས་ནས་རྒྱལ་པོ་རབ་སྣང་ལ་འདི་སྐད་ཅེས་སྨྲས་སོ། །རྒྱལ་པོ་ཆེན་པོ་བཅོམ་ལྡན་འདས་ཀྱིས་སྐྱེ་བོ་ཕྱི་མ་རྣམས་ལ་སྙིང་བརྩེ་བའི་ཕྱིར་དང་། སྦྱིན་བདག་རྣམས་ཀྱི་ལོངས་སྤྱོད་འཕེལ་བར་བྱ་བའི་ཕྱིར་དགེ་འདུན་ལ་ལོངས་སྤྱོད་དང་ལོངས་སྤྱོད་ཀྱི་མཆོག་རྣམས་
གནང་ངོ་། །དེ་ནས་རྒྱལ་པོ་རབ་སྣང་གིས་ཚེ་དང་ལྡན་པ་ཀཱ་ཏྱཱི་བུ་ཆེན་པོ་ལས་བརྟེན་ནས་ཡོ་བྱད་ཐམས་ཅད་ཕུན་སུམ་ཚོགས་པའི་གཙུག་ལག་ཁང་བྱེད་དུ་བཅུག་སྟེ།  ཕྱོགས་བཞིའི་དགེ་སློང་གི་དགེ་འདུན་ལ་ཕུལ་ནས་ལོངས་སྤྱོད་དང་ལོངས་སྤྱོད་ཀྱི་མཆོག་
རྣམས་ཀྱང་ཕུལ་ལོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ།  དགེ་སློང་དག་ངའི་དགེ་བསྙེན་ངའི་ཉན་ཐོས་དགེ་འདུན་ལ་ཐོག་མར་འདོད་པ་ཐམས་ཅད་སྟོབས་པ་རྣམས་ཀྱི་ནང་ན་མཆོག་ནི་འདི་ལྟ་སྟེ།  འཕགས་རྒྱལ་གྱི་རྒྱལ་
པོ་རབ་སྣང་འདི་ཡིན་ནོ། །དགེ་སློང་དག་ངའི་དགེ་བསྙེན་ངའི་ཉན་ཐོས་དགེ་འདུན་ལ་ཐོག་མར་བཤོས་འབུལ་བ་རྣམས་ཀྱི་ནང་ན་མཆོག་ནི་འདི་ལྟ་སྟེ།  རྒྱལ་པོའི་ཁབ་ཀྱི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་འདི་ཡིན་ནོ། །དགེ་སློང་དག་ངའི་དགེ་
བསྙེན་ངའི་ཉན་ཐོས་དགེ་འདུན་ལ་ཐོག་མར་གནས་མལ་འབུལ་བ་རྣམས་ཀྱི་ནང་ན་མཆོག་ནི་འདི་ལྟ་སྟེ། མཉན་ཡོད་ཀྱི་ཁྱིམ་བདག་མགོན་མེད་ཟས་སྦྱིན་འདི་ཡིན་ནོ། །དགེ་སློང་དག་ངའི་དགེ་བསྙེན་ངའི་ཉན་ཐོས་དགེ་འདུན་ལ་ཐོག་མར་གཙུག་
ལག་ཁང་བྱེད་པ་རྣམས་ཀྱི་ནང་ན་མཆོག་ནི་འདི་ལྟ་སྟེ། ཡུལ་བཱ་རཱ་ཎ་སཱིའི་ཁྱིམ་བདག་བཟང་ལྡན་འདི་ཡིན་ནོ།              །བར་སྡོམ་ནི། འདོད་པ་ཀུན་གྱི་རབ་སྣང་སྟེ། །དགེ་འདུན་བཤོས་ཀྱི་བཟོ་སྦྱངས་ཡིན། །གནས་མལ་མགོན་མེད་ཟས་སྦྱིན་ཏེ། །
<pb id="11.16a"/>
གཙུག་ལག་ཁང་གི་བཟང་ལྡན་ནོ། །རྒྱལ་པོ་རབ་སྣང་བཙུན་མོའི་འཁོར་དུ་རེས་ཀྱིས་ཟན་ཟ་སྟེ། ཉི་མ་གཅིག་ནི་བ་ལང་སྐྱོང་གི་མ་ཞི་བའི་དྲུང་དུ།  གཅིག་ནི་སྐྱ་བསེང་གི་བུ་མོ་སྒྲོལ་མའི་དྲུང་དུའོ། །དེ་དུས་གཞན་ཞིག་ན་དགོངས་པ།  བ་
ལང་སྐྱོང་གི་མ་ཞི་བའི་ཐད་དུ་ཟན་ཟ་བ་ན་རྒྱལ་པོ་དེ་ཞོ་ལ་དགའ་བས་བ་ལང་སྐྱོང་གི་མ་ཞོའི་ཕོར་བ་ཐོགས་ཏེ་དེ་ཟན་ཟ་བའི་མདུན་ན་འདུག་གོ། །ཇི་ཙམ་ན་ཕྱོགས་དེར་སྐྱ་བསེང་གི་བུ་མོ་སྒྲོལ་མ་སོང་སྟེ།  དེས་ལ་བ་རིན་པོ་ཆེ་བགོས་པ་དང་། 
དེས་གློག་བྱུང་བ་ལྟ་བུར་རྒྱལ་པོ་དེ་བ་ལང་སྐྱོང་གི་མ་ཞི་བ་དང་བཅས་ཏེ་སྣང་བར་བྱས་སོ། །ཞི་བས་སྣང་བ་དེ་མཐོང་ནས་ཡ་མཚན་སྐྱེས་ཏེ་སྨྲས་པ།  ལྷ་འདི་ཅི་ལགས།  གློག་ཅིག་གློ་བུར་དུ་བྱུང་ངམ།  འགའ་ཞིག་གིས་ཞུགས་མར་འཚལ།  དེས་
སྨྲས་པ།  ཞི་བ་འདི་ནི་གློག་གི་འོད་ཀྱང་མ་ཡིན།  མར་མེའི་ཡང་མ་ཡིན་གྱི།  འོན་ཀྱང་སྐྱ་བསེང་གི་བུ་མོ་སྒྲོལ་མ་ཕྱོགས་འདི་ནས་སོང་སྟེ། དེས་ལ་བ་རིན་པོ་ཆེ་བགོས་པས་འདི་ནི་དེའི་འོད་ཡིན་ནོ། །ཁྱོད་ཀྱིས་ལ་བ་རིན་པོ་ཆེ་དེ་ལྟ་བུ་བཏང་སྟེ་གསེར་གྱི་
ཕྲེང་བ་བླངས་པ་ནི་ཁྱོད་བླུན་ནོ། །ཇི་བདག་གི་ཁྱིམ་ན་གསེར་གྱི་ཕྲེང་བ་མེད་དམ། ཉིས་ན་རིགས་ངན་པ་ལས་སྐྱེས་པ་དེ་ཐེ་གིའོ། །དེས་སྨྲས་པ། ལྷ་དེ་ལ་དེ་ལྟ་བུའི་ཤེས་རབ་ག་ལ་མཆིས།  གདོན་མ་འཚལ་བར་ཁྱོད་ཉིད་ཀྱིས་ལ་བ་རིན་པོ་ཆེ་ལོང་
ཤིག་ཅེས་བསྟན་ཏེ་དེས་ན་དེས་བླངས་ལགས་མོད།  རྒྱལ་པོས་སྨྲས་པ། ངས་དེ་ལ་མ་སྨྲས་ཏེ་དེས་རང་གི་བློས་བླངས་སོ། །ཁྱོད་ཀྱིས་སྨྲས་སོ། །ངས་མ་སྨྲས་སོ་ཞེས་དེ་གཉིས་འཐབས་པར་གྱུར་ནས། ཞི་བས་དེའི་མགོར་ཞོའི་ཕོར་བས་བསྣུན་པ་
དང་། རྒྱལ་པོ་དེ་སྤྱི་གཅེར་ཞིག་པས་དེའི་གླད་པ་ཞོམ་མོ། །དེས་ལག་པས་མནམས་ཏེ་བསམས་པ། བདག་གི་གླད་པ་ཡང་ཞོམ།  བདག་གི་གླད་རྒྱས་ཀྱང་ལུག་པས་འདིས་ཡེ་བདག་བསད་ཀྱིས་ཇི་སྲིད་སྲོག་དང་མ་བྲལ་གྱི་བར་དུ་ཇེ་འདི་བསད་དོ་སྙམ་
ནས།  དེས་གསོས་པ་ལ་བསྒོ་བ།  གསོས་པ་ངས་བ་ལང་སྐྱོང་གི་མ་ཞི་བ་ཡོངས་སུ་བཏང་གིས་སོད་ཅིག  །གསོས་པས་བསམས་པ། དེ་འདི་ལ་ཤིན་དུ་འཕངས་ན་འདི་ཁྲོས་པའི་ཀུན་ནས་དཀྲིས་པས་འདི་སྐད་དུ་ཟེར་བར་ཟད་པས་འཕྲལ་ལ་གསད་
<pb id="11.16b"/>
པར་མི་བྱའི་ཀུན་ནས་དཀྲིས་པ་དང་བྲལ་ནས་བསམ་པ་ཤེས་པར་བྱ་སྟེ་གསད་ཀྱིས་རེ་ཤིག་གནས་དབེན་པ་ཞིག་ཏུ་གཞག་གོ་སྙམ་དུ་རིག་ནས།  སྨྲས་པ།  ལྷ་དེ་ལྟར་འཚལ་ཏེ་དགུམ་མོ་ཞེས་བྱས་ནས།  དེས་དེ་གནས་དབེན་པ་ཞིག་ཏུ་བཞག་གོ། །རྒྱལ་པོས་
ཀུན་ནས་དཀྲིས་པ་དང་བྲལ་ནས་སྨྲས་པ།  གསོས་པ་བ་ལང་སྐྱོང་གི་མ་ཞི་བ་ག་རེ།  དེས་སྨྲས་པ། ལྷ་ཁྱོད་ཀྱིས་ངས་བ་ལང་སྐྱོང་གི་མ་ཞི་བ་ཡོངས་སུ་བཏང་གིས་གསོད་ཅིག་ཅེས་བཀའ་སྩལ་པས་བདག་གིས་དེ་ལྷའི་བཀའ་བཞིན་དུ་བཀུམ་ལགས་སོ། །
དེས་སྨྲས་པ།  གསོས་པ་ལེགས་སོ། །ད་ནི་ང་དང་།  སྐྱ་བསེང་གི་བུ་མོ་སྒྲོལ་མ་དང་།  གཞོན་ནུ་བ་ལང་སྐྱོང་དང་།  མདུན་ན་འདོན་ཀྱང་སོང་ལ་ཁྱོད་ཉིད་ཅོད་པན་ཆིངས་ཏེ་རྒྱལ་སྲིད་བྱེད་ལ་རག་གོ། །ངས་ཀོ་དེས་ང་ལ་མ་གུས་པ་བྱས་པས་ངས་དེ་ནན་ཐུར་བྱས་ལ་
ཕྱིས་དགའ་བར་བྱའོ་སྙམ་དུ་བསམ་བསམ་ན་ཁྱོད་ཀྱིས་མོད་ཁོ་ན་ལ་བསད་པ་ལྟ་ཞིག །དེས་སྨྲས་པ།  ལྷ་འདི་ན་སྐྱེས་བུ་མཁས་པ་ཁ་ཅིག་སྨྲས་པའི་དོན་དཔེས་ཀྱང་ཀུན་འཚལ་བར་འགྱུར་བས་རེ་ཤིག་དཔེ་གསན་དུ་གསོལ།            བསྡུས་པའི་
སྡོམ་ནི།  ཁྲ་བོ་དང་ནི་སྒྲེན་མོ་དང་། །རྙེད་པར་དཀའ་དང་སླུ་བ་དང་། །མི་ངོམས་པ་དང་གཉིད་གཏོགས་པར། །བསྡུས་པའི་སྡོམ་དུ་ཡང་དག་བསྡུས།          །སྡོམ་ནི།  ཁྲ་བོ་སྤྲེའུ་དང་འཇིག་རྟེན་ན། །ལོང་བ་དག་སྟེ་ཐ་མ་ཡིན། །རྒྱལ་པོ་ཆེན་པོ་
སྔོན་བྱུང་བ་རིའི་ཕྱོགས་མི་འདུ་བ་དང་འཇིགས་པ་མ་མཆིས་པ་ཤིང་སྣ་ཚོགས་ཀྱི་ཚལ་གྱིས་བརྒྱན་པ།  སེང་གེ་དང་། སྟག་དང་།  དྲེད་དང་།  བྱི་ལ་དང་།  རི་དགས་དང་།  ཕག་རྒོད་རྒྱུ་བ། བྱའི་ཚོགས་སྣ་ཚོགས་ཀྱིས་བསྟེན་པ་གཅིག་ཅིག་ཏུ་སྲོག་
ཆགས་ཐི་བས་ཤིང་ཆེན་པོ་ཞིག་གི་ཁར་ཚང་བཅས་ཏེ།  དེས་དེ་འབྲས་བུ་སྨིན་པ་རྣམས་ཀྱིས་བཀང་ནས་ཆུང་མ་ལ་སྨྲས་པ།  བཟང་མོ་ཁྱོད་ཀྱིས་འབྲས་བུ་འདི་དག་བཟའ་བར་མི་བྱ་སྟེ། ད་ལྟ་ནི་གང་ཡང་རུང་བས་བདག་ཉིད་འཚོ་བར་བྱའོ། །ནམ་རླུང་དང་། 
ཡུལ་ངན་བྱུང་བ་དེའི་ཚེ་འདི་དག་བཟའ་བར་བྱའོ། །དེས་སྨྲས་པ། ལེགས་ཏེ་དེ་བཞིན་བྱའོ། །ཇི་ཙམ་ན་རླུང་དང་ཉི་མས་ཕོག་པས་འབྲས་བུ་རྣམས་སྐམས་ཏེ་ཚང་དེ་འགྲིབས་པར་གྱུར་པ་དང་།  ཐི་བས་སྨྲས་པ། བཟང་མོ་ངས་ཁྱོད་ལ་ཁྱོད་ཀྱིས་འབྲས་བུ་འདི་དག་
<pb id="11.17a"/>
བཟའ་བར་མི་བྱ་སྟེ། རླུང་ངམ་ཡུལ་ངན་བྱུང་བའི་ཚེ་བཟའ་བར་བྱའོ་ཞེས་མ་བཀག་གམ།  འོ་ན་ཅིའི་ཕྱིར་ཁྱོད་ཀྱིས་ཟོས།  དེས་སྨྲས་པ། བདག་གིས་མ་ཟོས་སོ། །དེས་སྨྲས་པ།  ངས་ཚང་འདི་བཀང་སྟེ་བཞག་ན།  གལ་ཏེ་ཁྱོད་ཀྱིས་མ་ཟོས་ན་འོ་ན་ཚང་
འདི་ཅིའི་ཕྱིར་འགྲིབས་པར་གྱུར།  དེས་སྨྲས་པ།  ཚང་འདི་ཅིའི་ཕྱིར་འགྲིབས་མ་ཤེས།  བདག་གིས་ནི་འདི་ལས་འབྲས་བུ་ཅིག་ཀྱང་མ་ཟོས་སོ། །ཁྱོད་ཀྱིས་ཟོས་སོ་ངས་མ་ཟོས་སོ་ཞེས་དེ་གཉིས་ལན་དང་ཡང་ལན་འདེབས་པ་ན་ཐབ་མོ་བྱུང་སྟེ་དེས་ཐི་བ་མོ་དེ་
མཆུས་བསྣུན་ནས་སྲོག་དང་བྲལ་ཏེ་དེ་དེ་ཉིད་ན་འཕྱང་ཞིང་འདུག་གོ། །རེ་ཤིག་ཅིག་ན་དུས་མ་ཡིན་པའི་ཆར་ཆེན་པོ་བབ་པ་དང་།  ཡང་ཚང་དེ་དེ་ཁོ་ན་བཞིན་དུ་འབྲས་བུ་དེ་དག་གིས་གང་ནས་དེས་བསམས་པ།  ཚང་འདི་འབྲས་བུ་དག་གིས་ཡང་གང་བ་ལས་ན་དེས་འདི་དག་
མ་ཟོས་སོ་སྙམ་ནས།  དེས་དེ་ལ་བཟོད་པ་གསོལ་བར་བརྩམས་པ།  ཁྲ་མོ་སྡུག་པ་ལོངས་ཤིག །འདི་དག་ཁྱོད་ཀྱིས་མ་ཟོས་ཏེ་བདག་གི་ཚང་འདི་གང་གིས་ཉེས་པ་ཅིག་བཟོད་པར་མཛོད་ཅིག་ཅེས་བྱས་པ་དང་།  ལྷས་ཚིགས་སུ་བཅད་དེ་སྨྲས་པ།  ནགས་ཚལ་རྒྱུ་བའི་ཐི་
བ་ནི། །འདབ་མ་ཁྲ་བོ་མིག་དམར་བ། །རང་གིས་སྡུག་མ་བསད་ནས་ནི། །བློ་ངན་ཅི་ཞིག་མྱ་ངན་བྱེད། །ཇི་ལྟར་ཐི་བ་བབ་ཅོལ་སྤྱོད་པ་ཡིས། །འདི་ན་སྡུག་པ་ཉེས་མེད་བསད་ནས་ནི། །བློ་རྨོངས་མྱ་ངན་བྱེད་ཅིང་བཟང་མོ་ཞེས། །དེ་ལ་བཞམས་ཏེ་ཉེས་ཅིག་བཟོད་
གསོལ་བ། །དེ་བཞིན་རྒྱལ་པོ་གཟུ་ལུམས་སྤྱོད་པ་ཡིས། །ཞི་བ་ཡིད་དང་འཐད་པ་འདིར་བསད་ནས། །བློ་རྨོངས་མྱ་ངན་བྱེད་ཅིང་བཟང་མོ་ཞེས། །དེ་ལ་བཞམས་ཏེ་ཉེས་ཅིག་བཟོད་པ་གསོལ་ཞེས་བགྱི་བ་ལགས་ཏེ། ལྷ་ཁྱོད་ཀྱིས་གསུངས་པའི་དོན་ནི་བདག་དཔེ་དེ་
དང་འདྲ་བ་སྙམ་བགྱིད་དོ། །ལྷ་གཞན་ཡང་ཁྱིམ་བདག་ཅིག་དབྱར་འདས་པ་དང་སྟོན་གྱི་དུས་སུ་སྲན་མའི་ཁུར་འཚལ་ནས་ཞིང་ཐོག་ཏུ་ཆས་སོ། །དེས་སྲན་མའི་ཁུར་དེ་ཤིང་དྲུང་ཞིག་ཏུ་བཞག་ནས་ཕ་ཟད་དུ་བཤང་བའི་སར་མཆིས་པ་དང་།  ཇི་ཙམ་ན་སྤྲེའུ་ཞིག་ཤིང་
དེ་ལས་བབས་ནས་སྲན་མ་ལས་སྤར་གང་བླངས་ཏེ་ཡང་ཤིང་དེ་ལས་འཛེགས་སོ། །དེ་འཛེག་པ་ན་སྲན་མ་འབྲུམ་བུ་ཅིག་ཤོར་དེ་ས་ལ་ལྷུང་ནས་དེས་སྲན་མ་སྤར་གང་པོ་དེ་བོར་ཏེ། སྲན་མ་འབྲུམ་བུ་ཅིག་པོ་དེ་བཙལ་བར་བརྩམས་པ་ན།  ཁྱིམ་བདག་དེས་དེ་ལ་བོང་བ་ཅིག་
<pb id="11.17b"/>
བསྣུན་ཏེ་དེ་དུས་ལས་འདས་པ་དང་ལྷས་ཚིགས་སུ་བཅད་དེ་སྨྲས་པ།  སྲན་མ་སྤར་གང་བོར་ནས་སུ། །གང་ཞིག་འབྲས་བུ་གཅིག་ཚོལ་བ། །ཤིན་ཏུ་ཚོགས་མང་ལྡན་པ་ཡི། །སྤྲེའུ་འདི་ཀྱེ་མ་རེ་མི་མཛངས། །ཤེས་བགྱི་བ་ལགས་ཏེ་ལྷས་གསུངས་པའི་དོན་གང་ཞིག་བ་
ལང་སྐྱོང་གི་མ་བཀུམ་ནས།  ཡང་བཟོད་པ་གསོལ་བར་བཞེད་པ་ནི་བདག་དཔེ་དེ་དང་འདྲ་བ་སྙམ་བགྱིད་དོ། །རྒྱལ་པོས་སྨྲས་པ།  གསོས་པ་ཁྱོད་ཀྱིས་ཚིག་ཅིག་ཁོ་ནའི་ཁ་ལ་བ་ལང་སྐྱོང་གི་མ་ཞི་བ་བསད་དོ། །དེས་སྨྲས་པ།  ལྷ་སྟོན་པ་གང་ཟག་ཟླ་མེད་པ། །
གཅིག་པུ་ཚིག་ནི་གཅིག་གསུང་སྟེ། །གསུང་བ་དེ་ནི་ངེས་ལགས་པས། །འདི་ལ་བདག་བློ་འགྱུར་མ་མཆིས། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ།  གསོས་པ་ཁྱོད་ཀྱིས་གང་གི་ཕྱིར་བ་ལང་སྐྱོང་གི་མ་ཞི་བ་བསད་པས་ང་ལོང་བར་བྱས་སོ། །
དེས་སྨྲས་པ། ལྷ། ལྷ་དང་མིར་བཅས་འཇིག་རྟེན་འདིར། །ལོང་བ་གཉིས་ནི་ངེས་གྲུབ་པ། །རང་བཞིན་གྱིས་ནི་དམུས་ལོང་དང་། །གང་ཡང་ཆོས་ལ་མི་གནས་པའོ། །འཇིག་རྟེན་འདི་དང་ཕ་རོལ་དུ། །གཞན་ཡང་ལོང་བ་གཉིས་ལགས་ཏེ། །གང་ལ་སྡིག་ལྟ་
དེ་ཡོད་དམ། །གང་ཞིག་ཁྲིམས་ལ་མི་བརྟེན་པའོ། །ཞེས་བགྱི་བ་ཁྱོད་ཀྱིས་མ་གསན་ཏམ།           སྡོམ་ནི།  སྒྲེན་མོ་ཅིར་ཡང་མི་རུང་དང་། །མ་སྤྱད་གཏུན་དང་ལན་གཅིག་དང་། །ནད་དང་བག་ཚ་བརྙས་པ་དང་། །དེ་བཞིན་དུ་ནི་བགས་ཀྱིས་སོ། །བྱིས་པ་དང་ནི་བཤེས་དག་
དང་། །སྐྱེས་བུ་ཐ་ཤལ་ཉིད་དང་ནི། །ཤིང་རྟ་ཡིས་ནི་འཁོར་ལོ་དང་། །གཡོ་གཏོགས་པར་ནི་ཡོངས་སུ་རྫོགས། །རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ང་སྒྲེན་མོར་བྱས་སོ། །དེས་སྨྲས་པ། ལྷ་སྒྲེན་མོ་གསུམ་
གྱི་མི་མཛེས་པ་ཁྱོད་ཀྱིས་མ་གསན་ཏམ།  རྒྱལ་པོས་སྨྲས་པ།  གསོས་པ་གསུམ་གང་ཡིན། ལྷ།  ཀླུང་ནི་ཆུ་མེད་སྒྲེན་མོ་སྟེ། །ཡུལ་འཁོར་འདྲེན་མེད་སྒྲེན་མོའོ། །གལ་ཏེ་མིང་པོ་བཅུ་ཡོད་ཀྱང་། །ཁྱོ་མེད་བུད་མེད་སྒྲེན་མོའོ། །ཞེས་བགྱི་བ་ལགས་སོ། །རྒྱལ་པོས་སྨྲས་པ། 
གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ང་ཅིར་ཡང་མི་རུང་བར་བྱས་སོ། །དེས་སྨྲས་པ། ལྷ་འཇིག་རྟེན་ན་ཅིར་ཡང་མི་རུང་བ་གསུམ་མཆིས་པར་ཁྱོད་ཀྱིས་མ་གསན་ཏམ། དེས་སྨྲས་པ།  གསོས་པ་གསུམ་གང་ཡིན།  ལྷ། རྟ་བོ་ཐལ་ཀར་བང་བུལ་དང་། །
<pb id="11.18a"/>
སྟོན་མོ་བྱ་ན་མེད་པ་དང་། །བུད་མེད་གང་ཞིག་ཁྱིམ་སུན་འབྱིན། །འདི་གསུམ་ཅིར་ཡང་མི་རུང་བའོ། །རྒྱལ་པོས་སྨྲས་པ།  གསོས་པ་བ་ལང་སྐྱོང་གི་མ་ཞི་བ་ལོངས་མ་སྤྱད་པར་ཁྱོད་ཀྱིས་བསད་དོ། །དེས་སྨྲས་པ། ལྷ། སོལ་བ་བྱེད་པའི་གོས་དང་ནི། །བཀྲུ་བཤལ་
བྱེད་པའི་ལྷམ་དག་དང་། །རྒྱལ་པོའི་བཙུན་མོའི་འཁོར་རྣམས་ནི། །ལོངས་མ་སྤྱད་པར་དེངས་པར་འགྱུར། །ཞེས་བགྱི་བ་ཁྱོད་ཀྱིས་མ་གསན་ཏམ། ལྷ་དེ་དག་འབའ་ཤིག་ཏུ་མ་བས་གཞན་ཡང་གསུམ་སྟེ།  ནགས་ཀྱི་ཤིང་གི་མེ་ཏོག་དང་། །དཀའ་ཐུབ་ཅན་གྱི་ལང་
ཚོ་དང་། །ཤིང་རྟ་མཁན་གྱི་ཆུང་མ་དག །ལོངས་མ་སྤྱད་པར་དེངས་པར་འགྱུར། །རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་གཏུན་གྱིས་བརྡེག་པའི་རྒྱུའོ། །དེས་སྨྲས་པ། ལྷ།  ཤིང་མཁན་རྩང་རྩིང་འཇོག་པ་དང་། །
བཟང་མཁན་སྐུད་པ་རིང་པོ་དང་། །ཁ་ལོ་སྒྱུར་བ་མིག་རྒྱང་ཐུང་། །དེ་གསུམ་གཏུན་གྱིས་བརྡེག་རྒྱུའོ། །ཞེས་བགྱི་བ་ཁྱོད་ཀྱིས་མ་གསན་ཏམ།  ལྷ་དེ་དག་འབའ་ཤིག་ཏུ་མ་བས།  གཞན་ཡང་གསུམ་སྟེ། ཕོ་ཉའི་ཕོ་ཉ་གང་ཡིན་དང་། །མངག་གཞུག་པ་ཡི་མངག་གཞུག་དང་། །
བུད་མེད་འཕྱོན་མ་བྱེད་པ་གང་། །དེ་གསུམ་བཏུན་གྱིས་བརྡེག་རྒྱུའོ། །ལྷ་དེ་དག་འབའ་ཤིག་ཏུ་མ་བས་གཞན་ཡང་གསུམ་སྟེ།  གནག་རྫི་གྲོང་ན་རྒྱུ་བ་དང་། །འདྲེག་མཁན་ནགས་ན་རྒྱུ་བ་དང་། །མག་པ་རྟག་ཏུ་འོང་བྱེད་པ། །དེ་གསུམ་གཏུན་གྱིས་བརྡེག་རྒྱུའོ། །
རྒྱལ་པོས་སྨྲས་པ།  གསོས་པ་ཁྱོད་ཀྱིས་བ་ལང་སྐྱོང་གི་མ་ཞི་བ་ལན་གཅིག་གིས་བསད་དོ། །དེས་སྨྲས་པ། ལྷ། རྒྱལ་པོ་སྨྲ་བ་ལན་གཅིག་སྟེ། །བུ་མོ་སྦྱིན་པ་ལན་གཅིག་གོ། །འཕགས་པའི་གཟིགས་པ་ལན་གཅིག་སྟེ། །དེ་གསུམ་ལན་རེ་ལན་རེ་འོ། །ཞེས་བགྱི་བ་ཁྱོད་ཀྱིས་
མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་རང་གིས་ནད་བསླངས་སོ། །དེས་སྨྲས་པ་ལྷ་སྡར་མ་སྣ་ཚོགས་གོ་གྱོན་དང་། །རྩྭ་མཇིང་ཆུང་ངུ་ནོར་མང་དང་། །རྒན་པོ་ཆུང་མ་གཞོན་ལེན་པ། །དེ་དག་རང་གིས་ནད་
བསླངས་སོ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ང་ནི་ཁྱོད་ལ་བག་ཚའོ། །དེས་སྨྲས་པ། ལྷ། དཀའ་ཐུབ་ཅན་ནི་བླུན་མཐོང་དང་། །དཔའ་བོ་རྨ་མཚན་མེད་པ་དང་། །བུ་མོ་ཆེན་མོ་མཐོང་ནས་
<pb id="11.18b"/>
ནི། །སྙིང་ལ་བག་ཚ་སྐྱེ་བར་འགྱུར། །ཞེས་བགྱི་བ་ཁྱོད་ཀྱིས་མ་གསན་ཏམ།  རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ང་བརྙས་སོ། །དེས་སྨྲས་པ།  ལྷ། ཅལ་ལེ་ཅོལ་ལེ་སྨྲ་བ་དང་། །གཉིས་པ་གོས་ངན་གྱོན་པ་དང་། །རྐུ་
ཞིང་ཟ་བ་གང་ཡིན་པ། །དེ་གསུམ་བརྙས་པར་བྱ་བ་ཡིན། །ཞེས་བགྱི་བ་ཁྱོད་ཀྱིས་མ་གསན་ཏམ།  རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ངས་ཁྱོད་དགྲ་ཞིག་བགས་ཀྱིས་སྤེལ་ཏོ། །དེས་སྨྲས་པ། ལྷ། ཉ་ནི་བགས་ཀྱིས་
བཟའ་བར་བྱ། །རི་བོ་ལ་ནི་བགས་ཀྱིས་གཟེག །དོན་རྣམས་བགས་ཀྱིས་བསྒྲུབ་བྱ་སྟེ། །འདི་གསུམ་བགས་ཀྱིས་བགས་ཀྱིས་བྱ། །ཞེས་བགྱི་བ་ཁྱོད་ཀྱིས་མ་གསན་ཏམ།  རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་
ཁྱོད་ནི་བྱིས་པའོ། །དེས་སྨྲས་པ།  ལྷ།  མ་འདྲིས་པ་ལ་ཡིད་རྟོན་དང་། །མ་རུངས་པ་ལ་སྟེན་པ་དང་། །གྱ་ཙོམ་དུ་ནི་ཡོངས་གཏོང་བ། །བྱིས་པའི་མཚན་ཉིད་རྣམ་གསུམ་མོ། །ཞེས་བགྱི་བ་ཁྱོད་ཀྱིས་མ་གསན་ཏམ།  རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་
བ་ལང་སྐྱོང་གི་མ་ཞི་བ་བསད་པས་ཁྱོད་ནི་བཤེས་པ་འབྱེད་པ་ཡིན་ནོ། །དེས་སྨྲས་པ།  ལྷ།  བཤེས་རྣམས་ལ་ནི་མི་སྟེན་དང་། །གཉིས་པ་ཧ་ཅང་སྟེན་པ་དང་། །དུས་མ་ཡིན་པར་སློང་བྱེད་པ། །དེས་ནི་བཤེས་རྣམས་འབྱེད་པར་བྱེད། །ཅེས་བགྱི་བ་ཁྱོད་ཀྱིས་མ་གསན་
ཏམ།  རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་སྐྱེས་བུ་ཐ་ཤལ་ཡིན་ནོ། །དེས་སྨྲས་པ།  ལྷ། རྟག་ཏུ་གཞན་གྱི་ནོར་དང་ནི། །བདག་ཉིད་འདོད་པ་རྣོག་བྱེད་དང་། །དེ་བཞིན་སྡུག་བསྔལ་ལ་དགའ་བ། །དེ་གསུམ་སྐྱེས་བུ་
ཐ་ཤལ་ཡིན། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་ཤིང་རྟའི་འཁོར་ལོས་གསད་རྒྱུ་ཡིན་ནོ། །དེས་སྨྲས་པ།  ལྷ།  རི་མོ་མཁན་ནི་ཚོན་གཏོང་མི་ཤེས་དང་། །འཁྲུལ་འཁོར་མཁན་
ནི་འབྱོར་ཀ་མི་ཤེས་དང་། །གྱད་གྱི་བུ་ནི་དོར་ཐབས་མི་ཤེས་པ། །གསད་བྱ་གསད་པར་རྟག་ཏུ་བཟློག་པ་མེད། །ཅེས་བགྱི་བ་ལྷས་མ་གསན་ཏམ།  རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་གཡོ་ཅན་ཡིན་ནོ། །དེས་
<pb id="11.19a"/>
སྨྲས་པ། ལྷ།  བུད་མེད་ཁྱོ་གསུམ་བརྒྱུད་པ་དང་། །དགེ་སློང་ཕྱིར་ནི་འོངས་པ་དང་། །བྱ་ནི་རྒྱ་ལས་ཤོར་དང་གསུམ། །གཡོ་ཅན་ནང་ན་དེ་གཡོ་ངན། །ཞེས་བགྱི་བ་ཁྱོད་ཀྱིས་མ་གསན་ཏམ།          སྡོམ་ནི།  རྙེད་པར་དཀའ་དང་གཞན་དང་གཅིག །བསགས་དང་
དེ་བཞིན་མི་མཐུན་དང་། །བརྡུངས་དང་མེད་པ་ཉིད་དང་ནི། །མི་འཚམ་པ་ནི་དོན་མེད་དོ། །གསོས་པ་ཁྱོད་ཀྱིས་བ་ལང་སྐྱོང་གི་མ་རྙེད་དཀའ་བ་བསད་དོ། །དེས་སྨྲས་པ། ལྷ། རི་བོང་རྭ་ཅན་རྙེད་པར་དཀའ། །རུ་སྦལ་སྤུ་ཅན་རྙེད་པར་དཀའ། །སྨད་འཚོང་གཅིག་པུ་འདུག་
པ་དང་། །གཟུ་བོ་དྲང་པོར་སྨྲ་རྙེད་དཀའ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་ཁྱོད་ཀྱིས་གཞན་གྱི་ཆེད་དུ་བ་ལང་སྐྱོང་གི་མ་ཞི་བ་བསད་དོ། །དེས་སྨྲས་པ། ལྷ། གཏམས་པ་ལེན་དང་གཉའ་བོ་དང་། །གཡོན་ཅན་གྱི་ནི་ཆེ་བཞི་དང་། །སྨྱན་བྱེད་བློ་
ཞན་བཞི་པོ་དག །གཞན་གྱི་དོན་དུ་མ་རུང་འགྱུར། །ཞེས་བགྱི་བ་ཁྱོད་ཀྱིས་མ་གསན་ཏམ།  རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ང་གཅིག་པུར་བྱས་སོ། །དེས་སྨྲས་པ། ལྷ།  སྐྱེ་བ་ན་ཡང་འདི་གཅིག་སྐྱེ་བར་འགྱུར། །
དེ་བཞིན་འཆི་བ་ན་ཡང་འདི་གཅིག་འཆི། །སྐྱེ་བོ་གཅིག་པུས་འདི་ན་སྡུག་བསྔལ་མྱོང་། །འཁོར་བ་ལ་ནི་གྲོགས་ཡོད་མ་ཡིན་ནོ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ།  གསོས་པ་ཁྱོད་ཀྱིས་བ་ལང་སྐྱོང་གི་མ་ཞི་བ་ཚོགས་བསགས་པ་བསད་
དོ། །དེས་སྨྲས་པ།  ལྷ།  ཉ་སྒོང་ཨ་མྲའི་མེ་ཏོག་དང་། །སྡུག་བསྔལ་གྱུར་པའི་དོན་གཉེར་བ། །དཔེར་ན་སྟོན་ཀའི་སྤྲིན་བཞིན་དུ། །བསགས་པ་རྣམས་ཀྱང་དོན་མེད་འགྱུར། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་
ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་མི་མཐུན་པ་ཡིན་ནོ། །དེས་སྨྲས་པ།  ལྷ།  ཉི་མ་གྲིབ་མར་མི་མཐུན་ཞིང་། །སྣང་བ་དང་ནི་མུན་པ་དང་། །ཉིན་པར་མཚན་མོར་མི་མཐུན་ཏེ། །ཆོས་དང་ཆོས་མིན་རྟག་མི་འཐུན། །ཞེས་བགྱི་བ་ཁྱོད་ཀྱིས་མ་གསན་ཏམ།  རྒྱལ་པོས་
སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་བརྡུང་རྒྱུའོ། །དེས་སྨྲས་པ། ལྷ། གོས་རྣམས་བརྡུངས་ན་འཇམ་པོ་དག་ཏུ་འགྱུར། །བོང་བུ་བརྡུངས་ན་དེ་དག་མགྱོགས་པར་འགྱུར། །བུད་མེད་རྣམས་ནི་བརྡུངས་ན་དབང་དུ་འགྱུར། །
<pb id="11.19b"/>
རྔ་དག་མ་བརྡུངས་སྒྲ་འབྱིན་མི་འགྱུར་རོ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་མེད་པར་བྱ་བ་ཡིན་ནོ། །དེས་སྨྲས་པ།  ལྷ།  རླུང་གིས་སྦུན་པ་མེད་པར་བྱེད། །སྐྱེ་བོའི་སྒྲ་ཡིས་
གླུ་དེ་བཞིན། །སྐྱེས་བུ་ངན་པ་བསྟེན་པ་དང་། །མི་མཛེས་ཡོན་ཏན་མེད་པར་བྱེད། །ཅེས་བགྱི་བ་ཁྱོད་ཀྱིས་མ་གསན་ཏམ།  རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་འཚམ་པ་མ་ཡིན་ནོ། །དེས་སྨྲས་པ།  ལྷ།  རྒྱལ་པོ་བརྫུན་
དུ་སྨྲ་བ་དང་། །སྨན་པ་གསུང་དང་དགེ་སྦྱོང་འཁྲུག །བློ་དང་ལྡན་པ་ཀུན་མོངས་པ། །བཞི་ནི་འཚམ་པ་མ་ཡིན་ནོ། །ཞེས་བགྱི་བ་ཁྱོད་ཀྱིས་མ་གསན་ཏམ།  རྒྱལ་པོས་སྨྲས་པ།  གསོས་པ་ཁྱོད་ཀྱིས་དོན་མེད་པར་བ་ལང་སྐྱོང་གི་མ་ཞི་བ་བསད་དོ། །དེས་སྨྲས་པ།  ལྷ། ཉིན་པར་
མར་མེ་བུས་པ་དོན་མེད་དོ། །རྒྱ་མཚོར་ཆར་པ་བབ་པ་དོན་མེད་དོ། །འདྲངས་ལ་སྟོན་མོ་བྱིན་པ་དོན་མེད་དོ། །སྐྱེས་བུ་ངན་པ་བསྟེན་པ་དོན་མེད་དོ། །ཞེས་བགྱི་བ་ཁྱོད་ཀྱིས་མ་གསན་ཏམ།             སྡོམ་ནི། སླུ་དང་བལྟ་དང་མ་ལེགས་དང་། །བསྐྲད་དང་འཇིགས་དང་མི་དགའ་གཏང་། །
སྲེད་དང་མ་བསམས་མྱ་ངན་གཏོགས། །དེ་ནི་ཚོགས་སུ་ཡང་དག་བསྒྲགས། །རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་སླུ་བ་ཡིན་ནོ། །དེས་སྨྲས་པ།  ལྷ། སླུ་བ་བཞི་མཆིས་པར་ཁྱོད་ཀྱིས་མ་གསན་ཏམ།  བཞི་གང་
ཡིན། ལྷ། མི་འདོད་པ་ལ་འདོམས་པ་དང་། །གཉིད་ཀྱིས་དུབ་ལ་འཆད་པ་དང་། །དོན་དུ་གཉེར་མིན་དོན་གཉེར་དང་། །སྟོབས་དང་ལྡན་རྣམས་འགྱེད་པའོ། །རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་བལྟ་བར་བྱ་བ་ཡིན་ནོ། །
དེས་སྨྲས་པ།  ལྷ།  གཡུལ་ངོར་དཔའ་བོ་བལྟ་བྱ་སྟེ། །མི་བཟད་དུག་ལ་གསང་སྔགས་བལྟ། །བཟའ་བཏུང་ཚེ་ན་ཉེ་དུ་སྟེ། །དོན་རྟོགས་བྱ་ལ་མཁས་པ་བལྟ། །ཞེས་བགྱི་བ་ཁྱོད་ཀྱིས་མ་གསན་ཏམ། །རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་
བསད་པས་མ་ལེགས་པ་བྱས་སོ། །དེས་སྨྲས་པ།  ལྷ།  ཁྱིམ་པ་ལེ་ལོ་མ་ལེགས་ཆགས་མ་ལེགས། །རབ་བྱུང་ཡང་དག་སྡོམ་པ་མིན་མ་ལེགས། །རྒྱལ་པོ་གཟུ་ལུམས་སྤྱོད་པའང་མ་ལེགས་ཏེ། །མཁས་གང་འཁྲུག་བྱེད་དེ་ཡང་མ་ལེགས་སོ། །ཞེས་བགྱི་བ་ཁྱོད་
<pb id="11.20a"/>
ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་བསྐྲད་པར་བྱ་བ་ཡིན་ནོ། །དེས་སྨྲས་པ། ལྷ། མི་མཁས་ཤིང་རྟ་གཅོག་པ་དང་། །ཁལ་ཆེན་འགེལ་བས་གླང་གསོད་དང་། །ཧ་ཅང་བཞོས་པས་བེའུ་གསོད་དང་། །
ཉེ་དུའི་ཁྱིམ་འདུག་ཆུང་མ་བསྐྲད། །ཅེས་བགྱི་བ་ཁྱོད་ཀྱིས་མ་གསན་ཏམ།  རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་མཐོང་ན་ང་འཇིགས་སོ། །དེས་སྨྲས་པ། ལྷ། འུར་པ་དང་ནི་ཆུ་སྐྱར་དང་། །གསུམ་པ་ཕྱག་དར་སྲིན་བུ་དང་། །བཞི་
པ་ལྷམ་བུ་ཆུ་གཤེར་ནི། །འཇིགས་བྱ་མིན་ལ་འཇིགས་པར་བྱེད། །ཅེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ།  གསོས་པ་བ་ལང་སྐྱོང་གི་མ་ཞི་བ་མེད་པས་མི་དགའོ། །དེས་སྨྲས་པ།  ལྷ།  སྤྲེའུ་ནི་གྲོང་ན་མི་དགའ་སྟེ། །ཆུ་སྲིན་བྱིས་པ་གསོད་རི་ལ། །ཆོམ་རྐུན་
དགེ་སྦྱོང་ཁྱིམ་དུ་སྟེ། །བྱི་པོ་རང་གི་ཁྱིམ་མི་དགའ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་གཏང་བར་བྱ་བ་ཡིན་ནོ། །དེས་སྨྲས་པ།  ལྷ།  རིགས་ཀྱི་ཕྱིར་ནི་གཅིག་གཏང་སྟེ། །
གྲོང་གི་ཕྱིར་ནི་རིགས་གཏང་ངོ་། །ཡུལ་གྱི་ཕྱིར་ནི་གྲོང་གཏང་སྟེ། །བདག་གི་ཕྱིར་ནི་ཡུལ་གཏང་ངོ་། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ། གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ངའི་སྲེད་པ་འཆད་དུ་མི་བཏུབ་པོ། །དེས་སྨྲས་པ། 
ལྷ། རྩ་མེད་གཞན་གྱི་བུད་མེད་དང་། །ལག་པ་གཅིག་གིས་ཆུ་འཐུང་དང་། །གཞན་གྱིས་ཆང་བླུད་གང་ཡིན་པ། །དེ་དག་སྲེད་པ་འཆད་པ་མེད། །ཅེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ།  གསོས་པ་ཁྱོད་ཀྱིས་མ་བསམས་པ་ཁོ་ནར་བ་ལང་སྐྱོང་གི་མ་ཞི་བ་བསད་དོ། །དེས་
སྨྲས་པ།  ལྷ།  རྒྱལ་པོ་རྒྱལ་པོའི་མཛོད་ནི་མ་བསམས་པར། །ལམ་དུ་ཞུགས་ལ་ཆོམ་པོར་མ་བསམས་པར། །ཁྱིམ་ན་བུད་མེད་ཐབ་མོ་མ་བསམས་པར། །རབ་ཏུ་བྱུང་བའི་རྙེད་པ་མ་བསམས་པར། །ཞེས་བགྱི་བ་ཁྱོད་ཀྱིས་མ་གསན་ཏམ།  རྒྱལ་པོས་སྨྲས་པ། 
གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་མྱ་ངན་བྱ་བ་ཡིན་ནོ། །དེས་སྨྲས་པ།  ལྷ། ཆགས་ཅན་རྒས་པའང་མྱ་ངན་བྱ་བ་སྟེ། །མི་བཟང་པོར་མོ་འང་མྱ་ངན་བྱ་བ་ཡིན། །སྨད་འཚོང་རྒས་པ་འང་མྱ་ངན་བྱ་བ་སྟེ། །རབ་བྱུང་གཏུམ་པོའང་
<pb id="11.20b"/>
མྱ་ངན་བྱ་བ་ཡིན།               །སྡོམ་ནི།  བལྟ་བས་མི་ངོམས་ཡིད་འཐད་དང་། །བརྩེ་བར་མི་བྱ་ནོར་དང་ནི། །སྨྲ་བར་མི་བྱ་རབ་སྡང་དང་། །མགོན་མེད་བཤེས་དང་ཡིད་བརྟན་པའོ། །རྒྱལ་པོས་སྨྲས་པ།  གསོས་པ་ཁྱོད་ཀྱིས་ངའི་བ་ལང་སྐྱོང་གི་མ་ཞི་བ་བལྟ་བས་མི་
ངོམས་པ་བསད་དོ། །དེས་སྨྲས་པ།  ལྷ།  གླང་པོའི་གཙོ་དང་རྒྱལ་པོ་དང་། །རྒྱ་མཚོ་དང་ནི་རི་རབ་དང་། །སངས་རྒྱས་སྨྲ་བ་རྣམས་ཀྱི་མཆོག །བལྟ་བ་ཡིས་ནི་མི་ངོམས་ཡིན། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ།  གསོས་པ་ཁྱོད་ཀྱིས་
བ་ལང་སྐྱོང་གི་མ་ཞི་བ་ངའི་ཡིད་དང་འཐད་པ་བསད་དོ། །དེས་སྨྲས་པ། ལྷ།  གཟུགས་བཟང་མོ་དང་རིགས་ལྡན་དང་། །དེས་དང་རིགས་ནི་འཕེལ་བྱེད་པ། །དར་ལ་བབ་དང་བུད་མེད་ལྔ། །རྒྱལ་ཆེན་ཡིད་དང་འཐད་པ་ཡིན། །ཞེས་བགྱི་བ་ཁྱོད་ཀྱིས་མ་གསན་ཏམ། 
རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་དང་ལྷན་ཅིག་རྩེ་བར་མི་བྱ་བ་ཡིན་ནོ། །དེས་སྨྲས་པ། ལྷ། བྱིས་པ་སྦྲུལ་དང་སྦལ་བ་དང་། །གང་གི་མ་ནི་གཡེམ་པ་དང་། །མི་གང་མཛའ་ནི་མི་རྟག་དང་། །ལྷན་
ཅིག་རྩེ་བར་མི་བྱའོ། །ཞེས་བགྱི་བ་ཁྱོད་ཀྱིས་མ་གསན་ཏམ།  རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ཀྱིས་ནོར་འཕྲོག་པ་བྱས་སོ། །དེས་སྨྲས་པ།  ལྷ།  རོལ་མོ་མཁན་དང་དམག་མི་དང་། །སྨན་པ་
ཆོམ་རྐུན་བཙོན་རྫི་སྟེ། །དེ་དག་ཉམ་ཐག་གྱུར་པ་ལའང་། །ནོར་ནི་འཕྲོག་པར་བྱེད་པ་ཡིན། །ཞེས་བགྱི་བ་ཁྱོད་ཀྱིས་མ་གསན་ཏམ།  རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་སྨྲ་བར་བྱ་བ་མ་ཡིན་
ནོ། །དེས་སྨྲས་པ།  ལྷ།  ཧ་ཅང་ཕྱུག་དང་ཧ་ཅང་དབུལ། །དམའ་དང་ཧ་ཅང་མཐོ་གང་དང་། །ཧ་ཅང་རིང་དང་ཧ་ཅང་ཉེ། །དེ་དྲུག་སྨྲ་བར་བྱ་བ་མིན། །ཞེས་བགྱི་བ་ཁྱོད་ཀྱིས་མ་གསན་ཏམ།  རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་
གི་མ་ཞི་བ་བསད་པས་ཁྱོད་ནི་སེམས་རབ་ཏུ་སྡང་བ་ཡིན་ནོ། །དེས་སྨྲས་པ། ལྷ། སྦྱིན་པ་མི་སྣང་མི་མཐུན་བྱེད་པ་དང་། །མཐུན་པར་མི་བྱེད་ཉེས་སྤྱོད་སྒྲོགས་པ་དང་། །སྦྱིན་པ་བྱིན་ནས་རིམ་གྱིས་ལྡོག་བྱེད་པ། །དེ་དག་རབ་ཏུ་སྡང་བའི་རྟགས་ཡིན་ནོ། །
<pb id="11.21a"/>
ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ང་མགོན་མེད་པར་གྱུར་ཏོ། །དེས་སྨྲས་པ།  ལྷ།  གནས་བརྟན་རྒྱལ་པོ་རྒན་པོ་དང་། །ཚུལ་མེད་བཀའ་
བློ་མི་བདེ་དང་། །བླ་མ་ལ་ནི་གནོད་བྱེད་གང་། །དེ་དྲུག་མགོན་ནི་མེད་པར་བཤད། །ཅེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ།  གསོས་པ་ཁྱོད་ཀྱིས་གང་གི་ཕྱིར་བ་ལང་སྐྱོང་གི་མ་ཞི་བ་བསད་པས་ཁྱོད་དང་ལྷན་ཅིག་བཤེས་པར་བྱ་
བ་མ་ཡིན་ནོ། །དེས་སྨྲས་པ། ལྷ། བཞད་རྒད་མཁན་དང་གར་མཁན་དང་། །ཕོ་ཉ་སྨད་འཚོང་ཆང་དད་ཅན། །མ་ནིང་དེ་བཞིན་གཞུང་ངན་པ། །དེ་དག་དང་ནི་བཤེས་མི་བྱ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་
ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་ཡིད་བརྟན་པར་བྱ་བ་མ་ཡིན་ནོ། །དེས་སྨྲས་པ། ལྷ། སྐེ་ཙམ་ནུབ་པའི་ཆུ་དང་རྟ་དང་ནི། །གླང་པོ་ཆེ་དང་སྤྲེའུ་དང་སྦྲུལ་ནག་དང་། །སྤུ་འགྲེང་བ་དང་གདོང་གཉེར་གང་བ་དང་། །ཁ་སྤུ་ཉུང་ལ་ཡིད་ནི་བརྟན་མི་བྱ། །ཞེས་
བགྱི་བ་ཁྱོད་ཀྱིས་མ་གསན་ཏམ།          སྡོམ་ནི།  གཉིད་མེད་འདོད་པ་མ་ཡིན་དང་། །ཀུན་ནས་མནར་སེམས་དངོས་པོ་དང་། །དེ་བཞིན་སྙིང་རྗེ་ཁྭ་དང་ནི། །ཟློག་ཐབ་ཐ་མ་སྟོབས་ཡིན་ནོ། །རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་
བ་བསད་པས་ང་གཉིད་མེད་དོ། །དེས་སྨྲས་པ།  ལྷ།  གཡེམ་དང་སྐེམ་ནད་ཅན་དང་ནི། །ཆམ་པས་ཐེབས་དང་སྡུག་བསྔལ་དང་། །དོན་སེམས་ཁྲོས་དང་བརྩོན་པ་དང་། །འཇིགས་པ་དེ་ནི་རྣམ་ཀུན་ཏུ། །གཉིད་མི་འོང་སྟེ་འཇིག་རྟེན་ན། །བརྒྱད་ནི་རང་བཞིན་སྡུག་
བསྔལ་ལོ། །ཞེས་བགྱི་བ་ཁྱོད་ཀྱིས་མ་གསན་ཏམ། རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ང་འདོད་པ་མ་ཡིན་ནོ། །དེས་སྨྲས་པ།  ལྷ། འདོད་པ་མ་ཡིན་པའི་དངོས་པོ་བརྒྱད་ཅེས་བགྱི་བ་ཁྱོད་ཀྱིས་མ་གསན་
ཏམ།  གསོས་པ་བརྒྱད་གང་ཡིན། ན་དང་རྒ་དང་འཆི་བ་དང་། །སྡུག་བྲལ་མི་སྡུག་ཕྲད་པ་དང་། །སེར་བ་ཐོག་ཏོག་མི་རྟག་ཉིད། །བརྒྱད་ནི་འཇིག་རྟེན་འདོད་མིན་རབ། །རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་
<pb id="11.21b"/>
ང་ཁྱོད་ལ་ཀུན་ནས་མནར་སེམས་སྐྱེས་སོ། །དེས་སྨྲས་པ། ལྷ། ཀུན་ནས་མནར་སེམས་དགུ་འདུལ་བ་ཞེས་བགྱི་བ་ཁྱོད་ཀྱིས་མ་གསན་ཏམ། གསོས་པ་དགུ་གང་ཡིན། ལྷ་འདི་ནི་བདག་ལ་གནོད་པར་འདོད་པ་ཕན་པ་མ་ཡིན་པར་འདོད་པ་བདེ་བ་མ་ཡིན་
པར་འདོད་པ་རེག་པ་མ་ཡིན་པར་འདོད་པ།  གྲུབ་པ་དང་བདེ་བ་མ་ཡིན་པར་འདོད་པ་སྟེ།  འདིས་བདག་ལ་འདོད་པ་བྱས་སོ་བྱེད་དོ་བྱེད་པར་འགྱུར་རོ་སྙམ་མོ། །ཡང་དེ་འདི་སྙམ་དུ་སེམས་ཏེ།  གཞན་ལས་བདག་གི་འདི་ལྟར་གྱུར་ན་མི་རུང་བས་བདག་གི་འདི་
ཁོ་ན་ལྟར་འགྱུར་བར་བྱའོ་ཞེས་བྱ་བ་འདི་འགྲུབ་པར་ག་ལ་འགྱུར་སྙམ་ནས། དེ་དེ་ལ་ཀུན་ནས་མནར་སེམས་སྐྱེས་པ་སེལ་བར་བྱེད་དོ། །འདི་ནི་གང་ཞིག་བདག་ལ་གནོད་པར་འདོད་པ་ཕན་པ་མ་ཡིན་པར་འདོད་པ། བདེ་བ་མ་ཡིན་པར་འདོད་པ། རིག་པ་མ་
ཡིན་པར་འདོད་པ།  གྲུབ་པ་དང་བདེ་བ་མ་ཡིན་པར་འདོད་པ།  དེ་ལ་གནོད་པར་འདོད་པ། ཕན་པ་མ་ཡིན་པར་འདོད་པ།  བདེ་བ་མ་ཡིན་པར་འདོད་པ།  རེག་པ་མ་ཡིན་པར་འདོད་པ།  གྲུབ་པ་དང་བདེ་བ་མ་ཡིན་པར་འདོད་པ་སྟེ། འདིས་དེ་ལ་གནོད་པ་བྱས་སོ་བྱེད་དོ་
བྱེད་པར་འགྱུར་རོ་སྙམ་མོ། །ཡང་དེ་འདི་སྙམ་དུ་སེམས་ཏེ།  གཞན་ལས་བདག་གི་འདི་ལྟར་གྱུར་ན་མི་རུང་བས་བདག་གིས་འདི་ཁོ་ན་ལྟར་འགྱུར་བར་བྱའོ་ཞེས་བྱ་བ་འདི་འགྲུབ་པར་ག་ལ་འགྱུར་སྙམ་ནས། དེ་དེ་ལ་ཀུན་ནས་མནར་སེམས་སྐྱེས་པ་སེལ་
བར་བྱེད་དོ། །འདི་ནི་གང་ཞིག་བདག་ལ་གནོད་པར་འདོད་པ།  ཕན་པ་མ་ཡིན་པར་འདོད་པ།  བདེ་བ་མ་ཡིན་པར་འདོད་པ།  རེག་པ་མ་ཡིན་པར་འདོད་པ།  གྲུབ་པ་དང་བདེ་བ་མ་ཡིན་པར་འདོད་པ།  དེ་ལ་དོན་དུ་འདོད་པ།  ཕན་པར་འདོད་པ། བདེ་བར་འདོད་པ། 
རེག་པར་འདོད་པ། གྲུབ་པ་དང་བདེ་བར་འདོད་པ་སྟེ། འདིས་དེ་ལ་ཕན་པར་བྱས་སོ་བྱེད་དོ་བྱེད་པར་འགྱུར་རོ་སྙམ་མོ། །ཡང་དེ་འདི་སྙམ་དུ་སེམས་ཏེ།  གཞན་ལས་བདག་གིས་འདི་ལྟར་གྱུར་ན་མི་རུང་བས་བདག་གིས་འདི་ཁོ་ན་ལྟར་འགྱུར་བར་
བྱའོ་ཞེས་བྱ་བ་འདི་གྲུབ་པར་ག་ལ་འགྱུར་སྙམ་ནས། དེ་དེ་ལ་ཀུན་ནས་མནར་སེམས་སྐྱེས་པ་སེལ་བར་བྱེད་དོ། །རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་སྙིང་རྗེ་མེད་པ་ཡིན་ནོ། །དེས་སྨྲས་པ། 
<pb id="11.22a"/>
ལྷ།  ཁྱོད་ཀྱིས་སྙིང་རྗེ་མེད་པ་བཅུ་པོ་ཤན་པ་དང་། བྱ་གག་འཚོང་བ་དང་། ཕག་འཚོང་བ་དང་། ཉ་པ་དང་།  རི་དགས་ཀྱི་རྔོན་པ་དང་།  བྱ་བ་དང་། བོང་བུ་རྒྱས་འཆོར་བ་དང་། ཆོམ་རྐུན་པ་དང་། གཤེད་མ་པ་དང་། བ་ལང་གསོད་པ་ལགས་པར་མ་གསན་ཏམ། 
རྒྱལ་པོས་སྨྲས་པ།  གསོས་པ་གང་གི་ཕྱིར་ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་ཁྭ་ལྟ་བུ་ཡིན་ནོ། །དེས་སྨྲས་པ།  ལྷ། ཡན་ལག་བཅུ་དང་ལྡན་ན་ཁྭ་ལྟ་བུ་ལགས་སོ་ཞེས་བགྱི་བ་ཁྱོད་ཀྱིས་མ་གསན་ཏམ།  གསོས་པ་བཅུ་གང་ཡིན། 
ལྷ།  གཅོར་བ་དང་།  མུ་ཅོར་སྨྲ་བ་དང་།  ཐུབ་ཆོད་བྱེད་པ་དང་།  འཁུ་བ་དང་། བྱས་པ་མི་གཟོ་བ་དང་། སྙིང་རྗེ་མེད་པ་དང་། མ་བྱིན་པར་ལེན་པ་དང་། བསོགས་པ་དང་། དགང་དཀའ་བ་དང་།  འཆལ་པ་ལགས་སོ། །རྒྱལ་པོས་སྨྲས་པ།  གསོས་པ་གང་གི་ཕྱིར་
ཁྱོད་ཀྱིས་བ་ལང་སྐྱོང་གི་མ་ཞི་བ་བསད་པས་ཁྱོད་ནི་ཟློག་ཐབས་ཅན་ཡིན་ནོ། །དེས་སྨྲས་པ། ལྷ།  ཟློག་ཐབས་ཅན་བཅུ་ཞེས་བགྱི་བ་ཁྱོད་ཀྱིས་མ་གསན་ཏམ།  གསོས་པ་བཅུ་གང་ཡིན། ལྷ། ཉི་མ་ཟློག་ཐབས་ཅན་དང་། ཟླ་བ་ཟློག་ཐབས་ཅན་དང་། མེ་
ཟློག་ཐབས་ཅན་དང་།  ཆུ་ཟློག་ཐབས་ཅན་དང་།  གཞོན་ནུ་མ་ཟློག་ཐབས་ཅན་དང་།  བུད་མེད་ཟློག་ཐབས་ཅན་དང་།  བྲམ་ཟེ་ཟློག་ཐབས་ཅན་དང་། གཅེར་བུ་པ་ཟློག་ཐབས་ཅན་དང་།  དགེ་སློང་ཟློག་ཐབས་ཅན་དང་། སླད་ས་ཟློག་ཐབས་ཅན་ལགས་སོ། །
དེ་ལ་ཉི་མ་ཟློག་ཐབས་ཅན་ནི་ཉི་མ་ནི་དགུན་གློ་ནས་མཆི་ན་དྲོ་བར་ཡང་མི་འགྱུར་ལ། སོ་ག་ཐག་རིང་པོ་ནས་མཆི་ན་འོན་ཀྱང་དྲོ་བར་འགྱུར་ཏེ། འདི་ནི་ཉི་མ་ཟློག་ཐབས་ཅན་ཞེས་བགྱིའོ། །ཟླ་བ་ཟློག་ཐབས་ཅན་གང་ཞེ་ན།  ཟླ་བ་ནི་གང་གི་ཚེ་ཤས་ཆུང་བ་དེའི་ཚེ་སྐྱེ་
བོ་ཐམས་ཅད་ཀྱིས་ཕྱག་བྱ་བར་འགྱུར་ལ།  གང་གི་ཚེ་རྣམ་པ་ཐམས་ཅད་ཡོངས་སུ་རྫོགས་པར་གྱུར་པ་དེའི་ཚེ་སུ་ཡང་ཕྱག་མི་འཚལ་ཏེ། འདི་ནི་ཟླ་བ་ཟློག་ཐབས་ཅན་ཞེས་བགྱིའོ། །མེ་ཟློག་ཐབས་ཅན་གང་ཞེ་ན།  མེ་ནི་ཚིག་པ་མེ་ཉིད་དུ་སྲེག་སྟེ། འདི་ནི་
མེ་ཟློག་ཐབས་ཅན་ཞེས་བགྱིའོ། །ཆུ་ཟློག་ཐབས་ཅན་གང་ཞེ་ན།  ཆུ་ནི་དགུན་རྫིང་ན་བསིལ་ན་འོན་ཀྱང་བཏུང་དུ་མི་རུང་གི།  ཁྲོན་པ་ན་དྲོ་ན་འོན་ཀྱང་བཏུང་དུ་རུང་ལ།  སོ་གར་རྫིང་ན་དྲོ་ན་འོན་ཀྱང་བཏུང་དུ་རུང་ལ།  ཁྲོན་པ་ན་བསིལ་ན་འོན་ཀྱང་བཏུང་དུ་མི་རུང་སྟེ། 
