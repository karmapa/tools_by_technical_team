<pb id="11.302b"/>
དེ།  དེ་ལྟ་བས་ན་ཚེ་དང་ལྡན་པ་ཀུན་དགའ་བོ་དགེ་འདུན་གྱི་ཆུའི་ཞལ་ཏ་བར་བསྐོ་སྟེ།  ཚེ་དང་ལྡན་པ་ཀུན་དགའ་བོ་ཆུའི་ཞལ་ཏ་བར་བསྐོ་ན།  གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན།  དགེ་འདུན་གྱིས་གནང་བར་མཛོད་ཅིག་དང་།  དགེ་སློང་
ཀུན་དགའ་བོ་ཆུའི་ཞལ་ལྟ་བ་ཆུ་འདྲིམ་པར་བསྐོ་སྟེ།  དགེ་སློང་ཀུན་དགའ་བོ་ཆུའི་ཞལ་ཏ་བ་ཆུ་འདྲིམ་པར་འགྱུར་རོ། །འདི་ནི་གསོལ་བའོ། །ལས་ནི་འདི་ལྟར་བྱ་སྟེ།  དགེ་འདུན་བཙུན་པ་རྣམས་གསན་དུ་གསོལ།  ཚེ་དང་ལྡན་པ་ཀུན་དགའ་བོ་ནི་བཅོམ་
ལྡན་འདས་ཀྱི་ཞལ་ཏ་བ།  བཅོམ་ལྡན་འདས་ཀྱི་ཉེ་བ་ན་འདུག་ཅིང་།  དེ་ལ་བཅོམ་ལྡན་འདས་ཀྱིས་མདོ་སྡེ་མཐའ་དག་གཏད་དེ།  དེ་ལྟ་བས་ན་ཚེ་དང་ལྡན་པ་ཀུན་དགའ་བོ་དགེ་འདུན་གྱིས་དགེ་འདུན་ལ་ཆུ་འདྲིམ་པར་བསྐོ་སྟེ། ཚེ་དང་ལྡན་པ་ཀུན་དགའ་བོ་
དགེ་འདུན་ལ་ཆུ་འདྲིམ་ན།  ཚེ་དང་ལྡན་པ་ཀུན་དགའ་བོ་དགེ་འདུན་ལ་ཆུ་འདྲིམ་པར་བསྐོ་ཞིང་།  ཚེ་དང་ལྡན་པ་ཀུན་དགའ་བོ་དགེ་འདུན་ལ་ཆུ་འདྲིམ་པར་ཚེ་དང་ལྡན་པ་གང་དག་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་
གསུངས་ཤིག །དགེ་འདུན་གྱིས་བཟོད་ཅིང་གནང་ནས།  ཚེ་དང་ལྡན་པ་ཀུན་དགའ་བོ་དགེ་འདུན་ལ་ཆུ་འདྲིམ་པར་བསྐོས་ལགས་ཏེ།  འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ།།               །།འདུལ་བ་ཕྲན་ཚེགས་ཀྱི་གཞི། 
<bampo n="6.57" zh="11.736"/>བམ་པོ་ལྔ་བཅུ་རྩ་བདུན་པ།  དེ་ནས་ཚེ་དང་ལྡན་པ་འོད་སྲུང་ཆེན་པོས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །ཀུན་དགའ་བོ་ཁྱོད་ཚུར་ཤོག །དགེ་སློང་གི་དགེ་འདུན་དང་ལྷན་ཅིག་ཅི་དགའ་བར་ལྗོངས་རྒྱུས་ལ་རྒྱལ་པོའི་ཁབ་
ཏུ་སོང་ཤིག །ང་ནི་ལམ་དྲང་པོ་ནས་འགྲོའོ། །བཙུན་པ་དེ་བཞིན་བགྱིའོ་ཞེས་ཚེ་དང་ལྡན་པ་ཀུན་དགའ་བོ་དགེ་སློང་གི་དགེ་འདུན་དང་ཅི་དགའ་བར་ལྗོངས་རྒྱུ་ཞིང་སོང་ངོ་། །ཚེ་དང་ལྡན་པ་འོད་སྲུང་ཆེན་པོ་ཡང་སྔ་མ་བཞིན་ལམ་དྲང་པོ་ནས་རྒྱལ་
པོའི་ཁབ་ཏུ་སོང་ངོ་། །ཡུལ་མ་ག་དྷའི་རྒྱལ་པོ་ལུས་འཕགས་མའི་བུ་མ་སྐྱེས་དགྲའི་སྤྱོད་པ་ནི་གང་དུ་གླང་པོ་ཆེ་ལ་ཞོན་ཏེ།  བཅོམ་ལྡན་འདས་མཐོང་ན་དེ་མ་ཐག་ཏུ་རང་ལྷུང་ནས།  དེ་བཅོམ་ལྡན་འདས་ཀྱི་མཐུས་མཉམས་པར་ས་ལ་འཇོག་གོ། །ཡུལ་མ་
<pb id="11.303a"/>
ག་དྷའི་རྒྱལ་པོ་མ་སྐྱེས་དགྲས་ཚེ་དང་ལྡན་པ་འོད་སྲུང་ཆེན་པོ་མཐོང་སྟེ།  མཐོང་ནས་བཅོམ་ལྡན་འདས་རྗེས་སུ་དྲན་ནས་དེ་བཞིན་དུ་རང་ས་ལ་ལྷུང་བ་དང་།  དེ་ཚེ་དང་ལྡན་པ་འོད་སྲུང་ཆེན་པོའི་རྫུ་འཕྲུལ་གྱིས་བཟུང་ནས་སྨྲས་པ། 
རྒྱལ་པོ་ཆེན་པོ་སངས་རྒྱས་བཅོམ་ལྡན་འདས་དག་ནི་རྟག་ཏུ་མཉམ་པར་བཞག་པ་ལགས་ལ།  ཉན་ཐོས་དག་ནི་མཉམ་པར་མ་བཞག་པར་ཡེ་ཤེས་མཐོང་བ་མི་འཇུག་སྟེ།  དེ་རེས་འགའ་ནི་དེ་བཞིན་དུ་མཉམ་པར་བཞག་ནས་གནས།  རེས་
འགའ་ནི་མཉམ་པར་མ་བཞག་པར་གནས་པས་ད་ཕྱིན་ཆད་ཁྱོད་ཀྱིས་བཅོམ་ལྡན་འདས་ཀྱི་ཉན་ཐོས་མཐོང་ན་གླང་པོ་ཆེ་དང་རྟ་ལས་རང་ལྷུང་བར་མ་བྱེད་ཅིག་ཅེས་དེར་ཁྲིམས་བཅས་སོ། །དེས་སྨྲས་པ།  འཕགས་པ་ཇི་སྐད་བཀའ་སྩལ་པ་དེ་
བཞིན་དུ་བགྱིའོ། །འཕགས་པ་འོན་ཀྱང་གང་གི་ཚེ་བཅོམ་ལྡན་འདས་བཞུགས་པ་དེའི་ཚེ་བཅོམ་ལྡན་འདས་ལ་བཀུར་སྟི་བགྱིད་ན།  འདི་ལྟར་བཅོམ་ལྡན་འདས་ནི་ཡོངས་སུ་མྱ་ངན་ལས་འདས་ན།  ད་བདག་གིས་གང་ཞིག་ལ་བཀུར་སྟི་བགྱི་
ལགས།  དེ་ལྟ་བས་ན་བདག་ལ་བཅོམ་ལྡན་འདས་ཉིད་ཀྱིས་བཅོམ་ལྡན་འདས་ཀྱི་བསྟན་པ་གཏད་དོ་ཞེས་སྨྲས་ནས།  བློན་པོ་ལ་ཤེས་ལྡན་འཕགས་པ་འོད་སྲུང་ཆེན་པོའི་དགོས་པ་ཐམས་ཅད་སྦྱོར་ཅིག་ཅེས་བསྒོའོ། །ཚེ་དང་ལྡན་པ་
འོད་སྲུང་ཆེན་པོས་སྨྲས་པ།  རྒྱལ་པོ་ཆེན་པོ་བཅོམ་ལྡན་འདས་ནི་ཡུལ་མ་ག་དྷར་བྱང་ཆུབ་སྟེ།  དེར་བཅོམ་ལྡན་འདས་ཀྱིས་ཆོས་ཀྱི་སྐུ་བརྙེས་པ།  དགེ་སློང་གི་དགེ་འདུན་རྣམས་ལམ་དུ་ཞུགས་ཏེ་ལྷའི་གནས་འདིར་ཆོས་ཀྱི་ཚུལ་
བགྲོ་བར་འཚལ་ལགས་སོ། །དེས་སྨྲས་པ། འཕགས་པ་ལེགས་ཀྱིས་བདག་གིས་དགེ་སློང་གི་དགེ་འདུན་ལ་ཡོ་བྱད་ཐམས་ཅད་བསྟབས་པར་བགྱིའོ། །དེ་ནས་ཚེ་དང་ལྡན་པ་འོད་སྲུང་ལ་སོགས་པ་དགྲ་བཅོམ་པ་ལྔ་བརྒྱ་པོ་རྣམས་མདོ་
སྡེ་དང་།  འདུལ་བ་དང་།  ཆོས་མངོན་པ་བསྡུ་བར་བྱ་བའི་ཕྱིར་རྒྱལ་པོའི་ཁབ་ཏུ་ཕྱིན་པ་དང་།  ཡུལ་མ་ག་དྷའི་རྒྱལ་པོ་ལུས་འཕགས་མའི་བུ་མ་སྐྱེས་དགྲས་དགྲ་བཅོམ་པ་ལྔ་བརྒྱ་རྒྱལ་པོའི་ཁབ་ཏུ་ཕྱིན་པར་ཐོས་སོ། །ཐོས་ནས་ཀྱང་
<pb id="11.303b"/>
གྲོང་ཁྱེར་དག་བྱི་དོར་བྱས་ཏེ་ལམ་དག་བསྟན་ནས།  བཙུན་མོ་དང་།  གཞོན་ནུ་དང་།  བློན་པོ་དང་།  ཕོ་བྲང་འཁོར་གྱི་མི་རྣམས་ཀྱིས་བསུའོ། །དེ་ནས་སྐྱེས་བུ་བཟང་པོ་སྟོང་གིས་ཞབས་འབྲིང་བྱས་ནས་རབ་ཏུ་མཛེས་པར་བྱས་ཏེ།  དགེ་སློང་གི་དགེ་འདུན་
རྣམས་གྲོང་ཁྱེར་དུ་ཕྱིན་ནས་ཡོ་བྱད་ཐམས་ཅད་ཀྱིས་བསྟབས་སོ། །དེ་ནས་རྒན་རིམས་ཀྱིས་འདུག་པ་དང་།  ཚེ་དང་ལྡན་པ་འོད་སྲུང་ཆེན་པོ་ལ་འདི་སྐད་ཅེས་སྨྲས་སོ། །འཕགས་པ་ཕྱོགས་གང་དུ་བགྲོ་བར་བགྱི།  དེས་སྨྲས་པ།  རྒྱལ་པོ་ཆེན་པོ་
འོད་མའི་ཚལ་བྱ་ཀ་ལན་ད་ཀ་གནས་པ་འདིར་ཡང་དགེ་སློང་དག་དེ་བཞིན་གཤེགས་པ་དང་བྲལ་ཏེ་སྡུག་བསྔལ་སྐྱེས་པས་ཕྱོགས་དང་ལྗོངས་དང་གང་དང་གང་ན་གནས་པ་དེ་དང་དེ་དག་འདིར་མཆིས་ཏེ།  དེས་བདག་ཅག་གི་སེམས་གཡེང་བའི་སྐྱོན་
མཆིས་སོ། །བྱ་རྒོད་ཀྱི་ཕུང་པོའི་རི་ལ་ཡང་དེ་བཞིན་དུ་ཉེས་དམིགས་མཆིས་ཏེ།  ཤིང་ནྱ་གྲོ་དྷའི་ཕུག་འདི་ནི་རབ་ཏུ་དབེན་མོད་ཀྱི་འོན་ཀྱང་མལ་སྟན་མ་མཆིས་ལགས་སོ། །རྒྱལ་པོས་སྨྲས་པ།  འཕགས་པ་ཁྱོད་ཀྱིས་སེམས་སྐྱེད་ཅིག་དང་
མལ་སྟན་མཆིས་སོ། །ཚེ་དང་ལྡན་པ་འོད་སྲུང་ཆེན་པོས་སྨྲས་པ།  ཚེ་དང་ལྡན་པ་དག་རྒྱལ་པོ་ནི་འདི་སྐད་ཅེས།  ཤིང་ནྱ་གྲོ་དྷའི་ཕུག་འདིར་འགྲོ་བར་བྱའོ་ཞེས་ཟེར་རོ། །དགྲ་བཅོམ་པ་ལྔ་བརྒྱ་པོ་རྣམས་ཀྱང་ཅང་མི་གསུང་བས་གནང་ངོ་། །
རྒྱལ་པོས་སྨྲས་པ།  འཕགས་པ་འོད་སྲུང་ཆེན་པོ་བཅོམ་ལྡན་འདས་ཀྱིས་ཀྱང་བདག་ལ་མ་སྦྲན་པ་ཁོ་ནར་ཡོངས་སུ་མྱ་ངན་ལས་འདས་སོ། །ཁྱོད་ཀྱིས་ཀྱང་མ་བརྟགས་པར་ཡོངས་སུ་མྱ་ངན་ལས་འདའ་བར་མ་མཛད་ཅིག །ཚེ་དང་ལྡན་པ་འོད་
སྲུང་ཆེན་པོས་ཀྱང་དེ་བཞིན་དུ་གནང་ངོ་། །དེ་ནས་ཚེ་དང་ལྡན་པ་འོད་སྲུང་ཆེན་པོས་ཇེ་དང་པོར་དབྱར་སྦྱོར་བ་རལ་བ་དང་།  འདྲུམས་པ་དག་བཅོས་ནས།  ཕྱིས་དབྱར་གནས་པར་ཁས་བླངས་ཏེ་ཆོས་བགྲོ་བར་བྱའོ་སྙམ་དུ་བསམས་ནས་དེས་
དང་པོར་དབྱར་སྦྱོར་བ་རལ་བ་དང་།  འདྲུམས་པ་དག་བཅོས་ནས་ཕྱིས་དབྱར་གནས་པར་ཁས་བླངས་སོ། །དེ་ནས་ཚེ་དང་ལྡན་པ་འོད་སྲུང་ཆེན་པོས་ཚེ་དང་ལྡན་པ་ཀུན་དགའ་བོའི་སེམས་ལ་ཀུན་ཏུ་བལྟས་ནས་ཚེ་དང་ལྡན་པ་མ་འགགས་པ་
<pb id="11.304a"/>
འདི་སྐད་ཅེས་སྨྲས་སོ། །ཚེ་དང་ལྡན་པ་མ་འགགས་པ་དགོངས་ཤིག །འཁོར་འདི་དེ་བཞིན་གཤེགས་པས་རབ་ཏུ་བསྔགས་པའི་ནང་ན་དགེ་སློང་འདོད་ཆགས་དང་བཅས་པ།  ཞེ་སྡང་དང་བཅས་པ།  གཏི་མུག་དང་བཅས་པ། 
སྲེད་པ་དང་བཅས་པ། ལེན་པ་དང་བཅས་པ་སློབ་པ་དག་ཡོད་དོ། །དེ་ནས་ཚེ་དང་ལྡན་པ་མ་འགགས་པས་བསམ་གཏན་བཞི་པ་ལ་སྙོམས་པར་ཞུགས་ཏེ་རྣམ་པར་བརྟགས་ན།  ཚེ་དང་ལྡན་པ་ཀུན་དགའ་བོ་གཅིག་པུ་འདོད་ཆགས་དང་
བཅས།  ཞེ་སྡང་དང་བཅས།  གཏི་མུག་དང་བཅས།  སྲེད་པ་དང་བཅས།  ལེན་པ་དང་བཅས་ཏེ་སློབ་པ་ཡིན་པར་མཐོང་ངོ་། །མཐོང་ནས་ཀྱང་ཚེ་དང་ལྡན་པ་འོད་སྲུང་ཆེན་པོ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་འོད་སྲུང་ཆེན་པོ་
མཁྱེན་པར་མཛོད་ཅིག །དགེ་སློང་གི་དགེ་འདུན་རྣམས་ནི་སྙིང་པོ་མེད་པ་དང་བྲལ་བ།  དག་པ།  གཙང་བ།  སྙིང་པོ་ཅན།  བླ་ན་མེད་པ།  བསོད་ནམས་ཀྱི་ཞིང་།  འཇིག་རྟེན་གྱི་སྦྱིན་གནས་ཡིན་མོད་ཀྱི།  ཚེ་དང་ལྡན་པ་ཀུན་དགའ་བོ་ནི་འདོད་ཆགས་དང་
བཅས།  ཞེ་སྡང་དང་བཅས།  གཏི་མུག་དང་བཅས།  སྲེད་པ་དང་བཅས།  ལེན་པ་དང་བཅས་པ་ཡིན་ཏེ་སློབ་པ་ཡིན་ནོ། །དེ་ནས་ཚེ་དང་ལྡན་པ་འོད་སྲུང་ཆེན་པོས་ཚེ་དང་ལྡན་པ་ཀུན་དགའ་བོ་ལ་ཅི་སྤྲོ་བ་བྱས་པས་གདུལ་བར་འགྱུར་རམ།  འོན་
ཏེ་སྤྱོ་བས་འདུལ་བར་འགྱུར་བ་རྣམ་པར་བརྟགས་ན།  ཇི་ཙམ་སྤྱོས་ནས་འདུལ་བར་མཐོང་ནས་དེས་དེ་ལ་ངེད་ནི་འདུས་པའི་མཆོག་ཡིན་ལ།  ཀུན་དགའ་བོ་ཁྱོད་དང་ངེད་ལྷན་ཅིག་ཆོས་བགྲོ་བར་མི་བྱས།  ཁྱོད་ལོངས་ཤིག་ཅེས་སྨྲས་པ་དང་།  དེ་
གནད་དུ་ཕོག་པ་བཞིན་དུ་རབ་ཏུ་གཡོས་ནས་སྨྲས་པ།  ཚེ་དང་ལྡན་པ་འོད་སྲུང་ཆེན་པོ་ཆོག་གོ། །བདག་གིས་ཚུལ་ཁྲིམས་ཉམས་པར་མ་བྱས།  ལྟ་བ་ཉམས་པར་མ་བྱས།  སྤྱོད་པ་ཉམས་པར་མ་བྱས།  འཚོ་བ་ཉམས་པར་མ་བྱས་ཏེ། 
བདག་གིས་ཅུང་ཟད་ཀྱང་དགེ་འདུན་ལ་ཉེས་པ་མ་བྱས་མོད་ཀྱི།  བཙུན་པ་འོད་སྲུང་ཆེན་པོ་བཟོད་པ་མཛོད་ཅིག །དེས་ཚེ་དང་ལྡན་པ་ཀུན་དགའ་བོ་ཁྱོད་ཀྱིས་བཅོམ་ལྡན་འདས་ཀྱི་ཞབས་འབྲིང་ཉེ་བ་ན་འདུག་འདུག་པས་ཚུལ་ཁྲིམས་ཉམས་པར་མ་བྱས་པ་
<pb id="11.304b"/>
དང་།  ལྟ་བ་ཉམས་པར་མ་བྱས་པ་དང་།  སྤྱོད་པ་ཉམས་པར་མ་བྱས་པ་དང་།  འཚོ་བ་ཉམས་པར་མ་བྱས་པ་ལྟ་ངོ་མཚར་ཅི་ཆེ།  ངས་དགེ་འདུན་ལ་ཉེས་པ་ཅུང་ཟད་ཀྱང་མ་བྱས་སོ་ཞེས་སྨྲ་བར་བྱེད་དམ།  ལོངས་ལ་ཚུལ་ཤིང་ཟུང་ཤིག་དང་།  ཁྱོད་
ཀྱི་ཉེས་པ་བསྟན་པར་བྱའོ་ཞེས་སྨྲས་པ་དང་།  ཚེ་དང་ལྡན་པ་ཀུན་དགའ་བོ་ལངས་སོ། །དེ་ལངས་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ལན་གསུམ་དུ་གཡོས།  རབ་ཏུ་གཡོས།  ཀུན་དུ་གཡོས།  འགུལ།  རབ་ཏུ་འགུལ། 
ཀུན་དུ་རབ་ཏུ་འགུལ་ཏེ།  ནམ་མཁའ་ལ་གནས་པའི་ལྷ་དག་ངོ་མཚར་དུ་གྱུར་ནས་མིག་ཕྱེ་སྟེ་ཨ་ལ་ལ་ཞེས་སྨྲས་ནས།  ཀྱེ་མ་འཕགས་པ་འོད་སྲུང་ཆེན་པོ་བདེན་པར་སྨྲ་བ།  ཕན་པར་སྨྲ་བ་ཡིན་ན།  ད་ལྟར་ཐུབ་པ་ལུས་འཕགས་ཀྱི་གནས་
འདི་ན་འཕགས་པ་ཀུན་དགའ་བོ་ལ་རབ་ཏུ་དྲག་པས་སྤྱོ་བས་སྤྱོ་བར་བྱེད་དོ། །དེ་ནས་ཚེ་དང་ལྡན་པ་འོད་སྲུང་ཆེན་པོས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཀུན་དགའ་བོ་ཁྱོད་ན་རེ་ངས་དགེ་འདུན་ལ་གནོད་པ་ཅི་ཡང་
མ་བྱས་སོ་ཞེས་ཟེར་ན།  ཇི་ལྟར་ཁྱོད་ཀྱིས་དགེ་འདུན་ལ་གནོད་པ་མ་བྱས་པ་ཡིན།  བཅོམ་ལྡན་འདས་ནི་བུད་མེད་རྣམས་གནས་ངན་ལེན་ཀུན་ཏུ་སྤྱོད་པས་རབ་ཏུ་དབྱུང་བར་མི་བཞེད་ན་ཁྱོད་ཀྱིས་གསོལ་བ་བཏབ་སྟེ།  བཅོམ་ལྡན་འདས་ཀྱིས་ཀུན་
དགའ་བོ་བུད་མེད་རབ་ཏུ་དབྱུང་ཞིང་བསྙེན་པར་རྫོགས་ཏེ། དགེ་སློང་མའི་དངོས་པོ་འཐོབ་པར་འགྱུར་བ་ང་ལ་མ་སྨྲ་ཤིག །དེ་ཅིའི་ཕྱིར་ཞེ་ན། ཀུན་དགའ་བོ་ཆོས་འདུལ་བ་ལ་བུད་མེད་རབ་ཏུ་ཕྱུང་ན་འདི་ལྟར་ཆོས་འདུལ་བ་ཡུན་རིང་དུ་གནས་པར་མི་འགྱུར་ཏེ། 
དཔེར་ན་འབྲས་སཱ་ལུ་ཕུན་སུམ་ཚོགས་པའི་ཞིང་ལ་སེར་བ་བབ་ན་འབྲས་སཱ་ལུ་གང་ཡིན་པ་དེ་ལྷག་ཅིང་མེད་པར་འགྱུར་བ་དེ་བཞིན་དུ་ཆོས་འདུལ་བ་འདི་ལ་བུད་མེད་རབ་ཏུ་ཕྱུང་ན་ཆོས་འདུལ་བ་ཡུན་རིང་དུ་གནས་པར་མི་འགྱུར་རོ་ཞེས་མ་གསུངས་སམ། 
བཙུན་པ་འོད་སྲུང་ཆེན་པོ་ཆོག་གིས་བཟོད་པ་མཛོད་ཅིག །ངོ་ཚ་མེད་པ་དང་།  འཛེམ་པ་མེད་པ་ནི་མ་ལགས་མོད་ཀྱིས།  འོན་ཀྱང་བཅོམ་ལྡན་འདས་ཀྱི་སྲུ་སྐྱེ་དགུའི་བདག་མོ་ཆེན་མོ་གཽ་ཏ་མཱིས་དཀའ་བ་སྤྱད་དེ།  གང་བཅོམ་ལྡན་འདས་ཀྱི་
<pb id="11.305a"/>
ཡུམ་ནི་དུས་ལས་འདས་ཏེ་རང་གིས་ནུ་མ་བསྣུན་ནས་གསོས་ཤིང་བསྐྱེད་པ་དང་།  གཞན་ཡང་སྔོན་གྱི་དུས་ན་ཡང་དག་པར་རྫོགས་པའི་སངས་རྒྱས་རྣམས་ལ་འཁོར་བཞི་ཡོད་པ་དེ་བཞིན་དུ་གང་བཅོམ་ལྡན་འདས་འདི་ལ་ཡང་དེ་བཞིན་
དུ་འགྱུར་རོ་སྙམ་པ་དང་།  བདག་གིས་བྱས་པ་གཟོ་བ་དང་།  ཉེ་དུ་དང་གཉེན་པས་བུད་མེད་རབ་ཏུ་དབྱུང་བར་གསོལ་བ་བགྱིས་ཏེ་དེ་གཅིག་པུ་ནོངས་པ་ནི་བཟོད་པ་གསོལ་ལོ། །ཀུན་དགའ་བོ་ཁྱོད་ཀྱིས་དེ་ལྟར་བྱས་པ་གཟོ་བ་ནི་ཆོས་ཀྱི་སྐུ་ལ་
གནོད་པ་བྱེད་པ་ཡིན་ཏེ།  ཇི་ལྟར་ཁྱོད་ཀྱིས་སངས་རྒྱས་ཀྱི་ཞིང་ཕུན་སུམ་ཚོགས་པ་ལ་སེར་བ་བབ་པས་ལོ་སྟོང་ཚང་བར་གནས་པའི་ཡུན་ཐུང་ངུར་ལྷག་མ་ཙམ་དུ་བྱས་ན་ཇི་ལྟར་ཉེ་དུ་དང་གཉེན་གྱི་ཕྱིར་ཞེས་སྨྲ།  གཉེན་གྱི་ཕྱིར་རབ་ཏུ་ཕྱུང་བ་ནི་
ཚུལ་མ་ཡིན་ཞིང་ལེགས་པ་མ་ཡིན་ཏེ་ཉེས་པ་ཡིན་ནོ། །ཇི་ལྟར་སྔོན་གྱི་དུས་ན་ཡང་དག་པར་རྫོགས་པའི་སངས་རྒྱས་ལ་འཁོར་བཞི་ཡོད་པར་ངས་ཐོས་ཏེ།  གང་བཅོམ་ལྡན་འདས་འདི་ལ་ཡང་དེ་བཞིན་དུ་འགྱུར་རོ་ཞེས་སྨྲ་བ་ཡང་དེ་སྔོན་གྱི་དུས་ན་
མི་རྣམས་ནི་འདོད་པ་ཆུང་བ།  ཉེས་པ་ཆུང་བ།  འདོད་ཆགས་ཆུང་བ།  ཞེ་སྡང་ཆུང་བ།  གཏི་མུག་ཆུང་བ།  ཀུན་ཏུ་སྦྱོར་བ་སྲབ་པ་ཡིན་ཏེ།  དེ་དག་ནི་དེ་ལྟར་རིགས་ཀྱི་འདི་ནི་རིགས་པ་མ་ཡིན་ཏེ། འདི་ལྟར་བཅོམ་ལྡན་འདས་མི་བཞེད་བཞིན་དུ་
ཇི་ལྟ་ཇི་ལྟར་ཁྱོད་ཀྱིས་གསོལ་བ་བཏབ་པ་དེ་བཞིན་དུ་གྲུབ་པར་གྱུར་ཏོ། །དེ་བས་ན་འདི་ནི་ཉེས་པ་དང་པོ་ཡིན་ཏེ།  ཚུལ་ཤིང་ཞོག་ཤིག །ཁྱོད་ལ་ཉེས་པ་གཞན་ཡང་ཡོད་དེ།  གང་བཅོམ་ལྡན་འདས་ཀྱིས་ཀུན་དགའ་བོ་གང་དང་གང་དུ་རྫུ་འཕྲུལ་གྱི་
རྐང་པ་བཞི་པོ་ལ་བསྟེན་ཅིང་བསྒོམས་ཏེ་ལན་གྲངས་མང་དུ་བྱས་ན་འདོད་ན་བསྐལ་པ་འམ་བསྐལ་པ་ལས་ལྷག་པར་ཡང་གནས་པར་འགྱུར་རོ་ཞེས་གསུངས་ན།  འདི་ལྟར་ཁྱོད་ཀྱིས་བཅོམ་ལྡན་འདས་ལ་བཅོམ་ལྡན་འདས་འཇིག་རྟེན་ལ་
ཕན་པར་བགྱི་བའི་སླད་དུ་བསྐལ་པའི་བར་དུ་བཞུགས་སུ་གསོལ།  བདེ་བར་གཤེགས་པ་བསྐལ་པ་བས་ལྷག་པར་བཞུགས་སུ་གསོལ་ཞེས་གསོལ་བ་མ་བཏབ་བོ། །དེས་སྨྲས་པ།  བཙུན་པ་འོད་སྲུང་ཆེན་པོ་ངོ་ཚ་མེད་པ་དང་།  འཛེམ་པ་མེད་པ་ནི་མ་ལགས་
<pb id="11.305b"/>
མོད་ཀྱི།  འོན་ཀྱང་བདག་དེའི་ཚེ་བདུད་སྡིག་ཅན་གྱིས་ཁྱབ་པར་གྱུར་ཏོ། །དེ་ལྟར་དེ་ཉིད་ཁྱོད་ཀྱི་ཉེས་པ་ཆེན་པོ་ཡིན་ཏེ།  སྟོན་པ་ནི་དྲི་ང་བ་སྤངས་པ།  བདུད་ཀྱི་སྟོབས་ཟིལ་གྱིས་གནོན་པ་ཡིན་ན།  ཇི་ལྟར་ཁྱོད་བདུད་སྡིག་ཅན་གྱིས་ཁྱབ་པར་
གྱུར།  དེ་ལྟར་འདི་ནི་ཁྱོད་ཀྱི་ཉེས་པ་གཉིས་པ་ཡིན་ནོ། །གཞན་ཡང་ཁྱོད་ལ་ཉེས་པ་འདི་དག་ཡོད་དེ།  བཅོམ་ལྡན་འདས་ཀྱིས་བཀའ་ཕབ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་འདི་ལྟ་བུའི་ཞེས་བཀའ་སྩལ་ཏེ་གཞན་
སྨྲས་པ་ན་ལན་གཞན་དུ་འདེབས་ཏེ། དེ་ལྟར་འདི་ཡང་ཁྱོད་ཀྱི་ཉེས་པ་གཞན་གསུམ་པ་ཡིན་ནོ། །གཞན་ཡང་ཁྱོད་ཀྱི་ཉེས་པ་འདི་དག་ཡོད་དེ།  བཅོམ་ལྡན་འདས་ཀྱི་ན་བཟའ་གསེར་གྱི་ཁ་དོག་ཅན་ཕྲུགས་གཅིག་ལ་རྐང་པས་བརྫིས་སོ། །
བཙུན་པ་འོད་སྲུང་ཆེན་པོ་བདག་དེས་ངོ་ཚ་མེད་པ་འམ།  རབ་ཏུ་ངོ་ཚ་བ་ནི་མེད་པ་མ་ལགས་མོད་ཀྱི།  དེའི་ཚེ་ན་གཡས་གཡོན་ནས་དགེ་སློང་གྲོགས་བྱེད་པ་མེད་དོ་ཞེས་སྨྲས་པ་དང་།  དེས་ཁྱོད་ཀྱིས་ནམ་མཁའ་ལ་ཅི་ཉེས་ཏེ་མི་དོར།  འོན་ཀྱང་ལྷ་
རྣམས་ཀྱིས་གཟུང་བར་འགྱུར་ན་ཞེས་སྨྲ་ཏེ་འདི་ནི་ཁྱོད་ཀྱི་ཉེས་པ་བཞི་པའོ། །གཞན་ཡང་ཁྱོད་ཀྱི་ཉེས་པ་འདི་དག་ཡོད་དེ།  བཅོམ་ལྡན་འདས་མྱ་ངན་འདའ་བར་ཞུགས་ཏེ། ཤིང་སཱ་ལ་ཟུང་གི་དྲུང་དུ་སྐྱེམས་པ་དང་།  ཆུ་རྙོག་པ་ཅན་གསོལ་ཏོ། །
བཙུན་པ་འོད་སྲུང་ཆེན་པོ་ངོ་ཚ་བ་མེད་པ་འམ།  རབ་ཏུ་ངོ་ཚ་བ་མེད་པ་ནི་མ་ལགས་མོད་ཀྱི།  དེའི་ཚེ་ན་ཤིང་རྟ་ལྔ་བརྒྱ་ཙམ་ཞིག་ཆུ་བོ་ཀ་ཀུས་སྟ་རྒལ་བས་རྙོག་པ་ཅན་དུ་གྱུར་ཏོ། །དེའི་ཕྱིར་ཁྱོད་ཀྱིས་ཉེས་པ་ཡིན་མོད།  དེ་ན་ཁྱོད་ཀྱིས་ལྷུང་
བཟེད་ནམ་མཁའ་ལ་ཇི་སྟེ་མི་བཟུང་།  ལྷ་དག་གིས་ཆུ་ཡན་ལག་བརྒྱད་དང་ལྡན་པ་དག་གིས་བཀང་བར་འགྱུར་བ་འདི་ཡང་ཁྱོད་ཀྱི་ཉེས་པ་ལྔ་པའོ། །གཞན་ཡང་ཁྱོད་ལ་ཉེས་པ་འདི་དག་ཡོད་དེ།  བཅོམ་ལྡན་འདས་ཀྱིས་གསུངས་པ་ངས་
ཟླ་བ་ཕྱེད་ཕྱེད་ཅིང་སོ་སོར་ཐར་པའི་མདོ་འདོན་པ་དེའི་ཚེ་གང་གིས་ཚུལ་ཁྲིམས་ཕྲ་མོ་དང་།  ཕྲན་ཚེགས་དག་འདོན་ན།  དགེ་སློང་གི་དགེ་འདུན་གྱིས་ཕྱིར་ཀློད་ལ་བདེ་བའི་རེག་པ་ལ་གནོས་ཤིག་ཅེས་བྱུང་ན་དེའི་ཚེ་ཁྱོད་ཀྱིས་ཚུལ་
<pb id="11.306a"/>
ཁྲིམས་བསླབ་པ་ཕྲ་མོ་དང་།  ཕྲན་ཚེགས་གང་ལགས་ཞེས་མ་ཞུས་པའི་ཕྱིར་རོ། །དེ་འདིར་བདག་གིས་སྨྲ་བ་ནི་ཕས་ཕམ་པར་འགྱུར་བའི་ཆོས་བཞི་དང་།  དགེ་འདུན་གྱི་ལྷག་མ་བཅུ་གསུམ་གྱི་ཆོས་དང་།  མ་ངེས་པའི་ཆོས་
གཉིས་དང་སྤང་བའི་ལྟུང་བྱེད་ཀྱི་ཆོས་སུམ་བཅུ་དང་། ལྟུང་བྱེད་ཀྱི་ཆོས་དགུ་བཅུ་དང་།  སོ་སོར་བཤགས་པར་བྱ་བའི་ཆོས་བཞི་དང་།  བསླབ་པའི་ཆོས་མང་པོ་རྣམས་ལས་ལྷག་པ་རྣམས་ནི་ཕྲ་མོ་དང་ཕྲན་ཚེགས་རྣམས་སོ། །གཞན་
ཡང་འདི་སྐད་ཟེར་ཏེ།  ཕས་ཕམ་པར་འགྱུར་བའི་ཆོས་བཞི་དང་། སྔ་མ་བཞིན་དུ་སོ་སོར་བཤགས་པར་བྱ་བའི་ཆོས་བཞིའི་བར་དང་།  དེ་བས་ལྷག་པ་རྣམས་ནི་ཕྲ་མོ་དང་ཕྲན་ཚེགས་རྣམས་སོ། །གཞན་ཡང་འདི་སྐད་ཟེར་ཏེ།  ཕས་ཕམ་པར་
འགྱུར་བའི་ཆོས་བཞི་དང་།  དགེ་འདུན་གྱི་ལྷག་མའི་ཆོས་བཅུ་གསུམ་དང་།  མ་ངེས་པའི་ཆོས་གཉིས་དང་།  སྤང་བའི་ལྟུང་བྱེད་ཀྱི་ཆོས་སུམ་བཅུ་དང་།  ལྟུང་བྱེད་ཀྱི་ཆོས་དགུ་བཅུ་རྣམས་ལྷག་པ་ནི་ཕྲ་མོ་དང་ཕྲན་ཚེགས་རྣམས་སོ། །གཞན་
ཡང་འདི་སྐད་ཟེར་ཏེ།  ཕས་ཕམ་པར་འགྱུར་བའི་ཆོས་བཞི་དང་། དགེ་འདུན་གྱི་ལྷག་མའི་ཆོས་བཅུ་གསུམ་དང་།  མ་ངེས་པའི་ཆོས་གཉིས་དང་།  སྤང་བའི་ལྟུང་བྱེད་ཀྱི་ཆོས་སུམ་བཅུ་རྣམས་ལས་མ་གཏོགས་པ་ལྷག་པ་རྣམས་ནི་ཕྲ་མོ་དང་
ཕྲན་ཚེགས་རྣམས་སོ། །གཞན་ཡང་འདི་སྐད་ཟེར་ཏེ།  ཕས་ཕམ་པར་འགྱུར་བའི་ཆོས་བཞི་དང་། དགེ་འདུན་གྱི་ལྷག་མའི་ཆོས་བཅུ་གསུམ་དང་མ་ངེས་པའི་ཆོས་གཉིས་ལས་ལྷག་པ་རྣམས་ནི་ཕྲ་མོ་དང་ཕྲན་ཚེགས་རྣམས་སོ་ཞེས་བྱའོ། །དེ་ལྟར་
དགེ་སློང་གིས་ཁོང་དུ་ཆུད་པ་ནས་ཕས་ཕམ་པར་འགྱུར་བ་བཞི་ལ་གནས་ཤིང་། ཁ་ཅིག་ནི་དགེ་འདུན་གྱི་ལྷག་མའི་ཆོས་བཅུ་གསུམ་ལ་གནས་པ་མུ་སྟེགས་ཅན་གྱིས་སྐབས་རྙེད་དེ།  དགེ་སློང་གཽ་ཏ་མའི་ཆོས་ནི་དུད་པ་བཞིན་དུ་གྱུར་ཏོ། །དགེ་སྦྱོང་
གཽ་ཏ་མ་བཞུགས་པའི་ཚེ་ནི་ཉན་ཐོས་ཀྱི་བསླབ་པ་ཡང་དག་པར་སྡོམ་ཞིང་།  ད་ལྟར་ནི་ཅི་དགའ་བར་སྤྱོད་ཅིང་ལྷོད་པར་གྱུར་ཏེ།  འདོད་ན་ནི་དེ་བཞིན་དུ་བྱེད།  མི་འདོད་ན་ནི་མི་བྱེད་དོ། །དེ་བས་ན་ཁྱོད་ཀྱིས་མ་འོངས་པའི་སྐྱེ་བོ་རྣམས་ལ་ཕན་པར་བྱ་
<pb id="11.306b"/>
བའི་ཕྱིར་བཅོམ་ལྡན་འདས་ལ་མ་ཞུས་པ་ཉེས་སོ། །བཙུན་པ་འོད་སྲུང་ཆེན་པོ་ངོ་ཚ་བ་མེད་པ་འམ།  རབ་ཏུ་ངོ་ཚ་བ་མེད་པ་ནི་མ་ལགས་མོད་ཀྱི།  བདག་དེའི་ཚེ་ན་དེ་བཞིན་གཤེགས་པ་དང་བྲལ་བའི་མྱ་ངན་དྲན་པའི་སྡུག་བསྔལ་གྱིས་གཟིར་ཏོ། །དེ་
ཡང་ཁྱོད་ཀྱི་ཉེས་པར་གྱུར་ཏེ།  དེ་བཞིན་གཤེགས་པའི་ཞབས་འབྲིང་བྱེད་ལ།  འདུས་བྱས་ཐམས་ཅད་ནི་མི་རྟག་པ་ཡིན་ན།  ཁྱོད་ཀྱིས་མྱ་ངན་བྱས་པ་དེ་ཡང་ཉེས་སོ། །གཞན་ཡང་ཉེས་པ་འདི་དག་ཡོད་དེ།  ཁྱིམ་པའི་འཁོར་དང་།  བུད་མེད་སྤྱོད་
པ་ངན་པ་རྣམས་ལ་དེ་བཞིན་གཤེགས་པའི་མདོམས་ཀྱི་སྦ་བ་སྦུབས་སུ་ནུབ་པ་བསྟན་ཏོ། །བཙུན་པ་འོད་སྲུང་ངོ་ཚ་བ་མེད་པ་འམ།  རབ་ཏུ་ངོ་ཚ་བ་མེད་པ་ནི་མ་ལགས་མོད་ཀྱི་བདག་གིས་འདི་སྙམ་དུ་བསམས་སོ། །བུད་མེད་ནི་རང་བཞིན་གྱིས་འདོད་
ཆགས་ཆེ་བས་བཅོམ་ལྡན་འདས་ཀྱི་མདོམས་ཀྱི་སྦ་བ་སྦུབས་སུ་ནུབ་པ་མཐོང་ན་མོ་མཚན་དང་བྲལ་བར་འགྱུར་རོ། །ཚེ་དང་ལྡན་པ་ཀུན་དགའ་བོ་ཁྱོད་དེ་ལྟ་བུའི་ཡེ་ཤེས་ཕུན་སུམ་ཚོགས་པ་ག་ལས་བྱུང་།  མདོམས་ཀྱི་སྦ་བ་སྦུབས་སུ་ནུབ་པ་
བསྟན་ན་བུད་མེད་དག་བུད་མེད་ཀྱི་མོ་མཚན་ཇི་ལྟར་སྤོང་བར་འགྱུར་བ་འདི་དང་ཉེས་པ་རྣམ་པ་བདུན་ནོ། །གཞན་ཡང་ཁྱོད་ལ་ཉེས་པ་འདི་དག་ཡོད་དེ།  བཅོམ་ལྡན་འདས་ཀྱི་སྐུ་གསེར་གྱི་ཁ་དོག་ལྟར་སེར་བ་བུད་མེད་དག་ལ་བསྟན་པས་དེ་ལ་མཆི་མས་དྲི་མ་
ཅན་དུ་གྱུར་པའོ། །བཙུན་པ་འོད་སྲུང་ཆེན་པོ་ངོ་ཚ་མེད་པ་འམ།  རབ་ཏུ་ངོ་ཚ་མེད་པ་ནི་མ་ལགས་མོད་ཀྱི་བདག་གི་བློ་སྐྱེས་པ།  བཅོམ་ལྡན་འདས་འདི་ལྟ་བུའི་ཁ་དོག་དང་ལྡན་པ་མཐོང་ན་སེམས་ཅན་མང་པོ་དག་ཁ་དོག་དང་ལྡན་པར་
སེམས་ཀྱིས་སྨོན་ལམ་བསྐྱེད་པར་འགྱུར་རོ། །ཀུན་དགའ་བོ་ཁྱོད་གཅིག་ཏུ་ཤེས་པ་མ་ཡིན་ཞིང་གཞན་གྱི་སེམས་ཤེས་པ་མ་ཡིན་པ་འདི་དང་ཉེས་པ་བརྒྱད་དོ། །ཁྱོད་འདོད་ཆགས་ཅུང་ཟད་དང་ལྡན་པས་འདོད་ཆགས་དང་བྲལ་
བའི་མཆོག་འདུས་པའི་ནང་དུ་མ་འདུག་པར་ད་ལངས་ཏེ་སོང་ཤིག །ཁྱོད་དང་ལྷན་ཅིག་ཡང་དག་པའི་བཟླས་པ་མི་བྱའོ། །དེ་ལྟར་ཚེ་དང་ལྡན་པ་ཀུན་དགའ་བོ་ལ་ཚེ་དང་ལྡན་པ་འོད་སྲུང་ཆེན་པོས་ཉེས་པ་བྱས་པ་རྣམ་པ་བརྒྱད་
<pb id="11.307a"/>
གླེངས་པ་དང་།  ཕྱོགས་བཞིར་བལྟས་ཏེ་སྙིང་རྗེ་དང་།  སྡུག་བསྔལ་བའི་ཚིག་གིས་དལ་བུས་སྨྲས་པ།  ཀྱེ་མའོ་ངའི་དུས་ནི་འདི་འདྲ་བར་གྱུར་ཏེ།  བདག་དེ་བཞིན་གཤེགས་པས་ནི་སྤངས།  མགོན་དང་སྐྱབས་བྱེད་པ་ནི་མེད། 
སྣང་བ་ཡང་མེད་ན་སུ་ལ་བརྟེན་པར་བྱ།  དེ་ནས་ཚེ་དང་ལྡན་པ་འོད་སྲུང་ཆེན་པོས་ཚེ་དང་ལྡན་པ་ཀུན་དགའ་བོའི་ཉེས་པ་རྣམ་པ་བརྒྱད་གླེངས་པ་དང་།  དེ་ནས་ནམ་མཁའི་ངོས་ལ་གནས་པའི་ལྷ་དག་གིས་ཨ་ལ་ལ་ཞེས་སྨྲས་ནས།  ཀྱེ་ད་
ལྟར་ལྷ་རྣམས་ཀྱི་ལུས་ནི་རྒྱས་པར་འགྱུར།  ལྷ་མ་ཡིན་གྱི་ལུས་རྣམས་ནི་རྨས་པར་འགྱུར།  བཅོམ་ལྡན་འདས་ཀྱི་བསྟན་པ་ནི་རྒྱས་པར་འགྱུར་ཏེ།  དེ་ལྟར་སྟོན་པ་དང་འདྲ་བའི་ཉན་ཐོས་ཆེན་པོས་སྟོན་པ་དང་འདྲ་བའི་ཉན་ཐོས་ཆེན་པོ་
ལ་ཉེས་པ་རྣམ་པ་བརྒྱད་གླེངས་པས་སོ། །དེ་ནས་ཡང་ཚེ་དང་ལྡན་པ་འོད་སྲུང་ཆེན་པོ་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་སྨྲས་སོ། །བཙུན་པ་ཆེན་པོ་འོད་སྲུང་དེ་ལྟར་ལགས་པས་བཟོད་པ་མཛོད་ཅིག །ཇི་ལྟར་ཆོས་བཞིན་དུ་བགྱིད་ཅིང་
སླན་ཆད་ཀྱང་མི་བགྱིད་མོད་ཀྱི།  བཅོམ་ལྡན་འདས་ཀྱིས་ནི་བདག་ཁྱོད་ལ་གཏད་དོ། །བཅོམ་ལྡན་འདས་ཡོངས་སུ་མྱ་ངན་ལས་འདས་པ་དེའི་ཚེ་དེའི་དུས་ན་ཀུན་དགའ་བོ་ཁྱོད་མྱ་ངན་དང་། ཡིད་གློང་བ་དང་།  སྨྲེ་སྔགས་འདོན་པར་མ་བྱེད་
ཅིག །ཁྱོད་དགེ་སློང་འོད་སྲུང་ཆེན་པོ་ལ་གཏད་དོ། །ཁྱོད་ཉེས་པ་ཆུང་ངུ་ལ་མི་བཟོད་པ་མེད་པར་དཀའ་བཞིན་བྱོས་ལ་བཟོད་པ་གྱིས་ཤིག །ཀུན་དགའ་བོ་མ་ངུ་བར་ཁྱོད་ཀྱི་དགེ་བའི་ཆོས་དག་འཕེལ་ཏེ་འབྲི་བར་མི་འགྱུར་རོ། །ངས་ནི་
བསྟན་པ་ལ་བརྩོན་པར་བྱ་བའི་ཕྱིར་མཆོག་འདུས་པའི་ནང་ནས་ལངས་ཏེ་སོང་ཤིག །ཁྱོད་དང་ལྷན་ཅིག་ཡང་དག་པའི་བཟླས་པ་མི་བྱའོ་ཞེས་ཆད་པས་གཅད་པ་བྱས་སོ། །དེ་ནས་ཚེ་དང་ལྡན་པ་མ་འགགས་པས་ཚེ་དང་ལྡན་པ་ཆེན་པོ་
འོད་སྲུང་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཆེན་པོ་འོད་སྲུང་ཇི་ལྟར་ཚེ་དང་ལྡན་པ་ཀུན་དགའ་བོ་མེད་ན་བདག་ཅག་གིས་ཡང་དག་པར་ཇི་ལྟར་བཤད་པར་བགྱི། དེས་སྨྲས་པ།  ཚེ་དང་ལྡན་པ་དགེ་སློང་ཀུན་དགའ་བོ་ཡོན་ཏན་དང་
<pb id="11.307b"/>
ལྡན་དུ་ཟིན་ཀྱང་དེ་དང་ལྷན་ཅིག་མི་གནས་སོ། །དེ་ནི་འདོད་ཆགས་དང་བཅས་པ་ཞེ་སྡང་དང་བཅས་པ།  གཏི་མུག་དང་བཅས་པས་བསླབ་དགོས་ཏེ།  ཁྱོད་དང་ཡང་དག་པར་བཟླས་པ་མི་བྱའོ་ཞེས་སྨྲས་ནས།  ཚེ་དང་ལྡན་པ་ཀུན་དགའ་བོ་ལ་འདི་
སྐད་ཅེས་སྨྲས་སོ། །ཚེ་དང་ལྡན་པ་ཀུན་དགའ་བོ་ཁྱོད་ལོངས་ལ་སོང་ཤིག །ཁྱོད་ཀྱིས་རབ་ཏུ་བརྩོན་པས་བྱ་བ་བྱས་ཏེ་དགྲ་བཅོམ་པར་གྱུར་ན་ལྷན་ཅིག་ཏུ་ཡང་དག་པར་བཟླས་པར་བྱའོ། །དེ་ནས་ཚེ་དང་ལྡན་པ་ཀུན་དགའ་བོ་མིག་མཆི་མས་གང་བར་གྱུར་ཏེ།  སྟོན་པ་དང་
བྲལ་བ་དྲན་པས་ཡིད་མི་དགའ་སྟེ།  དེ་ནས་མཆོག་འདུས་པའི་ནང་ནས་བྱུང་སྟེ།  ཡུལ་བྲི་ཛིའི་གྲོང་ཁྱེར་དུ་སོང་ནས་དབྱར་དེར་ཚུལ་དུ་ཞུགས་སོ། །དེ་ནས་ཀུན་དགའ་བོའི་གཡོག་ཚེ་དང་ལྡན་པ་བྲི་ཛིའི་བུས་བྱས་པ་དེའི་ཚེ་དེའི་དུས་ན་ཚེ་དང་ལྡན་པ་ཀུན་དགའ་
བོས་ཤིན་ཏུ་བརྩོན་པས་འཁོར་བཞི་ལ་ཆོས་འཆད་དོ། །དེ་ནས་ཚེ་དང་ལྡན་པ་བྲི་ཛིའི་བུས་འདི་སྙམ་དུ་བསམས་སོ། །བདག་གིས་མཁན་པོ་འདོད་པའི་འདོད་ཆགས་དང་བྲལ་ཏེ་སློབ་བམ།  འོན་ཏེ་འདོད་པའི་འདོད་ཆགས་དང་མ་བྲལ་བར་སློབ་པ་བདག་
གིས་ཏིང་ངེ་འཛིན་འདི་ལྟ་བུ་ལ་སྙོམས་པར་ཞུགས་ལ།  དེ་ལྟར་སྙོམས་པར་ཞུགས་པའི་སེམས་ཀྱིས་མཁན་པོའི་སེམས་བལྟའོ་སྙམ་ནས།  ཚེ་དང་ལྡན་པ་བྲི་ཛིའི་བུས་རྣམ་པ་དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་ནས།  དེ་ལྟར་སྙོམས་
པར་ཞུགས་པའི་སེམས་ཀྱིས་ཚེ་དང་ལྡན་པ་ཀུན་དགའ་བོའི་སེམས་བལྟས་པས།  ཚེ་དང་ལྡན་པ་བྲི་ཛིའི་བུས་ཚེ་དང་ལྡན་པ་ཀུན་དགའ་བོའི་སེམས་ཤེས་ཏེ།  ཚེ་དང་ལྡན་པ་ཀུན་དགའ་བོ་ལ་འདོད་པའི་འདོད་ཆགས་དང་མ་བྲལ་བའི་སློབ་པར་
མཐོང་བ་དང་། དེ་ནས་ཏིང་ངེ་འཛིན་ལས་ལངས་ཏེ།  ཚེ་དང་ལྡན་པ་ཀུན་དགའ་བོ་ག་ལ་བ་དེར་སོང་ནས་ཕྱིན་དེ།  ཚེ་དང་ལྡན་པ་ཀུན་དགའ་བོའི་མདུན་དུ་འདུག་ནས་ཚིགས་སུ་བཅད་དེ་སྨྲས་པ། གཽ་ཏམ་ཁྱོད་ནི་བག་མེད་མ་མཛད་པར། །
ཤིང་དྲུང་ཐིབས་པོར་བརྟེན་ནས་མྱ་ངན་འདས། །ཐུགས་ལ་བཞག་སྟེ་བསམ་གཏན་མཛོད་ཅིག་དང་། །རིང་པོར་མི་ཐོགས་ཞི་བའི་གནས་ཐོབ་འགྱུར། །དེ་ནས་ཚེ་དང་ལྡན་པ་ཀུན་དགའ་བོ་ཚེ་དང་ལྡན་པ་སྤོང་བྱེད་ཀྱི་བུས་གདམས་ངག་
<pb id="11.308a"/>
འདིས་བཏམས་ནས།  ཉིན་པར་གྱི་འཆག་པ་དང་འདུག་པས་སྒྲིབ་པར་འགྱུར་བའི་ཆོས་རྣམས་ལས་སེམས་ཡོངས་སུ་སྦྱོང་བར་བྱེད་དེ།  དེ་ཉིན་པར་གྱི་འཆག་པ་དང་འདུག་པས་སྒྲིབ་པར་འགྱུར་བའི་ཆོས་རྣམས་ལ་སེམས་
ཡོངས་སུ་སྦྱོང་ངོ་། །མཚན་གྱི་ཐུན་དང་པོ་ལ་འཆག་པ་དང་།  འདུག་པས་སྒྲིབ་པར་འགྱུར་བའི་ཆོས་རྣམས་ལས་སེམས་ཡོངས་སུ་སྦྱོང་བར་བྱེད་དེ།  དེ་མཚན་གྱི་ཐུན་དང་པོ་ལ་འཆག་པ་དང་འདུག་པས་སྒྲིབ་པར་འགྱུར་བའི་
ཆོས་རྣམས་ལས་སེམས་ཡོངས་སུ་སྦྱོང་ངོ་། །མཚན་གྱི་གུང་ཐུན་ལ་གཙུག་ལག་ཁང་གི་ཕྱི་རོལ་དུ་རྐང་པ་བཀྲུས་ནས་གཙུག་ལག་ཁང་གི་ནང་དུ་ཞུགས་ཏེ། གློ་གཡས་པས་ཕབ་ནས་རྐང་པའི་སྟེང་དུ་རྐང་པ་བཞག་སྟེ། 
སྣང་བའི་འདུ་ཤེས་དང་།  དྲན་པ་དང་།  ཤེས་བཞིན་དང་ལྡན་པའི་འདུ་ཤེས་ཁོ་ན་ཡིད་ལ་བྱེད་ཅིང་ཉལ་བར་བྱེད་དོ། །ཚེ་དང་ལྡན་པ་ཀུན་དགའ་བོས་སྔས་ནང་ཚངས་ཅན་ལ་མགོ་མ་བཞག་པ་ཁོ་ནར།  འདི་ལྟར་ཡང་ཚེ་
དང་ལྡན་པ་ཀུན་དགའ་བོས་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་བར་གྱུར་ཏོ། །དེ་ནས་ཚེ་དང་ལྡན་པ་ཀུན་དགའ་བོ་དགའ་བ་དང་བདེ་བ་སོ་སོར་མྱོང་ནས་རྣམ་པར་གྲོལ་ཏེ། དགྲ་བཅོམ་པ་ཉིད་ཐོབ་ནས་
རྒྱལ་པོའི་ཁབ་ཏུ་ཕྱིན་ཏེ། འོད་སྲུང་ལ་སོགས་པ་དགྲ་བཅོམ་པ་ལྔ་བརྒྱ་པོ་ཤིང་ནྱ་གྲོ་དྷའི་ཕུག་ན་ཆོས་སྡུད་ཅིང་འདུས་པ་ག་ལ་བར་ཕྱིན་ཏོ། །དེ་ནས་ཚེ་དང་ལྡན་པ་འོད་སྲུང་ཆེན་པོས་དགེ་སློང་རྣམས་ལ་འདི་སྐད་ཅེས་སྨྲས་སོ། །
ཚེ་དང་ལྡན་པ་དག་མ་འོངས་པའི་དུས་ན་དགེ་སློང་རྣམས་བརྗེད་ངས་པ་དང་།  ལུས་ཉམ་ཆུང་བས་མདོའི་ཚིགས་སུ་བཅད་པ་མ་ཡིན་པར་མདོ་སྡེ་དང་།  འདུལ་བ་དང་།  ཆོས་མངོན་པ་འཛིན་པར་མི་ནུས་པས་དེ་བས་ན་སྔ་དྲོའི་དུས་
སུ་མདོའི་ཚིགས་སུ་བཅད་པ་བརྗོད་པར་བྱའོ། །ཕྱི་དྲོ་ནི་མདོ་སྡེ་དང་།  འདུལ་བ་དང་།  མ་མོ་བགྲོ་བར་བྱའོ་ཞེས་ཚེ་དང་ལྡན་པ་འོད་སྲུང་ཆེན་པོས་དེ་སྐད་སྨྲས་པ་དགེ་སློང་དེ་དག་གིས་ཚེ་དང་ལྡན་པ་འོད་སྲུང་ཆེན་པོ་ལས་ཐོས་
<pb id="11.308b"/>
ནས།  དགེ་སློང་དེ་དག་གིས་ཚེ་དང་ལྡན་པ་འོད་སྲུང་ཆེན་པོ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་འོད་སྲུང་ཆེན་པོ་མདོ་སྡེ་དང་།  འདུལ་བ་དང་།  མ་མོ་དག་ལས་གང་སྔར་བགྲོ་བར་བགྱི།  དེས་སྨྲས་པ།  ཚེ་དང་ལྡན་པ་
དག་ཇེ་རེ་ཤིག་མདོ་སྡེ་སྔར་བགྲོ་བར་བྱའོ། །དེ་བཞིན་དུ་བགྱིའོ། །ཚེ་དང་ལྡན་པ་འོད་སྲུང་ཆེན་པོ་ལ་དགྲ་བཅོམ་པ་ལྔ་བརྒྱས་ཆོས་བསྡུ་བར་གསོལ་བ་བཏབ་ནས་སེང་གེའི་ཁྲི་ལ་འདུག་སྟེ། ཚེ་དང་ལྡན་པ་ཀུན་དགའ་བོ་ལ་སྤྲོ་
བར་བྱས་པ། ཚེ་དང་ལྡན་པ་ཀུན་དགའ་བོ་ཁྱོད་ནི་སྒྲུབ་པ་ཡིན་ན་དེ་བཞིན་གཤེགས་པའི་མདོ་སྡེ་བསྡུ་བར་སྤྲོ་འམ། སྤྲོའོ། །དེ་ནས་ཚེ་དང་ལྡན་པ་འོད་སྲུང་ཆེན་པོས་གསོལ་བ་དང་གཉིས་ཀྱི་ལས་བྱ་བར་བརྩམས་ཏེ།  དགེ་
འདུན་བཙུན་པ་རྣམས་གསན་དུ་གསོལ།  ཚེ་དང་ལྡན་པ་ཀུན་དགའ་བོ་འདི་བཅོམ་ལྡན་འདས་ཀྱི་མདོ་སྡེ་བསྡུ་བ་སྒྲུབ་པར་སྤྲོ་ན་གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན།  དགེ་འདུན་གྱིས་གནང་བར་མཛོད་ཅིག་དང་།  འདི་
ལྟར་དགེ་འདུན་གྱིས་ཚེ་དང་ལྡན་པ་ཀུན་དགའ་བོ་མདོ་སྡེ་བསྡུ་བ་སྒྲུབ་པར་བསྐོ་སྟེ།  ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་ཀྱི་མདོ་སྡེ་སྡུད་པ་སྒྲུབ་བོ། །འདི་ནི་གསོལ་བའོ། །ལས་ནི་འདི་ལྟར་བྱ་སྟེ།  དགེ་འདུན་བཙུན་
པ་རྣམས་གསན་དུ་གསོལ།  ཚེ་དང་ལྡན་པ་ཀུན་དགའ་བོ་འདི་བཅོམ་ལྡན་འདས་ཀྱི་མདོ་སྡེ་བསྡུ་བ་སྒྲུབ་པར་སྤྲོ་སྟེ།  ཚེ་དང་ལྡན་པ་ཀུན་དགའ་བོ་སྒྲུབ་པར་བསྐོས་ནས་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་ཀྱི་མདོ་སྡེ་
བསྡུ་བ་སྒྲུབ་སྟེ།  ཚེ་དང་ལྡན་པ་ཀུན་དགའ་བོ་སྒྲུབ་པར་བསྐོས་ནས།  ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་ཀྱི་མདོ་སྡེ་བསྡུ་བ་སྒྲུབ་པར་ཚེ་དང་ལྡན་པ་གང་དག་བཟོད་པ་དེ་དག་ནི་ཅང་མ་གསུང་ཤིག །གང་དག་མི་
བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་ཚེ་དང་ལྡན་པ་ཀུན་དགའ་བོ་འདི་བཅོམ་ལྡན་འདས་ཀྱི་མདོ་སྡེ་བསྡུ་བ་སྒྲུབ་པར་བསྐོ་སྟེ།  འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་
<pb id="11.309a"/>
ཏོ། །ཚེ་དང་ལྡན་པ་ཀུན་དགའ་བོ་ཆོས་སྨྲ་བའི་སེང་གེའི་ཁྲིའི་སྟེང་དུ་དགྲ་བཅོམ་པ་ལྔ་བརྒྱས་སྣམ་སྦྱར་ལྔ་བརྒྱ་བཏིང་ངོ་། །དེ་ནས་ཚེ་དང་ལྡན་པ་ཀུན་དགའ་བོ་ཕྱོགས་བཞིར་རྣམ་པར་བལྟས་ནས་སེམས་ཅན་རྣམས་
ལ་ནི་སྙིང་རྗེའི་སེམས་ཉེ་བར་བཞག །ཆོས་ལ་ནི་གུས་པ་བསྐྱེད། ཚངས་པ་མཚུངས་པར་སྤྱོད་པ་ལ་ནི་ཞེ་སར་དམིགས་ནས་སེང་གེའི་ཁྲི་གཡས་ཕྱོགས་སུ་བསྐོར་ཏེ།  མགོ་བོས་གཏུགས་ནས།  རྒན་རིམས་སུ་ཇི་ལྟར་འོས་པར་
ཕྱག་བྱས་ནས་མི་རྟག་པ་ཡིད་ལ་བྱས་ཏེ། སེང་གེའི་ཁྲི་ཟིལ་གྱིས་མནན་ནས་འདུག་གོ། །དེ་ནས་རྒྱ་མཚོ་ལྟར་ཟབ་པའི་འཁོར་མི་གཡོ་བ་ལ་བལྟས་ནས་གལ་ཏེ་ཇི་ལྟར་བཅོམ་ལྡན་འདས་ཀྱིས་མདོ་སྡེ་མ་ལུས་པར་གསུངས་པ་
བདག་གིས་བཟུང་བ་ནི་བཅོམ་ལྡན་འདས་ཀྱིས་མདོ་སྡེ་གང་དག་ཀླུའི་གནས་སུ་བཤད་པ་དག་ཀྱང་ཡོད།  གང་དག་ལྷའི་གནས་སུ་བཤད་པ་དག་ཀྱང་ཡོད།  གང་དག་བདག་ལ་མངོན་སུམ་དུ་བཤད་པ་དག་ཀྱང་ཡོད་དེ།  གཅིག་ནས་གཅིག་
ཏུ་བརྒྱུད་དེ་འོངས་པ་གང་དག་དེ་བཞིན་དུ་ཐོས་ནས་བཟུང་བ་དང་།  འདི་ལྟར་ཐོས་པ་ཐམས་ཅད་བཤད་པར་བྱའོ་སྙམ་དུ་བསམས་པ་དང་།  ལྷ་དག་གི་ཤེས་པ་དང་མཐོང་བ་ནི་འོག་ཏུ་འཇུག་པ་ཡིན་ཏེ། གཅིག་ལ་གཅིག་ཀྱེ་མ་ལུས་
འཕགས་མའི་ཐུབ་པ་འཕགས་པ་ཀུན་དགའ་བོ་ནི་དེ་བཞིན་གཤེགས་པས་གསུངས་པའི་ཆོས་འཆད་པས་སེམས་རྩེ་གཅིག་ཏུ་བྱས་ནས་མཉན་ཏོ་ཞེས་སྨྲའོ། །དེ་ནས་དེའི་ཚེ་ལྷའི་བུ་གཞན་ཞིག་གིས་ཚིགས་སུ་བཅད་དེ་སྨྲས་པ། 
གང་ལ་ཆོས་རྣམས་རབ་གནས་པ། །འཇིག་རྟེན་གསུམ་པོས་རྟག་ཏུ་མཆོད། །འཕགས་པ་འདི་ནི་དོགས་མེད་པས། །སེང་གེ་བཞིན་དུ་ཆོས་རྣམས་སྒྲོགས། །ཀྱེ་མ་ཞི་བ་དེ་བཤད་ལ། །ཁྱེད་རྣམས་བདེ་བར་འདོད་པ་ཡིས། །ངེས་པར་
སྙིང་པོ་སྙིང་པོའི་མཆོག །དེ་དག་པ་ནི་གུས་པས་ཉོན། །དེ་ནས་ཚེ་དང་ལྡན་པ་འོད་སྲུང་ཆེན་པོས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །སྟོན་པ་འཇིག་རྟེན་ཕན་བཞེད་པ། །རྒྱལ་བས་གསུངས་པའི་ཆོས་རྣམས་ཀྱི། །
<pb id="11.309b"/>
རྣམ་པ་མཆོག་ནི་གར་བཤད་པ། །ཚེ་དང་ལྡན་པས་མདོ་སྡེ་གསུངས། །སྟོན་པས་གང་དག་ཡོངས་སུ་བསྒྲགས་པ་ལས་སངས་རྒྱས་རྗེས་སུ་དྲན་པ་རབ་ཏུ་རྟོགས་པ་ཡིད་ལ་བཞག་ནས་བཅོམ་ལྡན་འདས་ཕྱོགས་གང་དུ་རབ་ཏུ་ཞི་ཞིང་
ཐུགས་སུ་ཆུད་པ་དེར་མངོན་པར་བལྟས་ཏེ་འདུག་ནས་ཐལ་མོ་སྦྱར་ཏེ་སྒྲས་ཁྱབ་པར་བྱས་ནས་སྨྲས་པ།  འདི་སྐད་བདག་གིས་ཐོས་པ་དུས་གཅིག་ན།  བཅོམ་ལྡན་འདས་ཡུལ་བཱ་རཱ་ཎ་སཱིར་དྲང་སྲོང་སྨྲ་བ་རི་དགས་ཀྱི་ཚལ་ན་
བཞུགས་སོ་ཞེས་ཚིག་གིས་རབ་ཏུ་བརྗོད་པ་དེའི་ཚེ་དེ་མ་ཐག་ཁོ་ནར་ནམ་མཁའི་དཀྱིལ་དང་།  གཞལ་མེད་ཁང་ན་གནས་པའི་ལྷ་དག་དང་།  འདོད་ཆགས་དང་མ་བྲལ་བའི་དགེ་སློང་ལ་སོགས་པ་རྣམ་པ་མང་པོ་སྟོང་དག་གིས་གནོད་
པས་བཙིར་ཅིང་གནད་དུ་ཕབ་སྟེ་སྡུག་བསྔལ་ཚོར་བཞིན་དུ་ཨ་ལ་ལ་ཞེས་ཚིག་ཏུ་བརྗོད་ཅིང་སྨྲ་བ་ནི།  ཀྱེ་མ་འཇིག་རྟེན་འདི་དག་ཏུ། །མི་རྟག་པར་ནི་ཁྱད་པར་མེད། །གང་གིས་རིན་ཆེན་གཏེར་དེ་ཡི། །ཡོན་ཏན་རྒྱ་མཚོ་དག་ཀྱང་བསྐམས། །
གང་ལས་བདག་གིས་མངོན་ཐོས་པ། །ཆོས་ནི་ཐར་པའི་བདེ་བ་བྱེད། །འདི་སྐད་ཐོས་ཤེས་རབ་སྦྱར་ཏེ། །དེ་ཡང་དེ་རིང་བསྒྲགས་པ་ཡིན། །དེ་ནས་བཅོམ་ལྡན་འདས་ཀྱིས་དགེ་སློང་ལྔ་པོ་ལ་འདི་སྐད་ཅེས་བཀའ་སྩལ་ཏེ། 
དགེ་སློང་དག་སྔོན་མ་ཐོས་པའི་ཆོས་འདི་ནི་འཕགས་པའི་སྡུག་བསྔལ་བདེན་པའོ་ཞེས་ཆོས་ཀྱི་འཁོར་ལོ་རྒྱ་ཆེར་བསྐོར་ནས་མདོ་སྡེ་བཤད་དོ། །དེ་ནས་ཚེ་དང་ལྡན་པ་ཀུན་ཤེས་ཀཽཎྜི་ནྱས་ཚེ་དང་ལྡན་པ་འོད་སྲུང་ཆེན་པོ་ལ་
འདི་སྐད་ཅེས་སྨྲས་སོ། །ཚེ་དང་ལྡན་པ་འོད་སྲུང་ཆེན་པོ་བདག་གིས་ཆོས་ཀྱི་རྣམ་གྲངས་འདི་མངོན་སུམ་དུ་ཐོས་ཏེ།  བདག་གི་དོན་དུ་མདོ་སྡེ་འདི་བཤད་ཅིང་རྗེས་སུ་བསྟན་པས་བདག་གི་ཁྲག་དང་མཆི་མའི་རྒྱ་མཚོ་ནི་སྐམས། 
རུས་པའི་རི་ལས་ནི་རྒལ།  ངན་སོང་གི་སྒོ་ནི་བཅད།  མཐོ་རིས་དང་ཐར་པའི་སྒོ་ནི་ཕྱེ་སྟེ། མདོ་སྡེ་རིན་པོ་ཆེ་འདི་བཤད་པས་བདག་དང་ལྷ་སྟོང་ཕྲག་བརྒྱད་བཅུས་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ། །
<pb id="11.310a"/>
དེ་རིང་འདིར་འདི་སྐད་ཐོས་ནས་བཤད་དེ།  ཀྱེ་མ་ཐམས་ཅད་མི་རྟག་པས་ཁྱད་པར་མེད་དོ་ཞེས་སྨྲས་ནས་སྟན་ལས་བབས་ཏེ་ས་ལ་འདུག་ནས་ཚེ་དང་ལྡན་པ་ཀུན་དགའ་བོ་དེ་བལྟ་བའི་ཕྱིར་དགྲ་བཅོམ་པ་དེ་དག་ཐམས་ཅད་སྡུག་པའི་
བག་ཆགས་ཀྱིས་བསྒོས་པའི་ཡིད་ཀྱིས་རང་རང་གི་སྟན་ལས་བབས་ནས་ས་ལ་འདུག་སྟེ་འདི་སྐད་ཅེས་སྨྲས་སོ། །ཀྱེ་མ་ཇི་ལྟར་བདག་ཅག་གིས་ཆོས་འཆད་པ་མངོན་སུམ་དུ་མཐོང་བ་ལས། མི་རྟག་པའི་སྟོབས་ཀྱིས་བཅོམ་ལྡན་འདས་
དེ་ཡང་ད་ནི་ཐོས་པའི་ལམ་དུ་གཤེགས་པར་གྱུར་ཏོ། །སྨྲས་པ། ལྷ་དང་མི་དང་ལྷ་མིན་ཀླུ་རྣམས་ཀྱི་རྒྱལ་ཞིར་གཤེགས་ན། །ཁྱེད་ཅག་ཅི་ཕྱིར་འཚོ་ཞིང་ཞི་བའི་གནས་སུ་འཇུག་མི་བྱེད། །སྐྱེ་བོའི་ནང་ན་ཐམས་ཅད་མཁྱེན་པས་སྟོངས་
པར་མངོན་མཐོང་ན། །དགེ་བའི་བློ་གྲོས་གང་དག་སྲོག་ལ་ཆགས་ཤིང་དམ་པོར་བྱེད། །དེ་ནས་དགྲ་བཅོམ་པ་ལྔ་བརྒྱར་གཅིག་གིས་མ་ཚང་བ་བས་མཐའི་གནས་མལ་དུ་བསམ་གཏན་བཞི་ལ་སྙོམས་པར་ཞུགས་ནས་སྨོན་ལམ་གྱི་
ཤེས་པས་རྣམ་པར་བལྟས་ཏེ།  དགའ་བའི་ཡིད་ཀྱིས་འདི་ལྟར་ཏིང་ངེ་འཛིན་ལས་ལངས་ཏེ། ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཀུན་དགའ་བོ་ཁྱོད་ཀྱི་ལུང་དེ་ཡིན་ནམ།  ཚེ་དང་ལྡན་པ་དག་
བདག་གི་ལུང་དེ་ལགས་སོ། །ཚེ་དང་ལྡན་པ་དག་གི་ལུང་དེ་ལྟ་བུ་ལགས་སམ།  ཚེ་དང་ལྡན་པ་ཀུན་དགའ་བོ་དེ་ཁོ་ནའོ། །དེ་ནས་ཚེ་དང་ལྡན་པ་འོད་སྲུང་ཆེན་པོ་ནི་འདི་སྙམ་དུ་བདག་གིས་བཅོམ་ལྡན་འདས་ཀྱི་མདོ་སྡེ་དང་པོ་བསྡུས་ན་ཚངས་
པར་སྤྱོད་པ་གང་གིས་ཀྱང་མ་བཟློག་ཅིང་གཤེ་བར་མ་གྱུར་ཏོ། །དེ་ལྟ་བས་ན་འདི་ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པའོ་སྙམ་དུ་ཤེས་ནས།  ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །ཚེ་དང་
ལྡན་པ་ཀུན་དགའ་བོ་བཅོམ་ལྡན་འདས་ཀྱིས་མདོ་སྡེ་གཉིས་པ་གང་དུ་བཤད། དེས་གསལ་བར་ཡུལ་བཱ་རཱ་ཎ་སཱི་ཁོ་ནར་དགེ་སློང་ལྔ་པོའི་ཆེད་དུ་སྟེ།  དེ་ཡང་གང་ཞེ་ན།  འདི་སྐད་བདག་གིས་ཐོས་པ་དུས་གཅིག་ན། བཅོམ་
<pb id="11.310b"/>
ལྡན་འདས་ཡུལ་བཱ་རཱ་ཎ་སཱི་དྲང་སྲོང་སྨྲ་བ་རི་དགས་ཀྱི་ཚལ་ན་བཞུགས་ཏེ།  དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ།  དགེ་སློང་དག་འདི་ནི་འཕགས་པའི་བདེན་པ་བཞི་སྟེ།  སྡུག་བསྔལ་འཕགས་
པའི་བདེན་པ་དང་སྡུག་བསྔལ་ཀུན་འབྱུང་བ་དང་།  སྡུག་བསྔལ་འགོག་པ་དང་།  སྡུག་བསྔལ་འགོག་པར་འགྲོ་བའི་ལམ་སྟེ།  འཕགས་པའི་བདེན་པ་བཞིའོ། །སྡུག་བསྔལ་འཕགས་པའི་བདེན་པ་གང་ཞེ་ན།  སྐྱེ་བའི་སྡུག་བསྔལ་དང་།  རྒ་བའི་སྡུག་
བསྔལ་དང་།  ན་བའི་སྡུག་བསྔལ་དང་།  འཆི་བའི་སྡུག་བསྔལ་དང་། སྡུག་པ་དང་བྲལ་བའི་སྡུག་བསྔལ་དང་།  མི་སྡུག་པ་དང་ཕྲད་པའི་སྡུག་བསྔལ་དང་།  གང་འདོད་པ་བཙལ་ཏེ་མི་རྙེད་པ་སྡུག་བསྔལ་བ་དང་།  མདོར་ན་ཉེ་བར་
ལེན་པའི་ཕུང་པོ་ལྔ་ནི་སྡུག་བསྔལ་བ་སྟེ།  འདི་ནི་སྡུག་བསྔལ་འཕགས་པའི་བདེན་པ་ཞེས་བྱའོ། །སྡུག་བསྔལ་ཀུན་འབྱུང་བ་འཕགས་པའི་བདེན་པ་གང་ཞེ་ན། ཡང་འབྱུང་བའི་སྲེད་པ་དང་།  དགའ་བའི་འདོད་ཆགས་ཀྱི་མོད་
ལས་སྐྱེས་པ་དེ་དང་དེ་དག་ལ་མངོན་པར་དགའ་བ་སྟེ།  འདི་ནི་སྡུག་བསྔལ་ཀུན་འབྱུང་བ་འཕགས་པའི་བདེན་པ་ཞེས་བྱའོ། །སྡུག་བསྔལ་འགོག་པ་འཕགས་པའི་བདེན་པ་གང་ཞེ་ན།  ཡང་འབྱུང་བའི་སྲེད་པ་དང་།  དགའ་བའི་
འདོད་ཆགས་ཀྱི་མོད་ལས་སྐྱེས་པ་དེ་དང་དེ་དག་ལ་མངོན་པར་དགའ་བ་ལྷག་མ་མ་ལུས་པར་སྤོང་བ་དང་།  རབ་ཏུ་འདོར་བ་དང་།  མཐའ་མེད་པར་བྱེད་པ་དང་།  ཟད་པ་དང་།  འདོད་ཆགས་དང་བྲལ་བ་དང་།  འགོག་པ་དང་། མྱ་ངན་
ལས་འདས་པ་སྟེ།  འདི་ནི་སྡུག་བསྔལ་འགོག་པ་འཕགས་པའི་བདེན་པ་ཞེས་བྱའོ། །སྡུག་བསྔལ་འགོག་པར་འགྲོ་བའི་ལམ་འཕགས་པའི་བདེན་པ་གང་ཞེ་ན།  འཕགས་པའི་ལམ་ཡན་ལག་བརྒྱད་དེ།  འདི་ལྟ་སྟེ། 
ཡང་དག་པའི་ལྟ་བ་དང་།  ཡང་དག་པའི་རྟོགས་པ་དང་།  ཡང་དག་པའི་ངག་དང་། ཡང་དག་པའི་ལས་ཀྱི་མཐའ་དང་།  ཡང་དག་པའི་འཚོ་བ་དང་།  ཡང་དག་པའི་རྩོལ་བ་དང་།  ཡང་དག་པའི་དྲན་པ་དང་།  ཡང་དག་པའི་ཏིང་ངེ་འཛིན་ཏེ་འདི་
<pb id="11.311a"/>
ནི་སྡུག་བསྔལ་འགོག་པར་འགྲོ་བའི་ལམ་འཕགས་པའི་བདེན་པའོ་ཞེས་ཆོས་ཀྱི་རྣམ་གྲངས་འདི་བཤད་པ་དེའི་ཚེ་ཚེ་དང་ལྡན་པ་ཀུན་ཤེས་ཀཽཎྜི་ནྱ་ལེན་པ་མེད་པར་ཟག་པ་ལས་སེམས་རྣམ་པར་གྲོལ་ལོ། །ལྷག་མ་དགེ་སློང་
ལྔ་པོ་ཡང་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ་ཞེས་སྨྲས་སོ། །དེའི་ཚེ་ཚེ་དང་ལྡན་པ་ཀུན་ཤེས་ཀཽཎྜི་ནྱས་ཚེ་དང་ལྡན་པ་འོད་སྲུང་ཆེན་པོ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་འོད་སྲུང་ཆེན་པོ་བདག་གིས་ཆོས་ཀྱི་
རྣམ་གྲངས་འདི་མངོན་སུམ་དུ་ཐོས་ཏེ།  ཆོས་ཀྱི་རྣམ་གྲངས་འདི་བཤད་པ་དེའི་ཚེ་ལེན་པ་མེད་པར་ཟག་པ་ལས་སེམས་རྣམ་པར་གྲོལ་ལོ། །ལྷག་མ་དགེ་སློང་ལྔ་པོ་ཡང་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ། །
དེ་ནས་གཅིག་གིས་མ་ཚང་བ་ཞེས་བྱ་བ་ནས། བདག་གིས་བཅོམ་ལྡན་འདས་ཀྱི་མདོ་སྡེ་གཉིས་པ་བསྡུས་ནས་ཚངས་པར་སྤྱོད་པ་གང་གིས་ཀྱང་མ་བཟློག་ཅིང་གཤེ་བར་མ་གྱུར་ཏོ་ཞེས་བྱ་བའི་བར་སྔ་མ་བཞིན་ནོ། །དེ་ལྟ་བས་ན་འདི་
ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པའོ་སྙམ་དུ་ཤེས་ནས།  ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་ཀྱིས་མདོ་སྡེ་གསུམ་པ་གང་དུ་བཤད།  དེས་གསལ་
བར་ཡུལ་བཱ་རཱ་ཎ་སཱི་ཁོ་ནར་དགེ་སློང་ལྔ་པོའི་ཆེད་དུ་སྟེ།  དེ་ཡང་གང་ཞེ་ན།  འདི་སྐད་བདག་གིས་ཐོས་པ་དུས་གཅིག་ན།  བཅོམ་ལྡན་འདས་ཡུལ་བཱ་རཱ་ཎ་སཱི་དྲང་སྲོང་སྨྲ་བ་རི་དགས་ཀྱི་ཚལ་ན་བཞུགས་ཏེ། དེའི་ཚེ་བཅོམ་ལྡན་འདས་ཀྱིས་
དགེ་སློང་ལྷག་མ་བཞི་པོ་ལ་འདི་སྐད་ཅེས་བཀའ་སྩལ་ཏོ། །དགེ་སློང་དག་གཟུགས་ནི་བདག་མ་ཡིན་ནོ། །དགེ་སློང་དག་གལ་ཏེ་གཟུགས་བདག་ཡིན་པར་གྱུར་ཏུ་ཟིན་ན། གཟུགས་ལ་གནོད་པ་འམ། སྡུག་བསྔལ་བར་མི་འགྱུར་ཞིང་།  གཟུགས་
འདི་ལྟ་བུ་དང་།  འདི་ལྟ་བུར་ནི་གྱུར་ཅིག །འདི་ལྟ་བུར་ནི་མ་གྱུར་ཅིག་ཅེས་པ་འདི་འགྱུར་རོ། །དགེ་སློང་དག་གང་གི་ཕྱིར་གཟུགས་བདག་མ་ཡིན་པ་དེའི་ཕྱིར་གཟུགས་ལ་གནོད་པ་འམ།  སྡུག་བསྔལ་བར་འགྱུར་ཞིང་།  གཟུགས་འདི་ལྟ་
<pb id="11.311b"/>
བུ་དང་།  འདི་ལྟ་བུར་ནི་གྱུར་ཅིག་འདི་ལྟ་བུར་ནི་མ་གྱུར་ཅིག་ཅེས་པ་འང་མི་འགྱུར་རོ། །དགེ་སློང་དག་ཚོར་བ་དང་།  འདུ་ཤེས་དང་།  འདུ་བྱེད་ནི་བདག་མ་ཡིན་ཏེ།  དགེ་སློང་དག་གལ་ཏེ་འདུ་ཤེས་ལ་སོགས་པ་བདག་ཡིན་པར་གྱུར་དུ་
ཟིན་ན་ཞེས་བྱ་བ་སྔ་མ་བཞིན་ཏེ།  རྣམ་པར་ཤེས་པ་འདི་ལྟ་བུར་གྱུར་ཅིག་ཅེས་པ་འང་མི་འགྱུར་རོ། །དགེ་སློང་དག་འདི་ཇི་སྙམ་དུ་སེམས།  གཟུགས་རྟག་པ་འམ་མི་རྟག་པ་ཞིག་ཡིན།  བཙུན་པ་འདི་ནི་མི་རྟག་པ་ལགས་སོ། །གཞན་
ཡང་དེ་མི་རྟག་ན་སྡུག་བསྔལ་བ་འམ།  སྡུག་བསྔལ་བ་མ་ཡིན།  བཙུན་པ་འདི་ནི་སྡུག་བསྔལ་བ་ལགས་སོ། །གཞན་ཡང་དེ་མི་རྟག་པ་དང་།  སྡུག་བསྔལ་བ་དང་། ཡོངས་སུ་འགྱུར་བའི་ཆོས་ཅན་ཡིན་མོད་ཀྱི་འོན་ཀྱང་དེ་ཐོས་པ་དང་
ལྡན་པའི་འཕགས་པའི་ཉན་ཐོས་བདག་ཏུ་ཁས་ལེན་ཅིང་འདི་ནི་བདག་གོ་འདི་ནི་བདག་གིའོ། །བདག་གི་ནི་འདིའོ་ཞེས་ཟེར་རམ།  བཙུན་པ་དེ་ལྟ་མ་ལགས་སོ། །དགེ་སློང་དག་འདི་ཇི་སྙམ་དུ་སེམས།  ཚོར་བ་དང་།  འདུ་ཤེས་དང་།  འདུ་བྱེད་
དང་།  རྣམ་པར་ཤེས་པ་བདག་ཅེས་བྱ་བ་སྔ་མ་བཞིན་དུ་འདི་ནི་བདག་གོ། །འདི་ནི་བདག་གིའོ། །བདག་གི་ནི་འདིའོ་ཞེས་ཟེར་རམ།  བཙུན་པ་དེ་ལྟ་མ་ལགས་སོ། །དགེ་སློང་དག་དེ་ལྟ་བས་ན་གཟུགས་གང་ཡིན་པ་ཅི་ཡང་རུང་སྟེ། འདས་
པ་དང་།  མ་འོངས་པ་དང་།  ད་ལྟར་བྱུང་བ་འམ།  ནང་གི་འམ། ཕྱི་རོལ་གྱི་འམ།  རགས་པ་འམ།  ཕྲ་བ་འམ། ངན་པ་འམ།  གྱ་ནོམ་པ་འམ།  གང་རྒྱང་རིང་བ་འམ།  ཉེ་བ་དེ་དག་ཐམས་ཅད་འདི་ནི་བདག་གོ། །འདི་ནི་བདག་གིའོ། །
བདག་གི་ནི་འདིའོ་ཞེས་བྱ་བ་འདི་ལྟར་ཡང་དག་པ་ཇི་ལྟ་བ་བཞིན་དུ་ཤེས་རབ་ཀྱིས་བལྟ་བར་བྱའོ། །དེ་ལྟར་དེ་བཞིན་དུ་གང་དག་ཚོར་བ་དང་།  འདུ་ཤེས་དང་།  འདུ་བྱེད་དང་།  རྣམ་པར་ཤེས་པ་གང་ཡིན་པ་ཅི་ཡང་རུང་སྟེ།  འདས་པ་
དང་།  མ་འོངས་པ་དང་།  ད་ལྟར་བྱུང་བ་ཞེས་བྱ་བའི་བར་སྔ་མ་བཞིན་དུ་ཡང་དག་པའི་ཤེས་རབ་ཀྱིས་བལྟ་བར་བྱའོ། །དགེ་སློང་དག་གང་གི་ཕྱིར་ཐོས་པ་དང་ལྡན་པའི་འཕགས་པའི་ཉན་ཐོས་རྣམས་ཀྱིས་ཉེ་བར་ལེན་པའི་ཕུང་པོ་ལྔ་པོ་
<pb id="11.312a"/>
དག་ལ་བདག་དང་བདག་གི་མེད་པར་ཡང་དག་པ་ཇི་ལྟ་བ་བཞིན་དུ་མཐོང་སྟེ།  དེས་དེ་ལྟར་ཡང་དག་པ་ཇི་ལྟ་བ་བཞིན་དུ་མཐོང་བས་འཇིག་རྟེན་ལ་ཅུང་ཟད་ཙམ་ཡང་ཉེ་བར་ལེན་པ་མེད་དེ།  ཉེ་བར་མ་བླངས་པས་ཡོངས་སུ་
གདུང་བ་མེད་པས་རང་ཉིད་ཀྱིས་ཡོངས་སུ་མྱ་ངན་ལས་འདས་ཏེ།  བདག་གི་སྐྱེ་བ་ནི་ཟད།  ཚངས་པར་སྤྱོད་པ་ནི་སྤྱད།  བྱ་བ་ནི་བྱས་ཏེ།  འདི་ལས་སྲིད་པ་གཞན་མེད་དོ་ཞེས་རབ་ཏུ་ཤེས་སོ། །ཆོས་ཀྱི་རྣམ་གྲངས་འདི་བཤད་
པ་ན་དགེ་སློང་ལྷག་མ་བཞི་པོ་ལེན་པ་མེད་པར་ཟག་པ་ལས་སེམས་རྣམ་པར་གྲོལ་ལོ། །དགྲ་བཅོམ་པ་གཅིག་གིས་མ་ཚང་བ་ཞེས་བྱ་བ་ནས། བཅོམ་ལྡན་འདས་ཀྱི་མདོ་སྡེ་གསུམ་པ་བསྡུས་ན་ཚངས་པ་མཚུངས་པར་སྤྱོད་པ་
གང་གིས་ཀྱང་མ་བཟློག་ཅིང་གཤེ་བར་མ་གྱུར་ཏོ་ཞེས་བྱ་བའི་བར་སྔ་མ་བཞིན་ནོ། །དེ་ལྟ་བས་ན་འདི་ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པའོ་སྙམ་དུ་ཤེས་ནས།  བཅོམ་ལྡན་འདས་ཀྱིས་མདོ་སྡེ་གྲོང་
དང་། གྲོང་ཁྱེར་དང་།  ཡུལ་འཁོར་དང་།  རྒྱལ་པོའི་ཕོ་བྲང་འཁོར་གང་དང་གང་དུ་བཤད་པ་དེ་དང་དེའི་ཚེ་ཚེ་དང་ལྡན་པ་ཀུན་དགའ་བོས་བཟླས་ནས་དགྲ་བཅོམ་པ་ལྔ་བརྒྱར་གཅིག་གིས་མ་ཚང་བས་མདོ་སྡེ་བྱས་ཏེ།  དེའི་ཚེ་གང་
ཕུང་པོ་དང་རབ་ཏུ་ལྡན་པའི་མདོ་སྡེ་ནི་དེ་ཕུང་པོར་བསྡུས་ཏེ་བཞག་གོ། །གང་སྐྱེ་མཆེད་དང་ཡང་དག་པར་རབ་ཏུ་ལྡན་པ་ནི་སྐྱེ་མཆེད་དྲུག་ཏུ་བསྡུས་སོ། །རྟེན་ཅིང་འབྲེལ་བར་འབྱུང་བ་འཕགས་པའི་བདེན་པས་རིག་པ་དང་ཡང་དག་པར་
རབ་ཏུ་ལྡན་པ་ནི་དེ་གླེང་གཞི་དང་ཡང་དག་པར་རབ་ཏུ་ལྡན་པར་བསྡུས་སོ། །གང་ཉན་ཐོས་ཀྱིས་བཤད་པ་མང་བ་ནི་དེ་ཉན་ཐོས་ཀྱི་བཤད་པར་བསྡུས་སོ། །གང་སངས་རྒྱས་ཀྱིས་བཤད་པ་མང་བ་ནི་དེ་སངས་རྒྱས་ཀྱི་བཤད་པར་
བསྡུས་སོ། །གང་དྲན་པ་ཉེ་བར་གཞག་པ་དང་།  ཡང་དག་པར་སྤོང་བ་དང་།  རྫུ་འཕྲུལ་གྱི་རྐང་པ་དང་།  དབང་པོ་ལྔ་དང་།  སྟོབས་ལྔ་དང་།  བྱང་ཆུབ་ཀྱི་ཡན་ལག་དང་ལམ་གྱི་ཡན་ལག་དེ་དག་དང་ཡང་དག་པར་རབ་ཏུ་ལྡན་པ་ནི་དེ་
<pb id="11.312b"/>
ལམ་གྱི་ཡན་ལག་ཏུ་བསྡུས་སོ། །གང་ཡང་དག་པར་བརྗོད་པ་མང་བའི་མདོ་སྡེ་ནི་དེ་ཡང་དག་པར་བརྗོད་པའི་སྡེར་བསྡུས་སོ། །ཚིགས་སུ་བཅད་པ་དང་བཅས་པར་ཡང་དག་པར་ལྡན་པ་ནི་ཡང་དག་པར་ལྡན་པའི་ལུང་ཞེས་བསྡུས་
སོ། །གང་མདོ་སྡེ་རིང་པོ་ནི་དེ་ལུང་རིང་པོར་བཞག་གོ། །གང་བར་མ་བར་མའི་མདོ་སྡེ་དག་ནི་དེ་ལུང་བར་མར་བཞག་གོ། །གང་ཚིག་གཅིག་དང་ཚིག་གཉིས་ཤེས་བྱ་བ་ནས།  ཚིག་བཅུ་ཞེས་བྱ་བའི་བར་ནི་གཅིག་ལས་འཕྲོས་པའི་ལུང་
ཞེས་བྱའོ། །དེ་ནས་ཚེ་དང་ལྡན་པ་འོད་སྲུང་ཆེན་པོས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཀུན་དགའ་བོ་ཁྱོད་ཀྱི་ལུང་དེ་སྙེད་ཅིག་གམ།  ཚེ་དང་ལྡན་པ་འོད་སྲུང་ཆེན་པོ་དེ་སྙེད་ཅིག་ལགས་ཏེ། འདི་ལས་
ལྷག་པ་མེད་དོ་ཞེས་སྨྲས་ནས་སེང་གེའི་ཁྲི་ལས་བབས་སོ། །དེ་ནས་ཚེ་དང་ལྡན་པ་འོད་སྲུང་ཆེན་པོས་སྨྲས་པ། ཚེ་དང་ལྡན་པ་དག་བཅོམ་ལྡན་འདས་ཀྱི་མདོ་སྡེ་ནི་མ་ལུས་པར་བསྡུས་ཟིན་པས་ད་ནི་འདུལ་བ་བགྲོ་བར་བྱའོ། །དེ་བཞིན་དུ་བགྱིའོ། །
དེ་ནས་ཡང་དེའི་ཚེ་ཚེ་དང་ལྡན་པ་ཉེ་བར་འཁོར་མཁས་པར་གྱུར་པ་འདུལ་བའི་གླེང་གཞི་དང་བྱུང་བ་ལ་མཁས་སོ། །དེ་ནས་ཚེ་དང་ལྡན་པ་འོད་སྲུང་ཆེན་པོ་སེང་གེའི་ཁྲི་ལ་འདུག་སྟེ་སྨྲས་པ།  ཚེ་དང་ལྡན་པ་དག་ཚེ་དང་ལྡན་པ་ཉེ་བར་འཁོར་
ནི་མཁས་པ། འདུལ་བའི་གླེང་གཞི་དང་བྱུང་བ་ལ་མཁས་ཏེ།  བཅོམ་ལྡན་འདས་ཀྱིས་ཀྱང་འདུལ་བ་འཛིན་པའི་མཆོག་ཏུ་ལུང་བསྟན་ན།  དེ་བས་ན་དེ་སྤྲོ་བར་བྱས་ནས་འདུལ་བ་སྡུད་པར་བསྐོའོ། །དེ་བཞིན་དུ་བགྱིའོ། །དེ་ནས་ཚེ་དང་
ལྡན་པ་འོད་སྲུང་ཆེན་པོས་ཚེ་དང་ལྡན་པ་ཉེ་བར་འཁོར་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཉེ་བར་འཁོར་ཁྱོད་ནི་སྒྲུབ་པ་ཡིན་ན།  དེ་བཞིན་གཤེགས་པའི་འདུལ་བ་མ་ལུས་པ་དག་བསྡུ་བར་སྤྲོ་འམ།  སྤྲོའོ། །དེ་ནས་ཚེ་དང་ལྡན་པ་
འོད་སྲུང་ཆེན་པོས་གསོལ་བ་དང་གཉིས་ཀྱི་ལས་བྱ་བར་བརྩམས་ཏེ།  དགེ་འདུན་བཙུན་པ་རྣམས་གསན་དུ་གསོལ།  ཚེ་དང་ལྡན་པ་ཉེ་བར་འཁོར་འདི་བཅོམ་ལྡན་འདས་ཀྱི་འདུལ་བ་མ་ལུས་པ་དག་བསྡུ་བར་སྒྲུབ་ཅིང་སྤྲོ་ན་ཞེས་བྱ་
