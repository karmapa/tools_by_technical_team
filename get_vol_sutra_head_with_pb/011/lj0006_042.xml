<pb id="11.157b"/>
ཆེན་པོ་ཁྱོད་ཉིད་ཡིན་ནོ། །དེ་དག་ཐབ་མོ་བྱེད་པ་བྲམ་ཟེ་དང་།  ཁྱིམ་བདག་དག་གིས་མཐོང་ནས།  ཀྱེ་འདི་ཅི་ཞིག་ཅེས་དྲིས་པ་དང་།  དེ་དག་གིས་ཇི་ལྟ་བུར་གྱུར་པ་ཞིབ་ཏུ་སྨྲས་པ་དང་།  དེ་དག་འཕྱ་ཞིང་སྨོད་
ངན་དུ་འཛེར་ཏོ། །དགེ་སྦྱོང་ཤཱཀྱའི་བུ་རྣམས་ཀྱི་དགེ་སྦྱོང་རབ་ཏུ་ཚིག་པའོ། །དགེ་སྦྱོང་དང་ཚངས་པ་ཡང་རབ་ཏུ་ཚིག་པའོ། །ད་ལྟར་དགེ་སྦྱོང་མགོ་རེག་མ་འདི་ནི་ལོགས་ཤིག་ན་སྨད་འཚོང་བ་བྱེད་དོ་ཞེས་འཕྱའོ། །
དེ་ལྟར་གྱུར་པ་དགེ་སློང་རྣམས་ཀྱིས་ཐོས་ནས་སངས་རྒྱས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་དགེ་སློང་མ་སྦོམ་དགའ་མོས་དགེ་སྦྱོང་གི་བྱ་བ་མ་ཡིན་པ་ཆེར་བྱས་ཏེ། དེ་བས་ན་དགེ་སློང་མས་ལོགས་
ཤིག་ན་སྨད་འཚོང་བ་མི་བྱ་བར་དགོངས་ནས་བཀའ་སྩལ་པ།  དགེ་སློང་དག་བྲམ་ཟེ་དང་།  ཁྱིམ་བདག་དག་འཕྱ་ལ་སྨོད་ཅིང་ངན་དུ་ཟེར་བ་ནི་གནས་ཡིན་ཏེ།  སྦོམ་དགའ་མོས་དགེ་སྦྱོང་མ་ཡིན་པའི་ལས་བྱས་སོ། །དེ་བས་ན་
དགེ་སློང་མས་ལོགས་ཤིག་ན་སྨད་འཚོང་མ་བྱེད་དུ་མ་གཞུག་ཤིག །དགེ་སློང་མས་ལོགས་ཤིག་ན་སྨད་འཚོང་བ་བྱེད་དུ་བཅུག་ན་ལྟུང་བ་སྦོམ་པོར་འགྱུར་རོ།།                 །།འདུལ་བ་ཕྲན་ཚེགས་ཀྱི་གཞི། 
<bampo n="6.42" zh="11.385"/>བམ་པོ་བཞི་བཅུ་རྩ་གཉིས་པ། གླེང་གཞི་རྒྱལ་པོའི་ཁབ་ན་སྟེ།  ནམ་གར་མཁན་དག་གིས་མི་མང་པོའི་དབུས་སུ་དྲུག་སྡེ་དག་ལ་དཔྱས་པའི་ཚེ་དེའི་དུས་ན་དེ་དག་གཅིག་ལ་གཅིག་གྲོས་སུ་
བྱེད་དེ།  དེ་དག་གི་ནང་ནས་གཅིག་གིས་ཀྱེ་གར་མཁན་དག་གིས་མི་མང་པོའི་དབུས་སུ་བདག་ཅག་ལ་དཔྱས་པ་དེ་ཐམས་ཅད་བཅུ་གཉིས་སྡེས་ལན་ན།  བུ་ཟན་མོའི་བུ་དེ་ལ་དེ་དག་གིས་ལྷུང་བཟེད་དང་ཆོས་གོས་དག་མ་
བྱིན་དང་། དེས་བདག་ཅག་ལ་དཔྱ་བར་མི་འགྱུར་བ་ཞིག་ན།  ད་ནི་དེའི་དུས་ལ་བབ་སྟེ།  དེ་དག་ཐབས་ཇི་ལྟར་བྱ་བ་སྨྲོས་ཤིག་ཅེས་སྨྲས་པ་དང་།  ཉེ་དགའ་བོས་སྨྲས་པ། 
<pb id="11.158a"/>
དེ་ལ་གཞན་ཞིག་ནི་ཅི་བྱར་ཡོད།  དེ་བདག་ཅག་གིས་རབ་ཏུ་བརྡེག་པར་བྱས་འདོང་ངོ་།  གཅིག་གིས་ཡང་ལེགས་ཀྱིས་དེ་ལྟར་བྱའོ་ཞེས་སྨྲས་ནས། དེ་དག་གྲོས་བཅད་དེ་དེའི་དྲུང་དུ་
དོང་བ་དང་།  སྦོམ་དགའ་མོ་མཐོང་ངོ་། །དེ་རྣམས་ཀྱིས་ཀྱེ་དེ་དག་གི་ནང་ན་གཙོ་མོ་འདི་ཡིན་གྱིས་འདི་ལ་བརྡེག་པར་བྱའོ་ཞེས་སྨྲས་ནས།  དེ་དག་གིས་དེ་ཐལ་མོ་དང་།  དབྱུག་པ་དང་།  རྡོག་པ་དང་། 
དབྱུག་གུ་དང་།  ཁུ་ཚུར་དག་གིས་བརྡེགས་སོ། །དེ་བརྡེགས་ཟིན་པ་དང་།  དེས་ལུས་ཡུངས་མར་གྱིས་བྱུགས་ནས་ཁྲི་དྲ་བ་ཅན་གྱི་སྟེང་དུ་ཉལ་ཞིང་འདུག་གོ། །དགེ་སློང་མ་དག་གིས་མཐོང་ནས་འཕགས་
མ་འདི་ལྟར་ཞིག་ཉེས་ཤེས་དྲིས་པ་དང་། དེས་བདག་ནི་བརྡེགས་སོ། །དེས་སུ་ཞིག་གིས་ཞེས་དྲིས་པ་དང་།  འཕགས་པ་དྲུག་སྡེ་དག་གོ། །ཁྱོད་ཀྱིས་ཅི་ཞིག་བྱས། ཕུ་ནུ་མོ་ཆོས་ཀྱི་མིང་པོ་དེ་དག་ལ་
ངན་དུ་བརྗོད་པའི་མི་རིགས་ཏེ།  སྲིང་མོ་ལ་བསླབ་ཅིང་བསྟན་པ་ལྟ་ག་ལ་ཡང་ཡོད་མོད་ཅེས་སྨྲས་པ་དང་།  དགེ་སློང་མ་དག་འཕྱ་བར་གྱུར་ཏེ།  དགེ་སློང་ཕས་དགེ་སློང་མ་དག་ལ་རྡེག་པ་ལྟ་ག་ལ་ཡོད། 
དེ་ལྟར་གྱུར་པ་དགེ་སློང་མ་དག་གིས་དགེ་སློང་ལ་སྨྲས་པ་དང་།  དགེ་སློང་དག་གིས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་དགོངས་པ། གང་ཉེས་པའི་དམིགས་སུ་གྱུར་པ་ནི་དགེ་སློང་དག་
གིས་དགེ་སློང་མ་ལ་རྡེག་པའོ། །དེ་བས་ན་དགེ་སློང་ཕས་དགེ་སློང་མ་ལ་རྡེག་ཏུ་མི་གནང་བར་དགོངས་ནས་བཀའ་སྩལ་པ།  དགེ་སློང་དག་དགེ་སྦྱོང་དྲུག་སྡེ་དག་གིས་བྱས་པ་ལ་དགེ་སློང་མ་དག་འཕྱ་བ་ནི་གནས་ཡིན་ཏེ། 
དེ་བས་ན་དགེ་སློང་དག་དགེ་སློང་ཕས་དགེ་སློང་མ་ལ་རྡེག་ཏུ་མི་གནང་ངོ་། །དགེ་སློང་ཕས་དགེ་སློང་མ་ལ་རྡེག་ན་འདས་པ་དང་བཅས་པར་འགྱུར་རོ། །གླེང་གཞི་མཉན་དུ་ཡོད་པ་ན་སྟེ།  བཅོམ་ལྡན་འདས་ཀྱིས་དགེ་སློང་མ་དག་
<pb id="11.158b"/>
སྨེ་བའི་སྨེ་གབ་ཆོངས་ཤིག་ཅེས་བཀའ་སྩལ་པ་དང་།  དེས་སྨེ་བའི་སྨེ་གབ་བཅངས་པ་དང་།  དེ་ལས་ཀྱང་ཐལ་ཏེ་ཤམ་ཐབས་ལ་ཟགས་ནས་ཐིག་ལེར་གྱུར་པ་ལས་དེའི་གནས་གནས་སུ་སྦྲང་མ་དག་གིས་གང་ཞིང་འཁོར་བ་
དང་།  དེ་དག་ངོ་ཚ་བར་གྱུར་ནས་འཇིགས་བཞིན་དུ་འཁོད་དོ། །དེ་ལྟར་གྱུར་པ་དགེ་སློང་མས་དགེ་སློང་ལ་སྨྲས་པ་དང་།  དགེ་སློང་ཕས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་བཀའ་སྩལ་པ། 
དེ་ལྟ་བས་ན་དགེ་སློང་དག་དགེ་སློང་མས་གནོད་པའི་གོས་ཆོངས་ཤིག །བཅོམ་ལྡན་འདས་ཀྱིས་དགེ་སློང་མ་དག་ལ་གནོད་པའི་གོས་ཆོངས་ཤིག་ཅེས་བཀའ་སྩལ་པ་དང་། དེ་དག་གིས་གནོད་པའི་གོས་ཅི་ལྟ་བུར་
བྱ་བ་མི་ཤེས་ནས།  བཅོམ་ལྡན་འདས་ཀྱིས་ནང་གི་སྨད་གཡོགས་ཆོངས་ཤིག་ཅེས་བཀའ་སྩལ་པ་དང་།  དེ་དག་གིས་ནང་གི་སྨད་གཡོགས་འཆང་བར་བརྩམས་པ་དང་།  དེ་ལ་ཡང་ཁྲག་གིས་ཏིག་ཏིག་པོར་
སོང་ངོ་། །དེ་ཡང་དེ་ལྟར་གྱུར་པ་དགེ་སློང་མས་དགེ་སློང་ཕ་ལ་སྨྲས་པ་དང་།  དགེ་སློང་ཕས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་བཀའ་སྩལ་པ།  དུས་དུས་སུ་ཁྲུས་ལ་ཚོས་ལ་ཆོངས་ཤིག  ། 
དགེ་སློང་མ་དག་རྟག་ཏུ་དྲན་པ་ཉེ་བར་ཞོག་ལ་ཉོལ་ཅིག །དགེ་སློང་མས་དྲན་པ་ཉེ་བར་མ་བཞག་པར་ཉལ་ན་འདས་པ་དང་བཅས་པར་འགྱུར་རོ། །གླེང་གཞི་མཉན་དུ་ཡོད་པ་ན་སྟེ། དེའི་ཚེ་ན་དགེ་སློང་ཕ་མུ་ལ་པ་ལ་
གུ་ན་བྱ་བ་ཞིག་དུས་ལས་འདས་ནས།  དེ་ན་བཅུ་གཉིས་སྡེ་དག་གིས་དེ་ལ་མཆོད་པ་བྱས་ཏེ་བསྲེགས་ནས་དེ་དག་གིས་བྲང་བརྡུངས་པ་དང་།  དགེ་སློང་མ་དག་འཕྱ་སྟེ་དགེ་སློང་མ་དག་བྲང་རྡུང་བ་ག་ལ་རིགས། 
དེ་ལྟར་གྱུར་པ་དགེ་སློང་མ་དག་གིས་དགེ་སློང་ལ་སྨྲས་སོ། །དགེ་སློང་ཕ་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་དགོངས་པ།  དགེ་སློང་མ་བཅུ་གཉིས་སྡེས་མི་རིགས་
<pb id="11.159a"/>
པ་ཞིག་བྱས་ཏེ།  དེ་བས་ན་དགེ་སློང་མས་བྲང་མི་བརྡུང་བར་དགོངས་ཏེ་བཀའ་སྩལ་པ།  དགེ་སློང་ཕ་དག་དགེ་སློང་མ་བཅུ་གཉིས་སྡེས་མི་རིགས་པ་དགེ་སློང་མ་དག་འཕྱ་བ་ནི་གནས་ཡིན་ཏེ།  དེ་ལྟ་
བས་ན་དགེ་སློང་མ་དག་བྲང་བརྡུང་བར་མི་བྱའོ། །དེ་སྟེ་དགེ་སློང་མ་དག་གིས་བྲང་བརྡུངས་ན་འདས་པ་དང་བཅས་པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ། ཚེ་དང་ལྡན་པ་ཨུ་པཱ་ལིས་སངས་རྒྱས་བཅོམ་
ལྡན་འདས་ལ་བཙུན་པ་དགེ་སློང་མ་ལས་མཚན་གྱུར་ན།  དེ་ལ་ཇི་ལྟ་བུར་བགྱི་ཞེས་ཞུས་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  ཨུ་པཱ་ལི་དེ་ནི་ལོ་དུ་ལོན་པ་དེ་བཞིན་དུ་དགེ་སློང་གི་ནང་དུ་ཞོག་ཤིག  ། 
དེ་ཡང་བསྙེན་པར་རྫོགས་ཤིང་དགེ་སློང་ཕའི་དངོས་པོར་འགྱུར་རོ། །<head n="3" t="དགེ་སློང་མ་ལས་དགེ་སློང་ནང་དུ་བཞག་པ་སོགས་བཤད་པ།" type="shepa" lv="6.7.7" zh="11.388"/>མདོར་ན། དགེ་སློང་མ་ལས་དགེ་སློང་ནང་དུ་གཞག །རྣམ་པ་ཐམས་ཅད་དུ་ཡང་གཞག་མི་བྱ། །ཕོ་ཉས་ཡང་ནི་དེ་བཞིན་བསྙེན་རྫོགས་
པར། །དྲང་སྲོང་ཆེན་པོ་ཡིས་ནི་གནང་བ་ཡིན།  སངས་རྒྱས་བཅོམ་ལྡན་འདས་མཉན་དུ་ཡོད་པ་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེ་ནས་ཨུ་པཱ་ལིས་སངས་རྒྱས་བཅོམ་
ལྡན་འདས་ལ།  བཙུན་པ་བཅོམ་ལྡན་འདས་ཀྱིས་ནི་དགེ་སློང་མ་མཚན་གྱུར་ན་དང་པོ་ནས་ལོ་གྲངས་དུ་ལོན་པ་དེ་བཞིན་དགེ་སློང་ཕའི་ནང་དུ་ཆུག་ཤིག་ཅེས་གསུངས་ན། ཅི་དགེ་སློང་ཕ་མཚན་གྱུར་ན་ཡང་དང་པོ་ནས་
ལོ་གྲངས་དུ་ལོན་པ་དེ་བཞིན་དུ་དགེ་སློང་མའི་ནང་དུ་གཞུག་པར་བགྱི་འམ་ཞེས་ཞུས་པ་དང་།  ཨུ་པཱ་ལི་དགེ་སློང་ཕ་ལས་མཚན་གྱུར་ན་དེ་ལོ་གྲངས་དུ་ལོན་པ་དེ་བཞིན་དགེ་སློང་མའི་ནང་དུ་གཞག་པར་བྱའོ། །
དེ་སྟེ་བཙུན་པ་དགེ་སློང་ཕ་འམ་དགེ་སློང་མ་ཡང་རུང་། དེར་བཞག་པ་ལས་དེ་ནས་ཀྱང་མཚན་གྱུར་ན་དེ་ལ་ཐབས་ཇི་ལྟ་བུར་བགྱི། བཅོམ་ལྡན་འདས་ཀྱིས་ཨུ་པཱ་ལི་དེ་ནས་ཡང་ཅི་རིགས་པ་བཞིན་དུ་ཞོག་ཤིག་
<pb id="11.159b"/>
ཅེས་བཀའ་སྩལ་ཏོ། །གླེང་གཞི་མཉན་དུ་ཡོད་པ་ན་སྟེ།  དེ་ནས་ཚེ་དང་ལྡན་པ་ཨུ་པཱ་ལིས་སངས་རྒྱས་བཅོམ་ལྡན་འདས་ལ།  བཙུན་པ་བཅོམ་ལྡན་འདས་ཀྱིས་ནི་དགེ་སློང་ཕ་འམ།  དགེ་སློང་མ་
ལན་གཉིས་སུ་མཚན་གྱུར་ནས་དེ་ཡང་གར་རིགས་པར་ཞོག་ཤིག་ཅེས་བཀའ་སྩལ་ན།  བཙུན་པ་དེ་སྟེ་དེར་བཞག་པ་ལས་མཚན་ལན་གསུམ་དུ་གྱུར་ན་དེ་ལ་ཐབས་ཇི་ལྟ་བུར་བགྱི།  བཅོམ་ལྡན་འདས་ཀྱིས་
བཀའ་སྩལ་པ།   ཨུ་པཱ་ལི་རྣམ་པ་ཐམས་ཅད་དུ་མི་གཞག་པ་ཡིན་ཏེ། ཨུ་པཱ་ལི་མཚན་ལན་གསུམ་དུ་གྱུར་ན་དགེ་སློང་ཕའི་དངོས་པོ་དང་།  དགེ་སློང་མའི་དངོས་པོ་དེ་མ་ཐག་ཏུ་རྣམ་པ་ཐམས་ཅད་དུ་མི་གཞག་
པར་བྱས།  དེ་ལ་ཐེ་ཚོམ་དུ་མ་བྱེད་ཅིག། སངས་རྒྱས་བཅོམ་ལྡན་འདས་མཉན་དུ་ཡོད་པ་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །མཉན་དུ་ཡོད་པའི་ཕྱོགས་གཅིག་ན་ཁྱིམ་
བདག་བྱིན་པ་ཞེས་བྱ་བ་ཞིག་གནས་པ་དེ་རབ་ཏུ་ཕྱུག་ཅིང་ནོར་མང་ལ་ལོངས་སྤྱོད་ཆེ།  ཡངས་ཤིང་རྒྱ་ཆེ་བ་ནི་ངལ་བསོ་པོའི་ནོར་དང་འདྲ་བ་ངལ་བསོ་པོའི་ནོར་ལ་སྡོ་བ་ཞིག་འདུག་སྟེ།  དེས་རིགས་དང་མཉམ་པ་
ལས་ཆུང་མ་བླངས་ནས་དེ་དང་ལྷན་ཅིག་རྩེ་དགའ་ཡོངས་སུ་སྤྱོད་དོ། །ཡང་ཕྱོགས་གཞན་ཞིག་ན་རི་དགས་སྒྲ་ཞེས་བྱ་བའི་ཁྱིམ་བདག་ཅིག་གནས་པ་དེ་ཡང་ཕྱུག་ཅིང་ནོར་མང་ལ་ལོངས་སྤྱོད་ཆེ་ལ་ཡངས་ཤིང་རྒྱ་ཆེ་བ་ནི་ངལ་
བསོ་པོའི་ནོར་དང་འདྲ་བ་ངལ་བསོ་པོའི་ནོར་ལ་སྡོ་བ་ཞིག་འདུག་སྟེ།  དེས་ཀྱང་རིགས་དང་མཉམ་པ་ལས་ཆུང་མ་བླངས་ནས་དེ་དང་ལྷན་ཅིག་རྩེ་དགའ་ཡོངས་སུ་སྤྱོད་དོ། །དེ་དག་གཅིག་ལ་གཅིག་ཕྱུག་པས་འགྲན་ཏེ། 
གཅིག་ན་རེ་ཁྱོད་བས་ནི་ལོངས་སྤྱོད་ཀྱི་རྒྱུ་བདག་གི་ཁྱད་ཞུགས་སོ། །གཅིག་ན་རེ་ཁྱོད་བས་ལོངས་སྤྱོད་ཀྱི་རྒྱུ་བདག་གི་ཁྱད་ཞུགས་སོ་ཞེས་སྨྲའོ། །དེ་གཉིས་ཕན་ཚུན་མཛའ་བར་གྱུར་ཏེ། 
<pb id="11.160a"/>
གཅིག་གིས་ཀྱང་དུས་དུས་སུ་སྐྱེས་བསྐུར།  གཅིག་གིས་ཀྱང་དེ་བཞིན་སླར་བསྐུར་ནས་དེ་གཉིས་ཕན་ཚུན་མཛའ་བར་གྱུར་ཏོ། །ཇི་ཙམ་དུས་ཕྱི་ཞིག་ན་མཉན་དུ་ཡོད་པ་ན་གནས་པའི་སྐྱེ་བོ་མང་
པོ་དག་ཅུང་ཟད་བྱ་བ་ཞིག་ཡོད་དེ།  དེ་དག་ཐམས་ཅད་བསྐྱེད་མོས་ཚལ་དུ་དོང་སྟེ་འདུས་ནས་དེར་གྲོང་ཁྱེར་གྱི་དོན་རྣམས་བསྒྲུབས་ནས་དོང་ངོ་། །ཁྱིམ་བདག་བྱིན་པ་དང་། རི་དགས་སྒྲ་ཞེས་བྱ་བ་གཉིས་དེ་ན་གཅིག་ལ་
གཅིག་མཛའ་བའི་གཏམ་འཛེར་ཅིང་འཁོད་དོ། །ཁྱིམ་བདག་བྱིན་པས་མཛའ་བོ་གྲོགས་པོ་བདག་ཅག་གཉིས་དུས་ལས་འདས་ཀྱང་ཕྱིན་བུ་དང་།  ཚ་བོ་དང་། ཡང་ཚ་དང་།  སུམ་ཚ་དག་གི་བར་དུ་
མཛའ་བའི་རྒྱུན་མི་གཅད་པར་བྱ་ན།  དེ་ལ་ཐབས་ཇི་ལྟ་བུ་ཞིག་བྱ་ཞེས་དྲིས་པ་དང་།  རི་དགས་སྒྲས་སྨྲས་པ།  གྲོགས་པོ་ལེགས་ཏེ་བདག་ཀྱང་དེ་ལྟ་བུར་སེམས་ན་ཚུར་ཤོག །མ་བཙས་པར་གཉེན་སྔར་
བྱ་སྟེ།  བདག་ལ་བུ་ཕོ་ཞིག་སྐྱེས། ཁྱོད་ལ་བུ་མོ་ཞིག་བྱུང་ན་ཁྱོད་ཀྱིས་བདག་གི་བུ་ལ་བྱིན་ཅིག་དེ་སྟེ་ཁྱོད་ལ་ནི་བུ་ཕོ་ཞིག་བྱུང་།  བདག་ལ་ནི་བུ་མོ་ཞིག་བྱུང་ན་བདག་གིས་ཁྱོད་ཀྱི་བུ་ལ་སྦྱིན་ནོ། །དེས་
གྲོགས་པོ་ལེགས་ཀྱིས་དེ་ལྟ་བུར་བྱའོ་ཞེས་སྨྲས་སོ། །དེ་དག་གཅིག་ལ་གཅིག་མ་བཙས་པར་གཉེན་བྱས་ཏེ་དོང་ངོ་། །དེ་ནས་དུས་ཕྱི་ཞིག་ན་ཁྱིམ་བདག་བྱིན་པའི་ཆུང་མ་སེམས་ཅན་དང་ལྡན་པར་གྱུར་ཏེ། 
ཟླ་བ་བརྒྱད་དམ་དགུ་འདས་པ་ན།  བུ་མོ་ཞིག་བཙས་ཏེ།  དབྱིབས་ལེགས་ཤིང་བལྟ་ན་སྡུག་པ།  བཟང་མོ་ཡན་ལག་དང་ཉིང་ལག་ཏུ་ལྡན་པ་ཞིག་སྟེ་དེ་རྟག་ཏུ་ངུའོ། །དེ་ནས་ཁྱིམ་བདག་བྱིན་པའི་ཁྱིམ་དུ་དགེ་སློང་དག་འོངས་
ཏེ་ཆོས་བཤད་པ་དང་།  དེའི་ཚེ་རྣ་བ་བྱོ་སྟེ་ཉན་ཏོ། །དེ་ཉི་མ་བདུན་གསུམ་ཉི་ཤུ་རྩ་གཅིག་ཏུ་རྒྱ་ཆེར་བཙས་པའི་བཙས་སྟོན་ཆེན་པོ་བྱས་ནས་དེའི་མིང་འདོགས་པ་ལ་ཞུགས་ཏེ།  བུ་མོ་འདིའི་མིང་ཅིར་གདགས་ཤེས་བགྲོས་པ་དང་། གཉེན་རྣམས་
<pb id="11.160b"/>
ཀྱིས་བུ་མོ་འདི་རྟག་ཏུ་ཆོས་འདོད་པ་ཆོས་ལ་རྣ་བ་བྱོ་སྟེ་ཉན་ལ་ཁྱིམ་བདག་བྱིན་པའི་བུ་མོ་ཡིན་པས་ན་དེའི་ཕྱིར་བུ་མོ་དེའི་མིང་ཆོས་སྦྱིན་ཞེས་གདགས་སོ། །བུ་མོ་ཆོས་སྦྱིན་མ་མ་མ་བརྒྱད་ལ་གཏད་དེ།  གཉིས་ནི་སྣུན་པའི་མ་མའོ། །གཉིས་
ནི་འཚོ་བའི་མ་མའོ། །གཉིས་ནི་དྲི་མ་འཕྱི་བའི་མ་མའོ། །གཉིས་ནི་རྩེ་བའི་མ་མའོ། །མ་མ་དེ་བརྒྱད་ཀྱིས་གསོས་བསྐྱེད་དེ་འོ་མ་དང་། ཞོ་དང་། མར་སར་དང་། མར་དང་། གཞན་ཡང་དེས་ཤིང་དེས་པའི་ཡོ་བྱད་ཀྱི་ཁྱད་པར་གྱིས་མྱུར་དུ་བསྐྱེད་པ་ནི་རྫིང་ན་གནས་པའི་འདམ་ལས་
སྐྱེས་པ་བཞིན་ནོ། །དེ་ནས་ཁྱིམ་བདག་རི་དགས་སྒྲ་ཞེས་བྱ་བ་ཁྱིམ་བདག་བྱིན་པའི་བུ་མོ་བཙས་པར་དེས་ཐོས་པ་དང་།  དེས་གྲོགས་པོའི་བུ་མོ་བཙས་ན་དེ་ལ་གོས་དང་རྒྱན་དག་བདག་གིས་བསྐུར་རོ་སྙམ་བསམས་ཏེ། བདག་གི་མནའ་
མ་ཡིན་པར་ཡིད་ལ་ཡོད་པས་དེས་དེ་ལ་གོས་དང་རྒྱན་དག་བསྐུར་ནས་མཛའ་བོ་གྲོགས་པོ་ཁྱོད་ལ་བུ་མོ་ཞིག་བྱུང་བར་ཐོས་ནས་བདག་རབ་ཏུ་དགའ་སྟེ།  མཛའ་བོའི་བུ་མོའི་གོས་དང་རྒྱན་བསྐུར་བ་འདི་ཡིན་གྱིས་བླང་བའི་རིགས་སོ་ཞེས་སྤྲིང་བ་དང་། 
དེས་དེ་བླངས་ནས་སླར་ལན་སྤྲིང་བ།  མཛའ་བོ་དེ་ལྟར་བྱས་པ་ལེགས་ཀྱིས་གཉེན་ཡང་བྱས་ཁྱོད་ལས་བུ་ཕོ་ཞིག་བྱུང་ན་དེ་ལ་སྦྱིན་ནོ། །ཁྱིམ་བདག་རི་དགས་སྒྲས་དེའི་ལན་ཐོས་པ་དང་།  དེ་བུ་འདོད་པར་སེམས་བཞིན་དུ་དེས་ཆུང་
མ་ལ་རྩེ་དགའ་ཡོངས་སུ་སྤྱོད་དོ། །རྩེ་དགའ་ཡོངས་སུ་སྤྱད་པ་ལས་ཕྱི་ཞིག་ན་དེའི་ཆུང་མ་མངལ་སེམས་ཅན་དང་ལྡན་པར་གྱུར་ནས། དེ་ཟླ་བ་བརྒྱད་དམ་དགུ་འདས་པ་དང་བུ་ཕོ་ཞིག་བཙས་སོ། །དེ་བཙས་ནས་དེ་ལ་ཡང་ཞག་
བདུན་གསུམ་ཉི་ཤུ་རྩ་གཅིག་གི་བར་དུ་རྒྱ་ཆེར་བཙས་པའི་བཙས་སྟོན་ཆེན་པོ་བྱས་ཏེ།  ཁྱེའུ་འདི་མིང་ཅི་ཞིག་ཏུ་གདགས་ཤེས་དཔྱད་པ་དང་།  དེའི་ཡང་གཉེན་དག་གིས་ཁྱེའུ་འདི་སྐར་མ་ས་གའི་ཚེ་བཙས་པས་ན་དེ་བས་ན་ཁྱེའུ་འདིའི་མིང་ས་
གར་གདགས་སོ་ཞེས་ཟེར་ནས་དེའི་མིང་ས་གར་བཏགས་སོ། །ཁྱེའུ་ས་ག་དེ་ཡང་མ་མ་བརྒྱད་ལ་གཏད་དེ། གཉིས་ནི་སྣུན་པའི་མ་མའོ། །གཉིས་ནི་འཚོ་བའི་མ་མའོ། །གཉིས་ནི་དྲི་མ་འཕྱི་བའི་མ་མའོ། །གཉིས་ནི་རྩེ་བའི་མ་མའོ། །མ་མ་དེ་བརྒྱད་ཀྱིས་གསོས་
<pb id="11.161a"/>
བསྐྱེད་དེ་འོ་མ་དང་།  ཞོ་དང་མར་སར་དང་།  མར་དང་།  གཞན་ཡང་དེས་ཤིང་དེས་པའི་ཡོ་བྱད་ཀྱི་ཁྱད་པར་གྱིས་མྱུར་དུ་བསྐྱེད་པ་ནི་རྫིང་ན་གནས་པའི་འདམ་ལས་སྐྱེས་པ་བཞིན་ནོ། །ཁྱིམ་བདག་རི་དགས་སྒྲ་ལས་བུ་ཕོ་གཅིག་
བྱུང་བར་ཁྱིམ་བདག་བྱིན་པས་ཐོས་ནས་དེས་བསམས་པ།  མཛའ་བོ་ལས་བུ་ཕོ་ཞིག་བྱུང་བ་དེ་གོར་མ་ཆག་པར་བདག་གི་དམག་པར་འགྱུར་གྱིས།  དེ་ལ་གོས་དང་རྒྱན་དག་ཅིག་བསྐུར་རོ་སྙམ་ནས།  དེས་དེ་ལ་གོས་དང་རྒྱན་དག་བསྐུར་
ནས་ཕྲིན་སྤྲིང་བ།  མཛའ་བོ་ཁྱོད་ལ་བུ་ཞིག་བཙས་པར་བདག་གིས་ཐོས་ནས་རབ་ཏུ་དགའ་སྟེ།  མཛའ་བོའི་བུ་ལ་བདག་གིས་གོས་དང་རྒྱན་བསྐུར་བ་འདི་ཡིན་གྱིས་འདི་བླང་བའི་རིགས་སོ། །དེས་དེ་བླངས་ནས་ཕྲིན་ལན་མཛའ་བོ་ཁྱོད་ཀྱི་བུ་
མོ་སྐྱེད་ཅིག་དང་། སྐྱེས་ནས་བླང་ངོ་སྤྲིང་ངོ་། །དེས་སྨྲས་པ། བུ་མོ་སྦྱིན་གྱིས་ལེགས་ཏེ།  དེ་ལྟར་བྱའོ། །ནམ་བུ་མོ་ཆོས་སྦྱིན་སྐྱེས་པ་དང་།  དེ་རབ་ཏུ་འབྱུང་བར་འདོད་ནས་དེས་ཕའི་རྐང་པ་ལ་ཕྱག་འཚལ་ཏེ། ཕ་བདག་ལེགས་པར་བཤད་པ་ཆོས་ཀྱི་འདུལ་
བ་ལ་རབ་ཏུ་དབྱུང་བར་གསོལ་ལོ་ཞེས་སྨྲས་པ་དང་།  དེས་སྨྲས་པ།  བུ་མོ་ཁྱོད་རི་དགས་སྒྲའི་བུ་ས་ག་ལ་སྔོན་ཁྱོད་བཏང་ཟིན་ཏེ།  ཁྱོད་ཀྱི་ཁྱིམ་ཐབ་དེ་ཡིན་ཏེ། ད་ནི་གནང་དུ་མི་རུང་ངོ་ཞེས་ཟེར་ནས་མ་གནང་ངོ་། །ཁྱིམ་དེར་དགེ་སློང་མ་
ཨུཏྤ་ལའི་ཁ་དོག་ཅེས་བྱ་བ་རིགས་དག་སྟོན་པར་བྱེད་དེ་དུས་དུས་སུ་འོང་ངོ་། །ཆོས་སྦྱིན་གྱིས་འཕགས་མ་བདག་ལེགས་པར་བཤད་པའི་ཆོས་ཀྱི་འདུལ་བ་ལ་རབ་ཏུ་འབྱུང་བསྙེན་པར་རྫོགས་ཤིང་དགེ་སློང་མའི་དངོས་པོ་ཐོབ་པར་འཚལ་བ་
བདག་གི་ཕས་མི་གནང་ཞིང་བསྲུངས་ཏེ་ཕྱིར་འབྱུང་དུ་ཡང་མི་སྟེར་ན་ཁྱོད་ཀྱིས་འདི་ཉིད་དུ་རབ་ཏུ་མི་འབྱུང་ངམ་ཞེས་སྨྲས་པ་དང་།  དེས་བུ་མོ་སེམས་དེ་ལྟར་བསྐྱེད་པ་ལེགས་སོ། །འདོད་པ་ནི་བདེ་བ་ཆུང་ལ་སྡུག་བསྔལ་ཆེ་ཞིང་
ཉེས་པ་མང་སྟེ།  རབ་ཏུ་བྱུང་ན་ནི་དགེ་བའོ། །བཅོམ་ལྡན་འདས་ཀྱིས་ནི་མཁས་པས་ཉེས་པ་ལྔ་མཐོང་ན་དེས་འདོད་པ་ལྔ་ལ་བསྟེན་པའི་མི་རིགས་ཞེས་གསུངས་ཏེ།  ལྔ་གང་ཞེ་ན། བདེ་བ་ཆུང་ལ་སྡུག་བསྔལ་ཆེ་ཞིང་ཉེས་པ་
<pb id="11.161b"/>
མང་བར་མཁས་པས་ཡང་དག་པར་མཐོང་ནས།  དེས་འདོད་པ་ལ་བསྟེན་པའི་མི་རིགས་སོ། །འདོད་པ་ལ་བསྟེན་པས་ཀུན་དུ་སྦྱོར་བ་འཕེལ་བར་འགྱུར་བར་མཁས་པས་ཡང་དག་པར་མཐོང་ནས་དེས་འདོད་པ་ལ་བསྟེན་པའི་མི་རིགས་སོ། །
འདོད་པ་ལ་བསྟེན་ན་ཅུང་ཟད་ཀྱང་མི་རིགས་པ་འམ།  ངོམས་པ་འམ།  ཆོག་པ་མེད་པར་མཁས་པས་ཡང་དག་པར་མཐོང་ནས་དེས་འདོད་པ་ལ་བསྟེན་པའི་མི་རིགས་སོ། །འདོད་པ་ལ་བསྟེན་ན་སྡིག་པ་ཅུང་ཟད་ཀྱང་མི་བྱ་བ་མེད་པར་
མཁས་པས་ཡང་དག་པར་མཐོང་ནས་དེས་འདོད་པ་ལ་བསྟེན་པའི་མི་རིགས་སོ། །འདོད་པ་ནི་རྣམ་གྲངས་དེ་ལྟ་བུ་སངས་རྒྱས་དང་སངས་རྒྱས་ཀྱི་ཉན་ཐོས་རྣམས་དང་། མཁས་པ་དང་།  ཡང་དག་པར་སོང་བ་སྐྱེས་བུ་དམ་པ་རྣམས་ཀྱིས་
སྤངས་པར་མཁས་པས་མཐོང་ནས་འདོད་པ་ལ་བསྟེན་པའི་མི་རིགས་སོ། །མཁས་པས་ཡོན་ཏན་ལྔ་མཐོང་ནས་རབ་ཏུ་འབྱུང་བ་ལ་དད་པར་བྱ་བའི་རིགས་སོ། །ལྔ་གང་ཞེ་ན། བདག་གིས་མ་འདྲེས་པའི་དོན་རྗེས་སུ་ཐོབ་པར་འགྱུར་
བར་མཐོང་ནས་མཁས་པས་རབ་ཏུ་འབྱུང་བ་ལ་དད་པར་བྱ་བའི་རིགས་སོ། །བདག་གང་དག་གི་བྲན་དང་།  མངག་གཞུག་པ་དང་།  བསྒོ་བ་དང་།  བཀོལ་བ་དང་།  ཅི་དགའ་མགུར་བྱེད་པ་དེ་དག་གིས་སླར་
མཆོད་པ་དང་། བསྟོད་པར་འགྱུར་བར་མཐོང་ནས་མཁས་པས་རབ་ཏུ་འབྱུང་བ་ལ་དད་པར་བྱ་བའི་རིགས་སོ། །བླ་ན་མེད་པ་རྣལ་འབྱོར་བདེ་བ་མྱ་ངན་ལས་འདས་པ་རྗེས་སུ་འཐོབ་པར་མཐོང་ནས་མཁས་པས་བདག་ཉིད་རབ་
ཏུ་འབྱུང་བ་ལ་དད་པར་བྱ་བའི་རིགས་སོ། །བླ་ན་མེད་པ་རྣལ་འབྱོར་བདེ་བ་མྱ་ངན་ལས་འདའ་བ་རྗེས་སུ་འཐོབ་པ་མ་གྲུབ་ཀྱང་བདག་ལྷར་སྐྱེ་བར་འགྱུར་བར་མཐོང་ནས་མཁས་པས་རབ་ཏུ་འབྱུང་བ་ལ་དད་པར་བྱ་བའི་རིགས་སོ། །
རབ་ཏུ་བྱུང་བའི་ཡོན་ཏན་ནི་སངས་རྒྱས་དང་། སངས་རྒྱས་ཀྱི་ཉན་ཐོས་རྣམས་དང་མཁས་པ་དང་།  ཡང་དག་པར་སོང་བའི་སྐྱེས་བུ་དམ་པ་རྣམས་ཀྱིས་བསྔགས་པར་མཐོང་ནས་མཁས་པས་རབ་ཏུ་འབྱུང་བ་ལ་དད་པར་བྱ་བའི་རིགས་ཏེ།  ཁྱོད་ཀྱིས་
<pb id="11.162a"/>
སེམས་དེ་ལྟར་བསྐྱེད་པ་ལེགས་ཀྱིས་ད་སོང་ནས་བཅོམ་ལྡན་འདས་ལ་གསོལ་ཏེ་བྱའོ་ཞེས་སྨྲས་ནས།  དགེ་སློང་མ་ཨུཏྤ་ལའི་ཁ་དོག་མ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་
འདས་ཀྱི་ཞབས་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་དགེ་སློང་མ་ཨུཏྤ་ལའི་ཁ་དོག་མས་བཅོམ་ལྡན་འདས་ལ་བཙུན་པ་ཁྱིམ་བདག་བྱིན་པ་ཞེས་བྱ་བའི་བུ་མོ་ཆོས་སྦྱིན་ཞེས་
བགྱི་བ་ལེགས་པར་བཤད་པའི་ཆོས་འདུལ་བ་ལ་རབ་ཏུ་འབྱུང་བསྙེན་པར་རྫོགས་ཤིང་དགེ་སློང་མའི་དངོས་པོར་འཚལ་ན།  དེ་ཁྱིམ་བདག་རི་དགས་སྒྲའི་བུ་ས་ག་ཞེས་བགྱི་བ་ལ་སྩལ་ནས།  ཁྱིམ་བདག་བྱིན་པ་དེས་མ་
གནང་བའི་སྟེང་དུ་རྟག་ཏུ་བསྲུངས་ཤིང་སླད་རོལ་དུ་འབྱུང་དུ་མ་སྟེར་ཏོ་ཞེས་གསོལ་པ་དང་། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།  ཀུན་དགའ་བོ་སོང་ལ་དགེ་སློང་མ་དག་
ལ་འདི་སྐད་སྨྲོས་ཤིག །ཁྱིམ་བདག་བྱིན་པའི་བུ་མོ་ཆོས་སྦྱིན་མ་ཞེས་བྱ་བ་ཁྱིམ་དེ་ཉིད་དུ་ཨུཏྤ་ལའི་ཁ་དོག་མ་ཕྲིན་པར་གཏང་གིས་སྐྱབས་སུ་འགྲོ་བ་གསུམ་དང་།  བསླབ་པའི་གཞི་ལྔ་བྱིན་ལ་གནས་དེ་ཉིད་དུ་
རབ་ཏུ་དབྱུང་བར་ངས་གནང་ངོ་། །བཙུན་པ་དེ་ལྟར་བགྱིའོ་ཞེས་གསོལ་ནས།  དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ཏེ་དགེ་སློང་མ་རྣམས་ལ་བསྒོའོ། །དགེ་སློང་མའི་དགེ་
འདུན་མས་དགེ་སློང་མ་ཨུཏྤ་ལའི་ཁ་དོག་མ་ལ་བསྒོ་སྟེ་ཕྲིན་པར་གཏང་ངོ་། །དེ་དེར་སོང་ནས་བུ་མོ་བཅོམ་ལྡན་འདས་ཀྱིས་ཀྱང་གནང་བར་བཀའ་སྩལ་ཏོ། །དགེ་སློང་མའི་དགེ་འདུན་གྱིས་ཀྱང་སྐྱབས་སུ་འགྲོ་བ་གསུམ་དང་།  དགེ་བསྙེན་
མའི་བསླབ་པའི་གཞི་ལྔ་ཡང་བྱིན་ནོ། །ཁྱོད་རབ་ཏུ་བྱུང་སྟེ་བསླབ་པ་བཅུའི་གཞི་ཡང་བྱིན་གྱིས་འདི་དང་འདི་དག་ནི་འདི་ལྟར་བསླབ་པའི་གནས་ནས་འབྱུང་བ་བཞིན་དུ་ཟུང་ལ་བསྡམ་པར་གྱིས་ཤིག་ཅེས་སྨྲས་པ་དང་། དེ་རབ་ཏུ་དགའ་བ་སྐྱེས་སོ། །དེ་ནས་རབ་ཏུ་
<pb id="11.162b"/>
དགའ་བ་སྐྱེས་པ་དང་། དགེ་སློང་མ་ཨུཏྤ་ལའི་ཁ་དོག་མས་འཕགས་པའི་བདེན་པ་བཞི་ཡང་དག་པར་རྟོགས་པར་འགྱུར་བ་དེ་ལྟ་བུ་བཤད་ནས་ཆོས་སྦྱིན་མས་ཐོས་མ་ཐག་ཏུ་འཇིག་ཚོགས་སུ་ལྟ་བའི་རིའི་རྩེ་མོ་ཉི་ཤུ་གྱེན་དུ་བྱུང་བ་རྡོ་རྗེའི་
ཡེ་ཤེས་ཀྱིས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ། །དེ་ནས་དགེ་སློང་མ་ཨུཏྤ་ལའི་ཁ་དོག་མས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་སོང་སྟེ། 
དགེ་སློང་མ་དག་ལ་འདི་སྐད་ཅེས་བསྒོ་ཤིག །ཆོས་སྦྱིན་མ་གནས་དེ་ཉིད་དུ་ཨུཏྤ་ལའི་ཁ་དོག་མ་ཕྲིན་པར་ཐོང་ལ་ལོ་གཉིས་སུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་གི་བསླབ་པ་བྱིན་ཅིག་ཅེས་བཀའ་སྩལ་པ་དང་།  བཙུན་པ་དེ་ལྟར་
བགྱིའོ་ཞེས་གསོལ་ནས། ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ཏེ་དགེ་སློང་མ་རྣམས་ལ་བསྒོའོ། །དགེ་སློང་མའི་དགེ་འདུན་གྱིས་ཨུཏྤ་ལའི་ཁ་དོག་མ་བསྒོས་ཏེ་ཕྲིན་པར་གཏང་ངོ་། །དེ་དེར་སོང་ནས་
བུ་མོ་དགེ་སློང་མའི་དགེ་འདུན་རྣམས་ཀྱིས་ལོ་གཉིས་སུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་བསླབ་པའི་སྡོམ་པ་བྱིན་ཏེ།  ཁྱོད་ནི་དགེ་སློང་མར་གྱུར་གྱིས་འདི་དང་འདི་ནི་ཁྱོད་ཀྱིས་བྱོས་ཤིག །ཇི་ལྟར་བསླབ་པའི་
གཞི་བཅས་པ་བཞིན་དུ་བསྡམ་པར་གྱིས་ཤིག །དེ་ནས་དེ་ལྟ་བུའི་ཆོས་བཤད་པ་ཐོས་པ་དང་།  ཆོས་སྦྱིན་མས་ལན་ཅིག་ཕྱིར་ལྡོག་པའི་འབྲས་བུ་མངོན་དུ་བྱས་སོ། །དེ་ལྟར་ཆོས་སྦྱིན་མས་ལོ་གཉིས་སུ་ཆོས་དྲུག་
དང་རྗེས་སུ་འབྲང་བའི་ཆོས་དྲུག་གི་བསླབ་པ་དག་བསླབས་པ་དེ་ན་དེ་གཞོན་ནུ་མར་གྱུར་ཏོ། །དེ་གཟུགས་གཞོན་ཞིང་བཟང་མོ་ལ་ནང་གི་སྐྱེ་བོ་ཐམས་ཅད་ཀྱིས་ཡིད་དགའ་ཞིང་ཕྱི་ཕྱིར་ཞིང་ལྟའོ། །དེ་ནས་ཁྱིམ་བདག་རི་
དགས་སྒྲས་བུ་མོ་ཆོས་སྦྱིན་དེ་གཞོན་ནུར་གྱུར་པ་ཐོས་པ་དང་།  དེས་ཁྱིམ་བདག་བྱིན་པ་ལ་མཛའ་བོ་ཁྱེའུ་ཡང་གཞོན་ནུར་གྱུར་བུ་མོ་ཡང་གཞོན་ནུར་ན་ཉི་མ་ནམ་བཟང་བ་བརྟགས་ནས་ཁྱེའུ་
<pb id="11.163a"/>
ཡི་ཆུང་མར་བླང་ངོ་ཞེས་སྤྲིང་བ་དང་། དེས་མཛའ་བོ་ལེགས་ཀྱིས་དེ་ལྟར་བྱའོ་ཞེས་ལན་སྤྲིང་ངོ་། །ཁྱིམ་བདག་བྱིན་པས་ལྟས་མཁན་དག་བསོགས་ཏེ། ཀྱེ་བུ་མོ་འདི་ནམ་བག་མར་བཏང་ན་རུང་བ་རྟོགས་ཤིག་
ཅེས་བྱས་པ་དང་།  དེ་དག་གིས་ཡིད་འཐུན་པར་བརྩིས་ཏེ་བག་མར་གཏང་བའི་ཉི་མ་བསྟན་ཏོ། །དེ་བཞིན་དུ་ཁྱིམ་བདག་རི་དགས་སྒྲས་ཀྱང་བག་མ་བླང་བའི་ཞག་བསྟན་ཏོ། །དེ་ནས་ཁྱིམ་བདག་བྱིན་པས་མཛའ་བོ་དང་། 
ཕུ་ནུ་དང་གཉེན་དག་གི་གནས་སུ་དུས་འདི་ཙམ་ན་བུ་མོ་ཆོས་སྦྱིན་མ་བག་མར་གཏང་བར་བྱ་སྟེ།  ཕུ་ནུ་དང་གཉེན་འཁོར་དང་ཆས་ཏེ་གྲོགས་བྱེད་པའི་ཕྱིར་ཤོག་ཤིག་ཅེས་ཡི་གེ་སྤྲིང་ངོ་། །དེ་ནས་ཁྱིམ་བདག་རི་དགས་སྒྲས་ཀྱང་
མཛའ་བོ་དང་ཕུ་ནུ་དང་།  གཉེན་རྣམས་ལ་དེ་བཞིན་དུ་ཡི་གེ་སྤྲིང་ངོ་། །ཁྱིམ་བདག་དེ་གཉིས་ཀྱི་སྐྱེ་བོ་དང་། འཁོར་དག་རྒྱ་ཆེར་གནས་ནས་འཛའ་བོ་དང་། གནས་རྣམས་ལྷགས་པས་མཉན་དུ་ཡོད་པའི་ནང་ཐམས་ཅད་
གང་ངོ་། །ཡུལ་ཀོ་ས་ལའི་རྒྱལ་པོ་གསལ་རྒྱལ་གྱི་ནང་གི་བཙུན་མོ་དང་། གཞོན་ནུ་དང་།  བློན་པོ་དང་།  སྐྱེ་བོ་མང་པོ་དང་།  ལྗོངས་དག་གི་མིས་ཁྱིམ་བདག་བྱིན་པའི་བུ་མོ་རི་དགས་སྒྲ་ལ་བྱིན་ཏེ། 
དེ་བག་མར་ལེན་པར་བྱེད་ཅིང་དེ་དག་གི་གནས་ནས་མཛའ་བོ་དང་།  ཕུ་ནུ་དང་།  གཉེན་རྣམས་དང་། སྐྱེ་བོ་མང་པོ་དག་ལྷགས་སོ་ཞེས་ཐོས་སོ། །དེས་བློན་པོ་ལ་ཀྱེ་ཁྱེད་ཀྱིས་ཀྱང་དེ་གཉིས་ཀྱི་གྲོགས་གྱིས་ཤིག་པར་བསྒོའོ། །
དེ་དག་གིས་ཀྱང་གནས་ནས་ཀྱི་དབང་པོ་རྣམས་དང་། རྒྱལ་པོའི་རིགས་སུ་གཏོགས་པ་རྣམས་ལ་སོ་སོར་གང་གི་ཡུལ་ན་ཡོ་བྱད་ཅི་ཡོད་པ་རྣམས་དེང་བདག་གིས་ཁྱེར་ཏེ་འདུས།  འདི་ན་ཀུན་ཕྱིན་པར་འདུས་ཤིག་ཅེས་ཡི་གེ་སྤྲིང་ངོ་། །དེ་དག་
གིས་ཀྱང་དེ་ལྟར་ཐོས་མ་ཐག་ཏུ་བདག་གིས་འབྱོར་བ་རྣམས་སྦྱར་ཏེ་མཉན་དུ་ཡོད་པར་ལྷགས་སོ། །དེ་ནས་སེམས་ཅན་མང་པོ་བརྒྱ་སྟོང་ཡང་འདུས་ཏེ།  དེ་ནས་བློན་པོ་རྣམས་ཀྱིས་མཉན་དུ་ཡོད་པའི་བསྐྱེད་མོས་ཚལ་དང་།  ཉེ་བའི་ཚལ་དང་།  དེའི་འཁོར་དུ་བཅས་པ་
<pb id="11.163b"/>
ཐམས་ཅད་ཕྱི་བདར་བྱས།  རྡོ་དང་།  གྱོ་མོ་དང་བོང་བ་དག་ཕྱགས་ནས་མེད་པར་བྱས་སོ། །ཙན་དན་གྱི་ཆུས་ནི་ཆག་ཆག་བཏབ།  བདུག་སྤོས་ཞིམ་པོའི་པོག་ཕོར་ད་སྦྱངས་ཏེ།  གཡས་གཡོན་དུ་བཞག །འཕན་དང་རྒྱལ་མཚན་བསྒྲེངས་ནས། 
དར་གྱི་ལྡ་ལྡི་སྤྱངས། མེ་ཏོག་རྣམ་པ་སྣ་ཚོགས་ཀྱིས་བཀྲམ།  ཡིད་དུ་འོང་བའི་ལྷ་རྣམས་ཀྱི་དགའ་བའི་ཚལ་དང་། བསྐྱེད་མོས་ཚལ་བཞིན་ནོ། །དེ་ནས་ཆོས་སྦྱིན་མས་ཡོ་བྱད་སྦྱར་བ་རྣམས་མཐོང་ནས་ནང་གི་སྐྱེ་བོ་དག་ལ་ཀྱེ་དུས་མ་ཡིན་པའི་
དུས་སྟོན་འདི་ཅི་ཞིག་ཡིན་ཞེས་སྨྲས་པ་དང་།  དེ་དག་གིས་ཁྱོད་ཀྱིས་སྔོན་གྱི་ལེགས་པའི་ཚོགས་རྣམ་པར་བསགས་པའི་མཐུས་ན་དུས་ལ་མ་བབ་པའི་དུས་སྟོན་ཆེན་པོ་བྱས་ཏེ། ཁྱོད་བག་མར་གཏང་བའི་ཕྱིར་དུས་ལ་མ་བབ་པའི་དུས་སྟོན་
ཆེན་པོ་བྱས་ཏེ། དེ་དག་ཉེ་བར་འོངས་སོ་ཞེས་སྨྲས་པ་དང་།  དེས་ཐོས་ནས་སྐྲག་སྟེ་ཕའི་རྐང་པ་ལ་ཕྱག་འཚལ་ཏེ།  ཡབ་བདག་འདོད་པ་འཚལ་བ་ནི་མ་ལགས་ན་རྒྱལ་པོའི་ཀུན་དགའ་ར་བ་ཞེས་བགྱི་བ་དགེ་སློང་མའི་དབྱར་མོ་ཁང་དུ་མཆིར་ཅི་གནང་
ཞེས་སྨྲས་པ་དང་།  དེས་སྨྲས་པ།  བུ་མོ་ཁྱོད་མ་སྐྱེས་པར་ཁྱིམ་བདག་རི་དགས་སྒྲའི་བུ་ས་ག་ལ་བྱིན་པས། ད་ནི་ང་ལ་དབང་མེད་དོ། །ཁྱོད་ཀྱི་ཁྱིམ་ཐབ་དེ་ཡིན་ཏེ།  དེ་ལྟ་བུར་ནི་ཡུལ་ཀོ་ས་ལའི་རྒྱལ་པོ་གསལ་རྒྱལ་དང་། 
ནང་གི་བཙུན་མོ་དང་གཞོན་ནུ་དང་།  བྲན་ཕོ་དང་།  བྲན་མོ་དང་།  སྐྱེ་བོ་མང་པོ་དང་།  ཡུལ་སོ་སོ་ནས་ལྷགས་པའི་སྐྱེ་བོ་མང་པོ་དག་ཀྱང་ཤེས་ན་ངས་ཁྱོད་ད་ཇི་ལྟར་གནང་བར་བྱ།  ཅི་བདག་མཛའ་བོ། །
ཕུ་ནུ་དང་། གཉེན་རྣམས་བཙོན་རར་བཅུག་སྟེ་འཆི་བར་འདོད་དམ།  ཁྱོད་ནི་སང་བག་མར་འགྲོ་བ་ལྟར་གྱིས་ཤིག །མཛའ་བོ་དང་།  བདག་གི་མི་དང་། གཉེན་དང་། སྐྱེ་བོ་མང་པོ་དག་ཀྱང་འདིར་འདུས་ན།  དེ་སྐད་མ་ཟེར་
ཅིག །ཁྱོད་རབ་ཏུ་གཞོན་པས་མ་རྟོགས་ཏེ།  ཚངས་པར་སྤྱོད་པ་སྤྱད་པ་ཐོང་ཤིག་ཅེས་བསྒོ་བ་དང་།  དེ་བརྩོན་པས་ལམ་ཡིད་ལ་བྱེད་པ་སྒོམ་པ་ལ་ཞུགས་ན་འདོད་པ་དང་བྲལ་བར་བྱ་བའི་ཐབས་མ་རྙེད་དོ། །དེའི་བར་དུ་ཡང་སངས་རྒྱས་བཅོམ་ལྡན་འདས་
<pb id="11.164a"/>
ལ་མི་མཁྱེན་པ་འམ།  མི་གཟིགས་པ་འམ།  མ་རིག་པ་འམ།  རྣམ་པར་མི་རིག་པ་ཅུང་ཟད་ཀྱང་མེད་དེ།  སངས་རྒྱས་བཅོམ་ལྡན་འདས་རྣམས་ནི་ཐུགས་རྗེ་ཆེན་པོ་ཅན་འཇིག་རྟེན་པ་ལ་ཕན་འདོགས་པར་འདུག་པ། 
སྲུང་བ་གཅིག་པུ་དཔའ་བོ་གཅིག་པུ།  གཉིས་སུ་མེད་པ་གཉིས་སུ་མ་ཡིན་པར་གསུང་བ་ཞི་གནས་དང་ལྷག་མཐོང་གིས་གནས་པ།  འདུལ་བའི་དངོས་པོ་གསུམ་ལ་མཁས་པ་ཆུ་བོ་བཞི་ལས་རྒལ་བ།  རྫུ་འཕྲུལ་གྱི་རྐང་པ་བཞིའི་
ཞབས་ཀྱི་མཐིལ་ལ་རབ་ཏུ་རྟག་པ།  མི་འཇིགས་པ་བཞིས་བསྙེངས་པ་མེད་པ། ཡན་ལག་ལྔ་རྣམ་པར་སྤངས་པ།  སྐྱེ་བ་ལྔ་ལས་ཡང་དག་པར་འདས་པ།  ཡན་ལག་དྲུག་དང་ལྡན་པ།  ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ། 
སྤྱད་པ་དྲུག་ལ་རྟག་ཏུ་སྤྱོད་པ། བྱང་ཆུབ་ཀྱི་ཡན་ལག་བདུན་གྱི་མེ་ཏོག་གིས་བརྒྱན་པ། ལམ་ཡན་ལག་བརྒྱད་འཆང་བ།  དགུ་མཐར་གྱིས་སྙོམས་པར་འཇུག་པ་ལ་མཁས་པ།  སྟོབས་བཅུའི་སྟོབས་དང་ལྡན་པ།  ཕྱོགས་
བཅུར་སྙན་པ་རྒྱས་པར་གྲགས་པ།  བརྒྱ་ཕྲག་བཅུ་ལས་དབང་སྒྱུར་བ་ཁྱད་ཞུགས་པ།  མཚན་ལན་གསུམ་ཉིན་ལན་གསུམ་དུ་སངས་རྒྱས་ཀྱི་སྤྱན་གྱིས་འཇིག་རྟེན་ལ་གཟིགས་ནས་ཡེ་ཤེས་ཀྱི་མཐོང་བ་ལ་འཇུག་སྟེ། 
གང་འགྲིབ།  གང་འཕེལ།  གང་སྡུག་བསྔལ་བར་གྱུར།  གང་དོག་པར་གྱུར།  གང་གནོད་པར་གྱུར། གང་དཀའ་བ་དང་།  དོག་པ་དང་།  གནོད་པར་གྱུར།  གང་ངན་སོང་ལ་གཞོལ།  གང་ངན་སོང་ལ་འབབ།  གང་
ངན་སོང་ལ་རབ་ཏུ་བབ།  གང་ངས་ངན་སོང་ནས་ཕྱུང་སྟེ།  མཐོ་རིས་དང་ཐར་པ་ལ་རབ་ཏུ་གཞག་པར་བྱ།  གང་དགེ་བའི་རྩ་བ་མ་སྐྱེས་པ་རྣམས་དགེ་བའི་རྩ་བ་བསྐྱེད་པར་བྱ། གང་སྐྱེས་
པ་རྣམས་ཡོངས་སུ་སྨིན་པར་བྱ།  གང་ཡོངས་སུ་སྨིན་པ་རྣམས་རྣམ་པར་གྲོལ་བར་བྱ་སྙམ་དུ་གཟིགས་སོ། །ཡང་སྨྲས་པ། རྒྱ་མཚོ་ཆུ་སྲིན་གནས་དེ་ནི། །དུས་ལས་གལ་ཏེ་ཡོལ་ཀྱང་སྲིད། །འདུལ་བ་ཡི་ནི་བུ་རྣམས་ལ། །སངས་རྒྱས་དུས་ལ་འདའ་མི་མཛད། །
<pb id="11.164b"/>
དེ་ནས་བཅོམ་ལྡན་འདས་ཀྱིས་འཛུམ་པ་མཛད་པ་དང་།  ཆོས་ཉིད་ཀྱིས་ནམ་གྱི་ཚེ་སངས་རྒྱས་བཅོམ་ལྡན་འདས་དེར་འཛུམ་པ་མཛད་པ་དེའི་ཚེ།  ཞལ་ནས་འོད་ཟེར་ཁ་དོག་སྔོན་པོ་དང་།  སེར་པོ་དང་།  དམར་པོ་དང་།  དཀར་
པོ་རྣམས་ཕྱུང་སྟེ། ཁ་ཅིག་ནི་འོག་ཏུ་དོང་།  ཁ་ཅིག་ནི་སྟེང་དུ་དོང་ངོ་། །གང་འོག་ཏུ་དོང་བ་དེ་དག་གིས་ནི་ཡང་སོས་དང་།  ཐིག་ནག་པོ་དང་།  འཇོམས་པ་དང་།  འོ་དོད་འབོད་པ་དང་།  འོ་དོད་ཆེར་འབོད་པ་དང་།  ཚ་བ་དང་།  རབ་ཏུ་ཚ་
བ་དང་། མནར་མེད་པ་དང་། ཆུ་བུར་ཅན་དང་།  ཤིན་ཏུ་ཆུ་བུར་ཅན་དང་།  ཨ་ཧ་ཧ་དང་།  ཧ་ཧ་བ་དང་།  ཧུ་ཧུ་བ་དང་།  ཨུད་པ་ལ་ལྟ་བུ་དང་། པད་མོ་ལྟ་བུ་དང་།  པད་མོ་ཆེན་པོ་ལྟ་བུ་དག་གི་སེམས་ཅན་དམྱལ་བར་སོང་ནས་གང་ཚ་
བའི་སེམས་ཅན་དམྱལ་བ་དེར་བབ་ན་ནི་བསིལ་བར་གྱུར།  གང་གྲང་བའི་སེམས་ཅན་དམྱལ་བ་དེར་བབ་ན་ནི་དྲོ་བར་གྱུར་ཏེ།  དེས་སེམས་ཅན་དེ་དག་གི་སྡུག་བསྔལ་གྱི་ཁྱད་པར་སླར་བདེ་བར་གྱུར་པས་དེ་དག་འདི་སྙམ་དུ་སེམས་སོ། །
ཀྱེ་ཅི་བདག་ཅག་འདི་ནས་ཤི་འཕོས་སམ། འོན་ཏེ་གཞན་ཞིག་ཏུ་སྐྱེས་སྙམ་མོ། །དེ་དག་དད་པ་བསྐྱེད་པའི་ཕྱིར་བཅོམ་ལྡན་འདས་ཀྱི་སྤྲུལ་པ་དེར་བཏང་ངོ་། །དེ་དག་སྤྲུལ་པ་མཐོང་ནས་དེ་དག་འདི་སྙམ་དུ་སེམས་སོ། །
ཀྱེ་བདག་ཅག་ནི་ཚེ་འདི་ལས་འཆི་འཕོས་པ་འམ།  གཞན་དུ་སྐྱེས་པ་ནི་མ་ཡིན་མོད་ཀྱི་སྔོན་ཆད་མ་མཐོང་བའི་སེམས་ཅན་འདིའི་མཐུས་ན་བདག་ཅག་གི་སྡུག་བསྔལ་གྱི་ཁྱད་པར་བདེ་བར་གྱུར་ཏོ། །སྙམ་ནས། དེ་དག་སྤྲུལ་པ་ལ་
མངོན་པར་སེམས་དད་པ་ལས་དེ་དག་སེམས་ཅན་དམྱལ་བའི་སྡུག་བསྔལ་གྱི་ལས་ཟད་ནས་གང་དུ་བདེན་པ་རྣམས་ཀྱི་སྣོད་དུ་འགྱུར་བ་དེར་ལྷ་དང་མིའི་ཕྱིར་གྱི་མཚམས་ལེན་ཏོ། །གང་སྟེང་གི་ཕྱོགས་སུ་དོང་བ་དེས་ནི་རྒྱལ་ཆེན་བཞིའི་རིས་དང་། 
སུམ་བཅུ་རྩ་གསུམ་དང་། མཚེ་མའི་དང་།  དགའ་ལྡན་དང་། འཕྲུལ་དགའ་དང་།  གཞན་འཕྲུལ་དབང་བྱེད་དང་།  ཚངས་རིས་དང་།  ཚངས་ལྷ་ཉེ་ཕན་དང་།  ཚངས་ཆེན་དང་།  འོད་ཆུང་དང་།  ཚད་མེད་འོད་དང་།  འོད་སྣང་དང་།  དགེ་ཆུང་གནས་དང་།  ཚད་མེད་
<pb id="11.165a"/>
དགེ་དང་།  དགེ་རྒྱས་དང་།  སྤྲིན་མེད་དང་།  བསོད་ནམས་འཕེལ་དང་།  འབྲས་བུ་ཆེ་དང་།  མི་ཆེ་དང་། མི་གདུང་དང་།  ཤིན་དུ་སྣང་དང་།  གྱ་ནོམ་མཐོང་དང་།  འོག་མིན་གནམ་གྱི་ལྷ་དག་གི་དྲུང་དུ་སོང་ནས། 
མི་རྟག་པ་དང་། སྡུག་བསྔལ་དང་།  སྟོང་པ་དང་།  བདག་མེད་པའོ་ཞེས་སྒྲ་འབྱིན་ཅིང་ཚིགས་སུ་བཅད་པ་གཉིས་ཀྱང་བརྗོད་དོ། །འབྱུང་བ་ལ་ནི་བཙལ་བར་བྱོས། །སངས་རྒྱས་བསྟན་ལ་ནན་ཏན་གྱིས། །འཆི་བདག་སྡེ་
རྣམས་གཞོམ་པ་ནི། །བལ་གླང་དག་གིས་རྩྭ་ཁྱིམ་བཞིན། །ཆོས་ཀྱི་འདུལ་བ་འདི་ལ་གང་། །བག་ཡོད་པ་རུ་སུ་སྤྱོད་པ། །སྐྱེ་བ་འཁོར་བ་སྟོང་པ་སྟེ། །སྡུག་བསྔལ་བ་ཡི་མཐར་བྱེད་འགྱུར། །དེ་ནས་འོད་ཟེར་དེ་དག་སྟོང་
གསུམ་གྱི་སྟོང་ཆེན་པོའི་ཁམས་བསྐོར་ནས་བཅོམ་ལྡན་འདས་ཀྱི་སྣམ་གྱི་ཕྱི་བཞིན་འབྲང་ཞིང་འོང་ངོ་། །དེ་སྟེ་བཅོམ་ལྡན་འདས་ཀྱིས་འདས་པ་ལ་ལུང་བསྟན་པར་བཞེད་ན་ནི་བཅོམ་ལྡན་འདས་ཀྱི་སྣམ་དུ་མི་སྣང་བར་འགྱུར་རོ། །
མ་འོངས་པ་ལ་ལུང་བསྟན་པར་བཞེད་ན་ནི་མདུན་དུ་མི་སྣང་བར་འགྱུར་རོ། །སེམས་ཅན་དམྱལ་བར་སྐྱེ་བར་ལུང་བསྟན་པར་བཞེད་ན་ནི་ཞབས་ཀྱི་མཐིལ་དུ་མི་སྣང་བར་འགྱུར་རོ། །བྱོལ་སོང་དུ་སྐྱེ་བར་ལུང་བསྟན་པར་བཞེད་
ན་ནི་ཞབས་ཀྱི་རྟིང་པར་མི་སྣང་བར་འགྱུར་རོ། །ཡི་དགས་སུ་སྐྱེ་བར་ལུང་བསྟན་པར་བཞེད་ན་ནི་ཞབས་ཀྱི་མཐེ་བོར་མི་སྣང་བར་འགྱུར་རོ། །མིར་སྐྱེ་བར་ལུང་བསྟན་པར་བཞེད་ན་ནི་པུས་མོ་གཉིས་སུ་མི་སྣང་བར་འགྱུར་རོ། །
སྟོབས་ཀྱིས་འཁོར་ལོས་སྒྱུར་བའི་རྒྱལ་པོར་ལུང་བསྟན་པར་བཞེད་ན་ནི་ཕྱག་གཡས་པའི་མཐིལ་དུ་མི་སྣང་བར་འགྱུར་རོ། །ལྷར་སྐྱེ་བར་ལུང་བསྟན་པར་བཞེད་ན་ནི་ལྟེ་བར་མི་སྣང་བར་འགྱུར་རོ། །ཉན་ཐོས་ཀྱི་བྱང་ཆུབ་ཏུ་ལུང་སྟོན་
པར་བཞེད་ན་ནི་ཞལ་གྱི་ནང་དུ་མི་སྣང་བར་འགྱུར་རོ། །རང་སངས་རྒྱས་ཀྱི་བྱང་ཆུབ་ཏུ་ལུང་བསྟན་པར་བཞེད་ན་ནི་མཛོད་སྤུར་མི་སྣང་བར་འགྱུར་རོ། །བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པར་
<pb id="11.165b"/>
བཞེད་ན་ནི་གཙུག་ཏོར་གྱི་ནང་དུ་མི་སྣང་བར་འགྱུར་རོ། །དེ་ནས་འོད་དེ་དག་བཅོམ་ལྡན་འདས་ལ་ལན་གསུམ་དུ་བསྐོར་ཏེ།  བཅོམ་ལྡན་འདས་ཀྱི་ཞལ་དུ་མི་སྣང་བར་གྱུར་ཏོ། །དེ་ནས་ཚེ་དང་ལྡན་པ་ཀུན་དགའ་བོས་
ཐལ་མོ་སྦྱར་ཏེ།  བཅོམ་ལྡན་འདས་ལ་ཞུས་པ། རྣམ་པ་སྣ་ཚོགས་ཁ་དོག་སྟོང་གིས་བརྒྱན། །ཞལ་གྱི་ནང་ནས་མང་པོ་འབྱུང་བ་དག །ཐམས་ཅད་ཕྱོགས་སུ་གང་གིས་སྣང་མཛད་པ། །
སྣང་བྱེད་ཤར་པས་ཇི་ལྟར་དེ་བཞིན་ནོ། །ཡང་ཚིགས་སུ་བཅད་དེ་སྨྲས་པ། འཕྱར་བ་མེད་ཅིང་མི་དགའ་དྲེགས་སྤངས་པ། །སངས་རྒྱས་སྐྱེ་བོ་མཆོག་གི་རྒྱུར་གྱུར་ཏེ། །རྒྱུ་མ་མཆིས་པར་དུང་དཀར་པད་མའི་རྩ། །
མགོན་པོ་བརྟན་པ་རྒྱ་མཚོ་རི་བོ་བཞིན། །རྒྱུ་མེད་པར་ནི་སངས་རྒྱས་བཞད་མི་མཛད། །འཛུམ་པ་མི་སྟོན་རྒྱལ་བ་དགྲ་ཕམ་མཛད། །དེ་ཚེ་ཉིད་ཀྱིས་རྟོགས་ཤིང་བསྟན་པའི་བློ། །ཉན་པ་རྒྱལ་དབང་ལས་ནི་ཐོས་པར་འཚལ། །
ཐུབ་པ་ཁྱུ་མཆོག་བརྟན་ཚིག་དམ་པས་ནི། །ཐེ་ཚོམ་སྐྱེས་པ་མཆོག་གིས་བསལ་བར་མཛོད། །བརྟན་པས་གང་གིས་ཕྱིར་ནི་འཛུམ་བསྟན་པ། །སྐྱེ་བོ་མང་པོ་འདི་དག་ཐོས་པར་འཚལ། །བཅོམ་ལྡན་འདས་ཀྱིས་བཀའ་
སྩལ་པ།  དེ་བཞིན་ནོ། །ཀུན་དགའ་བོ་རྒྱུ་མེད་རྐྱེན་མེད་པར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དག་ནི་འཛུམ་པ་མི་མཛད་དོ། །ཀུན་དགའ་བོ་ཁྱོད་ཀྱིས་བུ་མོ་ཆོས་སྦྱིན་མ་ལ་དགེ་སློང་
མའི་དགེ་འདུན་དང་ངའི་བཀས་དགེ་སློང་མ་ཨུཏྤ་ལའི་ཁ་དོག་མ་ཕྲིན་པར་བཏང་སྟེ།  སྐྱབས་སུ་འགྲོ་བ་གསུམ་ནས་རིམ་བཞིན་དུ་རབ་ཏུ་ཕྱུང་ལ་ལོ་གཉིས་ཀྱི་བར་དུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་གི་བསླབ་
པའི་སྡོམ་པ་ཡང་བྱིན་ནོ། །དེ་ནི་སང་བག་མར་གཏོང་སྟེ། དེའི་ཕྱིར་སྐྱེ་བོ་མང་པོ་འདུས་པ་རྣམས་མཐོང་ངམ།  བཙུན་པ་མཐོང་ངོ་། །ཀུན་དགའ་བོ་བུ་མོ་དེ་སླར་ཁྱིམ་དུ་མི་མོར་གནས་པའི་སྐབས་མ་ཡིན།  གནས་མ་ཡིན་ཏེ།  དགའ་བར་བྱ་བའི་ཕྱིར་
<pb id="11.166a"/>
འདོད་པའི་ལོངས་སྤྱོད་ལ་ཡོངས་སུ་སྤྱད་པའི་གནས་སུ་འདི་མི་འགྱུར་གྱི་འདི་ནི་ད་ཕྱིར་མི་ལྡོག་པའི་འབྲས་བུ་ཐོབ་སྟེ་དགྲ་བཅོམ་པ་མངོན་དུ་བྱེད་པར་འགྱུར་རོ། །ཀུན་དགའ་བོ་སོང་སྟེ་དགེ་སློང་མ་རྣམས་འདི་ལྟར་ཆོས་སྦྱིན་མས་ནི་
ལོ་གཉིས་ཀྱི་བར་དུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་གི་བསླབ་པ་བསླབས་ཟིན་གྱིས་དེ་ད་ཨུཏྤ་ལའི་ཁ་དོག་མ་ཕྲིན་པར་ཐོང་ལ་དེ་ཚངས་པར་སྤྱད་པ་སྐྱེད་པའི་སྡོམ་པ་བྱིན་ཅིག་པར་བསྒོ་ཤིག །བཙུན་པ་དེ་བཞིན་དུ་འཚལ་ལོ། །
ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ཏེ་དགེ་སློང་མ་དག་ལ་བསྒོ་བ་དང་།  དགེ་སློང་མའི་དགེ་འདུན་གྱིས་ཀྱང་ཨུཏྤ་ལའི་ཁ་དོག་མ་ཕྲིན་པར་བསྒོས་ཏེ་བཏང་ངོ་། །དེ་སོང་ནས་བུ་མོ་ཁྱོད་ནི་དགེ་སློང་མའི་དགེ་འདུན་གྱིས་
ཚངས་པར་སྤྱད་པ་སྐྱེད་པའི་སྡོམ་པ་གནང་གིས་ད་ནི་ཁྱོད་བསྙེན་པར་རྫོགས་པར་བྱའོ། །ཅི་ནས་འདི་ལྟ་བུའི་ཆོས་བཤད་པ་དེས་ཐོས་མ་ཐག་ཏུ་སླར་མི་ལྡོག་པའི་འབྲས་བུ་མངོན་དུ་བྱས་ནས་རྫུ་འཕྲུལ་བསྒྲུབས་སོ། །
ཨུཏྤ་ལའི་ཁ་དོག་མ་སོང་ནས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།  ཀུན་དགའ་བོ་སོང་སྟེ།  དགེ་སློང་མ་དག་ལ་འདི་ལྟར་ངས་གནང་གིས་དགེ་འདུན་སྡེ་གཉིས་
ཀྱིས་ཨུཏྤ་ལའི་ཁ་དོག་མ་ཕྲིན་པར་ཐོང་སྟེ། བུ་མོ་ཆོས་སྦྱིན་མ་བསྙེན་པར་རྫོགས་པར་གྱིས་ཤིག་ཅེས་བསྒོ་ཤིག །བཙུན་པ་དེ་ལྟར་འཚལ་ལོ། །ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ཏེ་དགེ་སློང་
མ་དག་ལ་བསྒོའོ། །དགེ་སློང་མའི་དགེ་འདུན་གྱིས་དགེ་འདུན་སྡེ་གཉིས་ཀ་བསྡུས་ཏེ་ཆོས་སྦྱིན་མ་ཁྱིམ་དེ་ན་འདུག་བཞིན་དུ་ཨུཏྤ་ལའི་ཁ་དོག་མ་ལས་ཕྲིན་གྱིས་བསྙེན་པར་རྫོགས་པར་བྱས་ཏེ་ཨུཏྤ་ལའི་ཁ་དོག་མ་སོང་སྟེ།  དེ་ལ་ཁྱོད་ནི་བཅོམ་ལྡན་
འདས་ཀྱིས་གནང་སྟེ།  དགེ་འདུན་སྡེ་གཉིས་ཀྱིས་བསྙེན་པར་རྫོགས་པར་བྱས་སོ་ཞེས་བསྒོའོ། །འདི་ལྟ་བུའི་ཆོས་ཀྱང་བཤད་དེ་དེ་ཐོས་པས་ན་དགེ་སློང་མ་ཆོས་སྦྱིན་མས་འཁོར་བའི་འཁོར་ལོ་དུམ་བུ་ལྔ་པོ་འདི་གཡོ་བ་དང་
<pb id="11.166b"/>
མི་གཡོ་བར་ཤེས་ཏེ།  འདུས་བྱས་ཀྱི་ངོ་བོ་ཐམས་ཅད་འཇིག་པ།  ལྟུང་བ་རྣམ་པར་འགྱེས་པ།  རྣམ་པར་ཞིགས་པའི་ཆོས་ཉིད་ཀྱིས་རབ་ཏུ་བཅོམ་སྟེ་ཉོན་མོངས་པ་ཐམས་ཅད་སྤངས་ཏེ།  དགྲ་བཅོམ་པ་མངོན་དུ་བྱས་ནས་དགྲ་
བཅོམ་པར་གྱུར་ཏེ་ཁམས་གསུམ་གྱི་འདོད་ཆགས་དང་བྲལ་བ། གསེར་དང་བོང་བ་འདྲ་བ།  ནམ་མཁའ་ལ་ལག་མཐིལ་ཆགས་པ་མེད་པ་དེ་བཞིན་དུ་མཉམ་པའི་སེམས་སྟེའུ་དང་ཙན་དན་དུ་འདྲ་བ་རིག་པས་སྒོ་ངའི་སྦུབས་བཅོམ་པ།  རིག་པ་དང་
མངོན་པར་ཤེས་པ་དང་།  སོ་སོར་རིག་པ་རྣམས་ཐོབ་པ་སྲིད་པའི་འདོད་པ་ལ་ཆགས་པ་དང་།  བཀུར་སྟི་ལ་རྒྱབ་ཀྱིས་ཕྱོགས།  དབང་པོ་དང་ཉེ་དབང་པོ་དང་ལྷར་བཅས་པ་རྣམས་ཀྱིས་མཆོད་པ་དང་།  ཕྱག་བྱ་བ་དང་།  ཚིག་
གིས་སྙན་པ་རྗོད་པར་གྱུར་ཏོ། །དགྲ་བཅོམ་པའི་དགེ་སློང་མ་ཟག་པ་ཟད་པ་ཁྱིམ་པར་ཁྱིམ་ན་གནས་པའི་སྐབས་མ་ཡིན་གནས་མ་ཡིན་ཏེ།  དགའ་བར་བྱ་བའི་ཕྱིར་འདོད་པའི་ལོངས་སྤྱད་པ་ཡོངས་སུ་སྤྱོད་པའི་གནས་མ་ཡིན་ནོ། །ནམ་ཆོས་སྦྱིན་
མ་དགྲ་བཅོམ་པ་མངོན་དུ་བྱས་པ་དང་དེའི་ཚེ་ཕ་མ་ལ་ཡབ་དང་ཡུམ་བདག་གིས་ནི་དགྲ་བཅོམ་པ་མངོན་དུ་བགྱིས་ཀྱིས་རྒྱལ་པོའི་ཀུན་དགར་དགེ་སློང་མའི་དབྱར་མོ་ཁང་དུ་མཆི་ན་གནང་བར་མཛོད་ཅིག་ཅེས་སྨྲས་པ་དང་། 
ཁྱིམ་བདག་བྱིན་པ་དང་།  ཆུང་མ་དང་གཉིས་གྲོས་བྱས་ནས་བུ་མོ་དེ་ལྟར་ན་བདག་ཅག་ལ་རྒྱལ་པོས་གྱོད་སྨྲས་པར་མི་འགྱུར་རམ།  དེ་ལ་རིམས་བཞིན་དུ་བྱས་ཏེ་བཅོམ་ལྡན་འདས་དང་ལྷན་ཅིག་ཏུ་སོང་ཤིག་
ཅེས་སྨྲས་པ་དང་།  དེས་སྨྲས་པ་ལེགས་ཀྱིས་དེ་ལྟར་བགྱིའོ། །དེ་ནས་ཁྱིམ་བདག་བྱིན་པས་སངས་རྒྱས་བཅོམ་ལྡན་འདས་ལ་སོགས་ཏེ་དགེ་སློང་གི་དགེ་འདུན་དག་ཁྱིམ་དུ་སྤྱན་དྲངས་ཏེ།  ཁྱིམ་བདག་རི་
དགས་སྒྲ་ལ་མཛའ་བོ་བུ་མོ་ཆོས་སྦྱིན་མ་ནི་ཁྱིམ་དུ་གནས་སུ་མི་བཏུབ་སྟེ།  རབ་ཏུ་འབྱུང་དུ་གདོན་མི་ཟས་ཚུར་ཤོག་ལ།  དེ་ནན་གྱིས་བླང་བར་གྱིས་ཤིག་ཅེས་སྤྲིང་ངོ་། །ཁྱིམ་བདག་རི་དགས་སྒྲས་ཀྱང་ཡུལ་ཀོ་ས་ལའི་རྒྱལ་པོ་གསལ་རྒྱལ་
<pb id="11.167a"/>
གསོལ་ནས། མཛའ་བོ་དང་།  ཕུ་ནུ་དང་།  གཉེན་དང་།  སྐྱེ་བོ་མང་པོ་དག་སྡུད་པ་ལ་ཞུགས་སོ། །ཁྱིམ་བདག་བྱིན་པས་དེའི་ནུབ་མོ་གཙང་ཞིང་བསོད་པའི་བཟའ་བ་དང་།  བཅའ་བ་དག་སྦྱར་ནས།  ནང་པར་
སྔར་ལངས་ཏེ་གདན་བཏིང་ཆུ་བུམ་པ་བཀང་སྟེ་བཞག །བཅོམ་ལྡན་འདས་ལ་སྤྱན་འདྲེན་པས་བཙུན་པ་བཤོས་ཀྱང་ལགས་གདུགས་ཚོད་ལ་ཡང་བབ་ན་བཅོམ་ལྡན་འདས་ད་དུས་ལ་བབ་པར་དགོངས་ཤིག་ཅེས་དུས་གསོལ་པ་དང་། 
དེ་ནས་བཅོམ་ལྡན་འདས་སྔ་དྲོའི་དུས་ན་ཤམ་ཐབས་གསོལ་ལྷུང་བཟེད་དང་།  ཆོས་གོས་བསྣམས་ཏེ།  དགེ་སློང་མང་པོ་དག་གིས་བསྐོར།  དགེ་སློང་གི་དགེ་འདུན་གྱིས་མདུན་དུ་བྱས་ནས་ཁྱིམ་བདག་བྱིན་པའི་ཁྱིམ་གང་ན་བ་དེར་
གཤེགས་སོ། །དེར་ཕྱིན་པ་དང་།  དགེ་སློང་གི་དགེ་འདུན་གྱི་མདུན་དུ་སྟན་བཏིང་བ་ལ་བཞུགས་སོ། །དེ་ནས་ཁྱིམ་བདག་བྱིན་པས་མཛའ་བོ་དང་།  ཕུ་ནུ་དང་།  གཉེན་དག་གིས་བསྐོར་ཏེ། སངས་རྒྱས་དང་།  དགེ་སློང་གི་
དགེ་འདུན་དག་བདེ་བར་བཞུགས་པར་ཤེས་ནས་གཙང་ཞིང་བསོད་པའི་བཟའ་བ་དང་།  བཅའ་བ་བདག་ཉིད་ཀྱི་ལག་གིས་དར་ཏེ་ཚིམ་པ་དང་།  ཡང་དག་པར་བསྟབས་སོ། །དེའི་སྐབས་སུ་ཁྱིམ་བདག་རི་དགས་སྒྲས་མཛའ་བོ་དང་། 
 ཕུ་ནུ་དང་།  གཉེན་དང་།  གཞོན་ནུ་དང་།  བློན་པོ་དང་།  གྲོང་ཁྱེར་པ་དང་།  ལྗོངས་ཀྱི་སྐྱེ་བོ་མང་པོ་དང་། ལྷན་ཅིག་བུ་ས་ག་བསྲུང་བ་དང་།  བཀྲ་ཤིས་དང་ཞི་བ་དག་བྱས་ཏེ་བག་མ་ལེན་པར་ཆས་ཏེ་ཁྱིམ་བདག་བྱིན་པའི་
སྒོ་སྲུང་ཞིང་འཁོད་དོ། །ཁྱིམ་བདག་བྱིན་པས་སངས་རྒྱས་དང་། དགེ་སློང་གི་དགེ་འདུན་ལ་བདག་ཉིད་ཀྱི་ལག་ནས་དར་ཏེ་ཚིམ་པར་བྱས།  ཡང་དག་པར་བསྟབས་ནས།  བཅོམ་ལྡན་འདས་བཤོས་གསོལ་ནས།  ཕྱག་བཅབས་ལྷུང་བཟེད་བླངས་པར་ཤེས་
ནས་སྟན་དམའ་བ་ཞིག་བཏིང་ནས།  བཅོམ་ལྡན་འདས་ཀྱི་སྤྱན་སྔར་ཆོས་ཉན་པའི་ཕྱིར་མཛའ་བོ་དང་།  ཕུ་ནུ་དང་།  གཉེན་དུ་བཅས་ཏེ་འཁོད་དོ། །དེ་ནས་བཅོམ་ལྡན་འདས་ཀྱིས་ཁྱིམ་བདག་བྱིན་པ་མཛའ་བོ་དང་།  ཕུ་ནུ་དང་། གཉེན་དག་ལ་ཆོས་ཀྱི་གཏམ་གྱིས་
<pb id="11.167b"/>
ཡང་དག་པར་བསྟན།  ཡང་དག་པར་བསྐུལ། ཡང་དག་པར་གཟེང་སྟོད།  ཡང་དག་པར་མགུ་བར་བྱས་སོ། །ཆོས་ཀྱི་གཏམ་རྣམ་གྲངས་དུ་མར་ཡང་དག་པར་བསྟན།  ཡང་དག་པར་གཟེང་བསྟོད།  མགུ་བར་བྱས་ཏེ་གདན་ལས་བཞེངས་ནས་
བཞུད་དོ། །དགེ་སློང་མ་ཆོས་སྦྱིན་མ་ཡང་ཁམས་གསུམ་གྱི་གཉེན་པོ་ཐོབ།  མི་འཇིགས་པ་ཐོབ་བོ། །དེ་དག་བག་མར་བླང་བའི་དུས་ལ་བབ་ནས་ཁྱིམ་བདག་རི་དགས་སྒྲའི་བུ་ས་གས་ཀྱང་མཛའ་བོ་དང་།  ཕུ་ནུ་དང་།  གཉེན་དང་། 
གཞོན་ནུ་དང་། བློན་པོ་དང་།  གྲོང་ཁྱེར་པ་དང་།  ལྗོངས་ཀྱི་སྐྱེ་བོ་མང་པོ་དང་ལྷན་ཅིག་ཏུ་དེར་སིལ་སྙན་རྣམ་པ་སྣ་ཚོགས་པ་གསོལ་ཏོ། །ཆོས་སྦྱིན་མ་བཅོམ་ལྡན་འདས་ཀྱི་ཕྱི་བཞིན་འབྱུང་བར་འདོད་པ་དང་།  དེ་ནས་ཁྱིམ་བདག་
རི་དགས་སྒྲའི་བུ་ས་གས་འཕྲལ་ལ་དཔུང་པ་བརྐྱང་ནས་ཆོས་སྦྱིན་གྱི་ལག་པ་ནས་གཟུང་བར་བཤམས་པ་དང་།  ཆོས་སྦྱིན་མ་སེམས་ཅན་གྲངས་མེད་པ་བརྒྱ་སྟོང་གིས་མཐོང་བཞིན་དུ་ངང་པའི་རྒྱལ་པོ་འདབ་མ་བརྐྱང་བ་བཞིན་ནམ་མཁའ་ལ་
འཕུར་ཏེ་རྣམ་པ་སྣ་ཚོགས་ཀྱི་ཆོ་འཕྲུལ་བསྟན་པ་དང་།  དེ་ནས་ཁྱིམ་བདག་རི་དགས་སྒྲའི་མཛའ་བོ་དང་།  ཕུ་ནུ་དང་།  གཉེན་དག་དང་།  གཞོན་ནུ་དང་།  བློན་པོ་དང་གྲོང་ཁྱེར་པ་དང་།  ལྗོངས་ཀྱི་སྐྱེ་བོ་མང་པོ་དང་།  ཁྱིམ་བདག་
རི་དགས་སྒྲའི་བུ་ས་ག་དང་།  གཞན་ཡང་ལྟད་མོ་ལ་ལྷགས་པའི་སེམས་ཅན་དག་ངོ་མཚར་ཆེར་གྱུར་ནས་ཤིང་རྩ་བ་ནས་བཅད་པ་བཞིན་དུ་རྐང་པ་ལ་ཕྱག་འཚལ་ནས།  སྲིང་མོ་འདི་འདྲ་བའི་ཡོན་ཏན་མང་པོ་འཐོབ་
ན་ཁྱོད་འདོད་ཆགས་ལ་སྤྱོད་པའི་སྐབས་མ་ཡིན་གནས་མ་ཡིན་ཏེ།  བཟོད་པར་གསོལ་ལོ་ཞེས་སྨྲས་པ་དང་།  དེ་ནས་ཆོས་སྦྱིན་མ་ནམ་མཁའ་ལས་བབས་ཏེ། སྐྱེ་བོ་མང་པོ་དག་གི་མདུན་དུ་འདུག་ནས་འདི་ལྟ་བུའི་ཆོས་བཤད་དེ་སེམས་ཅན་
མང་པོ་བརྒྱ་སྟོང་གིས་ཐོས་ནས་ཁྱད་པར་ཆེར་རྟོགས་ཏེ།  ཁ་ཅིག་གིས་ནི་རྒྱུན་ཏུ་ཞུགས་པའི་འབྲས་བུ་མངོན་དུ་བྱས་སོ། །ཁ་ཅིག་གིས་ནི་ལན་ཅིག་ཕྱིར་འོང་བའི་འབྲས་བུ།  ཁ་ཅིག་གིས་ནི་ཕྱིར་མི་འོང་བའི་འབྲས་བུ།  ཁ་ཅིག་གིས་ནི་བཅོམ་ལྡན་འདས་ཀྱི་བསྟན་པ་
<pb id="11.168a"/>
ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་དུ་བྱས་སོ། །ཁ་ཅིག་གིས་ནི་ཉན་ཐོས་པའི་བྱང་ཆུབ་ཏུ་སེམས་བསྐྱེད་དོ། །ཁ་ཅིག་གིས་ནི་རང་སངས་རྒྱས་ཀྱི་བྱང་ཆུབ་ཏུ་ཁ་ཅིག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་
ཆུབ་ཏུའོ། །འཁོར་དེ་དག་ལས་ཕལ་ཆེར་སངས་རྒྱས་ལ་གཞོལ་ལ།  ཆོས་ལ་འབབ་དགེ་འདུན་ལ་རབ་ཏུ་བབ་པར་བཀོད་དོ། །དེ་ནས་དགེ་སློང་མ་ཆོས་སྦྱིན་གྱིས་ཐོབ་པ་དང་།  ཕུན་སུམ་ཚོགས་པ་རྙེད་སེམས་ཅན་གྱི་དོན་ཆེན་པོ་བྱས་ཏེ། བཅོམ་ལྡན་
འདས་ག་ལ་བ་དེར་སོང་སྟེ་ཕྱིན་པ་དང་།  བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས།  བཅོམ་ལྡན་འདས་ཀྱི་དྲུང་ནས་སོང་ངོ་། །དེ་ནས་བཅོམ་ལྡན་འདས་ཀྱིས་དགེ་སློང་དག་ལ་བཀའ་སྩལ་པ།  འདི་ལྟར་ངའི་བཀའ་ཐོབ་སྟེ་བསྙེན་པར་
རྫོགས་པའི་ངའི་དགེ་སློང་མ་ཉན་ཐོས་མ་ཆོས་ཀྱི་གཏམ་སྨྲ་བའི་ནང་ན་དགེ་སློང་མ་ཆོས་སྦྱིན་མ་འདི་ནི་མཆོག་ཡིན་ནོ། །དགེ་སློང་ཕ་དག་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ།  བཙུན་པ་དགེ་སློང་མ་ཆོས་
སྦྱིན་མས་ལས་ཅི་ཞིག་བགྱིས་ན་དེ་ཁྱིམ་ན་མཆིས་བཞིན་དུ་ཕྲིན་པས་རབ་ཏུ་བྱུང་ཞིང་བསྙེན་པར་རྫོགས་ནས་དགེ་སློང་མའི་དངོས་པོ་ཐོབ་ནས་དེ་ཉིད་དུ་དགྲ་བཅོམ་པ་མངོན་དུ་བགྱིས་ནས། བཅོམ་ལྡན་འདས་ཀྱིས་ཆོས་ཀྱི་གཏམ་སྨྲ་བའི་ནང་ན་མཆོག་ཏུ་གསུངས་
ཤེས་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་དགེ་སློང་མ་ཆོས་སྦྱིན་མས་ལས་བྱས་ཤིང་བསགས་པས་ཚོགས་རྙེད་པ་དང་།  རྐྱེན་སྦྱིན་པ་ནི་ཆུ་བོ་བཞིན་དུ་ཉེ་བར་གནས་ཏེ་གདོན་མི་ཟའོ། །ཆོས་སྦྱིན་གྱིས་
ལས་བྱས་ཤིང་བསགས་པ་ནི་གཞན་གྱིས་མྱོང་བར་མི་འགྱུར་ཏེ།  དགེ་སློང་དག་ལས་བྱས་ཤིང་བསགས་པ་ནི་ཕྱི་རོལ་ཀྱི་སའི་ཁམས་ལ་རྣམ་པར་མི་སྨིན།  ཆུའི་ཁམས་ལ་མ་ཡིན།  མེའི་ཁམས་ལ་མ་ཡིན།  རླུང་གི་ཁམས་ལ་མ་ཡིན་གྱི་
ཟིན་པའི་ཕུང་པོ་དང་།  ཁམས་དང་།  སྐྱེ་མཆེད་འདི་ཉིད་ལ་དགེ་བ་དང་།  མི་དགེ་བའི་ལས་བྱས་པ་རྣམ་པར་སྨིན་པར་འགྱུར་རོ། །ལས་རྣམས་སྟོར་བར་མི་འགྱུར་བ། །བསྐལ་པ་དག་ནི་བརྒྱ་ལོན་ཀྱང་། །དུས་དང་འཕྲོད་ནས་ཐོབ་པ་ནི། །ལུས་ཅན་
<pb id="11.168b"/>
རྣམས་ལ་འབྲས་བུར་སྨིན། །དགེ་སློང་དག་སྔོན་བྱུང་བ་ན་བསྐལ་པ་བཟང་པོ་འདིའི་ཚེ་སྐྱེ་དགུའི་ཚེ་ལོ་སྟོང་ཕྲག་ཉི་ཤུ་ཐུབ་པ་ན་སྟོན་པ་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ།  དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་
པ་དང་རྐང་པར་ལྡན་པ་བདེ་བར་གཤེགས་པ།  འཇིག་རྟེན་མཁྱེན་པ།  བླ་ན་མེད་པ་སྐྱེས་བུ་འདུལ་ཞིང་ཁ་ལོ་སྒྱུར་བ་ལྷ་དང་མྱི་རྣམས་ཀྱི་སྟོན་པ།  སངས་རྒྱས་བཅོམ་ལྡན་འདས་ཡུལ་ཁོར་མོར་འཇིག་གི་གྲོང་ཁྱེར་ན་བཞུགས་ཤིང་དྲང་སྲོང་གནས་ཀྱི་རི་
དགས་ཀྱི་ཚལ་ན་བཞུགས་སོ། །དེའི་དུས་ན་ཡུལ་ཁོར་མོ་འཇིག་ན་ཁྱིམ་བདག་གཞན་ཞིག་གནས་པ་དེས་རིགས་དང་མཉམ་པ་ལས་ཆུང་མ་བླངས་ཏེ་དེ་དེ་དང་ལྷན་ཅིག་ཏུ་རྩེ་དགའ་ཡོངས་སུ་སྤྱོད་དོ། །དེ་ལ་རྩེ་དགའ་ཡོངས་སུ་སྤྱད་པ་དང་། དེ་དུས་ཕྱི་ཞིག་ན་
ཆུང་མ་སེམས་ཅན་དང་ལྡན་པར་གྱུར་ཏེ།  དེ་ཟླ་བ་བརྒྱད་དམ་དགུ་འདས་པ་དང་། དེ་ལས་བུ་མོ་ཞིག་བྱུང་སྟེ་དེ་ཞག་བདུན་གསུམ་ཉི་ཤུ་གཅིག་གི་བར་དུ་བཙས་པའི་བཙས་སྟོན་ཆེན་པོ་རྒྱ་ཆེར་བྱས་ཏེ།  རིགས་དང་འཐུན་པའི་མིང་བཏགས་ནས། 
དེ་ནས་ལུས་ཆེར་གྱུར་པ་དེ་ན་རབ་ཏུ་འབྱུང་བར་འདོད་པས་དེའི་ཕ་མ་དག་གིས་རབ་ཏུ་འབྱུང་དུ་མི་སྟེར་རོ། །ཁྱིམ་དེ་ནི་དགེ་སློང་མ་རྒན་མོ་གཞན་ཞིག་རིགས་ལ་སྟོན་པར་བྱེད་ཅིང་།  དེའི་ཁྱིམ་དུ་དུས་དུས་སུ་འོང་ངོ་། །བུ་མོ་དེས་དགེ་སློང་མ་
རྒན་མོ་དེ་ལ་འཕགས་མ་བདག་ནི་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་རྫོགས་ནས་དགེ་སློང་མའི་དངོས་པོར་འཚལ་ན།  བདག་གི་ཕ་མས་མི་གནང་ཞིང་ཁྱིམ་ལས་ཕྱིར་འབྱུང་དུ་ཡང་མི་སྟེར་ན།  གནས་
འདི་ཉིད་དུ་རབ་ཏུ་འབྱུང་བར་ནུས་སམ་ཞེས་སྨྲས་པ་དང་།  དེས་བུ་མོ་བཅོམ་ལྡན་འདས་ལ་ཞུས་ཏེ་བྱའོ་ཞེས་སྨྲས་ནས།  བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་ལ་ཞུས་པ་དང་།  དེ་ཉིད་ཕྲིན་པར་བཏང་
སྟེ།  ཁྱིམ་ན་འདུག་བཞིན་དུ་རབ་ཏུ་ཕྱུང་ནས་དགེ་སློང་མའི་སྡོམ་པ་གནང་ནས་དགེ་འདུན་སྡེ་གཉིས་ཀྱིས་བསྙེན་པར་རྫོགས་པར་བྱས་ཏེ།  དགེ་སློང་མ་རྒན་མོ་དེས་དེ་ལ་ཆོས་བཤད་པ་དང་།  དེ་ཁྱིམ་ན་འདུག་བཞིན་དུ་དགྲ་བཅོམ་
<pb id="11.169a"/>
 པ་མངོན་དུ་བྱས་སོ། །དེ་ནས་དགེ་སློང་མ་རྒན་མོས་བསམས་པ།  བུ་མོ་འདིས་ཁྱིམ་ན་འདུག་བཞིན་དུ་ཕྲིན་གྱིས་རབ་ཏུ་བྱུང་སྟེ་སློབ་པའི་སྡོམ་པ་དང་བསྙེན་པར་རྫོགས་པ་ཐོབ།  ཁྱིམ་ན་འདུག་བཞིན་དུ་
དགྲ་བཅོམ་པ་མངོན་དུ་བྱས་པ་དེ་ཐམས་ཅད་ཀྱང་བདག་ལས་གྱུར་ཏེ།  བདག་གིས་བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་གི་ཚེ་ཚངས་པར་སྤྱད་པའི་དགེ་བའི་རྩ་བས་བཅོམ་ལྡན་འདས་ཡང་དག་
པར་རྫོགས་པའི་སངས་རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་ལ་བྲམ་ཟེའི་བུ་ཁྱོད་སྐྱེ་དགུ་ལོ་བརྒྱ་ཐུབ་པའི་ཚེ་དེ་བཞིན་གཤེགས་པ་བླ་ན་མེད་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་
བྱ་བར་འགྱུར་རོ་ཞེས་ལུང་བསྟན་པ་དེའི་བསྟན་པ་ལ་འདི་ལྟར་བདག་ཁྱིམ་ན་འདུག་བཞིན་དུ་ཕྲིན་གྱིས་རབ་ཏུ་ཕྱུང་།  བསླབ་པའི་སྡོམ་པ་དང་།  དགེ་སློང་མའི་དངོས་པོ་ཐོབ་ཅིང་ཁྱིམ་ན་འདུག་བཞིན་དུ་དགྲ་བཅོམ་
པ་མངོན་དུ་བྱེད་པ་དང་།  ཇི་ལྟར་བདག་གི་མཁན་མོ་བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་གིས་ཆོས་ཀྱི་གཏམ་སྨྲ་བའི་ནང་ན་མཆོག་ཏུ་བསྔགས་པ་དེ་བཞིན་དུ་བདག་ཀྱང་ཤཱཀྱ་ཐུབ་པ། 
བཅོམ་ལྡན་འདས་ཤཱཀྱའི་རྒྱལ་པོས་ཆོས་ཀྱི་གཏམ་སྨྲ་བའི་ནང་ན་མཆོག་ཏུ་བསྔགས་པར་ཤོག་ཤིག་ཅེས་སྨྲས་སོ། །དགེ་སློང་དག་ཇི་སྙམ་དུ་སེམས།  དགེ་སློང་མ་རྒན་མོ་དེ་ནི་ད་ལྟར་གྱི་
དགེ་སློང་མ་ཆོས་སྦྱིན་མ་འདི་ཉིད་ཡིན་ནོ། །བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་གི་དྲུང་ན་འདིས་ཚེ་གཅིག་ཏུ་ཚངས་པར་སྤྱོད་པ་སྤྱད་དེ།  སྨོན་ལམ་གྱི་མཐུས་ན་ཁྱིམ་ན་
འདུག་བཞིན་དུ་ཕྲིན་པས་རབ་ཏུ་བྱུང་།  བསླབ་པའི་སྡོམ་པ་དང་།  བསྙེན་པར་རྫོགས་ཤིང་དགེ་སློང་མའི་དངོས་པོ་ཡང་འཐོབ།  ཁྱིམ་ན་འདུག་བཞིན་དུ་དེས་ཉོན་མོངས་པ་ཐམས་ཅད་
