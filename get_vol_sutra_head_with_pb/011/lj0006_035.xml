<pb id="11.85b"/>
སྨྲས་ནས་དེ་དག་སློབ་པ་ལ་ཞུགས་པ་དང་།  ཇི་ཙམ་ན་བྲམ་ཟེ་དང་ཁྱིམ་བདག་དག་ལྷགས་ནས་དེ་དག་གིས་དེ་དག་མཐོང་སྟེ། བཟོ་བོ་འདི་དག་ཐམས་ཅད་རབ་ཏུ་བྱུང་ན་བདག་གི་ལས་སུས་བྱ་ཞེས་འཛེར་ཏོ། །དེ་ལྟ་བུར་གྱུར་པ་དགེ་སློང་དག་གིས་
བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་དགོངས་པ་དེ་དང་འདྲ་བའི་སྣོད་འཆང་ན་ཉེས་པའི་དམིགས་ཡིན་ཏེ།  དེ་ལྟ་བས་ན་དེ་དང་འདྲ་བའི་རྒྱུད་ལས་དེ་དང་འདྲ་བའི་ཆ་སྤྱད་མི་འཆང་བར་དགོངས་ནས།  དགེ་སློང་རྣམས་ལ་
བཀའ་སྩལ་པ།  དགེ་སློང་དག་བྲམ་ཟེ་དེ་དག་དང་ཁྱིམ་བདག་དག་འཕྱ་བ་ནི་གནས་ཡིན་ནོ། །དེ་ལྟ་བས་ན་དགེ་སློང་དག་དེ་དང་འདྲ་བ་ལས་དེ་དང་འདྲ་བའི་རྒྱུད་ཀྱི་ཆ་སྤྱད་མ་འཆང་ཤིག །དགེ་སློང་དག་གིས་དེ་དང་འདྲ་བའི་ཆ་སྤྱད་འཆང་ན་འདས་
པ་དང་བཅས་པར་འགྱུར་རོ། །བཅོམ་ལྡན་འདས་ཀྱིས་དེ་དང་འདྲ་བ་ལས་དེ་དང་འདྲ་བའི་ཆ་སྤྱད་མ་འཆང་ཤིག་ཅེས་གསུངས་པ་དང་། ཅི་ཙམ་ན་སྨན་པ་གཞན་ཞིག་རབ་ཏུ་བྱུང་ནས་ལྗོངས་རྒྱུ་ཞིང་མཉན་དུ་ཡོད་པར་ཕྱིན་པ་དང་།  དེ་ལ་དགེ་སློང་དག་
གིས་ཚེ་དང་ལྡན་པ་དགེ་སློང་ནད་པ་འདི་ལ་སྨན་དཔྱད་བྱོས་ཤིག་ཅེས་སྨྲས་པ་དང་།  དེས་ཚེ་དང་ལྡན་པ་བཅོམ་ལྡན་འདས་ཀྱིས་མ་གནང་སྟེ།  དེ་འདྲ་བ་ལས་དེ་འདྲ་བ་སྤྱད་མ་འཆང་ཤིག་ཅེས་བྱུང་ན་དེ་ལ་སྨན་དཔྱད་ཅིས་བྱ་ཞེས་ཟེར་རོ། །དེ་ལྟར་
གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས་བཅོམ་ལྡན་འདས་ཀྱིས་དེ་ལྟ་བས་ན་གནང་བ་ནི་སྨན་པ་རབ་ཏུ་བྱུང་ན་གཏར་དཔྱད་ཀྱི་སྤྱད་ཆོངས་ཤིག །སྔོན་ཡི་གེ་པས་ནི་རམ་ཕྱིས་ཆོངས་ཤིག །འདྲེག་མཁན་རབ་ཏུ་བྱུང་ན་ནི་སེན་
མོ་གཅད་པ་ཆོངས་ཤིག་ཅེས་བཀའ་སྩལ་ཏོ།།               །།འདུལ་བ་ཕྲན་ཚེགས་ཀྱི་གཞི།  <bampo n="6.35" zh="11.210"/>བམ་པོ་སུམ་བཅུ་རྩ་ལྔ་པ།  གླེང་གཞི་མཉན་དུ་ཡོད་པ་ན་སྟེ།  ནམ་བཅོམ་ལྡན་འདས་ཀྱིས་རྫུ་འཕྲུལ་ཆེན་
པོ་བསྟན་ཏེ།  མུ་སྟེགས་ཅན་རྣམས་ནི་སྨ་ཕབ།  ལྷ་དང་མི་རྣམས་ནི་དགའ་བར་མཛད། སྐྱེ་བོ་མང་པོ་དག་གི་སེམས་མགུ་བར་མཛད་པ་དེའི་ཚེ་ན་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པའི་
<pb id="11.86a"/>
ཤིན་དུ་རྙེད་པ་དང་བཀུར་སྟི་རབ་ཏུ་བྱུང་སྟེ།  དེ་ནས་བཅོམ་ལྡན་འདས་ཀྱིས་རྙེད་པ་དང་བཀུར་བསྟི་བྱུང་བ་གཅད་པར་དགོངས་ནས་སུམ་བཅུ་རྩ་གསུམ་གྱི་ལྷའི་གནས་སུ་གཤེགས་ཏེ།  ལ་བ་རྡོ་དཀར་ལས་ཤིང་པ་རི་ཛ་ཏ་
ཀ་དང་།  ཀོ་བྱི་ད་ར་ཀ་དང་།  ཤིན་དུ་མི་རིང་བ་ཞིག་ཏུ་དབྱར་ཚུལ་དུ་ཞུགས་སོ། །དེ་ནས་བཅོམ་ལྡན་འདས་ཀྱིས་ཡུམ་སྐྱེད་མ་དང་གཞན་ཡང་སུམ་བཅུ་རྩ་གསུམ་གྱི་གནས་ཀྱི་ལྷ་རྣམས་ལ་ཆོས་འཆད་དོ། །དེའི་ཚེ་ན་མཽད་གལ་ཡ་
ན་ཆེན་པོ་མཉན་དུ་ཡོད་པའི་ཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བར་དབྱར་ཚུལ་དུ་ཞུགས་སོ། །དེ་ནས་འཁོར་བཞི་ཚེ་དང་ལྡན་པ་མཽད་གལ་ཡ་ཡན་ཆེན་པོ་གང་ན་བ་དེར་དོང་སྟེ་ཕྱིན་པ་དང་།  ཚེ་དང་ལྡན་པ་མཽད་གལ་ཡ་
ན་ཆེན་པོའི་རྐང་པ་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འཁོད་དོ། །ཕྱོགས་གཅིག་ཏུ་འཁོད་ནས་འཁོར་བཞི་པོ་རྣམས་ལ་ཚེ་དང་ལྡན་པ་མཽད་གལ་ཡ་ན་ཆེན་པོས་ཆོས་ཀྱི་གཏམ་གྱིས་ཡང་དག་པར་བསྟན།  ཡང་དག་པར་
བསྐུལ།  ཡང་དག་པར་གཟེང་བསྟོད། ཡང་དག་པར་དགའ་བར་བྱས་སོ། །རྣམ་གྲངས་དུ་མའི་ཆོས་ཀྱི་གཏམ་གྱིས་ཡང་དག་པར་བསྟན། ཡང་དག་པར་བསྐུལ།  ཡང་དག་པར་གཟེང་བསྟོད།  ཡང་དག་པར་
དགའ་བར་བྱས་ནས་ཅང་མི་ཟེར་བ་དང་། དེ་ནས་འཁོར་བཞི་པོ་རྣམས་སྟན་ལས་ལངས་ནས་བླ་གོས་ཕྲག་པ་ལ་གཟར་ཏེ། ཚེ་དང་ལྡན་པ་མཽད་གལ་ཡ་ན་ཆེན་པོ་གང་ན་བ་དེར་ཐལ་མོ་སྦྱར་ཏེ་ཕྱག་འཚལ་ནས།  ཚེ་དང་ལྡན་པ་
མཽད་གལ་ཡ་ཡན་ཆེན་པོ་ལ་བཙུན་པ་མཽད་གལ་ཡ་ན་ཆེན་པོ་བཅོམ་ལྡན་འདས་ད་ལྟར་གང་དུ་དབྱར་ཚུལ་དུ་ཞུགས་པ་གསན་ཏམ་ཞེས་སྨྲས་པ་དང་།  ཀྱེ་བཅོམ་ལྡན་འདས་ནི་སུམ་བཅུ་རྩ་གསུམ་གྱི་
གནས་ལ་བ་རྡོ་དཀར་ལས་ཤིང་པ་ར་ཙི་ཏ་ཀ་དང་།  ཀོ་བྱི་ད་ར་ཀ་དང་ཤིན་དུ་མི་རིང་བ་ཞིག་ཏུ་དབྱར་ཚུལ་དུ་ཞུགས་ཏེ་ཡུམ་སྐྱེད་མ་དང་གཞན་ཡང་སུམ་བཅུ་རྩ་གསུམ་གྱི་ལྷ་རྣམས་ལ་ཆོས་འཆད་པར་བདག་གིས་ཐོས་སོ་ཞེས་སྨྲས་པ་དང་།  དེ་ནས་འཁོར་
<pb id="11.86b"/>
བཞི་པོ་རྣམས་ཀྱིས་ཚེ་དང་ལྡན་པ་མཽད་གལ་ཡ་ན་ཆེན་པོས་བཤད་པ་ལ་མངོན་པར་དགའ་ཞིང་རྗེས་སུ་ཡི་རང་ནས།  ཚེ་དང་ལྡན་པ་མཽད་གལ་ཡ་ན་ཆེན་པོའི་རྐང་པ་ལ་མགོ་བོས་ཕྱག་འཚལ་ནས་སྟན་ལས་ལངས་ཏེ་དོང་ངོ་། །དེ་ནས་
འཁོར་བཞི་པོ་རྣམས་ཟླ་བ་གསུམ་འདས་པ་དང་།  ཚེ་དང་ལྡན་པ་མཽད་གལ་ཡ་ན་ཆེན་པོ་གང་ན་བ་དེར་དོང་སྟེ་ཕྱིན་པ་དང་།  ཚེ་དང་ལྡན་པ་མཽད་གལ་ཡ་ན་ཆེན་པོའི་རྐང་པ་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །
ཕྱོགས་གཅིག་ཏུ་འཁོད་ནས་འཁོར་བཞི་པོ་རྣམས་ལ་ཚེ་དང་ལྡན་པ་མཽད་གལ་ཡ་ན་ཆེན་པོས་ཆོས་ཀྱི་གཏམ་ཡང་དག་པར་བསྟན།  ཡང་དག་པར་བསྐུལ།  ཡང་དག་པར་གཟེང་བསྟོད།  ཡང་དག་པར་དགའ་བར་བྱས་སོ། །རྣམ་གྲངས་དུ་མའི་
ཆོས་ཀྱི་གཏམ་གྱིས་ཡང་དག་པར་བསྟན།  ཡང་དག་པར་བསྐུལ། ཡང་དག་པར་གཟེང་བསྟོད།  ཡང་དག་པར་དགའ་བར་བྱས་ཏེ་ཅང་མི་ཟེར་བར་འདུག་པ་དང་།  དེ་ནས་འཁོར་བཞི་པོ་དག་སྟན་ལས་ལངས་ཏེ་བླ་གོས་ཕྲག་པ་ལ་གཟར་
ནས།  ཚེ་དང་ལྡན་པ་མཽད་གལ་ཡ་ན་ཆེན་པོ་ག་ལ་བ་དེར་ཐལ་མོ་སྦྱར་ཏེ་ཕྱག་འཚལ་ནས།  ཚེ་དང་ལྡན་པ་མཽད་གལ་ཡ་ན་ཆེན་པོ་ལ་འདི་སྐད་ཅེས་སྨྲས་སོ། །འདི་ལྟར་བཙུན་པ་ཚེ་དང་ལྡན་པ་མཽད་གལ་ཡ་ན་ཆེན་པོས་མཁྱེན་པར་
མཛད་དུ་གསོལ།  བདག་ཅག་གིས་བཅོམ་ལྡན་འདས་མ་མཐོང་ནས་རིང་ཞིག་ལོན་ལགས་ཏེ།  བཅོམ་ལྡན་འདས་ལ་ལྟ་འཚལ་བས་བདག་ཅག་ཤིན་དུ་སྐོམ་སྟེ། བཅོམ་ལྡན་འདས་ལ་བལྟ་བར་འཚལ་གྱིས། དེ་སྟེ་བཙུན་པ་མཽད་གལ་
ཡ་ན་ཆེན་པོས་རིགས་ཤིང་ལེགས་ན་ནི་བཙུན་པ་མཽད་གལ་ཡ་ན་ཆེན་པོས་བཅོམ་ལྡན་འདས་གང་ན་བ་དེར་བཞུད་ལ་དྲུང་དུ་ཕྱིན་པ་དང་།  བདག་ཅག་གི་ཚིག་གིས་བཅོམ་ལྡན་འདས་ཀྱི་ཞབས་ལ་ཕྱག་བགྱིས་ཏེ་གནོད་པ་ཆུང་ངམ། 
གནོད་པར་མ་གྱུར་ཏམ། མྱུར་དུ་བཞེངས་སམ། འཚོ་འམ། མཐུ་དང་ལྡན་ནམ། བདེ་འམ།  སྙུན་ཆུང་ངམ།  བདེ་བར་བཞུགས་སམ།  བདེ་བར་གྱུར་ཏམ་ཞེས་ཞུས་ལ་འདི་སྐད་ཅེས་ཀྱང་གསོལ་ཅིག །བཙུན་པ་འཛམ་བུའི་
<pb id="11.87a"/>
གླིང་གི་འཁོར་བཞི་པོ་དག་བཅོམ་ལྡན་འདས་ལ་བལྟ་བར་འཚལ་ན་བཙུན་པ་སུམ་བཅུ་རྩ་གསུམ་གྱི་ལྷའི་གནས་སུ་འཛེག་ཅིང་བཅོམ་ལྡན་འདས་ཀྱི་དྲུང་དུ་བཅོམ་ལྡན་འདས་ལ་བལྟ་བ་དང་བསྙེན་བཀུར་བའི་ཕྱིར་མཆིར་
འཛམ་བུའི་གླིང་གི་མི་རྣམས་ལ་དེ་འདྲ་བའི་རྫུ་འཕྲུལ་དང་མཐུ་མ་མཆིས་སོ། །གང་སུམ་བཅུ་རྩ་གསུམ་གྱི་གནས་ཀྱི་ལྷ་དེ་རྣམས་ནི་འཛམ་བུའི་གླིང་དུ་བབས་ཏེ། བཅོམ་ལྡན་འདས་ཀྱི་དྲུང་དུ་བཅོམ་ལྡན་འདས་ལ་བལྟ་བ་དང་།  བསྙེན་བཀུར་བགྱིད་དུ་མཆི་
བར་ན་སུམ་བཅུ་རྩ་གསུམ་གྱི་ལྷ་ལ་རྫུ་འཕྲུལ་དང་།  མཐུ་མཆིས་ན།  བཅོམ་ལྡན་འདས་སུམ་བཅུ་རྩ་གསུམ་གྱི་ལྷའི་གནས་ནས་འཛམ་བུའི་གླིང་དུ་གཤེགས་པར་ཐུགས་རྗེར་དགོངས་ན་ལེགས་སོ་ཞེས་གསུངས་ཤིག་ཅེས་སྨྲས་པ་དང་། 
ཚེ་དང་ལྡན་པ་མཽད་གལ་ཡ་ན་ཆེན་པོས་འཁོར་བཞི་པོ་རྣམས་ལ་ཅང་མི་སྨྲ་བར་གནང་ངོ་། །དེ་ནས་འཁོར་བཞི་པོ་དག་ཚེ་དང་ལྡན་པ་མཽད་གལ་ཡ་ན་ཆེན་པོས་ཅང་མི་སྨྲ་བས་གནང་བར་རིག་སྟེ།  ཚེ་དང་ལྡན་པ་མཽད་གལ་ཡ་ན་ཆེན་
པོའི་རྐང་པ་ལ་མགོ་བོས་ཕྱག་འཚལ་ནས་སྟན་ལས་ལངས་ཏེ་དོང་ངོ་། །དེ་ནས་ཚེ་དང་ལྡན་པ་མཽད་གལ་ཡ་ན་ཆེན་པོས་འཁོར་བཞི་པོ་དག་དོང་ནས་རིང་པོ་མ་ལོན་པར་རིག་པ་དང་དེ་འདྲ་བའི་ཏིང་ངེ་འཛིན་ལ་མཉམ་པར་གཞག་གོ། །ཇི་ལྟར་
སེམས་མཉམ་པར་གཞག་པ་ནི་འདི་ལྟ་སྟེ།  སྟོབས་དང་ལྡན་པའི་སྐྱེས་བུས་དཔུང་པ་བསྐུམས་པ་ལས་བརྐྱང་བ་འམ།  བརྐྱང་བ་ལས་བསྐུམས་པ་ཙམ་དུ་དེ་ལྟར་དེ་བཞིན་ཚེ་དང་ལྡན་པ་མཽད་གལ་ཡ་ན་ཆེན་པོ་མཉན་དུ་ཡོད་པ་
ནས་མི་སྣང་བར་གྱུར་ཏེ། སུམ་བཅུ་རྩ་གསུམ་གྱི་ལྷའི་གནས་ལ་བ་རྡོ་དཀར་ལས་ཤིང་པ་རི་ཙི་ཏ་ཀ་དང་།  ཀོ་བྱི་ད་ར་ཀ་དང་།  ཤིན་དུ་མི་རིང་བ་ཞིག་ཏུ་དེའི་དུས་ན་བཅོམ་ལྡན་འདས་ལྷའི་འཁོར་བརྒྱ་སྟོང་དུ་མའི་མདུན་ན་
བཞུགས་ཤིང་ཆོས་འཆད་པ་ཚེ་དང་ལྡན་པ་མཽད་གལ་ཡ་ན་ཆེན་པོས་མཐོང་ངོ་། །བཅོམ་ལྡན་འདས་ལྷའི་འཁོར་བརྒྱ་སྟོང་དུ་མའི་མདུན་ན་བཞུགས་ཤིང་ཆོས་འཆད་པ་མཐོང་ནས་འཛུམ་པ་བྱས་ཏེ།  བཅོམ་ལྡན་འདས་འདི་
<pb id="11.87b"/>
ན་ཡང་ལྷ་མང་པོ་དང་བཞུགས་པ་ནི་འདི་ལྟ་སྟེ།  འཛམ་བུའི་གླིང་གི་འཁོར་བཞི་པོ་བཞིན་ནོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་ཡ་ན་ཆེན་པོའི་བསམ་པ་མཁྱེན་ནས།  ཚེ་དང་ལྡན་པ་མཽད་གལ་ཡ་ན་ཆེན་པོ་
ལ་འདི་སྐད་ཅེས་བཀའ་སྩལ་ཏོ། །མཽད་གལ་ཡ་ན་ཆེན་པོ་རང་གིས་འདུ་བྱེད་པ་ནི་མ་ཡིན་མོད་ཀྱི། ནམ་གྱི་ཚེ་ངས་འོང་བར་བསམས་པ་དེའི་ཚེ་ན་ནི་འོང་ངོ་། །ནམ་གྱི་ཚེ་འགྲོ་བར་བསམས་པ་དེའི་ཚེ་ན་འགྲོ་སྟེ།  ངའི་སེམས་ལ་
སེམས་ཀྱིས་ཤེས་ནས་འོང་བ་དང་འགྲོ་བའོ། །དེ་ནས་ཚེ་དང་ལྡན་པ་མཽད་གལ་ཡ་ན་ཆེན་པོ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་།  བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །
ཕྱོགས་གཅིག་ཏུ་འདུག་ནས་ཚེ་དང་ལྡན་པ་མཽད་གལ་ཡ་ན་ཆེན་པོ་ལྷའི་འཁོར་ཐམས་ཅད་དུ་བལྟས་ནས་བཅོམ་ལྡན་འདས་ལ་བཙུན་པ་ལྷའི་འཁོར་འདི་དག་ནི་རྣམ་པ་སྣ་ཚོགས་འདུས་ཤིང་མཆིས་སོ། །དེའི་འཁོར་འདུས་ཤིང་མཆིས་
པ་འདི་དག་ནི་གང་སངས་རྒྱས་ཤེས་ཏེ་དད་པ་དང་ལྡན་པས་ལུས་དང་བྲལ་ནས་འདིར་སྐྱེས་པ་དག་མཆིས་སོ། །དེའི་འཁོར་འདུས་ཤིང་མཆིས་པ་འདི་དག་ནི་གང་ཆོས་དང་། དགེ་འདུན་དང་། འཕགས་པ་བཞེད་པའི་ཚུལ་ཁྲིམས་དང་ལྡན་པས་ལུས་
དང་བྲལ་ནས་འདིར་སྐྱེས་སོ་ཞེས་གསོལ་པ་དང་།  དེ་ལྟར་དེ་བཞིན་ཏེ་མཽད་གལ་ཡ་ན་ཆེན་པོ་རྣམ་པ་སྣ་ཚོགས་ཀྱི་ལྷའི་འཁོར་འདི་དག་འདུས་ཤིང་འཁོད་དོ། །ལྷའི་འཁོར་འདི་དག་ལས་གང་སངས་རྒྱས་ལ་ཤེས་ཤིང་དད་པ་དང་ལྡན་པས་ན་ལུས་དང་
བྲལ་ནས་འདིར་སྐྱེས་པ་ཡོད་དོ། །ཆོས་དང་།  དགེ་འདུན་དང་།  འཕགས་པ་བཞེད་པའི་ཚུལ་ཁྲིམས་དང་ལྡན་པས་ལུས་དང་བྲལ་ནས་འདིར་སྐྱེས་པ་ཡང་ཡོད་དོ། །དེ་ནས་བརྒྱ་བྱིན་ལྷའི་དབང་པོ་བཅོམ་ལྡན་འདས་དང་།  ཚེ་དང་ལྡན་པ་མཽད་གལ་ཡ་
ན་ཆེན་པོས་བཤད་པའི་རྗེས་སུ་བསྔགས་ནས་ཚེ་དང་ལྡན་པ་མཽད་གལ་ཡ་ན་ཆེན་པོ་ལ་འདི་སྐད་ཅེས་སྨྲས་སོ། །དེ་ལྟར་དེ་བཞིན་ནོ། །བཙུན་པ་མཽད་གལ་ཡ་ན་ཆེན་པོ་དེ་ལྟར་དེ་བཞིན་ཏེ་
<pb id="11.88a"/>
རྣམ་པ་སྣ་ཚོགས་ཀྱི་ལྷའི་འཁོར་འདུས་ཤིང་འཁོད་དོ། །ལྷའི་འཁོར་འདི་དག་ལས་གང་སངས་རྒྱས་ཤེས་ཤིང་དད་པ་དང་ལྡན་པས་ལུས་དང་བྲལ་བས་འདིར་སྐྱེས་པ་ཡང་མཆིས་སོ། །ཆོས་དང་། 
དགེ་འདུན་དང་།  འཕགས་པ་བཞེད་པའི་ཚུལ་ཁྲིམས་དང་ལྡན་པས་ལུས་དང་བྲལ་ནས་འདིར་སྐྱེས་པ་ཡང་མཆིས་སོ། །དེ་ནས་ལྷའི་བུ་གཞན་ཞིག་གིས་བཅོམ་ལྡན་འདས་དང་། ཚེ་དང་ལྡན་པ་མཽད་གལ་ཡ་ན་ཆེན་པོ་དང་། 
བརྒྱ་བྱིན་ལྷའི་དབང་པོས་བཤད་པ་ལ་རྗེས་སུ་བསྔགས་ནས་ཚེ་དང་ལྡན་པ་མཽད་གལ་ཡ་ན་ཆེན་པོ་ལ་འདི་སྐད་ཅེས་སྨྲས་སོ། །བཙུན་པ་མཽད་གལ་ཡ་ན་ཆེན་པོ་དེ་ལྟར་དེ་བཞིན་ནོ། །དེ་ལྟར་དེ་བཞིན་ཏེ་རྣམ་པ་སྣ་ཚོགས་ཀྱི་ལྷའི་
འཁོར་འདུས་ཤིང་འཁོད་དོ། །ལྷའི་འཁོར་འདི་དག་ལས་གང་སངས་རྒྱས་ཤེས་ཤིང་དད་པ་དང་ལྡན་པས་ལུས་དང་བྲལ་ནས་འདིར་སྐྱེས་པ་ཡང་མཆིས་སོ། །ཆོས་དང་།  དགེ་འདུན་དང་། འཕགས་པ་བཞེད་པའི་
ཚུལ་ཁྲིམས་དང་ལྡན་པས་ལུས་དང་བྲལ་ནས་འདིར་སྐྱེས་པ་ཡང་མཆིས་སོ། །དེ་ནས་དེའི་ཚེ་ལྷ་གཅིག་ཅིག་སྟན་ལས་ལངས་ཏེ་བླ་གོས་ཕྲག་པ་གཅིག་ལ་བྱས་ནས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་
ཏེ་ཕྱག་འཚལ་ནས།  བཅོམ་ལྡན་འདས་ལ་བཙུན་པ་བདག་ནི་སངས་རྒྱས་ལ་ཤེས་ཤིང་དད་པ་དང་ལྡན་པས་ལུས་དང་བྲལ་ཏེ་འདིར་སྐྱེས་སོ་ཞེས་གསོལ་པ་དང་གཞན་ཞིག་གིས་ཀྱང་འདི་སྐད་དུ་སྨྲས་སོ། །བདག་ནི་ཆོས་ལ། 
བདག་ནི་དགེ་འདུན་ལ།  བདག་ནི་འཕགས་པའི་ཚུལ་ཁྲིམས་དང་ལྡན་པས་ལུས་དང་བྲལ་ནས་འདིར་སྐྱེས་སོ། །དེར་ལྷ་བརྒྱ་སྟོང་དུ་མས་བཅོམ་ལྡན་འདས་ཀྱི་སྤྱན་སྔར་སོ་སོར་རྒྱུན་དུ་ཞུགས་པའི་ལུང་བསྟན་ནས་དེ་ཉིད་དུ་མི་སྣང་བར་གྱུར་
ཏོ། །དེ་ནས་ཚེ་དང་ལྡན་པ་མཽད་གལ་ཡ་ན་ཆེན་པོས་ལྷའི་འཁོར་རྣམས་ལས་དབེན་པར་ཤེས་ནས་སྟན་ལས་ལངས་ཏེ་བླ་གོས་ཕྲག་པ་ལ་གཟར་ནས་བཅོམ་ལྡན་འདས་གང་ན་བ་དེར་སོང་ནས་ཐལ་མོ་སྦྱར་ཏེ་ཕྱག་འཚལ་ནས་བཅོམ་ལྡན་འདས་ལ་འདི་སྐད་ཅེས་གསོལ་
<pb id="11.88b"/>
ཏོ། །བཙུན་པ་འཛམ་བུའི་གླིང་ནས་འཁོར་བཞི་པོ་རྣམས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་གནོད་པ་ཆུང་ངམ། གནོད་པར་མ་གྱུར་ཏམ། མྱུར་དུ་བཞེངས་སམ།  འཚོ་འམ།  མཐུ་དང་ལྡན་ནམ།  བདེ་འམ།  སྙུན་ཆུང་
ངམ།  བདེ་བར་བཞུགས་སམ།  བདེ་བར་གྱུར་ཏམ་ཞེས་སྙུན་གསོལ་ལོ། །མཽད་གལ་ཡ་ན་ཁྱོད་དང་།  འཛམ་བུའི་གླིང་གི་འཁོར་བཞི་པོ་དག་ཀྱང་བདེ་བར་གྱུར་ཅིག །བཙུན་པ་འཛམ་བུའི་གླིང་གི་འཁོར་བཞི་པོ་དག་བཅོམ་ལྡན་
འདས་ལ་བལྟ་བར་འཚལ་ཏེ། འདི་སྐད་གསོལ་ལོ། །བཙུན་པ་འཛམ་བུའི་གླིང་གི་མི་རྣམས་སུམ་བཅུ་རྩ་གསུམ་གྱི་ལྷའི་གནས་སུ་འཛེག་ཅིང་བཅོམ་ལྡན་འདས་ཀྱི་དྲུང་དུ་བཅོམ་ལྡན་འདས་ལ་བལྟ་བ་དང་བསྙེན་བཀུར་བའི་ཕྱིར་མཆི་བར་
འགྱུར་བ་དེ་ལྟ་བུའི་རྫུ་འཕྲུལ་དང་མཐུ་འཛམ་བུའི་གླིང་གི་མི་རྣམས་ལ་མ་མཆིས་ཀྱི་བཙུན་པ་སུམ་བཅུ་རྩ་གསུམ་གྱི་ལྷ་དེ་རྣམས་ནི་འཛམ་བུའི་གླིང་དུ་འབབ་ཅིང་། བཅོམ་ལྡན་འདས་ཀྱི་དྲུང་དུ་བཅོམ་ལྡན་འདས་ལ་བལྟ་བ་དང་
བསྙེན་བཀུར་བར་མཆི་བ་དེ་ལྟ་བུའི་རྫུ་འཕྲུལ་དང་མཐུ་སུམ་བཅུ་རྩ་གསུམ་གྱི་ལྷ་རྣམས་ལ་མཆི་ན།  བཅོམ་ལྡན་འདས་ཐུགས་རྗེས་དགོངས་ཏེ་སུམ་བཅུ་རྩ་གསུམ་གྱི་ལྷའི་གནས་ནས་འཛམ་བུའི་གླིང་དུ་གཤེགས་ན་ལེགས་སོ་ཞེས་
གསོལ་ལོ། །དེ་བས་ན་མཽད་གལ་ཡ་ན་ཁྱོད་འཛམ་བུའི་གླིང་དུ་སོང་ལ་འཁོར་བཞི་པོ་རྣམས་ལ་བཅོམ་ལྡན་འདས་ནི་དེང་ནས་ཞག་བདུན་ན་སུམ་བཅུ་རྩ་གསུམ་གྱི་ལྷའི་གནས་ནས་འཛམ་བུའི་གླིང་གི་གྲོང་ཁྱེར་སང་ཀ་ཤིའི་ཨ་པ་ཛ་
རིའི་ནགས་ཤིང་ཨུ་དུམ་འབའ་རའི་དྲུང་དུ་གཤེགས་སོ་ཞེས་བསྒོ་ཤིག །དེ་ནས་ཚེ་དང་ལྡན་པ་མཽད་གལ་ཡ་ན་ཆེན་པོས་བཅོམ་ལྡན་འདས་ལས་མཉན་ཏེ་ཞབས་ལ་མགོ་བོས་ཕྱག་འཚལ་ནས་དེ་འདྲ་བའི་ཏིང་ངེ་འཛིན་ལ་མཉམ་པར་
བཞག་གོ། །ཇི་ལྟར་སེམས་མཉམ་པར་བཞག་པ་ན་འདི་ལྟ་སྟེ།  སྟོབས་དང་ལྡན་པའི་སྐྱེས་བུས་དཔུང་པ་བསྐུམས་པ་ལས་བརྐྱང་བ་འམ།  བརྐྱང་བ་ལས་བསྐུམས་པ་བཞིན་ཚེ་དང་ལྡན་པ་མཽད་གལ་ཡ་ན་ཆེན་པོ་སུམ་བཅུ་
<pb id="11.89a"/>
རྩ་གསུམ་གྱི་ལྷའི་གནས་ནས་མི་སྣང་བར་གྱུར་ཏེ་འཛམ་བུའི་གླིང་དུ་ཕྱིན་ཏོ། །དེ་ནས་ཚེ་དང་ལྡན་པ་མཽད་གལ་ཡ་ན་ཆེན་པོ་འཛམ་བུའི་གླིང་དུ་འོངས་ནས་འཁོར་བཞི་པོ་དག་ལ་ཀྱེ་བཅོམ་ལྡན་འདས་ནི་དེང་ནས་ཞག་བདུན་
ན་སུམ་བཅུ་རྩ་གསུམ་གྱི་ལྷའི་གནས་ནས་འཛམ་བུའི་གླིང་གི་གྲོང་ཁྱེར་སང་ཀ་ཤིའི་ཨ་པ་ཛ་རིའི་ནགས་ཤིང་ཨུ་དུམ་འབའ་རའི་དྲུང་དུ་གཤེགས་སོ་ཞེས་བསྒོའོ། །དེ་ནས་འཁོར་བཞི་པོ་དག་ཞག་བདུན་སོང་བ་ན་དྲི་དང་བྱུག་པ་དག་ཁྱེར་ཏེ་
གྲོང་ཁྱེར་སང་ཀ་ཤེར་དོང་ངོ་། །དེ་ནས་སང་ཀ་ཤེ་ན་གནས་པའི་སྐྱེ་བོ་མང་པོ་དག་གིས་གྲོང་ཁྱེར་སང་ཀ་ཤེ་རྡོ་བ་དང་གྱོ་མོ་དང་བོང་བ་དག་མེད་པར་བྱས་ཏེ་ཙན་དན་གྱི་ཆུས་ཆག་ཆག་བཏབ་ནས་བདུག་པ་ཞིམ་པོའི་པོག་པོར་སྦྱངས། 
རྒྱལ་མཚན་དང་།  ལྷའི་འཕན་དག་བསྒྲེང་།  དར་གྱི་ལྡ་ལྡི་རྣམས་ནི་བྲེས་ཏེ།  མེ་ཏོག་སྣ་ཚོགས་ཀྱིས་གཏོར་བས།  ཡིད་དགའ་བར་འགྱུར་བ་ནི་ལྷའི་དགའ་བའི་ཚལ་དུ་སྐྱེད་མོས་ཚལ་བཞིན་ཏེ།  སའི་ཕྱོགས་ཡངས་
ཤིང་བླ་གབ་མེད་པར་གདན་བཏིང་ཞིང་བཤམས་སོ། །དེ་ནས་བཅོམ་ལྡན་འདས་ཀྱིས་སུམ་བཅུ་རྩ་གསུམ་གྱི་ལྷ་རྣམས་ལ་ཆོས་ཀྱི་གཏམ་གྱིས་ཡང་དག་པར་བསྟན།  ཡང་དག་པར་བསྐུལ། ཡང་དག་པར་གཟེང་བསྟོད། 
ཡང་དག་པར་དགའ་བར་བྱས་ཏེ་སུམ་བཅུ་རྩ་གསུམ་གྱི་ལྷའི་གནས་ནས་སུམ་བཅུ་རྩ་གསུམ་གྱི་ལྷ་རྣམས་དང་ལྷན་ཅིག་ཏུ་མི་སྣང་བར་གྱུར་ཏེ་མཚེ་མར་གཤེགས་སོ། །དེ་ནས་བཅོམ་ལྡན་འདས་ཀྱིས་མཚེ་མའི་ལྷ་རྣམས་ལ་ཆོས་ཀྱི་གཏམ་
གྱིས་ཡང་དག་པར་བསྟན།  ཡང་དག་པར་བསྐུལ། ཡང་དག་པར་གཟེང་བསྟོད། ཡང་དག་པར་དགའ་བར་བྱས་ནས་སུམ་བཅུ་རྩ་གསུམ་གྱི་ལྷ་རྣམས་དང་།  མཚེ་མའི་ལྷ་རྣམས་དང་ལྷན་ཅིག་མི་སྣང་བར་གྱུར་ཏེ་དེ་བཞིན་དུ་
དགའ་ལྡན་དུ་གཤེགས་སོ། །དེ་བཞིན་དུ་འཕྲུལ་དགའ་དང་།  གཞན་འཕྲུལ་དབང་བྱེད་དང་།  ཚངས་རིས་དང་།  ཚངས་ལྷ་ཉེ་ཕན་དང་། ཚངས་ཆེན་དང་།  འོད་ཆུང་དང་།  ཚད་མེད་འོད་དང་།  འོད་གསལ་དང་།  དགེ་
<pb id="11.89b"/>
ཆུང་དང་།  ཚད་མེད་དགེ་དང་།  མ་ལུས་དགེ་དང་། སྤྲིན་མེད་དང་།  བསོད་ནམས་འཕེལ་དང་།  འབྲས་བུ་ཆེ་དང་།  མི་ཆེ་བ་དང་།  མི་དྲོས་དང་།  གྱ་ནོམ་སྣང་དང་།  ཤིན་དུ་མཐོང་དང་།  འོག་མིན་དུ་འདོད་པ་ན་སྤྱོད་པ་དང་།  གཟུགས་
ཡོད་པ་ན་སྤྱོད་པའི་ལྷ་རྣམས་དང་ཐབས་གཅིག་ཏུ་གཤེགས་སོ། །དེ་ནས་བཅོམ་ལྡན་འདས་འོག་མིན་གནམ་གྱི་ལྷ་རྣམས་ལ་ཆོས་ཀྱི་གཏམ་གྱིས་ཡང་དག་པར་བསྟན།  ཡང་དག་པར་བསྐུལ།  ཡང་དག་པར་གཟེང་བསྟོད།  ཡང་དག་
པར་དགའ་བར་བྱས་ནས་འོག་མིན་གནས་ནས་མི་སྣང་བར་གྱུར་ཏེ།  གྱ་ནོམ་སྣང་གི་ལྷའི་གནས་སུ་གཤེགས་སོ། །ལྷ་རྣམས་ལ་སླད་རིམས་ཀྱིས་སུམ་བཅུ་རྩ་གསུམ་གྱི་ལྷའི་རིས་ཀྱི་བར་དུ་འདོད་པ་ན་སྤྱོད་པ་དང་།  གཟུགས་ཡོད་པ་ན་
སྤྱོད་པའི་ལྷ་རྣམས་དང་ཐབས་གཅིག་ཏུ་གཤེགས་སོ། །དེ་ནས་བརྒྱ་བྱིན་ལྷའི་དབང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཅི་འཛམ་བུའི་གླིང་དུ་གཤེགས་སམ།  ཀཽ་ཤི་ཀ་འབབ་པོ། ཅི་རྫུ་
འཕྲུལ་གྱིས་འབབ་བམ། འོན་ཏེ་ཞབས་ཀྱིས་གཤེགས།  ཀཽ་ཤི་ཀ་རྐང་གིས་སོ། །དེ་ནས་བརྒྱ་བྱིན་ལྷའི་དབང་པོས་ལྷའི་བུ་ལས་ཐམས་ཅད་དང་ལྡན་པ་ལ་བསྒོ་བ། ལས་ཐམས་ཅད་དང་ལྡན་པ་གསེར་དང་།  བཻ་དཱུརྱ་དང་། 
ཤེལ་གྱི་སྐས་གསུམ་སྤྲུལ་ཅེས་སྨྲས་པ་དང་།  ཀཽ་ཤི་ཀ་ཁྱེད་མཆོག་ཏུ་བཟང་ངོ་ཞེས་སྨྲས་ནས་ལྷའི་བུ་ལས་ཐམས་ཅད་དང་ལྡན་པས་བརྒྱ་བྱིན་ལྷའི་དབང་པོ་ལས་མཉན་ཏེ་གསེར་དང་།  བཻ་དཱུརྱ་དང་།  ཤེལ་གྱི་སྐས་གསུམ་
སྤྲུལ་ཏོ། །དེ་ནས་བཅོམ་ལྡན་འདས་ནི་བཻ་དཱུརྱའི་སྐས་ལ་གཤེགས།  ཚངས་པ་འཁོར་གྱི་དབང་པོ་ནི་གཡས་ཕྱོགས་ནས་ནོར་བུའི་རྔ་ཡབ་བརྒྱ་སྟོང་ཐོགས་ཏེ་གཟུགས་ཡོད་པ་ན་སྤྱོད་པའི་ལྷ་དག་དང་ལྷན་ཅིག་ཏུ་གསེར་གྱི་སྐས་ལས་འབབ་བོ། །
བརྒྱ་བྱིན་ལྷའི་དབང་པོས་ནི་བཅོམ་ལྡན་འདས་ཀྱི་གཡོན་ཕྱོགས་ནས་རྩིབས་མ་བརྒྱ་པའི་གདུགས་ཐོགས་ཏེ་འདོད་པ་ན་སྤྱོད་པའི་ལྷ་དག་དང་ལྷན་ཅིག་ཏུ་ཤེལ་གྱི་སྐས་ལས་འབབ་བོ། །དེ་ནས་བཅོམ་ལྡན་འདས་ཀྱིས་འདི་ལྟར་གལ་ཏེ་རྐང་པས་
<pb id="11.90a"/>
འབབ་ན་ནི་མུ་སྟེགས་ཅན་དག་དགེ་སྦྱོང་གོའུ་ཏ་མས་སུམ་བཅུ་རྩ་གསུམ་གྱི་ལྷའི་གནས་སུ་རྫུ་འཕྲུལ་གྱིས་སོང་ན་ཡིད་འཕྲོག་པའི་གཟུགས་སུ་མཐོང་བས་དེའི་རྫུ་འཕྲུལ་ཉམས་པར་འགྱུར་ཏེ།  འཛམ་བུའི་གླིང་
དུ་རྐང་པས་བབས་སོ། །ཞེས་ཟེར་རོ། །དེ་སྟེ་རྫུ་འཕྲུལ་གྱིས་བབས་ན་ནི་ཐམས་ཅད་དང་ལྡན་པའི་སྐྱེས་བུའི་བྱེད་པའི་འབྲས་བུ་མེད་པར་འགྱུར་ན།  ཇི་ལྟ་ནས་ད་ཕྱེད་ནི་རྐང་པས་འབབ་བོ། །ཕྱེད་ནི་རྫུ་འཕྲུལ་གྱིས་འབབ་
བོ་སྙམ་དུ་དགོངས་སོ། །དེ་ནས་བཅོམ་ལྡན་འདས་བར་བར་ནི་ཞབས་ཀྱིས།  བར་བར་ནི་རྫུ་འཕྲུལ་གྱིས་སོ། །དཔག་ཚད་བཅུ་གཉིས་མན་ཆད་མིའི་དྲི་མ་མནམ་སྟེ་ལྷ་རྣམས་སྣོམ་པར་མི་བཟོད་དོ། །དེ་ནས་བཅོམ་ལྡན་འདས་ཀྱིས་ཙན་
དན་གོར་ཤིར་ཤའི་དྲིར་མངོན་དུ་སྤྲུལ་ཏེ་དྲི་དེ་མི་མནམ་པར་བྱས་སོ། །དེ་ནས་བཅོམ་ལྡན་འདས་ཀྱིས་དགོངས་པ།  གལ་ཏེ་སྐྱེས་པས་ལྷའི་བུ་མོ་འམ་བུད་མེད་ཀྱིས་ལྷའི་བུ་མཐོང་ན།  འདི་ལྟར་དེ་དག་གང་ཁྲག་དྲོན་པོར་སྐྱུགས་ཏེ་དུས་བྱེད་པར་ནི་
གདོན་མི་ཟ་བར་འགྱུར་གྱིས་ཅི་ནས་ངས་ཇི་ལྟར་སྐྱེས་པས་ལྷའི་བུ་མཐོང་ཞིང་བུད་མེད་ཀྱིས་ལྷའི་བུ་མོ་མཐོང་བར་འགྱུར་བ་དེ་ལྟ་བུར་རྫུ་འཕྲུལ་མངོན་དུ་འདུ་བྱ་བ་མངོན་དུ་བྱའོ། །དེ་ནས་བཅོམ་ལྡན་འདས་ཇི་ལྟར་སྐྱེས་པས་ནི་ལྷའི་བུ་
མཐོང་ཞིང་བུད་མེད་ཀྱིས་ནི་ལྷའི་བུ་མོ་མཐོང་བར་འགྱུར་བ་དེ་ལྟ་བུ་རྫུ་འཕྲུལ་འདུས་བྱས་པ་མངོན་དུ་འདུས་བྱས་སོ། །དེའི་དུས་ན་ཚེ་དང་ལྡན་པ་རབ་འབྱོར་ཤིང་གཞན་ཞིག་གི་དྲུང་ན་ཉིན་བར་སྤྱོད་པའི་ཕྱིར་འདུག་སྟེ།  ཚེ་དང་ལྡན་པ་
རབ་འབྱོར་གྱིས་བཅོམ་ལྡན་འདས་ལོངས་སྤྱོད་མཆོག་དང་སུམ་བཅུ་རྩ་གསུམ་གྱི་ལྷའི་གནས་ནས་འཛམ་བུའི་གླིང་དུ་བབས་པ་མཐོང་ངོ་། །མཐོང་ནས་འདི་སྙམ་དུ་གྱུར་ཏོ། །ལྷ་འདི་དག་ནི་འདི་བཞིན་དུ་རྫུ་འཕྲུལ་ཆེ་བ་མཐུ་ཆེ་བ་ཡང་བཅོམ་ལྡན་
འདས་བོར་ཏེ་རང་གི་གནས་སུ་དོང་ངོ་། །མི་འདི་དག་ཀྱང་ལོ་བརྒྱ་འདས་པ་དང་དུས་བྱེད།  བཅོམ་ལྡན་འདས་ཀྱང་ཡོངས་སུ་མྱ་ངན་ལས་འདས་ཏེ་འདི་ལྟ་བུའི་ལོངས་སྤྱོད་ཆེན་པོ་ཡང་ཐམས་ཅད་ཀྱི་ཐམས་ཅད་དུ་མེད་པར་འགྱུར་རོ། །དེ་ལ་
<pb id="11.90b"/>
བཅོམ་ལྡན་འདས་ཀྱིས་ལེགས་པར་གསུངས་པ་དེ་ནི་འདུས་བྱས་ཐམས་ཅད་མི་རྟག །མི་བརྟན།  ཡིད་བརྟན་དུ་མི་རུང་།  འགྱུར་བའི་ཆོས་ཅན་ཏེ་འདུས་བྱས་ཐམས་ཅད་ཀྱིས་ཆོག་གོ། །སྐྱོ་བར་རིགས་སོ། །མི་འདོད་པའི་རིགས་སོ། །
རྣམ་པར་གྲོལ་བར་བྱ་བ་ཤེས་ནས་ཉེ་བར་ལེན་པའི་ཕུང་པོ་ལྔ་ལ་མི་རྟག་པ་དང་། སྡུག་བསྔལ་བ་དང་།  སྟོང་པ་དང་།  བདག་མེད་པ་ཉིད་དུ་ཡིད་ལ་བྱེད་པ་ལ་ཞུགས་ཏེ།  དེས་ཉེ་བར་ལེན་པའི་ཕུང་པོ་རྣམས་ལ་མི་རྟག་པ་དང་།  སྡུག་བསྔལ་བ་དང་། 
སྟོང་པ་དང་།  བདག་མེད་པར་ཡིད་ལ་བྱས་པས་ན་མི་རྟག་པའི་རྣམ་པས་འདི་བཞིན་འཇིག་ཚོགས་སུ་ལྟ་བའི་རིའི་རྩེ་མོ་ཉི་ཤུ་གྱེན་དུ་བྱུང་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ། །དེ་ནས་བདེན་པ་
མཐོང་ཞིང་ཤེས་ཏེ་དད་པ་དང་ལྡན་པས་མྱུར་དུ་སྐྱིལ་མོ་དཀྲུང་བཤིག་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ལ་ཕྱག་བྱས་སོ། །དེ་ནས་དགེ་སློང་མ་ཨུཏྤ་ལའི་ཁ་དོག་མས་འདི་ལྟར་བཅོམ་ལྡན་འདས་སུམ་བཅུ་
རྩ་གསུམ་ལྷའི་གནས་ནས་འཛམ་བུའི་གླིང་དུ་བབས་ན་དེ་ལ་ཐབས་ཅི་ཞིག་གིས་བདག་གིས་བཅོམ་ལྡན་འདས་ལ་ཐོག་མར་ཕྱག་བྱ།  དེ་སྟེ་འདི་བཞིན་དུ་སོང་ན་ནི་དགེ་སྦྱོང་མ་མགོ་རེག་མའོ་ཞེས་ཟེར་ནས་ཆེ་ཞིང་ཆེ་བའི་ལྷ་དང་མིས་བཅོམ་ལྡན་
འདས་བསྐོར་བས་ནང་དུ་འགྲོར་ཡང་མི་སྟེར་གྱིས་ཅི་ནས་བདག་ནི་རྫུ་འཕྲུལ་གྱིས་འགྲོའོ་སྙམ་དུ་བསམས་ཏེ།  དེ་འཁོར་ལོས་སྒྱུར་བའི་རྒྱལ་པོའི་ཆ་ལུགས་སུ་བདག་ཉིད་མངོན་དུ་སྤྲུལ་ཏེ་རིན་པོ་ཆེ་སྣ་བདུན་གྱིས་ཐོག་མར་དྲངས། 
བློན་པོ་སྟོབས་ཀྱི་མཆོག་ས་ཡ་ཕྲག་བདུན་བཅུ་རྩ་དགུས་ནི་བསྐོར། རྣམ་པ་སྣ་ཚོགས་ཀྱི་རྒྱན་གྱིས་བརྒྱན་པའི་བུ་སྟོང་གིས་ཀྱང་ཟླ་བ་ཁམ་པ་བཞིན་དུ་བསྐོར་མུ་སྟེགས་ཅན་དང་།  བྲམ་ཟེ་དང་།  ཕོངས་པ་དང་། དམན་པ་དང་། 
མིའི་མཆོག་སྟོང་གིས་ནི་རྗེས་སུ་འབྲང་། རྩིབས་མ་བརྒྱ་པའི་གདུགས་སྤྱི་བོར་འཛིན། ཉི་མའི་འོད་ཟེར་སྟོང་ཤར་ཅིང་འཕྲོ་བ་དང་།  ཟླ་བ་དང་།  སྐར་མ་དང་།  གཞལ་མེད་ཁང་མཛེས་པར་བཅས་པ་ཟིལ་གྱིས་གནོན་
<pb id="11.91a"/>
ཅིང་བཅོམ་ལྡན་འདས་ཀྱི་དྲུང་དུ་སོང་བ་དང་། འཁོར་དེ་དག་གིས་དགེ་སློང་མ་ཨུཏྤ་ལའི་ཁ་དོག་མ་རྒྱང་མ་ནས་མཐོང་ངོ་།  མཐོང་ནས་ཡ་མཚན་དུ་གྱུར་ཏེ་མིག་ཚུགས་ཀྱིས་ལྟ་ཞིང་རྟོག་པ་སྣ་ཚོགས་སུ་གྱུར་ཏོ། །ཁ་ཅིག་ནི་ཀྱེ་རྒྱལ་པོ་འདི་ལྟ་བུ་གང་
ནས་འོངས་ཤེས་སྨྲ།  ཁ་ཅིག་གིས་ནི་འདི་རྒྱལ་པོའི་སའི་སྟེང་ན་འདི་ལྟ་བུ་དམག་ཕུན་སུམ་ཚོགས་པ་ནི་ག་ལ་ཡོད་ཀྱི་འདི་ནི་འཁོར་ལོས་སྒྱུར་བའི་རྒྱལ་པོ་འཇིག་རྟེན་གཞན་ནས་བཅོམ་ལྡན་འདས་ལ་བལྟ་བའི་ཕྱིར་འོངས་ཡང་དག་ཅེས་ཟེར་རོ། །དེ་དག་གིས་འཁོར་
ལོས་སྒྱུར་བ་དེའི་ལོངས་སྤྱོད་དེ་ལྟ་བུ་མཐོང་ནས་ཨེ་མའོ་བདག་ཅག་ཀྱང་འདི་ལྟ་བུའི་དངོས་པོར་མངོན་པར་སྒྲུབས་ཤིག་ཅེས་ཆགས་པ་སྐྱེས་ཏེ།  དེ་དག་གིས་གོ་ཡང་ཕྱེའོ། །དེའི་དུས་ན་ཚེ་དང་ལྡན་པ་འཆར་ཀ་འཁོར་འདུས་པ་དེའི་ནང་ན་འདུག་
སྟེ། དེས་སྨྲས་པ། ཀྱེ་འདི་ནི་འཁོར་ལོས་སྒྱུར་བ་མ་ཡིན་གྱི་འདི་ནི་དགེ་སློང་མ་ཨུཏྤ་ལའི་ཁ་དོག་མ་སྟེ།  རྫུ་འཕྲུལ་གྱིས་བཅོམ་ལྡན་འདས་བལྟ་བའི་ཕྱིར་འོངས་སོ། །དེ་དག་གིས་སྨྲས་པ།  འཕགས་པ་འདི་དགེ་སློང་མ་ཨུཏྤ་
ལའི་ཁ་དོག་ཡིན་པར་ཁྱོད་ཀྱིས་ཇི་ལྟར་ཤེས་དེས་སྨྲས་པ།  ཀྱེ་ཨུཏྤ་ལའི་དྲི་ཤིན་དུ་མནམ་པས་ན་འདི་ནི་ཨུཏྤ་ལའི་ཁ་དོག་མ་སྟེ།  རྫུ་འཕྲུལ་གྱིས་བཅོམ་ལྡན་འདས་ཀྱི་དྲུང་དུ་འོངས་སོ། །དེ་ནས་དགེ་སློང་མ་ཨུཏྤ་ལའི་ཁ་དོག་
མས་རྫུ་འཕྲུལ་མངོན་པར་འདུས་བྱས་པ་སླར་བསྡུས་ནས་བཅོམ་ལྡན་འདས་གང་ན་བ་དེར་ཕྱིན་པ་དང་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འདུག་གོ། །དེ་ནས་བཅོམ་ལྡན་
འདས་ཀྱིས་དགེ་སློང་མ་ཨུཏྤ་ལའི་ཁ་དོག་མ་ལ་འདི་སྐད་ཅེས་བཀའ་སྩལ་ཏོ། །དགེ་སློང་མ་སོང་ཤིག་ངའི་མདུན་དུ་མ་འདུག་ཤིག །དགེ་སློང་མས་སྟོན་པའི་སྤྱན་སྔར་རྫུ་འཕྲུལ་བྱེད་པ་ནི་མི་རིགས་པའོ། །
དེ་ནས་བཅོམ་ལྡན་འདས་ཀྱིས་བསྐྲད་པ་དང་ཕྱོགས་གཅིག་ཏུ་སོང་སྟེ་འདུག་གོ། །བཅོམ་ལྡན་འདས་ཀྱིས་དགོངས་པ།  གང་སུ་ཞིག་དགེ་སློང་མ་སྟོན་པའི་སྤྱན་སྔར་རྫུ་འཕྲུལ་བསྟན་ན་ཉེས་པའི་དམིགས་
<pb id="11.91b"/>
ཡིན་ཏེ།  དེ་ལྟ་བས་ན་དགེ་སློང་མས་སྟོན་པའི་སྤྱན་སྔར་རྫུ་འཕྲུལ་མི་བྱ་བར་དགོངས་ནས་དགེ་སློང་རྣམས་ལ་བཀའ་སྩལ་པ། དགེ་སློང་དག་དགེ་སློང་མས་སྟོན་པའི་སྤྱན་སྔར་རྫུ་འཕྲུལ་སྟོན་པར་མི་རིགས་ཏེ། དེ་ལྟ་བས་
ན་དགེ་སློང་མས་སྟོན་པའི་སྤྱན་སྔར་རྫུ་འཕྲུལ་མ་སྟོན་ཅིག །དགེ་སློང་མས་སྟོན་པའི་སྤྱན་སྔར་སྟོན་ན་འདས་པ་དང་བཅས་པར་འགྱུར་རོ། །དེ་ལ་ཁ་ཅིག་གིས་ནི་དགེ་སློང་མ་ཨུཏྤ་ལའི་ཁ་དོག་མའི་འཁོར་ལོས་སྒྱུར་བའི་
ལོངས་སྤྱོད་དུ་མཐོང་ནས་མིར་ཆགས་པ་སྐྱེས་སོ། །ཁ་ཅིག་ནི་ལྷ་རྣམས་ཀྱི་རྫུ་འཕྲུལ་གྱི་ལོངས་སྤྱོད་དུ་མཐོང་ནས་ལྷ་རྣམས་སུ་ཆགས་པ་སྐྱེས་སོ། །དེ་ནས་བཅོམ་ལྡན་འདས་ཀྱིས་ལྷ་དང་མིར་སྐྱེ་བ་ལས་བཟློག་པའི་ཕྱིར་འཁོར་
དེ་དག་ལ་འདི་ལྟ་བུའི་ཆོས་བཤད་དེ་གང་གིས་དེ་ཐོས་པས་ན་ཁ་ཅིག་ནི་རྒྱུན་ཏུ་ཞུགས་པའི་འབྲས་བུ་མངོན་དུ་བྱས་སོ། །ཁ་ཅིག་གིས་ནི་ཕྱིར་མི་ལྡོག་པའི་འབྲས་བུ།  ཁ་ཅིག་གིས་ནི་ལན་ཅིག་ཕྱིར་འོང་བའི་འབྲས་བུ། ཁ་ཅིག་
གིས་ནི་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་དུ་བྱས་སོ། །ཁ་ཅིག་གིས་ནི་ཉན་ཐོས་པའི་བྱང་ཆུབ་ཏུ།  ཁ་ཅིག་གིས་ནི་རང་བྱང་ཆུབ་ཏུ། ཁ་ཅིག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་
སེམས་བསྐྱེད་དོ། །ཁ་ཅིག་གིས་ནི་དྲོད་དུ་གྱུར་པའི་དགེ་བའི་རྩ་བ་རྣམས་བསྐྱེད་དོ། །ཁ་ཅིག་གིས་ནི་སྤྱི་བོ།  ཁ་ཅིག་གིས་ནི་བཟོད་པ་ཆུང་ངུ་དང་འབྲིང་པོར་བསྐྱེད་དོ། །འཁོར་དེ་དག་ལས་ཕལ་ཆེར་ནི་སངས་རྒྱས་
ལ་གཞོལ།  ཆོས་ལ་འབབ། དགེ་འདུན་ལ་རབ་ཏུ་བབ་པར་བཀོད་དོ། །དེ་ནས་བཅོམ་ལྡན་འདས་ཀྱིས་དེ་ལྟ་བུའི་ཕྱིར་ཚིགས་སུ་བཅད་དེ་གསུངས་པ། ས་རྣམས་གཅིག་གིས་ཐོབ་པ་དང་། །ལྷ་རྣམས་སུ་ཡང་འགྲོ་བ་དང་། །ཡང་ན་ཏིང་འཛིན་ཐོབ་པ་
བས། །རྒྱུན་དུ་ཞུགས་པའི་འབྲས་བུ་མཆོག །དེ་ནས་བཅོམ་ལྡན་འདས་ཀྱིས་འཁོར་དེ་དག་ལ་ཆོས་ཀྱི་གཏམ་གྱིས་ཡང་དག་པར་བསྟན།  ཡང་དག་པར་བསྐུལ།  ཡང་དག་པར་གཟེང་བསྟོད།  ཡང་དག་པར་དགའ་བ་བསྐྱེད་དེ་གདན་ལས་
<pb id="11.92a"/>
བཞེངས་ཏེ་བཞུད་པ་དང་།  དགེ་སློང་དག་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ།  བཙུན་པ་ཚེ་དང་ལྡན་པ་འཆར་ཀས་ཨུཏྤ་ལའི་ཁ་དོག་མའི་དྲིས་ལས་རྟོགས་པ་ལ་གཟིགས་ཞེས་
གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་ད་ལྟར་འབའ་ཤིག་མ་ཡིན་གྱི། འདི་ལྟར་འདས་པའི་དུས་ན་ཡང་འཆར་ཀས་དྲི་ལས་རྟོགས་སོ། །དེ་བས་ན་ཉོན་ཅིག་དགེ་སློང་དག་སྔོན་བྱུང་བ་ནི་ཡུལ་ཁོར་མོར་
འཇིག་གི་གྲོང་ཁྱེར་ན་དེད་དཔོན་གཞན་ཞིག་གནས་ཏེ།  རིགས་མཉམ་པ་ལས་ཆུང་མ་བླངས་ནས་དེ་དེ་དང་ལྷན་ཅིག་ཏུ་རྩེ་དགའ་ཡོངས་སུ་སྤྱོད་དོ། །དེ་ལ་རྩེ་དགའ་ཡོངས་སུ་སྤྱོད་པ་ན་ཆུང་མ་སེམས་ཅན་དང་ལྡན་པར་གྱུར་ཏོ། །དེད་དཔོན་དེ་
ཡང་རྒྱ་མཚོ་མཆིང་རྣམ་ཆེན་པོར་ཆས་ནས་དེས་དེ་ལ་བཟང་མོ་བདག་ནི་ཟོང་ཁྱེར་ཏེ་ཡུལ་གཞན་དུ་འགྲོས།  ཁྱིམ་གྱི་བྱ་བ་ལ་བག་ཡོད་པར་བྱོས་ཤིག་ཅེས་སྨྲས་པ་དང་། དེས་ཇོ་བོ་དེ་སྟེ་དེ་ལྟར་ན་བདག་ཀྱང་མཆིས་ཁྲིད་ཅིག་ཅེས་ཟེར་རོ། །དེས་
བཟང་མོ་ཁྱོད་ལ་དེ་ན་སུ་ཞིག་གཡོག་བྱེད་ཅེས་སྨྲས་པ་དང་།  དེ་ངུ་ཞིང་འདུག་ནས་གཡོག་པོ་དག་གིས་དེད་དཔོན་ཅིའི་ཕྱིར་ན་འདི་ལྟར་དེད་དཔོན་གྱི་བཙུན་མོ་ངུ་ཞེས་སྨྲས་པ་དང་།  དེས་འདི་ཡང་བདག་དང་ལྷན་ཅིག་ཏུ་འགྲོ་བར་འདོད་དོ། །དེ་བདག་
གིས་མ་ཁྲིད་དེ་དེའི་ཕྱིར་ན་ངུ་ཞིང་འདུག་གོ་ཞེས་སྨྲས་པ་དང་།  དེ་དག་གིས་དེད་དཔོན་དེ་སྟེ་དེ་བཞིན་ཅི་ཕྱིར་མི་བཀྲི།  དེ་ན་སུ་ཞིག་འདི་ལ་གཡོག་བྱེད།  དེད་དཔོན་དེ་ལྟར་ཉེས་པ་མེད་ཀྱིས་ཁྲིད་ཅིག་དང་བདག་ཅག་གིས་གཡོག་བྱའོ་ཞེས་སྨྲས་པ་
དང་། དེས་དེ་ཁྲིད་དེ་རིམས་བཞིན་དོང་བ་ལས་རྒྱ་མཚོ་མཆིང་རྣམ་ཆེན་པོའི་ནང་དུ་ཞུགས་སོ། །དེ་དག་རྒྱ་མཚོ་མཆིང་རྣམ་ཆེན་པོར་ཞུགས་པ་དང་།  གྲུ་བོ་ཆེ་ཆུ་སྲིན་ཉ་ལྟ་བུས་མི་རིགས་པར་བཟློག་པས་ན་དེ་དེར་དུས་ལས་
འདས་སོ། །དེའི་ཆུང་མ་ནི་ཤིང་ལེབ་ཅིག་ལ་འཇུས་ཏེ་རླུང་གིས་རིམ་བཞིན་དུ་ཕུལ་བས་གླིང་ཀ་ཤེ་རུར་ཕྱིན་པ་དང་།  དེ་ན་བྱའི་རྒྱལ་པོ་གཤོག་བཟངས་གནས་ཏེ། དེས་དེ་ཆུང་མར་བླངས་སོ། །དེས་ཟླ་བ་
<pb id="11.92b"/>
དགུ་འདས་པ་དང་བཙས་ན་བུ་ཕོ་ཞིག་བྱུང་སྟེ་གཟུགས་ལེགས་ཤིང་བལྟ་ན་སྡུག་པ་བཟང་པོ་ཞིག་གོ། །དེ་ནས་ཡང་བྱའི་རྒྱལ་པོ་གཤོག་བཟངས་དེ་དང་ལྷན་ཅིག་ཏུ་རྩེ་དགའ་ཡོངས་སུ་སྤྱོད་དོ། །དེ་དག་རྩེ་དགའ་ཡོངས་སུ་སྤྱད་
པས་བུ་བྱ་གཤོག་བཟངས་ཤིག་བཙས་ཏེ་དེ་ནས་དུས་ཕྱི་ཞིག་ན་བྱའི་རྒྱལ་པོ་གཤོག་བཟངས་དུས་ལས་འདས་པ་དང་།  བྱ་མང་པོ་འདུས་ན་གཤོག་བཟངས་འདས་པའི་སྐྱིན་པར་བུ་རྒྱལ་པོར་བཅུག་གོ། །དེ་ལ་མས་བུ་ཁྱོད་ནི་ཕའི་སྐྱིན་པར་
བུ་རྒྱལ་པོར་བཅུག་ན་ཁྱོད་ཀྱིས་ཕུ་བོ་འདི་ཁོར་མོ་འཇིག་གི་མིའི་རྒྱལ་པོར་ཆུག་ཤིག་ཅེས་སྨྲས་པ་དང་།  དེས་སྨྲས་པ།  དེ་ལྟར་གཞུག་པར་བགྱིའོ། །དེའི་དུས་ན་ཁོར་མོ་འཇིག་གི་རྒྱལ་པོ་ཚངས་སྦྱིན་ཞེས་བྱ་བ་ཞིག་བྱེད་དེ་དེ་འབྱོར་པ་
དང་།  རྒྱས་པ་དང་། བདེ་བ་དང་ལོ་ལེགས་པ་དང་མི་ལ་སོགས་པ་སྐྱེ་བོ་མང་པོ་དང་ལྡན་པའི་འཐབ་པ་དང་།  རྩོད་པ་དང་། འཁྲུག་པ་དང་།  མི་འདུམ་པ་རྣམས་རབ་ཏུ་ཞི་བ།  འཕྲོག་རློམ་དང་ནད་དང་བྲལ་བ།  འབྲས་དང་།  བུ་
རམ་ཤིང་དང་།  ཕྱུགས་དང་།  མ་ཧེར་ལྡན་པ་ཆོས་ཀྱི་རྒྱལ་པོ་བཞིན་དུ་རྒྱལ་པོ་བྱེད་དོ། །དེ་དོན་བྱེད་པའི་ཕྱིར་འདུས་པ་ལས་བྱའི་རྒྱལ་པོ་གཤོག་བཟངས་ཀྱི་སྦར་མོས་ལག་པ་ནས་བཟུང་སྟེ། རྒྱ་མཚོ་ཆེན་པོར་བོར་
ནས་ཕུ་བོ་དེ་རྒྱན་ཐམས་ཅད་ཀྱིས་བརྒྱན་ཏེ་སེང་གེའི་སྟན་དེ་ལ་བཞག་གོ། །དེ་ནས་བློན་པོ་དག་ལ་ཀྱེ་འདི་ནི་ཁྱོད་ཀྱི་རྒྱལ་པོ་ཡིན་ཏེ། འདི་ལ་གང་གིས་ཉེས་པ་ཅུང་ཟད་ཅིག་བྱས་ན་དེ་ལ་བདག་གིས་འདི་འདྲ་བའི་གནས་
སུ་བྱའོ་ཞེས་སྨྲས་པ་དང་།  དེ་དག་སྐྲག་སྟེ་དེའི་ཚིག་བཞིན་མཉན་པར་གྱུར་ཏོ། །དེ་དག་གིས་དེ་སུ་ལ་ཡང་མ་སྨྲས་པས་འཇིག་རྟེན་པ་དག་ནི་དེ་ཉིད་ཚངས་བྱིན་ཡིན་པར་ཤེས་སོ། །དེས་བྱའི་རྒྱལ་པོ་
ལ་ནུ་བོ་ཁྱོད་ཀྱིས་བདག་དུས་དུས་སུ་ལྟོས་ཤིག་ཅེས་སྨྲས་པ་དང་།  དེས་ཀྱང་ལེགས་ཀྱིས་བལྟའོ་ཞེས་སྨྲས་སོ། །དེ་ནས་དུས་ཕྱི་ཞིག་ན་རྒྱལ་པོ་ཚངས་བྱིན་གྱི་བལ་གླང་མོ་ལ་བེའུ་བྱུང་བར་གྱུར་ཏེ།  དེའི་བེའུ་མངལ་གྱི་སྒོར་ཐོགས་ནས་བློན་པོ་དག་གིས་
<pb id="11.93a"/>
རྒྱལ་པོ་ལ་གསོལ་པ་དང་།  དེས་བཙུན་མོའི་འཁོར་དུ་ཁྲིད་ལ་བཙུན་མོ་རྣམས་ཀྱིས་བདེན་པའི་ཚིག་གིས་ཟུག་རྔུ་མེད་པར་བྱོས་ཤིག་ཅེས་སྨྲས་པ་དང་།  དེས་དེ་བཙུན་མོའི་འཁོར་དུ་ཁྲིད་པ་དང་།  བཙུན་མོ་རྣམས་ཀྱིས་ཀྱང་
བདེན་པའི་ཚིག་གིས་སྨོན་ལམ་བཏབ་ན་དེ་དག་གིས་ཀྱང་དེའི་ཟུག་རྔུ་དང་བྲལ་བར་མ་ནུས་ནས་དེར་སྒྲ་ཆེན་པོ་སྒྲ་དྲག་པོར་བྱུང་བར་གྱུར་ཏེ།  རྒྱལ་པོའི་ཕོ་བྲང་ནས་མི་རིང་བ་ཞིག་ན་བ་ལང་རྫི་མོ་ཞིག་གནས་པ་དེས་ཐོས་
ནས་དེས་གཞན་ཞིག་ལ་རྒྱལ་པོའི་ཕོ་བྲང་ན་སྒྲ་དྲག་པོ་སྒྲ་ཆེན་པོ་འདི་ཅི་ཞིག་ཅེས་དྲིས་པ་དང་།  དེས་ཇི་ལྟར་གྱུར་པ་སྨྲས་ན་དེས་བདག་གི་བདེན་པའི་ཚིག་གིས་སྨོན་ལམ་བཏབ་སྟེ་དེའི་ཟུག་རྔུ་དབྲལ་བར་བྱའོ་ཞེས་སྨྲས་
པ་དང་། བློན་པོ་དག་གིས་དེ་བཙུན་མོའི་འཁོར་དུ་ཁྲིད་དེ་དེས་བདེན་པའི་ཚིག་གིས་སྨོན་ལམ་བཏབ་བོ། །དེས་བདག་ལ་ཁྱོ་གཅིག་པུར་ཟད་དེ་སྐྱེས་པ་གཉིས་པ་མེད་པར་བདེན་ན་བདེན་པའི་ཚིག་འདིས་བ་ལང་མོ་ཟུག་རྔུ་དང་
མྱུར་དུ་བྲལ་བར་གྱུར་ཅིག་ཅེས་བདེན་པའི་ཚིག་གིས་སྨོན་ལམ་བཏབ་པ་དང་།  དེ་ལས་བེའུ་བྱུང་ན་མཇུག་མ་ལ་ཐོགས་པ་དང་།  མོས་བགད་དེ་འདི་ཙམ་ཡང་བཟོད་པར་མ་ནུས་སོ། །བཙུན་མོ་དག་གིས་དེ་ཅི་ཞིག་ཅེས་དྲིས་
པ་དང་།  དེས་སྨྲས་པ།  བདག་བུ་ཁྱེའུ་ཆུང་ངུ་ཞིག་པང་པར་བླངས་ནས་དེ་གཅིན་གཅིས་པ་དང་།  གཅིན་དེ་བདག་གི་མོ་མཚན་དུ་སོང་བ་དེ་བདག་གིས་དགའ་བར་ཚོར་བས་དེའི་ཕྱིར་མཇུག་མ་ཐོགས་སོ། །དེས་ཇི་ལྟར་གྱུར་པ་དེ་ཡང་
སྨྲས་ནས་མཇུག་མ་ཡང་དེ་ནས་བྱུང་ངོ་། །བློན་པོ་དག་གིས་རྒྱལ་པོ་ལ་ལྷ་བལ་གླང་མོ་དེ་ནི་བེའུ་འབྲངས་ལགས་སོ་ཞེས་གསོལ་ནས་དེ་ཟུག་རྔུ་ལས་སུས་ཕྲལ་ཞེས་སྨྲས་པ་དང་།  དེ་དག་གིས་ཇི་ལྟར་གྱུར་པ་སྨྲས་ནས།  རྒྱལ་པོས་བསམས་
པ། གདོན་མི་ཟ་བར་བདག་གི་བཙུན་མོ་ཐམས་ཅད་ནི་ཚུལ་ཁྲིམས་ངན་པར་གྱུར་པས་ན་བ་ལང་རྫི་མོས་བདེན་པའི་ཚིག་གི་སྨོན་ལམ་བཏབ་པས་ཟུག་རྔུ་ལས་བྲལ་བར་བྱས་སོ་སྙམ་དུ་རིག་ནས།  ཀྱེ་བ་ལང་རྫི་མོ་དེ་ལ་དྲིས་བོས་ཤིག་ཅེས་བསྒོ་བ་
<pb id="11.93b"/>
དང་།  དེ་དག་གིས་བོས་ནས་རྒྱལ་པོས་ཁྱོད་ཀྱིས་བལ་གླང་མོ་དེ་བདེན་པའི་ཚིག་གིས་ཟུག་རྔུ་ལས་བྲལ་བར་བྱས་པ་བདེན་ནམ་ཞེས་སྨྲས་པ་དང་།  ལྷ་མད་དོ། །རྒྱལ་པོས་གང་འདི་འདྲ་བར་གྱུར་པའི་བུ་མོ་ཡང་འདི་འདྲ་བར་འགྱུར་རོ། །
དེ་སྟེ་འདི་ལ་བུ་མོ་ཞིག་ཡོད་ན་དེ་ཆུང་མར་བླང་གིས་སྐད་ཅིག་འདྲིའོ་སྙམ་བསམས་ནས་ཁྱོད་ལ་བུ་མོ་ཡོད་དམ་ཞེས་སྨྲས་པ་དང་། ལྷ་མཆིས་སོ། །མིང་ཅི། ལྷ་མིང་ནི་ཤོ་ཤུམ་པའོ། །མ་མ་སུ་ལ་བྱིན་ནམ་མ་བྱིན། ལྷ་སུ་ལ་ཡང་མ་སྩལ་ཏོ། །
མ་མ་དེ་སྟེ་དེ་ལྟར་ན་ང་ལ་ཕུལ་ཅིག་ཆུང་མར་བླང་ངོ་། །ལྷ་གསོལ་ལོ། །དེ་དེས་བྱིན་པ་དང་།  རྒྱལ་པོས་དཔལ་ཆེན་པོའི་ཚོགས་དང་སྦྱར་ཏེ་བག་མར་བླངས་སོ། །རྒྱལ་པོས་དེ་སྟེ་འདི་བཙུན་མོ་དག་གི་འཁོར་འདིར་བཞག་ན་ནི་ཚུལ་ཁྲིམས་ངན་
པ་ཅན་དུ་གདོན་མི་ཟ་བར་འགྱུར་རོ་སྙམ་དུ་བསམས་ནས་དེས་བྱའི་རྒྱལ་པོ་གཤོག་བཟངས་ལ་ཇི་ལྟར་གྱུར་པ་སྨྲས་ནས་ཁྱོད་ཀྱིས་འདི་ཉིན་པར་ནི་ཀ་ཤེ་རུའི་གླིང་དུ་ཁྲིད་ལ་མཚན་མོ་ཁྲིད་དེ་ཤོག་ཤིག་ཅེས་བསྒོའོ། །དེ་ན་རེ་ལེགས་
ཀྱིས་དེ་བཞིན་བགྱིའོ་ཞེས་སྨྲས་ཏེ།  དེས་བྱ་གཤོག་བཟངས་ལ་བསྐྲིས་ནས།  འདི་ལྟར་ཕར་ཁྲིད་ལ་ཚུར་ཁྲིད་དེ་ཤོག་ཤིག །དེས་ཉིན་པར་ནི་ཀ་ཤེ་རུའི་གླིང་དུ་ཁྲིད།  མཚན་མོ་ནི་ཁོར་མོ་འཇིག་ཏུ་ཁྲིད་ཅིང་འོང་ངོ་། །ཀ་ཤེ་རུའི་གླིང་ན་
མེ་ཏོག་ཏི་མ་རི་ཞེས་བྱ་བ་དྲི་ཞིམ་པོ་ཞིག་ཡོད་དེ་ཕྲེང་བ་བརྒྱུས་ཏེ་རྒྱལ་པོ་ཚངས་བྱིན་ལ་ཉིན་ཅིག་བཞིན་དུ་བསྐུར་རོ། །ཁོར་མོ་འཇིག་ན་བྲམ་ཟེའི་ཁྱེའུ་གཞན་ཞིག་གནས་ཏེ་དུས་ཕྱི་ཞིག་ན་ཡམ་ཤིང་གི་ཕྱིར་ནགས་སུ་སོང་
བ་དང་།  དེ་དེར་མི་འམ་ཅི་མོ་ཞིག་གིས་མཐོང་ནས་དེས་བྲག་ཕུག་ཏུ་བཅུག་སྟེ་བཞག་གོ། །མོ་དེ་དང་ལྷན་ཏུ་རྩེ་དགའ་ཡོངས་སུ་སྤྱོད་དོ། །ནམ་མོ་མེ་ཏོག་དང་འབྲས་བུའི་ཕྱིར་འགྲོ་བ་དེ་ན་བྲག་ཕུག་
གི་སྒོ་བྲམ་ཟེའི་ཁྱེའུས་བསྐྱོད་མི་ནུས་པའི་རྡོ་ལེབ་ཆེན་པོས་འགེབས་སོ། །ཇི་ཙམ་ན་དེ་ལ་བྲམ་ཟེའི་ཁྱེའུ་དེའི་བུ་ཞིག་བཙས་ནས་དེ་གར་འགྲོ་ཡང་མྱུར་དུ་འགྲོ་བས་ན་དེའི་མིང་མྱུར་འགྲོར་བཏགས་སོ། །བྲམ་ཟེའི་ཁྱེའུ་དེས་
<pb id="11.94a"/>
དེའི་མདུན་ན་རྟག་ཏུ་ཡུལ་འཁོར་མོ་འཇིག་གི་ཡོན་ཏན་བརྗོད་དེ།  བུ་ཁོར་མོ་འཇིག་གི་གྲོང་ཁྱེར་ན་ཡོན་ཏན་འདི་དག་དང་འདི་ལྟ་བུ་ཡོད་དོ་ཞེས་བརྗོད་པ་དང་།  དེས་ཕ་ཁྱོད་ཡུལ་གང་ཡིན་ཞེས་དྲིས་པ་དང་། དེས་བདག་
ནི་ཡུལ་ཁོར་མོ་འཇིག་ན་སྐྱེས་སོ་ཞེས་སྨྲས་སོ། །ཕ་དེ་ལྟར་ལགས་ན་ཅིའི་ཕྱིར་མི་འབྲོས་ཤེས་སྨྲས་པ་དང་།  དེས་བུ་ཁྱོད་ཀྱི་མ་ནམ་མེ་ཏོག་དང་འབྲས་བུའི་ཕྱིར་འགྲོ་བ་དེའི་ཚེ་བྲག་ཕུག་གི་སྒོ་འདི་རྡོ་ལེབ་ཆེན་པོས་བཀག་ཅིང་འགྲོ་སྟེ། 
འདི་ནི་ངས་བསྐྱོད་པར་མི་ནུས་ན་ཇི་ལྟར་འབྲོས་ཤེས་སྨྲས་པ་དང་། དེས་ཕ་བདག་གིས་དབྱེའོ། །བུ་ལེགས་སོ། །དེས་རྡོ་བ་ལ་གོམས་པར་བྱའོ་ཞེས་ཟེར་ཏེ་ཉི་མ་གཅིག་ནི་རྡོ་བ་ཆུང་ངུ་ཞིག་བཏེག་གོ། །གཉིས་པར་ནི་དེ་བས་ཆེའོ། །
གསུམ་པར་ནི་དེ་བས་ཤིན་ཏུ་ཆེ་སྟེ།  འདི་བཞིན་དུ་རྡོ་ལེབ་ནམ་འདེག་ནུས་ཀྱི་བར་དུ་གོམས་པར་བྱེད་དོ། །དེ་ནས་དེས་ཕ་རྡོ་ལེབ་དོར་གྱིས་བྲོས་ཏེ་བཞུད་དོ་ཞེས་སྨྲས་པ་དང་།  དེས་བུ་འདི་ལྟར་ཁྱོད་ཀྱི་མ་མེ་ཏོག་དང་འབྲས་
བུའི་ཕྱིར་སོང་བ་འང་སླར་མྱུར་དུ་འོང་གིས་མི་འབྲོས་སོ། །ལམ་དུ་ཕྲད་པ་དང་གདོན་མི་ཟ་བར་ཡུ་བུ་ཅག་དོན་མེད་པར་བྱས་སོ་ཞེས་སྨྲས་པ་དང་། དེས་ཕ་ཅི་ནས་དེ་མྱུར་དུ་མི་འཁོར་བ་དེ་ལྟར་བདག་གིས་བགྱིའོ་ཞེས་སྨྲས་པ་དང་། 
བུ་ལེགས་སོ། །དེས་མེ་ཏོག་དང་འབྲས་བུ་ཁྱེར་ཏེ་འོངས་པ་དང་།  དེས་དེ་ཁར་བཅུག་ཅིང་བཅུག་ཅིང་བོར་ནས་མས་བུ་ཅིའི་ཕྱིར་ཁར་བཅུག་ཅིང་བཅུག་ཅིང་བོར་ཞེས་དྲིས་པ་དང་།  དེས་སྨྲས་པ།  མ་ཁྱོད་ལེ་ལོ་བྱེད་
དེ།  ཉེ་ཀོར་ན་མེ་ཏོག་དང་འབྲས་བུ་ཁ་བ་སྐྱུར་བ་ཤ་དག་ཁྱེར་ཏེ་འོངས་པས་མི་ཞིམ་སྟེ་ཟ་མི་ནུས་ན་ལགས་ཀྱིས་དོར་མོད།  མས་བུ་དེ་སྟེ་དེ་བཞིན་དུ་སང་ནི་རིང་དུ་འགྲོའོ། །ཉེ་བ་ན་ནི་ཞིམ་པོ་མེད་ཀྱིས་སང་རིང་དུ་འགྲོའོ་ཞེས་སྨྲས་པ་
དང་།  དེས་ལེགས་ཀྱིས་མ་དེ་བཞིན་དུ་གྱིས་ཤིག་དང་ཞིམ་པོ་ནི་བཟའོ་ཞེས་སྨྲས་སོ། །དེའི་ཕྱི་དེ་ཉིན་རིང་མོ་ཞིག་ཏུ་སོང་ངོ་། །མྱུར་འགྲོས་ཕ་བདག་གིས་རིང་དུ་བཏང་གིས་ད་ནི་འབྲོས་པའི་དུས་ལ་བབ་བོ་ཞེས་སྨྲས་པ་དང་།  དེས་སྨྲས་པ།  བུ་ལེགས་
<pb id="11.94b"/>
ཀྱིས་རྡོ་ལེབ་བོར་ཅིག །དེས་རྡོ་ལེབ་བོར་བ་དང་།  དེ་མྱུར་འགྲོ་དང་ལྷན་ཅིག་དུ་བྲོས་ཏེ་ཁོར་མོ་འཇིག་ཏུ་ཕྱིན་པ་དང་།  དེ་ཡང་མེ་ཏོག་དང་འབྲས་བུ་ཁྱེར་ཏེ་རིང་ཞིག་ལོན་ནས་འོངས་ཏེ་བལྟས་ན་བྲག་ཕུག་སྟོང་པར་གྱུར་པ་དང་། དེ་ངུ་ཞིང་
འདུག་ནས་གྲོགས་མོས་མཐོང་སྟེ་ཅིའི་ཕྱིར་ངུ་ཞེས་དྲིས་པ་དང་། དེས་ཕུ་ནུ་མོ་བྲམ་ཟེའི་ཁྱེའུ་དེས་ངའི་བུ་དེ་ཡང་ཁྲིད་དེ་བྲོས་སོ་ཞེས་བསྙད་པ་དང་།  དེས་སྨྲས་པ།  ཕུ་ནུ་མོ་དེ་མི་ཡིན་ཏེ་མིའི་ནང་ན་དེ་མྱ་ངན་ཅི་ཡོད། དེས་བདག་དང་ལྷན་ཅིག་
མི་གནས་པའི་ཕྱིར་ནི་མྱ་ངན་མི་བྱེད་ཀྱི་བདག་གིས་དེ་ལ་འཚོ་བ་ཅུང་ཟད་ཀྱང་མ་བྱིན་ནོ། །ཕུ་ནུ་མོ་ཅི་སྟེར་རམ།  བདག་གི་ལག་ཏུ་སྐུར་དང་།  དེ་སྟེ་མཐོང་དང་སྦྱིན་ནོ་ཞེས་སྨྲས་སོ། །དེས་དེའི་ལག་ཏུ་པི་བང་ཅིག་བྱིན་ནས་སྨྲས་པ།  ཕུ་ནུ་མོ་དེ་ལ་
ཁྱོད་ཀྱིས་པི་བང་འདི་ལོང་ལ་འཚོ་བར་གྱིས་ཤིག །རྒྱུད་ཡ་ཐོག་མ་ལ་མ་རེག་ཤིག །ཉེས་པའི་དམིགས་སུ་གྱུར་ཏ་རེ། དེས་དེ་ཁྱེར་ཏེ་སོང་ངོ་། །བྲམ་ཟེ་དེས་ཁྱེའུ་མྱུར་འགྲོ་དེ་བྲམ་ཟེ་མང་པོ་སློབ་པ་ལ་ཕུལ་ནས་བྲམ་ཟེའི་ཁྱེའུ་འདི་སློབས་ཤིག ། 
ཅེས་སྨྲས་ནས།  དེས་དེ་ཀློག་ཏུ་བཅུག་གོ། །ཁྱེའུ་དེ་དག་གསངས་ཏེ་གང་གི་དུས་ན་མི་ཀློག་པར་གྱུར་པ་དེའི་དུས་ན་ཡམ་ཤིང་ཐུར་འདོང་ངོ་། །ཅི་ཙམ་ན་ཁྱེའུ་དེ་དག་མི་ཀློག་པར་གྱུར་ནས་དེ་དག་ཡམ་ཤིང་ཐུར་དོང་བ་དང་།  མྱུར་འགྲོ་
དེ་ཤིན་དུ་རིང་བར་སོང་བ་ན་དེའི་མའི་གྲོགས་མོས་མཐོང་སྟེ་བུ་གཏམ་ཅི་གྲག་ཅེས་དྲིས་པ་དང་། དེས་ཇི་འདྲ་བའི་གཏམ་ཞིག་བཀྲེས་སྐོམ་པས་གཟིར་ཏོ་ཞེས་སྨྲས་པ་དང་། དེས་སྨྲས་པ།  བུ་ཁྱོད་ཀྱི་མ་དེ་ནི་མྱ་ངན་བྱེད་དེ་ངུ་ཞིང་འདུག་
ན་ཅི་དེའི་དྲུང་དུ་མི་འགྲོ་འམ།  མ་འབར་མ་མོ་དེ་དང་ལྷན་ཅིག་ཏུ་སྨྲ་བར་མི་ནུས་སོ། །བུ་དེ་སྟེ་མི་འགྲོ་ན་ཁྱོད་ཀྱི་འཚོ་བ་ཞིག་སྦྱིན་གྱིས་དེ་སུ་ལ་ཡང་མ་སྦྱིན་ཅིག །དེ་སྩོལ་ཅིག་དང་དེ་སུ་ལ་ཡང་མི་སྦྱིན་པར་བགྱིའོ། །
དེ་ལ་པི་བང་དེ་བྱིན་ཏེ་འདི་ལོང་ལ་འཚོ་བར་གྱིས་ཤིག །ཉེས་པའི་དམིགས་སུ་མི་འགྱུར་བའི་ཕྱིར་རྒྱུད་ལྟག་མ་ལ་མ་རེག་ཤིག་ཅེས་བསྒོ་བ་དང་།  དེས་མ་ལེགས་ཀྱིས་དེ་བཞིན་བགྱིའོ་ཞེས་སྨྲས་ནས་དེས་བླངས་ཏེ་བྲམ་ཟེའི་ཁྱེའུ་དེ་
<pb id="11.95a"/>
དག་གི་ནང་དུ་སོང་བ་དང་།  དེ་དག་གིས་ཁྱེའུ་ཁྱོད་ཅིའི་ཕྱིར་རིང་ཞིག་ཐོགས་ཏེ་འོངས་པི་བང་འདི་ཡང་སུས་བྱིན་ཞེས་དྲིས་པ་དང་།  དེས་སྨྲས་པ། ཀྱེ་བདག་གི་མའི་གྲོགས་མོས་མཐོང་ནས་དེས་བདག་ལ་པི་བང་འདི་
བྱིན་ནོ། །དེ་དག་གིས་ཁྱེའུ་ཁྱོད་པི་བང་ལེན་ཤེས་སམ་ཞེས་དྲིས་པ་དང་།  དེས་སྨྲས་པ།  ཤེས་སོ། །བལྟས་ལོང་ཤིག །དེས་དེ་བླངས་ཏེ་ལེན་ཅིང་གླུ་ལེན་ཏོ། །དེས་རྒྱུད་ལྟག་མ་ལ་མ་རེག་པ་དང་དེ་དག་གིས་སྨྲས་པ། 
ཁྱེའུ་ཅིའི་ཕྱིར་ན་ཁྱོད་ཀྱིས་རྒྱུད་ལྟག་མ་ལ་མ་རེག་ཅེས་དྲིས་པ་དང་།  དེས་ཀྱེ་དེ་སྟེ་འདི་ལ་རེག་ན་ནི་ཉེས་པའི་དམིགས་སུ་འགྱུར་རོ་ཞེས་སྨྲས་པ་དང་།  དེ་དག་གིས་བྲམ་ཟེའི་བུས་རེག་པ་ལྟ་ལ་ཉེས་པའི་དམིགས་སུ་འགྱུར་བ་ཅི་ཡོད་
ཅེས་སྨྲས་ཏེ།  དེ་དག་གིས་རེག་པ་དང་།  དེ་དག་ཐམས་ཅད་མཆོང་རྒལ་ཞིང་གར་བྱེད་དོ། །དེ་དག་གར་བྱས་པས་འཕྱིས་པར་གྱུར་ཏེ་དེ་དག་ནུབ་ཀར་མཁན་པོའི་དྲུང་དུ་འོངས་པ་དང་། དེས་ཁྱེའུ་དག་ཅིའི་ཕྱིར་རིང་ཞིག་ལོན་ཏེ་འོངས་
ཞེས་དྲིས་པ་དང་།  དེ་དག་གིས་ཇི་ལྟར་གྱུར་པ་ཞིབ་ཏུ་སྨྲས་ནས་དེས་མྱུར་འགྲོ་དེ་ལ་ཁྱོད་པི་བང་ལེན་ཅིང་གླུ་ལེན་ཤེས་སམ་ཞེས་དྲིས་པ་དང་།  འཚལ་ཏོ། །བྲམ་ཟེའི་བུ་དེ་ལྟར་ན་པི་བང་མཉན་གྱིས་ལོང་ཤིག །དེས་དེ་ལེན་ཅིང་གླུ་བླངས་ཏེ་
དེས་རྒྱུད་ལྟག་མ་ལ་མ་རེག་པ་དང་།  དེས་བྲམ་ཟེའི་བུ་ཅིའི་ཕྱིར་ཁྱོད་ཀྱིས་རྒྱུད་ལྟག་མ་ལ་མ་རེག་ཅེས་དྲིས་པ་དང་།  དེས་སྨྲས་པ།  མཁན་པོ་དེ་སྟེ་འདི་ལ་རེག་ན་ནི་ཉེས་པའི་དམིགས་སུ་འགྱུར་རོ། །དེས་བྲམ་ཟེའི་བུ་འདི་ལ་རེག་ན་
ཉེས་པའི་དམིགས་སུ་འགྱུར་བ་ཅི་ཡོད། རེག་ཤིག་ཅེས་སྨྲས་པ་དང་།  དེས་རེག་པ་དང་། བྲམ་ཟེ་ཆུང་མ་དང་བཅས་ཏེ་མཆོང་རྒལ་ཞིང་གར་བྱེད་དོ། །ཁྱིམ་དེ་ཐམས་ཅད་ཀྱང་མཆོངས་པས་ཞིག་པར་གྱུར་ཏོ། །དེ་ཞིག་པས་རྫ་མ་དང་
སྣོད་ཐམས་ཅད་ཆགས་པ་དང་།  བྲམ་ཟེ་དེ་ཁྲོས་ནས་དེས་བྲམ་ཟེའི་བུ་དེའི་མགྲིན་པ་ནས་བཟུང་སྟེ་བསྐྲད་དོ། །བསྐྲད་པ་དང་དེ་པི་བང་བླངས་ཏེ་ལེན་པས་འཚོ་བ་སྦྱོར་བ་ལ་ཞུགས་སོ། །ཕྱི་ཞིག་ན་ཚོང་པ་ལྔ་བརྒྱ་ཙམ་ཞིག་རྒྱ་མཚོ་ཆེན་པོར་འདོང་བའི་
<pb id="11.95b"/>
ཟོང་རྣམས་སྦྱར་ཏེ་རྒྱ་མཚོ་ཆེན་པོར་ཆས་པ་དང་།  དེ་དག་གིས་སྨྲས་པ།  ཀྱེ་བདག་ཅག་རྒྱ་མཚོ་ཆེན་པོར་ཞུགས་ན་ཡིད་བསླང་བར་བྱས་རོལ་མོ་མཁན་ཞིག་བཀྲིའོ། །དེ་དག་ལ་གཅིག་གིས་གང་བཀྲི་ཞེས་སྨྲས་པ་དང་། གཞན་ཞིག་གིས་བྲམ་ཟེའི་བུ་
མྱུར་འགྲོ་ཞེས་བྱ་བ་བཀྲིའོ་ཞེས་སྨྲས་སོ། །ཁ་ཅིག་གིས་ལེགས་ཀྱིས་དེ་བཞིན་བྱའོ་ཞེས་སྨྲས་ནས།  དེ་དག་གིས་བྲམ་ཟེའི་བུ་མྱུར་འགྲོ་ཁྲིད་དེ་རྒྱ་མཚོ་ཆེན་པོར་ཞུགས་སོ། །དེ་ནས་རྒྱ་མཚོ་ཆེན་པོའི་ནང་དུ་དོང་བ་དང་།  མྱུར་འགྲོ་རོལ་མོ་པི་བང་མཉན་གྱིས་
ལོང་ཤིག་ཅེས་སྨྲས་པ་དང་། དེས་པི་བང་ལེན་ཅིང་གླུ་ལེན་པ་ལ་ཞུགས་ན་དེས་པི་བང་དེའི་རྒྱུད་ལྟག་མ་ལ་མ་རེག་ནས་ཚོང་པ་དེ་དག་གིས་མྱུར་འགྲོ་རྒྱུད་ལྟག་མ་འདི་ལ་ཅིའི་ཕྱིར་མི་རེག་ཅེས་སྨྲས་པ་དང་། ཀྱེ་དེ་སྟེ་འདི་ལ་རེག་ན་ནི་ཉེས་པའི་དམིགས་སུ་འགྱུར་རོ། །དེ་དག་གིས་
བྲམ་ཟེའི་བུ་ཉེས་པའི་དམིགས་སུ་འགྱུར་བ་ཅི་ཞིག་ཡོད་རེག་ཤིག་ཅེས་སྨྲས་པ་དང་།  དེས་རེག་པ་དང་གྲུ་བོ་ཆེ་འཕར་ཏེ་གྲུ་བུབ་ཅིང་ཞིག་པས་ཚོང་པ་དེ་དག་དུས་ལས་འདས་སོ། །དེ་ནི་སྔོན་གྱི་ལས་ཀྱི་མཐུས་ཤིང་ལེབ་ཅིག་ཟིན་ཏེ་མྱུར་བའི་རླུང་གིས་གླིང་ཀ་
ཤེ་རུར་ཕུལ་ལོ། །དེ་དེ་ན་སྐྱེད་མོས་ཚལ་གཞན་ཞིག་ན་འདུག་སྟེ་དེ་ནས་མི་གཞན་ནི་མེད་ཀྱི་དེས་ཤོ་ཤུམ་པ་དེ་མཐོང་བ་དང་དེ་དང་དེ་ལྷན་ཅིག་ཏུ་ཉལ་ལོ། །དེ་ཉིན་པར་ནི་མྱུར་འགྲོ་དང་ཡོངས་སུ་སྤྱོད། མཚན་མོ་ནི་རྒྱལ་པོ་ཚངས་སྦྱིན་དང་སྤྱོད་དོ། །དེས་བཟང་མོ་ཁྱོད་
མཚན་མོ་གང་དུ་འགྲོ་ཞེས་སྨྲས་པ་དང་།  དེ་དེ་དང་མཛའ་བར་གྱུར་པས་ཐམས་ཅད་སྨྲས་ནས།  དེས་སྨྲས་པ།  བཟང་མོ་དེ་སྟེ་དེ་བཞིན་བདག་ཀྱང་ཁོར་མོ་འཇིག་ཏུ་ཁྲིད་ཅིག  །དེས་སྨྲས་པ།  ཇོ་བོ་ལེགས་ཀྱིས་བཀྲིའོ། །
ཁྱོད་ཀྱི་མིང་ཅི་སྨྲོས་ཤིག །དེས་སྨྲས་པ།  བཟང་མོ་བདག་གི་མིང་ནི་མྱུར་འགྲོ་ཞེས་བྱའོ། །ཁྱོད་ཀྱི་མིང་ཅི་ཞེས་བྱ་སྨྲོས་ཤིག །ཇོ་བོ་བདག་གི་མིང་ནི་ཤོ་ཤུམ་པ་ཞེས་བགྱིའོ། །དེས་རྡོ་བ་ལས་ཐབས་སུ་སྦྱར་
བར་བརྩམས་ཏེ་ཉིན་གཅིག་ནི་རྡོ་ཆུང་ངུ་ཞིག་བླངས་ཏེ་བྱ་གཤོག་བཟངས་ལ་ཞོན།  ཉི་མ་གཉིས་ན་རྡོ་དེ་ཙམ་གཉིས་སོ། །ཉི་མ་གསུམ་ན་རྡོ་དེ་ཙམ་གསུམ་པོ་ནས་དེ་བཞིན་དུ་མིའི་ཚད་དང་མཉམ་པའི་བར་དུ་ཁྱེར་རོ། །དེ་ནས་མྱུར་འགྲོ་
<pb id="11.96a"/>
དང་ལྷན་ཅིག་ཏུ་བྱ་གཤོག་བཟངས་ལ་ཞོན་ཏེ་དོང་ནས།  ཤོ་ཤུམ་པ་ན་རེ་ཇོ་བོ་མིག་མ་དབྱེ་ཉེས་པ་བྱུང་ཏ་རེ་ཞེས་སྨྲས་པ་དང་།  དེས་མིག་བཙུམས་ནས་ནམ་ཁོར་མོ་འཇིག་དང་ཉེ་བར་ཕྱིན་ན་དེས་སྐྱེ་བོ་མང་པོ་དག་གི་སྒྲ་ཅ་ཅོ་
ཐོས་པ་དང་།  དེས་བསམས་པ།  ད་ནི་ཕྱིན་གྱིས་བལྟའོ། །དེས་མིག་ཕྱེ་བ་དང་མིག་བྱུང་སྟེ་ལོང་བར་གྱུར་ཏོ། །ཤོ་ཤུམ་པས་དེ་སྐྱེད་མོས་ཚལ་དུ་བཞག་སྟེ་རྒྱལ་པོ་ཚངས་སྦྱིན་གྱི་བཙུན་མོ་རྣམས་ཀྱི་ནང་དུ་སོང་ངོ་། །དེ་ནས་དུས་ཕྱི་
ཞིག་ན་དཔྱིད་ཀྱི་དུས་ལ་བབ་སྟེ།  ཤིང་དག་ནི་ཁ་འབུས།  ངང་པ་དང་།  ཀྲུང་ཀྲུང་དང་།  རྨ་བྱ་དང་།  ནེ་ཙོ་དང་།  ཤ་རི་ཀ་དང་།  ཀོ་ཀི་ལ་དང་། འཚོ་བ་འཚོ་བྱད་རྣམས་སྒྲ་འབྱིན་པའི་ནགས་སྟུག་པོར་ཚངས་བྱིན་བཙུན་མོས་བསྐོར་ཏེ་ཤོ་ཤུམ་པ་
དང་ལྷན་ཅིག་ཏུ་སྐྱེད་མོས་ཚལ་དུ་དོང་བ་དང་།  བྲམ་ཟེའི་བུ་མྱུར་འགྲོ་མེ་ཏོག་ཏི་མི་རའི་དྲི་སྣམ་ནས་དེས་བསྣམས་ཏེ།  དེ་འདྲ་བའི་གླུ་བླང་བར་བསམས་ནས།  རླུང་གིས་སུ་ནི་བསྐྱོད་པ་དང་།  །ཏི་མི་ར་ཡི་དྲི་སྣམ་མོ། །གང་ན་ཤོ་ཤུམ་
པ་གནས་པ།  །ཀ་ཤེ་རུ་ཡི་གླིང་དག་གོ། །དེ་རྒྱལ་པོ་ཚངས་བྱིན་གྱིས་ཐོས་ནས་དེས་བཙུན་མོ་དག་ལ་ཀྱེ་འདི་ན་གླུ་ལེན་པ་སུ་ཡིན་ཚོལ་ཅིག་ཅེས་བསྒོ་བ་དང་།  དེ་དག་གིས་ལྷ་མིག་དང་བྲལ་བའི་སྐྱེས་བུ་ཞིག་སྐྱེད་མོས་ཚལ་འདི་ན་
གླུ་ལེན་ཅིང་མཆིས་སོ་ཞེས་སྨྲས་སོ། །དེ་རྒྱལ་པོས་བོས་ཏེ་ཀྱེ་སྐྱེས་བུ་ཁྱོད་ཀྱིས་གླུ་བླངས་སམ་ཞེས་སྨྲས་པ་དང་།  ལྷ་བདག་གིས་གླུ་བླངས་སོ། །ཀྱེ་སྐྱེས་བུ་ཡང་ལོང་ཤིག་དང་། དེས་བསམས་པ།  གཞན་མ་
ཡིན་གྱི་བདག་གིས་བླངས་པ་དེ་སྙན་པ་ལྟ་ཞིག་སྟེ།  དེའི་ཕྱིར་རྒྱལ་པོ་ཉན་པར་འདོད་དེ།  གལ་ཏེ་ཅུང་ཟད་ཐོབ་ཀྱང་སྲིད་སྙམ་ནས་དེས་གླུ་བླངས་པ།  རླུང་གིས་སུ་ནི་བསྐྱོད་པ་དང་། །ཏི་མི་ར་ཡི་དྲི་མནམ་མོ། །གང་ན་ཤོ་ཤུམ་པ་
གནས་པ། །ཀ་ཤེ་རུ་ཡི་གླིང་དག་གོ། །རྒྱལ་པོས་ཀྱེ་སྐྱེས་བུ་ཀ་ཤེ་རུའི་གླིང་འདི་ནས་ཇི་སྲིད་ཅེས་དྲིས་པ་དང་།  དེ་ཚིགས་སུ་བཅད་དེ་སྨྲས་པ།  འདི་ནས་དེའུ་དཔག་ཚད་བརྒྱའི། །རྒྱ་མཚོ་ཆེན་པོའི་ཆུ་རྣམས་ཏེ། །དེ་ན་གནས་པ་ཤོ་ཤུམ་པ། །
<pb id="11.96b"/>
ཀ་ཤེ་རུ་ཡི་གླིང་དག་ནའོ། །དེ་ལ་རྒྱལ་པོ་ཚངས་སྦྱིན་གྱིས་དེའི་ལན་ཚིགས་སུ་བཅད་དེ་སྨྲས་པ།  དེ་སྟེ་བདག་གི་ཡིད་འོང་བ། །ཤོ་ཤུམ་པ་ཞེས་བྱ་བ་དེ། །ཁྱོད་ཀྱིས་ཉེས་པར་མཐོང་ཐོས་ན། །ལུས་ལ་མཚན་ཡོད་པ་ཡང་སྨྲོས། །དེས་ཀྱང་སླར་
ཚིགས་སུ་བཅད་དེ་སྨྲས་པ།  སྭ་སྟི་ཀ་ནི་བརླ་ལ་ཡོད། །དེ་ཡི་ནུ་ཀ་འཁྱིལ་པ་སྟེ། །ཏི་མི་ར་ཡི་མེ་ཏོག་རྣམས། །རྒྱུད་པ་ཁྱོད་ཀྱི་ཕྱི་རུའོ། །རྒྱལ་པོས་འདི་ཡང་འདི་ལྟར་ངན་པ་སྤྱོད་པ་གྱུར་པ་ལྟ་སྟེ། འདི་མི་དགོས་ཀྱིས་ལོང་བ་འདི་ལ་སྦྱིན་ནོ་སྙམ་བསམས་
པ་ལས་ཕྱིས་ཡང་ཁྲོས་ཏེ་ཚིགས་སུ་བཅད་དེ་སྨྲས་པ། ཤོ་ཤུམ་པ་ནི་ཁྱོད་སྦྱིན་པ། །རྒྱན་ཀུན་གྱིས་ནི་ཀླུབས་བཞིན་ཏེ། །བོང་བུ་བསྐྱོན་ལ་སྤུགས་ནས་ནི། །གྲོང་ཁྱེར་ནས་ནི་མྱུར་དུ་དེང་། །རྒྱལ་པོ་དེ་ཁྲོས་ནས་བཞོན་པ་བོང་བུ་ལ་ཤོ་ཤུམ་
པ་དང་ལོང་བ་ལྷན་ཅིག་ཏུ་བསྐྱོན་ཏེ་ཕྱུང་ངོ་། །དེས་དེ་ཁྲིད་དེ་ཕན་ཚུན་དུ་འཁྱམ་འཁྱམ་ནས་ཉི་མ་ནུབ་པ་དང་རི་བྲགས་ཀྱི་གྲོང་གཞན་ཞིག་ཏུ་ཕྱིན་ཏེ།  དེ་ན་ལྷ་ཁང་སྟོང་པ་ཞིག་ཏུ་གནས་སོ། །དེའི་ནུབ་མོ་མི་རྒོད་ལྔ་བརྒྱ་ཙམ་ཞིག་རི་བྲགས་ཀྱི་གྲོང་ཁྱེར་འཇོམ་
སུ་ལྷགས་པ་དང་།  རི་བྲགས་ཀྱི་གྲོང་ན་གནས་པའི་སྐྱེ་བོ་མང་པོ་དག་གིས་ཚོར་ནས་དེ་དག་གིས་ཀུན་ཏུ་བསྒྲགས་ཏེ། རི་བྲགས་ཀྱི་གྲོང་པ་དག་གིས་མི་རྒོད་རྣམས་བཏགས་བཅོམ་མོ། །དེ་ནས་མི་རྒོད་ཀྱི་དཔོན་པོ་དེ་མ་ཟིན་ནས་
ལྷའི་ཁང་པ་དེ་ཉིད་དུ་ཞུགས་པ་དང་།  རི་བྲགས་ཀྱི་གྲོང་མི་དག་གིས་ལྷའི་ཁང་པ་དེ་ཁོ་ར་ཁོར་ཡུག་ཏུ་བསྐོར་ནས་མི་རྒོད་དཔོན་པོ་དེས་སྒོ་བཅད་དོ། །རི་བྲགས་ཀྱི་གྲོང་མི་དག་གིས་ཀྱེ་འདི་ན་སུ་ཞིག་གནས་ཞེས་སྨྲས་པ་དང་། 
བྲམ་ཟེའི་བུ་མྱུར་འགྲོས་སྨྲས་པ།  ཀྱེ་བདག་ཅག་ནི་འགྲོན་པོའོ། །དེ་དག་གིས་སྨྲས་པ།  མི་རྒོད་འདི་ཕྱིར་བྱུང་ཤིག །གྱིན་འདའ་ཁྱོད་ཉིད་དོན་མེད་པར་བྱས་ས་དེ།  མི་རྒོད་ཀྱི་སྡེ་དཔོན་དེས་ཤོ་ཤུམ་པ་ལ་ཀྱེ་ལོང་བ་འདིས་ཅི་ཞིག་བྱ་
འདི་བསྐྲད་ལ་བདག་ཅག་གཉིས་ཡོངས་སུ་སྤྱད་དོ་ཞེས་སྨྲས་པ་དང་། དེས་ཇོ་བོ་ལེགས་ཀྱིས་དེ་བཞིན་མཛོད་ཅིག་དང་།  བདག་ནི་ཁྱོད་ཀྱིའོ་ཞེས་སྨྲས་ནས་དེ་དང་མི་རྒོད་ཀྱི་སྡེ་དཔོན་གྱིས་ལོང་བ་དེ་ར་བའི་རྩིག་པའི་ཁ་ནས་བོར་བ་དང་།  རི་བྲགས་ཀྱི་གྲོང་
<pb id="11.97a"/>
མི་དེ་དག་གིས་དེའི་མགོ་བཅད་དེ་བོར་རོ། །དེ་ཕྱི་དེ་ཉིན་མི་རྒོད་ཀྱི་སྡེ་དཔོན་གྱིས་ཁྲིད་དེ་དོང་བ་ལས་ཆུ་བོ་ཀ་ར་ད་བར་ཕྱིན་ཏེ་རྒལ་དུ་གྲུ་མེད་ནས་དེས་བཟང་མོ་ག་ར་ད་བ་འདི་ནི་ཆུས་གང་བ་ལ་བརྒལ་བར་བྱ་ན།  ཁྱོད་རྒྱན་དང་བཅས་ཏེ་རྒལ་
དུ་ནི་མི་ནུས་ཀྱིས་། ཁྱེད་རེ་ཤིག་ཁྲུས་བྱེད་ཅིང་འདུག་ཤིག་དང་ངས་རྒྱན་རྣམས་བསྐྱལ་ཏོ། །ཕྱིར་འོངས་ནས་ཕྱིས་ཁྱོད་བསྒྲལ་བར་བྱའོ་ཞེས་སྨྲས་པ་དང་། མོས་ཇོ་བོ་ལེགས་ཀྱིས་དེ་བཞིན་དུ་ཁྲུས་བྱའོ་ཞེས་སྨྲས་ནས།  དེས་དེ་
ལ་གོས་དང་རྒྱན་ཐམས་ཅད་བྱིན་ཏེ།  དེ་ཆུའི་ནང་དུ་ཞུགས་ཏེ་སྒྲེན་མོར་འདུག་གོ། །དེ་ཡང་ཆུའི་དབུས་སུ་ཕྱིན་པ་དང་དེ་ལ་འདིས་བདག་གི་རྒྱན་དང་གོས་རྣམས་ཕྲོགས་ཏེ་མི་འོང་ངམ་ཞེས་འགྱོད་པ་སྐྱེས་ནས་དེས་ཚིགས་སུ་
བཅད་དེ་སྨྲས་པ། ཀ་ར་ད་འདི་ཆུ་ཡིས་གང་། །བཟང་པོ་ཁྱོད་ལ་རྫས་ཀུན་བྱིན། །བདག་གི་དོགས་པ་སྐྱེས་པར་གྱུར། །སྡིག་ཅན་ཁྱོད་ཀྱིས་བདག་མ་སླུ། །དེས་ཀྱང་ཚིགས་སུ་བཅད་དེ་སྨྲས་པ།  མི་བཤེས་
ཁྱོད་ཀྱིས་བཤེས་རྙིང་བསད། །སྐྱེས་བུ་དེ་ནི་དོན་མེད་དོ། །དེ་བས་ཁྱོད་ལ་ཡིད་བརྟན་དཀའ། །བདག་ཀྱང་ཁྱོད་ཀྱིས་མི་བསད་དམ། །དེས་དེ་ལ་ཕྲོགས་ཏེ་བྲོས་སོ། །དེ་ཡང་སྒྲེན་མོར་རྩྭ་སྟུག་པོའི་
ནང་དུ་ཞུགས་ཏེ་འདུག་པ་དང་།  ཅི་ཙམ་ན་ཝ་རྒན་པོ་གཞན་ཞིག་ཤ་ལྟར་ལྟར་པོ་ཞིག་ཁྱེར་ཏེ། ཆུ་བོ་ཀ་ར་ད་བའི་འགྲམ་ནས་སོང་བ་དང་ཉ་ཞིག་ཀྱང་རྒྱགས་ཆེས་པས་ཆུ་ལ་རྒལ་བ་དང་།  སྐམས་ས་ལ་ལྷུང་ནས་དེས་ཤ་
དེ་བོར་ཏེ་ཉའི་ཕྱིར་བརྒྱུགས་པ་དང་།  ཉ་ནི་ཕྱིར་ཆུ་བོ་ཀ་ར་ད་བར་ཞུགས། ཤ་དེ་ཡང་བྱ་འོལ་བས་ཁྱེར་ནས་དེ་གཉིས་ཀ་ལས་བྲལ་བས་རྣ་བ་ཕབ་སྟེ་འགྱོད་ཅིང་འདུག་པ།  ཤོ་ཤུམ་པ་རྩྭ་སྟུག་པོའི་ནང་ན་འདུག་པས་མཐོང་
ནས་མོས་ཚིགས་སུ་བཅད་དེ་སྨྲས་པ། ཤ་དུམ་དེ་ནི་འོལ་བས་ཕྲོགས། །ཉ་ནི་ཆུ་བོའི་ནང་དུ་བྲོས། །གཉིས་ཀ་ལས་སུ་བྲལ་བར་གྱུར། །ཝས་ནི་མྱ་ངན་ཅིར་མི་བྱེད། །དེས་ཕྱོགས་བཞིར་བལྟས་པ་དང་། །སུ་ཡང་མ་མཐོང་སྟེ།  དེ་ནས་ཚིགས་སུ་བཅད་དེ་
<pb id="11.97b"/>
སྨྲས་པ།  མི་རྒོད་གར་ཡང་མི་བྱེད་ཅིང་། །གླུ་ལ་འང་བདག་ནི་མི་དགའ་ན། །རྩྭ་ཡི་ནང་ན་གནས་པ་སུ། །བདག་ལ་འཕྱ་ཞིང་དགོད་པར་བྱེད། །དེས་ཞང་པོ་བདག་ནི་ཤོ་ཤུམ་པའོ་ཞེས་སྨྲས་པ་དང་།  ཝ་དེ་ཁྲོས་ཏེ་དེས་བསམས་པ།  སྦྱར་མ་
འདི་བདག་ལ་འཕྱ་བར་ཤེས་ནས་ཚིགས་སུ་བཅད་དེ་སྨྲས་པ།  ཁྱོ་ནི་ཁྱོད་ཀྱིས་བསད་པ་ཡིན། །བྱི་བོ་དེ་ནི་བྲོས་པས་ན། །གཉི་ག་ལ་ནི་བྲལ་བར་གྱུར། །སྦྱར་མ་མྱ་ངན་ཅིར་མི་བྱེད། །མོས་སླར་ཚིགས་སུ་བཅད་དེ་སྨྲས་པ། 
བདག་གི་ཁྱིམ་དུ་སོང་ནས་ནི། །ཁྱོ་མཆོག་ཅིག་ནི་བླང་བར་བྱ། །དེ་ནས་ཁྱོ་ཅིག་རྙེད་པ་དང་། །རིགས་སུན་དབྱུང་བར་མི་བྱའོ། །ཝས་ཚིགས་སུ་བཅད་དེ་སྨྲས་པ།  གང་གི་དུས་ན་འགང་འགའ་སླར་ལོག་ཅིང་། །ཞོ་ཡི་ཁ་དོག་ཏུ་ནི་བྱ་
རོག་གྱུར། །འབྲས་བུ་བྱུང་བ་དེ་དུས་ན། །ཁྱོད་གདོད་ཚུལ་ཁྲིམས་ལྡན་པར་འགྱུར། །ནམ་ཞིག་བྱ་རོག་འུག་པ་གཉིས། །ཤིང་གཅིག་ལ་ནི་གནས་བཅས་ནས། །ཡིད་དགའ་བ་རུ་གྱུར་པ་ན། །དེ་ཚེ་ཚུལ་ཁྲིམས་ཁྱོད་ལྡན་ནོ། །
ནམ་ཞིག་སྦྲུལ་དང་སྲེ་མོ་གཉིས། །ཁུང་བུ་གཅིག་ཏུ་གནས་པ་ན། །དགའ་བར་གྱུར་ཅིང་འཁོད་པ་སྟེ། །དེ་ཚེ་ཚུལ་ཁྲིམས་ཁྱོད་ལྡན་ནོ། །ནམ་ཞིག་རུས་སྦལ་བལ་ལས་ནི། །བགོ་བ་དག་ནི་ལེགས་བྱས་ནས། །དགུན་
གྱི་བགོ་བར་གྱུར་པ་ན། །དེ་ནི་ཚུལ་ཁྲིམས་ཁྱོད་ལྡན་ནོ། །ནམ་ཞིག་སྦྲང་བུའི་རྗེ་ངར་ལས། །སྐས་ཀ་རུ་ནི་ལེགས་བཅས་ཏེ། །མཐོ་རིས་འགྲོ་བའི་སྐས་བཙུགས་ན། །དེ་ཚེ་ཚུལ་ཁྲིམས་ཁྱོད་ལྡན་ནོ། །ནམ་ཞིག་
ཀུན་དའི་སྡོང་བུ་ལ། །ཟམ་པ་རབ་ཏུ་ལེགས་བྱས་ནས། །བལ་གླང་དེ་རུ་འགྲོ་བར་གྱུར། །དེ་ཚེ་ཚུལ་ཁྲིམས་ཁྱོད་ལྡན་ནོ། །ནམ་ཞིག་རྒྱ་མཚོའི་དབུས་ནས་ཀྱང་། །ལེགས་པར་ཡང་ནི་མེ་འབར་ལ། །སྐྱེ་བོ་དག་ནི་དེ་ལ་འཇུག །དེ་ཚེ་ཚུལ་
ཁྲིམས་ཁྱོད་ལྡན་ནོ། །ཤོ་ཤུམ་པ་བདག་གིས་བཞད་གད་བྱས་པ་ནི་དེར་ཟད་ན། བདག་གིས་ཁྱོད་སྔོན་གྱི་གནས་སུ་སླར་གཞག་པར་བྱ་ན་ཁྱོད་ཀྱིས་བདག་ལ་ལན་ཅི་ཞིག་བྱ་ཞེས་སྨྲས་པ་དང་། དེས་ཞང་པོ་དེ་སྟེ་བདག་ཁྱོད་ཀྱིས་སྔོན་གྱི་གནས་སུ་བཞག་
