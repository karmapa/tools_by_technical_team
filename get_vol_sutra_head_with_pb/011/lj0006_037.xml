<pb id="11.111a"/>
འདུལ་བ་ཕྲན་ཚེགས་ཀྱི་གཞི།  <bampo n="6.37" zh="11.271"/>བམ་པོ་སུམ་བཅུ་རྩ་བདུན་པ།  དེ་ནས་གསོལ་བ་བྱེད་པའི་དགེ་སློང་གིས་གསོལ་བ་ཐོབ་སྟེ་ལས་བྱོས་ཤིག །གསོན་ཅིག་བཙུན་པའི་དགེ་འདུན་གཉི་ག་རྣམས།  མིང་འདི་ཞེས་བགྱི་བ་འདི་མིང་
འདི་ཞེས་བགྱི་བ་འདི་ལས་བསྙེན་པར་རྫོགས་པར་འཚལ་དེ། བུད་མེད་ཁྱིམ་ན་གནས་པ་ལོ་བཅུ་གཉིས་སམ།  གཞོན་ནུ་མ་ལོ་ཉི་ཤུ་ཚང་བ་སྟེ།  ཆོས་གོས་ལྔ་དང་ལྷུང་བཟེད་དུ་ཡང་ལྡན།  དགེ་སློང་མའི་དགེ་འདུན་གྱིས་འདི་ལ་ལོ་གཉིས་སུ་ཆོས་
དྲུག་དང་རྗེས་སུ་འབྲང་བའི་ཆོས་དྲུག་གི་བསླབ་པ་ཡང་ཕོག་སྟེ།  འདིས་ལོ་གཉིས་སུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་བསླབ་པ་ཡང་བསླབས། དགེ་སློང་མའི་དགེ་འདུན་མ་རྣམས་ཀྱིས་འདི་ལ་ཆོས་གསུམ་གྱིས་ཚངས་པར་སྤྱད་པ་སྐྱེད་པའི་
སྡོམ་པ་ཡང་བྱིན། དགེ་སློང་མའི་དགེ་འདུན་རྣམས་ཀྱིས་འདི་ལ་བྱ་བ་རྣམས་ཀྱང་སྔོན་དུ་བྱས་ཟིན།  དགེ་སློང་མའི་དགེ་འདུན་རྣམས་ཀྱི་སེམས་མཉེས་པར་བྱིན་ཟིན།  བར་ཆད་ཀྱི་ཆོས་རྣམས་གཙང་ངོ་ཞེས་བདག་ཉིད་མཆི་ན།  མིང་འདི་ཞེས་བགྱི་བ་འདི་
མཁན་མོ་མིང་འདི་ཞེས་བགྱི་སྟེ།  དགེ་འདུན་གཉི་ག་ལས་བསྙེན་པར་རྫོགས་པར་གསོལ་ན།  དེ་སྟེ་དགེ་འདུན་གཉི་གའི་དུས་ལ་བབ་ཅིང་བཟོད་ན།  དགེ་འདུན་གཉིས་ཀས་གནོང་ལ་དགེ་འདུན་གཉིས་ཀས་མིང་འདི་ཞེས་བགྱི་བ་འདི་མཁན་མོའི་
མིང་འདི་ཞེས་བགྱི་སྟེ་བསྙེན་པར་རྫོགས་པར་མཛོད་ཅིག །འདི་ནི་གསོལ་བའོ། །ལས་ནི་འདི་ལྟར་བྱོས་ཤིག །གསོན་ཅིག་བཙུན་པའི་དགེ་འདུན་གཉི་གའི་རྣམས།  མིང་འདི་ཞེས་བགྱི་བ་འདི་མཁན་མོའི་མིང་འདི་ཞེས་བགྱི་བ་ལས་བསྙེན་པར་
རྫོགས་པར་འཚལ་ཏེ།  བུད་མེད་ཁྱིམ་ན་གནས་པ་ལོ་བཅུ་གཉིས་སམ།  གཞོན་ནུ་མ་ལོ་ཉི་ཤུར་ཡང་ཚང་སྟེ། འདི་ལ་ཆོས་གོས་ལྔ་དང་ལྷུང་བཟེད་དུ་ལྡན།   དགེ་སློང་མའི་དགེ་འདུན་གྱིས་འདི་ལ་ལོ་གཉིས་སུ་ཆོས་དྲུག་དང་རྗེས་སུ་
འབྲང་བའི་ཆོས་དྲུག་བསླབ་པ་ཕོག་སྟེ། འདིས་ལོ་གཉིས་སུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་གི་བསླབ་པ་ལ་ཡང་བསླབས།  དགེ་སློང་མའི་དགེ་འདུན་རྣམས་ཀྱིས་འདི་ལ་ཚངས་པར་སྤྱད་པ་སྐྱེད་པའི་སྡོམ་པ་ཡང་བྱིན།  དགེ་སློང་
<pb id="11.111b"/>
མའི་དགེ་འདུན་གྱིས་འདི་ལ་བྱ་བའི་རྣམས་ཀྱང་སྔོན་དེ་བྱས་ཟིན་བདག་གིས་དགེ་སློང་མའི་དགེ་འདུན་གྱི་སེམས་མཉེས་པར་ཡང་བྱས།  བར་ཆད་ཀྱི་ཆོས་རྣམས་གཙང་ངོ་ཞེས་བདག་ཉིད་མཆི་སྟེ།  མིང་འདི་ཞེས་བགྱི་བ་འདི་མཁན་མོ་མིང་འདི་ཞེས་བགྱི་
སྟེ། དགེ་འདུན་གཉི་ག་ལས་བསྙེན་པར་རྫོགས་ཤིང་དགེ་སློང་མའི་དགེ་འདུན་རྣམས་ཀྱི་མིང་འདི་ཞེས་བགྱི་བ་འདི་མཁན་མོའི་མིང་འདི་ཞེས་བགྱི་སྟེ།  དགེ་འདུན་གཉི་གས་བསྙེན་པར་རྫོགས་པར་མཛད་ན།  ཚེ་དང་ལྡན་པ་རྣམས་མིང་འདི་ཞེས་
བགྱི་བ་འདི་མཁན་མོ་མིང་འདི་ཞེས་བགྱི་སྟེ།  དགེ་འདུན་གཉི་གས་བསྙེན་པར་རྫོགས་པར་མཛད་དེ།  དགེ་འདུན་གཉི་གས་བཟོད་ཅིང་གནང་ན་ཅང་མ་གསུང་ཤིག །གང་ལ་མི་བཟོད་པ་དག་ནི་གསུངས་ཤིག །འདི་ནི་ལས་དང་པོའི་ཚིག་
སྟེ།  དེ་བཞིན་དུ་ལས་ཀྱི་ཚིག་རྣམས་ལན་གཉིས་ལན་གསུམ་དུ་སྨྲ་བར་བྱའོ། །མིང་འདི་ཞེས་བགྱི་བ་མཁན་མོ་མིང་འདི་ཞེས་བགྱི་བ་སྟེ། དགེ་འདུན་གཉི་གས་བསྙེན་པར་རྫོགས་པར་མཛད་དེ།  དགེ་འདུན་གཉི་གས་བཟོད་ཅིང་གནང་
བས་ན་ཅང་མི་གསུང་བས་དེ་དེ་བཞིན་དུ་འཛིན་ཏོ། །དེ་ནས་གྲིབ་མ་གཅལ་བར་བྱའོ། །དགེ་སློང་མ་དག་གིས་རིང་པོ་རིང་པོས་གྲིབ་མ་གཅལ་བ་དང་།  བཅོམ་ལྡན་འདས་ཀྱི་གཤེག་པར་རྐང་པས་བཅལ་ནས་ལག་པས་བཅལ་བར་
མ་བྱེད་ཅིག་ཅེས་བཀའ་སྩལ་ཏོ། །རྐང་པས་གཅལ་ནས་བཅོམ་ལྡན་འདས་ཀྱིས་རྐང་པས་གཅལ་བར་མི་བྱའོ། །ཤིང་བུ་སོར་བཞི་པས་གཅོལ་ཅིག །ཤིང་བུ་ཇི་སྲིད་པ་དེ་ཙམ་ལ་སྐྱེས་བུ་ཞེས་བྱའོ། །དེའི་འོག་ཏུ་དུས་ཚོད་
རིག་པར་བྱོས་ཤིག །དགུན་གྱི་དུས་དང་།  དཔྱིད་ཀྱི་དུས་དང་། དབྱར་གྱི་དུས་དང་།  དབྱར་ཟད་པ་དང་དུས་རིང་པོའོ། །དེ་ལ་དགུན་གྱི་དུས་ནི་ཟླ་བ་བཞིའོ། །དཔྱིད་ཀྱི་དུས་ནི་ཟླ་བ་བཞིའོ། །དབྱར་གྱི་དུས་ནི་ཟླ་བ་གཅིག་གོ། །དབྱར་ཟད་པ་
ནི་ཉིན་ཞག་གཅིག་གོ། །དུས་རིང་པོ་ནི་ནུབ་གཅིག་གིས་ཉུང་བའི་ཟླ་བ་གསུམ་མོ། །དུས་ཀྱང་རིག་པར་བྱ་སྟེ།  སྐྱ་རེང་དང་པོ་དང་།  སྐྱ་རེང་བར་མ་དང་།  སྐྱ་རེང་ཐ་མ་དང་།  ཉི་མ་མ་ཤར་བ་དང་།  ཉི་མ་ཤར་བ་དང་།  ཉི་མ་ཤར་བའི་བརྒྱད་ཆ་དང་། 
<pb id="11.112a"/>
ཉི་མ་ཤར་བའི་བཞི་ཆ་དང་།  ཉི་མ་མ་ཕྱེད་པ་དང་། ཉི་མ་ཕྱེད་པ་དང་།  ཉི་མ་ཕྱེད་ཡོལ་བ་དང་།  ཕྱི་དྲོའི་བཞི་ཆ་དང་།  ཕྱི་དྲོའི་བརྒྱད་ཆ་དང་།  ཉི་མ་ནུབ་པ་དང་།  ཉི་མ་མ་ནུབ་པ་དང་།  སྐར་མ་མ་ཤར་བ་དང་།  སྐར་མ་ཤར་བའོ། །དེ་ནས་
གནས་གསུམ་སྨྲ་བར་བྱའོ། །མིང་འདི་ཞེས་བྱ་བ་ཁྱོད་ཉོན་ཅིག །བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེས་མཁྱེན་ཅིང་གཟིགས་ཏེ།  འདི་ལྟ་བུར་རབ་ཏུ་བྱུང་ཞིང་བསྙེན་པར་རྫོགས་
པའི་དགེ་སློང་མ་ལ་གནས་འདི་གསུམ་གསུངས་ཏེ། དགེ་སློང་མས་དེ་ལ་གནས་ན་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་རྫོགས་ཏེ།  དགེ་སློང་མའི་དངོས་པོར་འགྱུར་བ་སྟེ། གསུམ་གང་ཞེ་ན།  ཆོས་གོས་ཀྱི་ནང་དུ་
རྡུལ་ཁྲོད་པ་ནི་རུང་བ་དང་མོད་པ་སྟེ།  གང་ལ་གནས་ན་དགེ་སློང་མ་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་རྫོགས་ནས་དགེ་སློང་མའི་དངོས་པོར་འགྱུར་བ་རྡུལ་ཁྲོད་པའི་ཆོས་གོས་ཀྱིས་ཚེ་དང་ལྡན་མ་མིང་འདི་ཞེས་བྱ་བ་ཁྱོད་
དུས་འདི་ནས་ནམ་འཚོའི་བར་དུ་ཆོག་པར་དད་དམ། དེས་དད་དོ་ཞེས་སྨྲོས་ཤིག །ལྷག་པར་བྱེད་ན་དར་རམ།  རས་སམ།  བསྒོ་བ་འམ།  སེང་རས་སམ།  ལྡུམ་བུ་ཤ་ནའི་གོས་སམ།  སྲིན་བུ་འམ།  རས་ཨ་མི་ལ་འམ།  སོ་མི་ལ་འམ།  ལ་བའི་ཁ་དོག་སྲིན་བུ་
སྨུག་པོ་འདྲ་བ་འམ།  ཀ་ཤི་ཀའི་ཕྲ་མོ་འམ།  ཟར་མའི་ཕྲ་མོ་འམ།  རྩྭ་དུ་གུ་ལ་ཀ་ཕྲ་མོ་འམ།  རས་ཀོ་ཏམ་པ་ཀ་ཕྲ་མོ་རྣམས་ཏེ། གང་གཞན་ཡང་རུང་བའི་གོས་དགེ་འདུན་ལས་རྙེད་དམ་གང་ཟག་ལས་ཀྱང་རུང་སྟེ་དེ་དག་ལས་ཁྱེད་ཀྱིས་ལོང་ལ་
ཚོད་ཟིན་པར་གྱིས་ཤིག །ཅི་དེ་འདྲ་བའི་གནས་ལ་མངོན་དུ་ཡི་དམ་འཆའ་འམ།  དེས་ཀྱང་མངོན་དུ་ཡི་དམ་བཅའོ་ཞེས་སྨྲོས་ཤིག །མིང་འདི་ཞེས་བྱ་བ་ཁྱོད་ཉོན་ཅིག །ཟས་ཀྱི་ནང་ན་བསོད་སྙོམས་ནི་རུང་བ་མོད་པ་སྟེ།  དེ་ལ་གནས་ན་དགེ་སློང་མ་ལེགས་པར་
བཤད་པའི་ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་རྫོགས་ཏེ་དགེ་སློང་མའི་དངོས་པོར་འགྱུར་རོ། །བསོད་སྙོམས་ཀྱི་ཟས་ཀྱིས་མིང་འདི་ཞེས་བྱ་བ་ཁྱོད་དེང་ནས་ནམ་འཚོའི་བར་དུ་ཆོག་པར་དད་དམ།  དེས་དད་དོ་ཞེས་སྨྲོས་ཤིག །ལྷག་པར་རྙེད་ན་འབྲས་
<pb id="11.112b"/>
ཆན་ནམ། སྐྱོ་མ་འམ། ཐུག་པ་འམ།  རྟག་པའི་འམ།  མགྲོན་དུ་བོས་པའི་འམ།  བརྒྱད་པའི་འམ།  བཅུ་བཞི་པའི་འམ།  ཉ་སྟོན་རྣམས་ཀྱི་སྟེ། གང་གཞན་ཡང་རུང་བའི་བསོད་སྙོམས་དགེ་འདུན་ལས་སམ། གང་ཟག་ལས་རུང་སྟེ།  དེ་དག་ལས་ཀྱང་ཁྱོད་ཀྱིས་ལོང་ལ་ཚོད་
ཟིན་པར་གྱིས་ཤིག །ཅི་འདི་འདྲ་བའི་གནས་ལ་ཡི་དམ་འཆའ་འམ།  དེས་ཀྱང་ཡི་དམ་བཅའོ་ཞེས་གྱིས་ཤིག །མིང་འདི་ཞེས་བྱ་བ་ཁྱོད་ཉོན་ཅིག །བཀུས་པའི་སྨན་ནི་རུང་བ་དང་མོད་པ་སྟེ།  དེ་ལ་གནས་ན་དགེ་སློང་མ་ལེགས་པར་བཤད་པའི་
ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་རྫོགས་ནས་དགེ་སློང་མའི་དངོས་པོར་འགྱུར་རོ། །མིང་འདི་ཞེས་བྱ་བ་ཁྱོད་དེང་ནས་ནམ་འཚོའི་བར་དུ་བཀུས་ཏེ་བོར་བའི་སྨན་གྱིས་ཆོག་པར་དད་དམ།  དེས་དད་དོ་ཞེས་སྨྲོས་ཤིག །ལྷག་པར་
རྙེད་ན་མར་དང་།  འབྲུ་མར་དང་།  སྦྲང་རྩི་དང་།  བུ་རམ་དང་།  རྩ་བའི་སྨན་དང་།  སྡོང་བུའི་སྨན་དང་།  ལོ་མའི་སྨན་དང་།  མེ་ཏོག་གི་སྨན་དང་།  འབྲས་བུའི་སྨན་དང་།  སྔ་དྲོ་བ་དང་། ཕྱི་དྲོ་བ་དང་། བདུན་པའི་དང་།  ནམ་འཚོའི་བར་དུའོ། །
དེ་ལྟ་བུ་ལ་སོགས་ཏེ་གཞན་ཡང་རུང་བའི་སྨན་དག་དགེ་འདུན་ལས་སམ། གང་ཟག་ལས་རྙེད་ཀྱང་རུང་སྟེ། དེ་དག་ལས་ཀྱང་ཁྱོད་ཀྱིས་ལོང་ལ་ཚོད་རིག་པར་གྱིས་ཤིག །ཅི་འདི་འདྲ་བའི་གནས་ལ་མངོན་དུ་ཡི་དམ་འཆའ་
འམ།  དེས་ཀྱང་ཡི་དམ་བཅའོ་ཞེས་སྨྲོས་ཤིག །མིང་འདི་ཞེས་བྱ་བ་ཁྱོད་ཉོན་ཅིག །བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེས་མཁྱེན་ཅིང་གཟིགས་ནས་འདི་ལྟར་
རབ་ཏུ་བྱུང་ཞིང་བསྙེན་པར་རྫོགས་པར་དགེ་སློང་མ་ལ་ལྟུང་བའི་ཆོས་བརྒྱད་གསུངས་ཏེ།  དགེ་སློང་མས་གནས་དེ་ལ་གང་ཡང་རུང་སྟེ།  བརྟུན་ཅིང་བྱས་མ་ཐག་ཏུ་དགེ་སློང་མ་མ་ཡིན། དགེ་སྦྱོང་མ་མ་ཡིན། 
ཤཱཀྱའི་སྲས་མོ་མ་ཡིན་ནོ། །དགེ་སློང་མའི་དངོས་པོ་མེད་པར་འགྱུར།  དགེ་སྦྱོང་མའི་ཡང་མེད་པར་འགྱུར་ཏེ་མེད་པའོ། །བསྲུབས་པའོ། །ལྟུང་བའོ། །ཕས་ཕམ་པ་སྟེ།  དེ་ལ་དགེ་སྦྱོང་མར་སླར་དབྱུང་དུ་མེད་དོ། །འདི་ལྟ་སྟེ་ཤིང་
<pb id="11.113a"/>
ཏ་ལའི་མགོ་བཅད་པ་བཞིན་ཏེ་སྔོན་པོར་མི་འགྱུར། མི་སྐྱེ།  མི་རྒྱས།  མི་འཕེལ་ལོ། །ཆེར་སྐྱེར་སྐལ་བ་མེད་པ་དེ་ལྟར་དེ་བཞིན་དུ་དགེ་སློང་མས་གནས་དེ་བརྒྱད་ལས་གང་ཡང་རུང་།  གནས་དེ་བརྒྱད་ལ་བརྟུན་ཅིང་
བྱས་ན་དེ་ལ་བརྟུན་ཅིང་བྱས་མ་ཐག་ཏུ་དགེ་སློང་མ་མ་ཡིན།  དགེ་སྦྱོང་མ་མ་ཡིན། ཤཱཀྱའི་སྲས་མོ་མ་ཡིན་ནོ། །དགེ་སློང་མའི་དངོས་པོ་མེད་པར་འགྱུར། དགེ་སྦྱོང་མའི་ཡང་མེད་པར་འགྱུར་ཏེ་མེད་པའོ། །བསྲུབས་པའོ། །ལྟུང་བའོ། །
ཕས་ཕམ་པ་སྟེ།  དེ་ལ་དགེ་སྦྱོང་མར་སླར་དབྱུང་དུ་མེད་དོ། །མིང་འདི་ཞེས་བྱ་བ་ཁྱོད་ཉོན་ཅིག །བརྒྱད་གང་ཞེ་ན།  བཅོམ་ལྡན་འདས་ཀྱིས་རྣམ་གྲངས་དུ་མ་ལས་ཀྱང་འདོད་པ་སྨད་པ་ནི་འཛིན་པའོ། །འདོད་པ་ནི་ཆགས་པའོ། །འདོད་
པ་ནི་སེམས་པའོ། །འདོད་པ་ནི་གནས་སོ། །འདོད་པ་ནི་གདོན་མི་ཟ་བའོ། །འདོད་པ་ནི་ཤིན་ཏུ་ཆགས་པ་སྟེ།  འདོད་པ་སྤངས་པ་ནི་སོ་སོར་བསྔགས་པའོ། །སླར་བསྐུར་བའོ། །ཟད་པའོ། །འདོད་ཆགས་དང་བྲལ་བའོ། །འཕགས་པའོ། །
རྣམ་པར་ཞི་བའོ། །ནུབ་པའོ་ཞེས་བསྟོད་པའོ། །བསྟོད་དུ་འཇུག་གོ། །བསྔགས་སོ། །བསྒྲགས་པ་ཡིན་གྱིས།  མིང་འདི་ཞེས་བྱ་བ་ཁྱོད་ཀྱིས་དེང་ཕན་ཆད་ཆགས་པའི་སེམས་ཀྱིས་སྐྱེས་པ་ལ་མིག་གིས་མིག་ཚུགས་སུ་ཡང་
ཆགས་ཤིང་མི་བལྟ་ན་གཉིས་སྤྲད་ཅིང་མི་ཚངས་པར་སྤྱོད་པ་འཁྲིག་པའི་ཆོས་སུ་སྤྱད་པ་ལྟ་ཅི་སྨོས།  བཅོམ་ལྡན་འདས་ཀྱིས་གསུངས་པ་ཡང་དགེ་སློང་མ་དགེ་སློང་མ་དང་ལྷན་ཅིག་ཏུ་བསླབ་པ་མཚུངས་པ་མཉམ་པར་གྱུར་པ་
ལས་བསླབ་པ་མ་ཕུལ་ལམ།  བསླབ་པ་སྟོབས་ཆུང་ངམ།  མ་བཤམས་པར་མི་ཚངས་པར་སྤྱོད་པ་འཁྲིག་པའི་ཆོས་བྱས་ན་ཆུང་ངུ་ན་བྱོལ་སོང་གི་སྐྱེ་གནས་སུ་གཏོགས་པ་དང་ལྷན་ཅིག་པ་ཡང་རུང་སྟེ།  དེ་ལྟ་བུའི་གནས་གང་དུ་ཡང་
རུང་།  དགེ་སློང་མས་བརྟུན་ཅིང་བྱས་ན།  བརྟུན་ཅིང་བྱས་མ་ཐག་ཏུ་དགེ་སློང་མ་མ་ཡིན།  དགེ་སྦྱོང་མ་མ་ཡིན། ཤཱཀྱའི་སྲས་མོ་མ་ཡིན། །དགེ་སློང་མའི་དངོས་པོ་མེད་པར་འགྱུར། དགེ་སྦྱོང་མའི་དངོས་པོ་ཡང་མེད་པར་འགྱུར་ཏེ།  མེད་
<pb id="11.113b"/>
པའོ། །བསྲུབས་པའོ། །ལྟུང་བའོ། །ཕས་ཕམ་པ་སྟེ་དགེ་སློང་མར་སླར་དབྱུང་དུ་མེད་དོ། །འདི་ལྟ་སྟེ་ཤིང་ཏ་ལའི་མགོ་བཅད་པ་བཞིན་སྔོན་པོར་མི་རུང་།  སྐྱེར་མི་རུང་། འཕེལ་ཞིང་རྒྱས་པར་མི་རུང་སྟེ།  དེ་བཞིན་དུ་དགེ་སློང་མས་འདི་འདྲ་བའི་
གནས་ལ་བརྟུན་ཅིང་བྱས་ན།  དེ་བརྟུན་དེ་བྱས་མ་ཐག་ཏུ་དགེ་སློང་མ་མ་ཡིན།  དགེ་སྦྱོང་མ་མ་ཡིན།  ཤཱཀྱའི་སྲས་མོ་མ་ཡིན། དགེ་སློང་མའི་དངོས་པོ་མེད་པར་འགྱུར།  དགེ་སྦྱོང་མའི་དངོས་པོ་ཡང་མེད་པར་འགྱུར་ཏེ།  མེད་པའོ། །
བསྲུབས་པའོ། །ལྟུང་བའོ། །ཕས་ཕམ་པ་སྟེ།  དགེ་སྦྱོང་མར་སླར་དབྱུང་དུ་མེད་དོ། །དེ་ལ་ཁྱོད་ཀྱིས་དེང་ཕན་ཆད་མི་སྤྱོད་པ་དང་། བརྟུན་ཅིང་མི་འཇུག་པ་དང་།  མི་སྤྱོད་པར་སྤོང་བ་ལ་སྨྱུར་ཏེ་སེམས་སྲུངས་ལ།  དྲན་པ་དང་།  བག་ཡོད་པ་དང་། 
བརྩོན་པར་གྱིས་ཤིག །ཅི་གནས་འདི་ལྟ་བུ་ལ་མི་སྤྱོད་དམ།  དེས་མི་སྤྱོད་དོ་ཞེས་སྨྲོས་ཤིག །མིང་འདི་ཞེས་བྱ་བ་ཁྱོད་ཉོན་ཅིག །བཅོམ་ལྡན་འདས་ཀྱིས་རྣམ་གྲངས་དུ་མ་ལས་ཀྱང་མ་བྱིན་པར་ལེན་པ་ནི་རྣམ་པར་སྨད་དོ། །མ་བྱིན་པར་ལེན་
པ་སྤངས་པ་ནི་བསྟོད་དོ། །བསྒྲགས་སོ། །བསྒྲགས་པ་ཡིན་གྱིས་དེང་ཕན་ཆད་མིང་འདི་ཞེས་བྱ་བ་ཁྱོད་རྐུ་བའི་སེམས་ཀྱིས་ཕ་རོལ་པོའི་མ་བྱིན་པར་ཏིལ་གྱི་ཕུབ་མ་ན་ཡང་མི་བླང་ན།  མ་ཤ་ལྔ་འམ། མ་ཤ་ལྔ་ལས་འདས་པ་ལྟ་ཅི་སྨོས་
བཅོམ་ལྡན་འདས་ཀྱིས་ཀྱང་གསུངས་པ། དགེ་སློང་མ་གྲོང་ན་འདུག་པ་འམ།  དབེན་པ་ན་འདུག་པ་ཡང་རུང་། གཞན་གྱིས་མ་བྱིན་པར་རྐུ་བར་གྲགས་པ་བླངས་ན་ནི་ཅི་ཙམ་མ་བྱིན་པར་བླངས་པས་དེ་རྒྱལ་པོ་འམ།  བློན་པོས་ཀྱང་རུང་བཟུང་
ནས་བསད་པ་དང་།  བཅིང་བ་དང་།  སྤྱུགས་པ་ཡང་རུང་དེ་ལ་འདི་སྐད་ཅེས་ཟེར་རོ། །ཀྱེ་ཁྱེད་ནི་རྐུ་བའོ། །མི་ཤེས་པ།  བླུན་པའོ། །རྐུ་བའོ་ཞེས་འདི་ལྟ་བུའི་གནས་སུ་བརྟུན་ཅིང་བྱས་ན།  དེས་བརྟུན་ཅིང་བྱས་མ་ཐག་ཏུ་དགེ་སློང་མ་མ་ཡིན། དགེ་
སྦྱོང་མ་མ་ཡིན།  ཤཱཀྱའི་སྲས་མོ་མ་ཡིན་ནོ་ཞེས་བྱ་བ་ནས་སྔ་མ་བཞིན་ཏེ།  དྲན་པས་བག་ཡོད་པ་དང་།  བརྩོན་པར་གྱིས་ཤིག་པའི་བར་དུ་སྦྱར་རོ། །ཅི་གནས་འདི་ལྟ་བུ་ལ་མི་སྤྱོད་དམ།  དེས་མི་སྤྱོད་དོ་ཞེས་བྱོས་ཤིག །མིང་འདི་ཞེས་བྱ་བ་
<pb id="11.114a"/>
ཁྱོད་ཉོན་ཅིག །བཅོམ་ལྡན་འདས་ཀྱིས་སྲོག་གཅོད་པ་ནི་རྣམ་གྲངས་དུ་མ་ལས་ཀྱང་རྣམ་པར་སྨད་དོ། །སྲོག་གཅོད་པ་སྤངས་པ་ལ་བསྟོད་དོ། །བསྒྲགས་སོ། །བསྒྲགས་པ་ཡིན་གྱིས་མིང་འདི་ཞེས་བྱ་བ་ཁྱོད་ཀྱིས་དེང་ཕན་ཆད་སྲོག་ཆགས་
གྲོག་སྦུར་ཡང་བསམས་བཞིན་དུ་སྲོག་མི་གཅད་ན།  མི་འམ་མི་ལུས་སུ་གྱུར་པ་ལྟ་ལ་ཅི་སྨོས། བཅོམ་ལྡན་འདས་ཀྱིས་གསུངས་པ།  གང་ཡང་དགེ་སློང་མས་མི་འམ་མིའི་ལུས་སུ་གྱུར་པ་ཡང་རུང་། བསམས་ནས་རང་གི་ལག་གིས་སྲོག་
བཅད་པ་དང་།  དེ་ལ་མཚོན་བྱིན་ནམ། དེ་ལ་མཚོན་ཐོགས་པ་གཉེར་ཏམ།  དེ་ལ་འཆི་བ་བསྐུལ་ཏམ།  དེ་ལ་འཆི་བའི་ཡོན་ཏན་བསྔགས་ཀྱང་དེ་འདི་སྐད་ཅེས་ཟེར་ཏེ།  ཀྱེ་མི་ཁྱོད་འདི་ལྟར་སྡིག་པ་མི་གཙང་བར་སྡུག་ཅིང་འཚོ་བ་ཅི་རུང་
གི་ཀྱེ་སྐྱེས་བུ་འཚོ་བ་བས་ཆེས་ཤི་ན་ལེགས་སོ་ཞེས་སེམས་ལ་བསམས།   སེམས་ལ་བརྟུན་ཅིང་རྣམ་གྲངས་དུ་མར་འཆི་བར་དེ་ལ་བསྐུལ་ཏམ།  དེས་འཆི་བའི་ཡོན་ཏན་བསྔགས་ཀྱང་རུང་སྟེ།  དེ་ཡང་དེ་ལྟ་བུའི་ཐབས་
ཀྱིས་དུས་དུས་བྱས་ཏེ།  དེ་ལྟ་བུའི་གནས་སུ་དགེ་སློང་མས་བརྟུན་ཅིང་བྱས་ན།  དེ་བརྟུན་ཅིང་བྱས་མ་ཐག་ཏུ་དགེ་སློང་མ་མ་ཡིན།  དགེ་སྦྱོང་མ་མ་ཡིན།  ཤཱཀྱའི་སྲས་མོ་མ་ཡིན།  དགེ་སློང་མའི་དངོས་པོ་མེད་པར་འགྱུར་བ་ནས་སྔ་མ་བཞིན་ཏེ་
དྲན་པར་གྱིས་ལ་བག་ཡོད་པ་དང་བརྩོན་པའི་བར་དུ་སྦྱར་རོ། །གནས་འདི་ལྟ་བུ་ལ་མི་སྤྱོད་དམ།  དེས་མི་སྤྱོད་དོ་ཞེས་སྨྲོས་ཤིག །མིང་འདི་ཞེས་བྱ་བ་ཁྱོད་ཉོན་ཅིག  །བརྫུན་དུ་སྨྲ་བ་ནི་བཅོམ་ལྡན་འདས་ཀྱིས་རྣམ་གྲངས་དུ་མ་ལས་ཀྱང་རྣམ་པར་
སྨད་དེ།  བརྫུན་དུ་སྨྲ་བ་སྤངས་པ་ལ་བསྟོད་དོ། །བསྒྲགས་སོ། །བསྒྲགས་པ་ཡིན་གྱིས་མིང་འདི་ཞེས་བྱ་བ་ཁྱོད་ཉོན་ཅིག །ཆུང་ངུ་ན་རྩེད་མོའི་ཕྱིར་ཡང་ཤེས་བཞིན་པའི་བརྫུན་མི་སྨྲ་བར་བྱ་ན།  མེད་ལ་ཀུན་མེད་བཞིན་དུ་མིའི་བླ་མའི་ཆོས་
བརྫུན་དུ་སྨྲ་བ་ལྟ་ཅི་སྨོས།  བཅོམ་ལྡན་འདས་ཀྱིས་གསུངས་པ།  ཡང་གང་ཡང་དགེ་སློང་མ་མངོན་དུ་མི་ཤེས།  ཀུན་ཏུ་མི་ཤེས་ཤིང་མེད་ལ།  ཀུན་མེད་བཞིན་དུ་མིའི་བླ་མའི་ཆོས་ཀྱི་སྒྲུབ་པ་འཕགས་པའི་ཁྱད་པར་ཆུད་པར་ཤེས་པ་འམ། 
<pb id="11.114b"/>
མཐོང་བ་འམ།  རེག་པར་གནས་པ་ཡང་རུང་སོ་སོར་ཤེས་ཏེ། འདི་ཤེས་སོ། །འདི་མཐོང་ངོ་ཞེས་ཟེར་བ་ལས་ཅི་ཤེས་ཤེ་ན། སྡུག་བསྔལ་ཤེས་སོ། །ཀུན་འབྱུང་བ་དང་།  འགོག་པ་དང་། ལམ་ཤེས་སོ། །ཇི་མཐོང་ཞེ་ན། ལྷ་མཐོང་ངོ་། །ཀླུ་དང་།  གནོད་
སྦྱིན་དང་།  ནམ་མཁའ་ལྡིང་དང་།  དྲི་ཟ་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། ཤ་ཟ་དང་ལུས་སྲུལ་པོ་མཐོང་ངོ་། །ལྷ་རྣམས་ཀྱི་སྒྲ་ཐོས་སོ། །ཀླུ་དང་། གནོད་སྦྱིན་དང་། ནམ་མཁའ་ལྡིང་དང་།  དྲི་ཟ་དང་།  མི་འམ་ཅི་དང་། ལྟོ་འཕྱེ་ཆེན་པོ་དང་། ཤ་ཟ་དང་། 
ཡི་དགས་དང་།   གྲུལ་བུམ་དང་།  ལུས་སྲུལ་པོ་རྣམས་ཀྱི་སྒྲ་ཐོས་སོ། །ལྷ་རྣམས་ལྟར་འགྲོའོ། །ཀླུ་དང་།  གནོད་སྦྱིན་དང་། ནམ་མཁའ་ལྡིང་དང་།  དྲི་ཟ་དང་། མི་འམ་ཅི་དང་།  ལྟོ་འཕྱེ་ཆེན་པོ་དང་། ཤ་ཟ་དང་།  ཡི་དགས་དང་།  གྲུལ་བུམ་དང་། ལུས་སྲུལ་པོ་
རྣམས་ལ་ལྟར་འགྲོའོ། །ལྷ་རྣམས་ཀྱང་བདག་ལ་ལྟར་འོང་ངོ་། །ཀླུ་དང་།  གནོད་སྦྱིན་དང་། དྲི་ཟ་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། ཡི་དགས་དང་།  གྲུལ་བུམ་དང་།  ལུས་སྲུལ་པོ་རྣམས་ཀྱང་བདག་ལ་བལྟ་བའི་
ཕྱིར་འོང་ངོ་།  །ལྷ་རྣམས་དང་ལྷན་ཅིག་ཏུ་སྨྲའོ། །ཀུན་ཏུ་སྨྲའོ། །སོ་སོར་དགའ་བར་བྱེད། རྟག་ཏུ་ལྷན་ཅིག་ཏུ་འདུག་གོ། །ཀླུ་དང་།  གནོད་སྦྱིན་དང་།  དྲི་ཟ་དང་།  ནམ་མཁའ་ལྡིང་དང་།  མི་འམ་ཅི་དང་། ལྟོ་འཕྱེ་ཆེན་པོ་དང་།  ཤ་ཟ་དང་།  ཡི་དགས་
དང་།  གྲུལ་བུམ་དང་།  ལུས་སྲུལ་པོ་རྣམས་ཀྱིས་ལྷན་ཅིག་ཏུ་སྨྲའོ། །ཀུན་ཏུ་སྨྲའོ། །སོ་སོར་དགའ་བར་བྱེད།  རྟག་ཏུ་ལྷན་ཅིག་ཏུ་འདུག་གོ། །ཀླུ་དང་།  གནོད་སྦྱིན་དང་།  ནམ་མཁའ་ལྡིང་དང་།  དྲི་ཟ་དང་།  ལྟོ་འཕྱེ་ཆེན་པོ་དང་།  མི་འམ་ཅི་དང་། ཤ་ཟ་དང་། 
ཡི་དགས་དང་།  གྲུལ་བུམ་དང་།  ལུས་སྲུལ་པོ་རྣམས་ཀྱང་བདག་དང་ལྷན་ཅིག་ཏུ་རྟག་ཏུ་སྨྲའོ། །ཀུན་ཏུ་སྨྲའོ། །སོ་སོར་དགའ་བར་བྱེད།  རྟག་ཏུ་ལྷན་ཅིག་ཏུ་འདུག་གོ། །འདི་ལྟར་མ་ཐོབ་བཞིན་དུ་ངས་མི་རྟག་པའི་འདུ་ཤེས་ཐོབ་བོ་ཞེས་ཟེར་
བ་དང་།  མི་རྟག་པ་ལ་སྡུག་བསྔལ་བར་འདུ་ཤེས།  སྡུག་བསྔལ་བ་ལ་བདག་མེད་པར་འདུ་ཤེས། ཟས་ལ་མི་མཐུན་པར་འདུ་ཤེས།  འཇིག་རྟེན་ཐམས་ཅད་ལ་མི་མོས་པར་འདུ་ཤེས།  ཉེས་པའི་དམིགས་སུ་འགྱུར་བར་འདུ་ཤེས།  སྤང་བར་འདུ་ཤེས། འདོད་
<pb id="11.115a"/>
ཆགས་དང་བྲལ་བར་འདུ་ཤེས།  འགོག་པར་འདུ་ཤེས།  འཆི་བར་འདུ་ཤེས། མི་གཙང་བར་འདུ་ཤེས། སྔོ་བར་འདུ་ཤེས།  རུལ་བར་འདུ་ཤེས།  འབུས་བཟའ་བར་འདུ་ཤེས། བམ་པར་འདུ་ཤེས། རྣམ་པར་ཟོས་པར་འདུ་ཤེས། དམར་བར་
འདུ་ཤེས། རྣམ་པར་བྲལ་བར་འདུ་ཤེས།  རུས་པར་འདུ་ཤེས། སྟོང་པ་ཉིད་དུ་སོ་སོར་རྟོགས་པར་འདུ་ཤེས།  མ་ཐོབ་བཞིན་དུ་ངས་ཐོབ་པོ་ཞེས་ཟེར་བ་བསམ་གཏན་དང་པོ་དང་། གཉིས་པ་དང་། གསུམ་པ་དང་། བཞི་པ་དང་། བྱམས་པ་དང་།  སྙིང་རྗེ་དང་། དགའ་
བ་དང་།  བཏང་སྙོམས་དང་།  ནམ་མཁའ་མཐའ་ཡས་སྐྱེ་མཆེད་དང་།  རྣམ་ཤེས་མཐའ་ཡས་སྐྱེ་མཆེད་དང་།  ཅུང་ཟད་མེད་པའི་སྐྱེ་མཆེད་དང་།  འདུ་ཤེས་མེད་འདུ་ཤེས་མེད་མིན་སྐྱེ་མཆེད་རྣམས་སོ། །མ་ཐོབ་བཞིན་དུ་ངས་ཐོབ་བོ་ཞེས་ཟེར་བ་རྒྱུན་དུ་ཞུགས་
པའི་འབྲས་བུ་དང་། ལན་ཅིག་ཕྱིར་འོང་བའི་འབྲས་བུ་དང་།  ཕྱིར་མི་འོང་བའི་འབྲས་བུ་དང་། རྫུ་འཕྲུལ་གྱི་ཡུལ་དང་། རྫུ་འཕྲུལ་གྱི་རྣ་བ་དང་། གཞན་གྱི་སེམས་ཤེས་པ་དང་།  སྔོན་གྱི་གནས་དང་། ཤི་འཕོ་དང་། སྐྱེ་བ་དང་། ཟག་པ་ཟད་པ་དང་། དགྲ་བཅོམ་པ་དང་། 
རྣམ་པར་ཐར་པ་བརྒྱད་ལ་སྒོམ་པ་དང་། ཆ་གཉིས་ལས་རྣམ་པར་གྲོལ་བ་དེ་འདྲ་བའི་གནས་ལ་དགེ་སློང་མས་བརྟུན་ཅིང་བྱས་ན་དེས་བརྟུན་ཅིང་བྱས་མ་ཐག་ཏུ་དགེ་སློང་མ་མ་ཡིན།  དགེ་སྦྱོང་མ་མ་ཡིན།  ཤཱཀྱའི་སྲས་མོ་མ་ཡིན།  དགེ་སློང་མའི་དངོས་པོ་
མེད་པར་འགྱུར། དགེ་སྦྱོང་མའི་དངོས་པོ་ཡང་མེད་པར་འགྱུར་ཏེ།  མེད་པའོ། །བསྲུབས་པའོ། །ལྟུང་བའོ། །ཕས་ཕམ་པ་སྟེ།  དགེ་སྦྱོང་མར་སླར་དབྱུང་དུ་མེད་དོ། །དེ་འདི་ལྟ་སྟེ། ཤིང་ཏ་ལའི་མགོ་བཅད་པ་བཞིན་ཏེ་སྔོན་པོར་མི་རུང་།  སྐྱེར་མི་རུང་།  འཕེལ་
ཞིང་རྒྱས་པར་མི་རུང་ངོ་། །དེ་ལྟར་དེ་འདྲ་བ་ལ་དགེ་སློང་མས་བརྟུན་ཅིང་བྱས་ན་དེས་བརྟུན་ཏེ་བྱས་མ་ཐག་ཏུ་དགེ་སློང་མ་མ་ཡིན། དགེ་སྦྱོང་མ་མ་ཡིན།  ཤཱཀྱའི་སྲས་མོ་མ་ཡིན། དགེ་སློང་མའི་དངོས་པོ་མེད་པར་འགྱུར།  དགེ་སྦྱོང་མའི་དངོས་པོ་མེད་
པར་འགྱུར་ཏེ་མེད་པའོ། །བསྲུབས་པའོ། །ལྟུང་བའོ། །ཕས་ཕམ་པ་སྟེ།  དགེ་སྦྱོང་མར་སླར་དབྱུང་དུ་མེད་དོ། །དེ་ལ་ཁྱོད་ཀྱིས་དེང་ཕན་ཆད་མི་སྤྱོད་པ་དང་།  བརྟུན་ཅིང་མི་འཇུག་པ་དང་། མི་སྤྱོད་པར་སྤོང་བ་ལ་སྨྱུར་ཏེ་སེམས་
<pb id="11.115b"/>
བསྲུངས་ལ་དྲན་པ་དང་།  བག་ཡོད་པ་དང་།  བརྩོན་པར་གྱིས་ཤིག །གང་སུ་ཞིག་གནས་འདི་ལྟ་བུ་ལ་མི་སྤྱོད་དམ། དེས་མི་སྤྱོད་དོ་ཞེས་སྨྲོས་ཤིག །མིང་འདི་ཞེས་བྱ་བ་ཁྱོད་ཉོན་ཅིག །བཅོམ་ལྡན་འདས་ཀྱིས་གསུངས་པ་གང་ཡང་དགེ་སྦྱོང་མ་ཆགས་བཞིན་དུ་ཆགས་
ནས་སྐྱེས་པ་དང་ལྷན་ཅིག་མན་ཆད།  པུས་མོ་ཡན་ཆད་རེག་ཅིང་ཀུན་རེག་པ་ལ་དགའ་བར་ཚོར་རམ།  དགེ་སློང་མས་འདི་འདྲ་བའི་གནས་ལ་བརྟུན་ཅིང་བྱས་ན་དེ་བརྟུན་ཏེ་བྱས་མ་ཐག་ཏུ་དགེ་སློང་མ་མ་ཡིན།  དགེ་སྦྱོང་མ་མ་ཡིན།  ཤཱཀྱའི་
སྲས་མོ་མ་ཡིན་ནོ་ཞེས་བྱ་བ་ནས་བརྟུན་ཅིང་མི་འཇུག་པ་དང་།  མི་སྤྱོད་པར་སྤོང་བ་ལ་སྨྱུར་ཏེ་སེམས་སྲུངས་ལ་དྲན་པ་དང་།  བག་ཡོད་པ་དང་།  བརྩོན་པའི་བར་དུ་སྦྱར་རོ། །གང་སུ་ཞིག་གནས་འདི་ལྟ་བུ་ལ་མི་སྤྱོད་དམ།  དེས་མི་སྤྱོད་དོ་ཞེས་སྨྲོས་ཤིག །མིང་འདི་
ཞེས་བྱ་བ་ཁྱོད་ཉོན་ཅིག །བཅོམ་ལྡན་འདས་ཀྱིས་གསུངས་པ།  གང་ཡང་དགེ་སློང་མ་ཆགས་ཤིང་ཆགས་ནས་སྐྱེས་པ་དང་ལྷན་ཅིག་ཏུ་བརྡའི་ཚིག་དང་།  རྩེ་བ་དང་། རྒོད་པ་དང་།   དྲེགས་པ་དང་།  རྒྱུག་པ་དང་།  ལུས་ལ་འཚོག་པར་བྱེད་པ་དང་།  བསྟན་ཏམ་
དུས་འདོར་རམ།  མཚན་མ་འཛུགས་པ་དང་། སྐྱེས་པ་འོངས་སམ།  སོང་ཡང་རུང་དགའ་བར་ཚོར་ན་དེ་དང་འདྲ་བས་ཕྱོགས་དེར་ལུས་ཕབ་ཅིང་སྐྱེས་པའི་དབང་དུ་བུད་མེད་གྱུར་ཏེ་དངོས་པོ་དེ་ལྟ་བུ་བརྒྱད་དང་ལྡན་ཞིང་དགེ་སློང་མས་འདི་འདྲ་བའི་
གནས་ལ་བརྟུན་ཅིང་བྱས་ན་དེས་བརྟུན་ཏེ་བྱས་མ་ཐག་ཏུ་དགེ་སློང་མ་མ་ཡིན།  དགེ་སྦྱོང་མ་མ་ཡིན། ཤཱཀྱའི་སྲས་མོ་མ་ཡིན་པ་ནས།  གང་བརྟུན་ཅིང་མི་འཇུག་པ་དང་།  མི་སྤྱོད་པར་སྤོང་བ་ལ་སྨྱུར་ཏེ་སེམས་སྲུངས་ལ་དྲན་པ་དང་། 
བག་ཡོད་པ་དང་། བརྩོན་པའི་བར་དུ་བྱའོ། །གང་སུ་ཞིག་གནས་འདི་ལྟ་བུ་ལ་མི་སྤྱོད་དམ། དེས་མི་སྤྱོད་དོ་ཞེས་སྨྲོས་ཤིག །མིང་འདི་ཞེས་བྱ་བ་ཁྱོད་ཉོན་ཅིག །བཅོམ་ལྡན་འདས་ཀྱིས་གསུངས་པ།  གང་ཡང་དགེ་སློང་མ་
ཞིག་གིས་སྔོན་ཕས་ཕམ་པ་བྱུང་ཞིང་མི་གནས་པར་གྱུར་པ་དགེ་སློང་མ་ཞིག་གིས་ཤེས་ཀྱང་དེས་གང་གི་ཚེ་ཤི་བར་གྱུར་པ་འམ།  སླར་བབས་པར་གྱུར་པ་འམ།  ཡུལ་གཞན་དུ་བྲོས་པ་དེའི་འོག་ཏུ་འདི་སྐད་དུ་འཕགས་མ་དག་སྔོན་བདག་གིས་
<pb id="11.116a"/>
དགེ་སློང་མ་དེ་ཇི་ལྟར་ཕས་ཕམ་སྟེ་གནས་སུ་མི་རུང་བར་ཤེས་སོ་ཞེས་སྨྲས་ཏེ།  དགེ་སློང་མའི་ཁ་ན་མ་ཐོ་བ་དང་བཅབས་པ་དེ་འདྲ་བའི་གནས་ལ་བརྟུན་ཅིང་བྱས་ན།  དེས་བརྟུན་ཏེ་བྱས་མ་ཐག་ཏུ་དགེ་སློང་མ་མ་ཡིན།  དགེ་སྦྱོང་
མ་མ་ཡིན།  ཤཱཀྱའི་སྲས་མོ་མ་ཡིན་པ་ནས་སྔ་མ་བཞིན་ཏེ་མི་སྤྱོད་དམ།  མི་སྤྱོད་དོ། །སྐྱོ་བ་དང་།  རབ་ཏུ་བསམ་པས་ཀུན་ཏུ་བསྲུངས་ཏེ་དྲན་པ་དང་།  བག་ཡོད་པ་དང་། བརྩོན་པའི་བར་དུ་བྱའོ། །གང་སུ་ཞིག་གནས་འདི་ལྟ་བུ་ལ་མི་སྤྱོད་དམ། 
དེས་མི་སྤྱོད་དོ་ཞེས་སྨྲོས་ཤིག །མིང་འདི་ཞེས་བྱ་བ་ཁྱོད་ཉོན་ཅིག །བཅོམ་ལྡན་འདས་ཀྱིས་ཀྱང་གསུངས་པ།  གང་ཡང་དགེ་སློང་མས་འདི་ལྟར་དགེ་སློང་ཕ་དགེ་སློང་གི་དགེ་འདུན་འདུས་པས་སྤང་བར་འགྱུར་བའི་ལས་བྱས། དགེ་སློང་
མའི་དགེ་འདུན་འདུས་པ་རྣམས་ཀྱིས་ཀྱང་དེ་ལ་ཕྱག་མི་སྟེར་བར་སྡོམ་པ་བཅས་པར་གྱུར་ནས།  དེ་སྐྲ་ལངས་པ་དང་།  ཉལ་བཞིན་དུ་དགེ་འདུན་རྣམས་ལ་སྤུ་ཉལ་བར་བྱེད།  འབྱུང་བར་འཇུག །ཕྱག་བྱེད་པར་སྟོན། མཚམས་ཀྱི་ནང་ན་
འདུག་ཅིང་བཟོད་པ་གསོལ་བར་ཤེས་བཞིན་དུ་དེ་ལ་འདི་སྐད་ཅེས་ཟེར་རོ། །འཕགས་པ་ཁྱོད་སྐྲ་ཉལ་བ་དང་།  ལངས་བཞིན་དུ་དགེ་འདུན་རྣམས་ལ་སྤུ་ཉལ་བ་དང་།  འབྱུང་བར་འཇུག་པ་ཡང་མ་བྱེད་ཅིག །ཕྱག་བྱེད་པར་སྟོན་པ་དང་། མཚམས་
ཀྱི་ནང་ན་འདུག་ཅིང་བཟོད་པ་གསོལ་བ་ཡང་མ་བྱེད་ཅིག །བདག་གིས་འཕགས་པ་ཁྱོད་ཀྱི་ལྷུང་བཟེད་དང་། ཆོས་གོས་དང་།  དྲ་བ་དང་།  ཕོར་བུ་དང་།  སྐ་རགས་དང་།  ཀློག་པ་དང་།  ཁ་ཏོན་དང་།  རྣལ་འབྱོར་ཡིད་ལ་བྱ་བ་དང་། 
འཕགས་པ་ལ་ཅི་དང་ཅིས་བྲེལ་བར་གྱུར་པ་དེ་དང་དེ་དག་ཐམས་ཅད་ཀྱིས་མི་བྲེལ་བར་བྱེད་པའི་དགེ་སློང་མ་དེ་ལ་དགེ་སློང་མ་རྣམས་ཀྱིས་འདི་སྐད་དུ་བསྒོ་ཤིག །འཕགས་མ་ཁྱེད་དགེ་སློང་ཕ་དེ་ནི་འདུས་པའི་དགེ་འདུན་གྱིས་སྤངས་པའི་
ལས་བྱས་པ་ཡིན།  དགེ་སློང་མའི་དགེ་འདུན་གྱིས་ཀྱང་དེ་ལ་ཕྱག་མི་བྱ་བའི་སྡོམ་པ་བཅས་པ་ཡིན་ཏེ།  དགེ་སློང་ཕ་དེ་སྐྲ་ལངས་པ་དང་ཉལ་བ་བཞིན་དུ་དགེ་འདུན་ལ་སྤུ་ཉལ་བར་བྱེད།  འབྱུང་བར་འཇུག །ཕྱག་བྱེད་པར་སྟོན། 
<pb id="11.116b"/>
མཚམས་ཀྱི་ནང་ན་འདུག་ཅིང་བཟོད་པ་གསོལ་བར་ཤེས་བཞིན་དུ་དེ་ལ་འཕགས་མ་ཁྱོད་ཀྱིས་འདི་སྐད་ཅེས་མ་སྨྲ་ཤིག །འཕགས་པ་ཁྱོད་སྐྲ་ཉལ་བ་དང་ལངས་བཞིན་དུ་དགེ་འདུན་ལ་སྤུ་ཉལ་བ་དང་འབྱུང་བར་འཇུག་པ་ཡང་མ་བྱེད་ཅིག ། 
ཕྱག་བྱེད་པར་སྟོན་པ་དང་།  མཚམས་ཀྱི་ནང་ན་འདུག་ཅིང་བཟོད་པར་གསོལ་བར་ཡང་མ་བྱེད་ཅིག་དང་།  བདག་གིས་ཁྱོད་ལ་ཀུན་སྦྱར་ཏེ།  ལྷུང་བཟེད་དང་།  ཆོས་གོས་དང་།  དྲ་བ་དང་།  ཕོར་བུ་དང་།  སྐ་རགས་དང་། ཀློག་པ་
དང་།  ཁ་ཏོན་དང་།  རྣལ་འབྱོར་ཡིད་ལ་བྱ་བ་དང་།  ཅི་དང་ཅིས་འཕགས་པ་ཁྱོད་ལ་བྲེལ་བར་གྱུར་པ་དེ་དང་དེ་དག་ཐམས་ཅད་བདག་གིས་མི་བྲེལ་བར་སྦྱར་རོ། །འཕགས་མ་ཁྱོད་ཀྱིས་སྤངས་པའི་རྗེས་སུ་འཇུག་པའི་ཚིག་གིས་ལམ་དེ་ལྟ་བུ་
ཐོང་ཤིག་ཅེས་དགེ་སློང་མ་དེ་ལ་དེ་ལྟ་བུར་དགེ་སློང་མ་རྣམས་ཀྱིས་བསྒོ་སྟེ།  དོན་དེ་ལྟར་བཏང་ན་ནི་ལེགས།  དེ་སྟེ་མ་བཏང་ན་ལན་གཉིས་ལན་གསུམ་གྱི་བར་དུ་བསྒོ་ཞིང་སྟོན་ཅིག །དོན་དེ་སླར་སྤང་བའི་ཕྱིར་ལན་གཉིས་ལན་གསུམ་དུ་
བསྒོ་ཞིང་བསྟན་པ་ལས་དོན་དེ་སླར་བཏང་ན་ནི་ལེགས།  དེ་སྟེ་མ་བཏང་ཞིང་དགེ་སློང་མ་སྤངས་པའི་རྗེས་སུ་འཇུག་ཅིང་དེ་ལྟ་བུའི་གནས་སུ་བརྟུན་ཅིང་བྱས་ན་དེ་བརྟུན་ཅིང་བྱས་མ་ཐག་ཏུ་དགེ་སློང་མ་མ་ཡིན།  དགེ་སྦྱོང་མ་མ་ཡིན། 
ཤཱཀྱའི་སྲས་མོ་མ་ཡིན་པ་ནས་སྔ་མ་བཞིན་ཏེ།  རབ་ཏུ་བསམས་པས་ཀུན་ཏུ་བསྲུངས་ཏེ་དྲན་པ་དང་།  བག་ཡོད་པ་དང་། བརྩོན་པའི་བར་དུ་བྱའོ། །གང་སུ་ཞིག་གནས་འདི་ལྟ་བུ་ལ་མི་སྤྱོད་དམ། དེས་མི་སྤྱོད་དོ་ཞེས་སྨྲོས་ཤིག ། 
མིང་འདི་ཞེས་བྱ་བ་ཁྱོད་ཉོན་ཅིག །བརྒྱད་པོ་འདི་དག་ནི་བཅོམ་ལྡན་འདས་མཁྱེན་ཅིང་གཟིགས་ཏེ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་འདི་ནི་རབ་ཏུ་བྱུང་ཞིང་བསྙེན་པར་རྫོགས་པའི་
དགེ་སློང་མ་རྣམས་ལ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་སུ་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །བརྒྱད་གང་ཞེ་ན།  མིང་འདི་ཞེས་བྱ་བ་བུད་མེད་ཀྱིས་དགེ་སློང་རྣམས་
<pb id="11.117a"/>
ལས་རབ་ཏུ་བྱུང་ཞིང་བསྙེན་པར་རྫོགས་ནས་དགེ་སློང་མའི་དངོས་པོར་འགྱུར་བར་རབ་ཏུ་རྟོགས་པར་བྱའོ། །མིང་འདི་ཞེས་བྱ་བ་བཅོམ་ལྡན་འདས་ཀྱིས་འདི་ནི་བུད་མེད་རྣམས་ལ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་དང་པོར་
བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །དགེ་སློང་མ་རྣམས་ཀྱིས་ཟླ་བ་ཕྱེད་ཕྱེད་ཅིང་དགེ་སློང་ཕ་རྣམས་ལས་སྟོན་པའི་ལུང་རྗེས་སུ་བསྟན་པ་བཙལ་བར་བྱའོ། །མིང་འདི་ཞེས་བྱ་བ་བཅོམ་ལྡན་འདས་
ཀྱིས་འདི་ནི་བུད་མེད་རྣམས་ལ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་གཉིས་སུ་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །དགེ་སློང་ཕ་མེད་པའི་གནས་སུ་དགེ་སློང་མ་དབྱར་ཚུལ་དུ་མ་འཇུག་
ཤིག །མིང་འདི་ཞེས་བྱ་བ་བཅོམ་ལྡན་འདས་ཀྱིས་འདི་ནི་བུད་མེད་རྣམས་ལ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་གསུམ་དུ་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །དགེ་སློང་
མས་དབྱར་ཚུལ་ནས་བྱུང་བའི་ཚེ་དགེ་འདུན་སྡེ་གཉིས་ལ་མཐོང་བ་དང་།  ཐོས་པ་དང་།  དོགས་པའི་གནས་གསུམ་དུ་སྐབས་དབྱེ་བར་བྱའོ། །མིང་འདི་ཞེས་བྱ་བ་བཅོམ་ལྡན་འདས་ཀྱིས་འདི་ནི་བུད་མེད་རྣམས་ལ་
དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་བཞིར་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །དགེ་སློང་མས་དགེ་སློང་ལ་ཚུལ་ཁྲིམས་ཉམས་སམ། ལྟ་བ་ཉམས་སམ། སྤྱོད་པ་ཉམས་སམ། 
འཚོ་བ་ཉམས་ཀྱང་རུང་མ་གླེང་ཤིག །དྲན་པར་མ་བྱེད་ཅིག །དགེ་སློང་མས་དགེ་སློང་ཕ་ཚུལ་ཁྲིམས་ལས་ཉམས་སམ། ལྟ་བ་ལས་ཉམས་སམ།  སྤྱོད་པ་ལས་ཉམས་སམ།  འཚོ་བ་ལས་ཉམས་ཀྱང་རུང་གླེང་ཞིང་དྲན་པར་བྱེད་པ་མི་གནང་ངོ་། །
དགེ་སློང་ཕས་ནི་དགེ་སློང་མས་ཚུལ་ཁྲིམས་ཉམས་སམ།  ལྟ་བ་ཉམས་སམ། སྤྱོད་པ་ཉམས་སམ།  འཚོ་བ་ཉམས་པ་ལ་གླེང་བ་དང་།  དྲན་པར་བྱེད་པ་ལ་མི་གནང་བ་མེད་དེ།  འདི་ནི་མིང་འདི་ཞེས་བྱ་བ་བཅོམ་ལྡན་འདས་ཀྱིས་འདི་ནི་བུད་
<pb id="11.117b"/>
མེད་རྣམས་ལ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་ལྔར་བཅས་ཏེ། དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །དགེ་སློང་མས་དགེ་སློང་ལ་ཁ་ངན་མི་བྱ།  ཁྲོ་བར་མི་བྱ། བསྡིགས་པར་མི་བྱ།  དགེ་སློང་
མས་དགེ་སློང་ལ་ཁ་ངན་དང་།  ཁྲོ་བ་དང་། བསྡིགས་པ་མི་གནང་སྟེ།  མིང་འདི་ཞེས་བྱ་བ་བཅོམ་ལྡན་འདས་ཀྱིས་འདི་ནི་བུད་མེད་རྣམས་ལ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་དྲུག་ཏུ་བཅས་ཏེ།  དེ་ལ་བུད་མེད་རྣམས་ཀྱིས་
ནམ་འཚོའི་བར་དུ་བསླབ་པར་བྱའོ། །དགེ་སློང་མ་ལ་བླ་མའི་ཆོས་ཤིག་བྱུང་ན། དེས་དགེ་འདུན་གཉི་ག་ལ་ཟླ་བ་ཕྱེད་ཀྱི་བར་དུ་ཡིད་དགའ་བར་བྱ་བ་སྤྱོད་ཅིག །མིང་འདི་ཞེས་བྱ་བ་བཅོམ་ལྡན་འདས་ཀྱིས་འདི་ནི་བུད་མེད་རྣམས་ལ་དགག་ཅིང་མི་འདའ་བར་
བྱ་བའི་ཕྱིར་བླ་མའི་ཆོས་བདུན་དུ་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །བསྙེན་པར་རྫོགས་ནས་ལོ་བརྒྱ་ལོན་པའི་དགེ་སློང་མས་ད་གཟོད་བསྙེན་པར་རྫོགས་པའི་དགེ་སློང་ལ་ཚིག་སྙན་པ་དང་།  བསྟོད་པ་དང་། 
ལྡང་བ་དང་།  ཐལ་མོ་སྦྱར་བ་དང་།  ཕྱག་བྱ་བ་བྱས་ཏེ།  མིང་འདི་ཞེས་བྱ་བ་བཅོམ་ལྡན་འདས་ཀྱིས་འདི་ནི་བུད་མེད་རྣམས་ལ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་བརྒྱད་དུ་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་
བསླབ་པར་བྱའོ། །ཅི་བླ་མའི་ཆོས་འདི་བརྒྱད་ཡང་དག་པར་བཟུང་སྟེ་སྤྱོད་དམ།  སྤྱོད་དོ། །མིང་འདི་ཞེས་བྱ་བ་ཁྱོད་ཉོན་ཅིག །བཅོམ་ལྡན་འདས་ཀྱིས་བཞི་པོ་འདི་དག་ནི་སྔ་མ་བཞིན་ཏེ།  ཡང་དག་པར་རྫོགས་པའི་སངས་རྒྱས་ཀྱིས་ཤེས་པའི་བར་
དུ་སྦྱར་རོ། །བཞི་གང་ཞེ་ན། དེང་ཕན་ཆད་མིང་འདི་ཞེས་བྱ་བ་ཁྱོད་ངན་པར་སྨྲ་བ་ལ་སླར་མི་སྨྲ།  ཁྲོས་པ་ལ་སླར་མ་ཁྲོ་ཤིག །རྡེག་པ་ལ་སླར་མི་རྡེག །འཕྱ་བ་ལ་སླར་མི་འཕྱ། མིང་འདི་ཞེས་བྱ་བ་ཁྱོད་ཉོན་ཅིག །ཁྱོད་སྔོན་འདི་ལྟར་བདག་ལེགས་
པར་བཤད་པའི་ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་རྫོགས་ནས་དགེ་སློང་མའི་དངོས་པོར་ཤོག་ཤིག་ཅེས་སྨོན་པ་དེ་ནི་ཁྱོད་རབ་ཏུ་བྱུང་ཞིང་བསྙེན་པར་རྫོགས་ཏེ། མཁན་མོ་ཚུལ་ཁྲིམས་དང་ལྡན་པ་དང་།  སློབ་དཔོན་ཚུལ་ཁྲིམས་དང་ལྡན་པ་དང་། 
<pb id="11.118a"/>
དགེ་འདུན་གཉི་ག་ཚོགས་འདུས་པས།  གསོལ་བ་དང་བཞི་དང་། ལས་ཀྱི་ཕྱིར་བྱ་བ་མེད་པ་དང་།  གཞག་པར་བྱ་བ་མེད་པ་དང་། གང་བསྙེན་པར་རྫོགས་ནས་ལོ་བརྒྱ་ལོན་པའི་དགེ་སློང་མས་བསླབ་པ་དེ་ནི་དེང་བསྙེན་པར་རྫོགས་པས་
ཀྱང་དེ་ལ་བསླབ་པར་བྱའོ། །གང་དེང་བསྙེན་པར་རྫོགས་པས་བསླབ་པ་དེ་བསྙེན་པར་རྫོགས་ནས་ལོ་བརྒྱ་ལོན་པས་ཀྱང་དེ་བསླབ་པར་བྱའོ། །གང་ཚུལ་ཁྲིམས་མཚུངས་པར་བསླབ་པ་འཐུན་པ་དང་།  སོ་སོར་ཐར་པའི་མདོ་ཁ་ཏོན་ཀློག་པར་
མཚུངས་པ་ལ་དེང་ཕན་ཆད་ཁྱོད་ཀྱིས་མཉེས་པར་བྱའོ། །མི་མཉེས་པར་མི་བྱའོ། །དེང་ཕན་ཆད་མིང་འདི་ཞེས་བྱ་བའི་མཁན་མོ་ལ་མར་འདུ་ཤེས་གཞག་པར་བྱའོ། །མཁན་མོས་ཀྱང་དེ་ལ་བུ་མོར་འདུ་ཤེས་གཞག་པར་བྱའོ། །དེང་ཕན་ཆད་ཁྱོད་
ཀྱིས་མཁན་མོ་ལ་ནམ་འཚོའི་བར་དུ་བསྙེན་བཀུར་བྱོས་ཤིག །མཁན་མོས་ཀྱང་ཁྱོད་ལ་ནམ་འཚོའི་བར་དུ་བསྙེན་བཀུར་བྱོས་ཤིག །དེང་ཕན་ཆད་མིང་འདི་ཞེས་བྱ་བ་ཁྱོད་ཀྱིས་འཇིགས་པའི་དབང་དུ་བྱས་ཤིང་བླ་མ་དང་ཚངས་པ་མཚུངས་
པར་སྤྱོད་པ་དང་། གནས་བརྟན་མ་དང་།  བར་མ་དང་།  གསར་བུ་རྣམས་ལ་རི་མོ་བྱོས་ཤིག །མིང་འདི་ཞེས་བྱ་བ་ཁྱོད་དེང་ཕན་ཆད་ལུང་ནོས་ཤིག །ལྷོགས་ཤིག །ཁ་ཏོན་གྱིས་ཤིག །ཕུང་པོ་ལ་མཁས།  ཁམས་ལ་མཁས།  སྐྱེ་མཆེད་ལ་
མཁས།  རྟེན་ཅིང་འབྲེལ་བར་འབྱུང་བ་ལ་མཁས།  གནས་དང་གནས་མ་ཡིན་པ་ལ་མཁས་པར་བྱའོ། །ཁྱོད་ཀྱིས་མ་ཐོབ་པ་ཐོབ་པའི་ཕྱིར། ཁོང་དུ་མ་ཆུད་པ་ཁོང་དུ་ཆུད་པའི་ཕྱིར།  མངོན་དུ་མ་བྱས་པ་མངོན་དུ་བྱ་བའི་ཕྱིར་བརྩོན་འགྲུས་མ་
གཏང་ཤིག །འདི་དག་ནི་ངས་ཁྱོད་ལ་ཆེན་པོ་ཆེ་བའི་རྣམས་བསླབ་པའི་གཞིར་བཤད་དོ། །གཞན་ནི་ཁྱོད་ཀྱི་སློབ་དཔོན་དང་། མཁན་མོ་དང་།  སློབ་དཔོན་གཅིག་པ་དང་། མཁན་མོ་གཅིག་པ་དང་། སྨྲ་བ་དང་།  ཀུན་ཏུ་སྨྲ་བ་དང་།  བསྟོད་པ་དང་།  མཛའ་བ་
དག་གིས་ཀྱང་དེ་བཞིན་སྟོན་ཏོ། །ཟླ་བ་ཕྱེད་ཕྱེད་ཅིང་སོ་སོར་ཐར་པའི་མདོ་ཀློག་པ་ལ་ཉོན་ཅིག །འདི་ལྟར་བསྙེན་པར་རྫོགས་པ་ནི། །ཤེས་རབ་མཆོག་གི་བསྟན་པ་ལ། །ད་ནི་བསྙེན་པར་ཁྱོད་རྫོགས་ཏེ། །ཁོམ་པ་ཕུན་སུམ་ཚོགས་རྙེད་དཀའ། །འདི་ལ་སྐྱོ་བར་མ་བྱེད་
<pb id="11.118b"/>
ཅིག །བཟང་མོ་ལས་ནི་རབ་ཏུ་བྱུང་། །ཡོངས་སུ་དག་ལས་བསྙེན་པར་རྫོགས། །བདེན་ཞེས་བྱ་བའི་སངས་རྒྱས་ཀྱིས། །རབ་ཏུ་མཁྱེན་ནས་གསུངས་པའོ། །མིང་འདི་ཞེས་བྱ་བ་ཁྱོད་བསྙེན་པར་རྫོགས་ཀྱིས་བག་ཡོད་པར་སྤྱོད་ཅིག །གླེང་གཞི་མཉན་དུ་
ཡོད་པ་ན་སྟེ། ནམ་སངས་རྒྱས་བཅོམ་ལྡན་འདས་ཀྱིས་གཽ་ཏ་མཱི་སྐྱེ་དགུའི་བདག་མོ་ཆེན་མོ་འཁོར་ཤཱཀྱ་མོ་ལྔ་བརྒྱ་རྣམས་ཀྱིས་བླ་མའི་ཆོས་ཡི་དམ་བཅས་ཏེ་རབ་ཏུ་བྱུང་ནས་བསྙེན་པར་རྫོགས་ཏེ་དགེ་སློང་མའི་དངོས་པོ་ལ་རྗེས་སུ་ཡི་རང་བ་དེའི་ཚེ་
དེ་དག་གིས་གཞན་དག་དགེ་སློང་མར་རབ་ཏུ་བྱུང་ཞིང་བསྙེན་པར་རྫོགས་པར་བྱས་སོ། །དེ་དག་གིས་ཀྱང་གཞན་དག་སྟེ།  དེ་ན་དགེ་སློང་མའི་དགེ་འདུན་མ་མང་ཞིང་འཕེལ་བར་གྱུར་ཏོ། །དེ་ནས་དགེ་སློང་མ་གནས་བརྟན་དང་གནས་བརྟན་མ་དེ་དག་སྐྱེ་དགུའི་
བདག་མོ་ཆེན་མོ་གང་ན་བ་དེར་དོང་སྟེ་ཕྱིན་པ་དང་།  གཽ་ཏ་མཱི་སྐྱེ་དགུའི་བདག་མོ་ཆེན་མོ་ལ་འདི་སྐད་སྨྲས་སོ། །ཨེ་མའོ་འཕགས་མ་དགེ་སློང་མ་གནས་བརྟན་མ་འདི་དག་ལ་གང་དགེ་སློང་ཕ་གསར་བུ་དང་།  བར་མ་དང་།  གཞོན་ནུ་རབ་ཏུ་བྱུང་ནས་རིང་པོ་
མ་ལོན་པ་དེ་དག་གཅིག་ལ་གཅིག་རྒན་རིམས་སུ་ཕྱག་འཚལ་དང་ཅེས་འདི་སྐད་སྨྲས་པ་དང་།  གཽ་ཏ་མཱི་སྐྱེ་དགུའི་བདག་མོ་ཆེན་མོས་དགེ་སློང་མ་དེ་དག་ལ་འདི་སྐད་ཅེས་སྨྲས་སོ། །དེ་བས་ན་ནུ་མོ་དག་སྡོད་ཅིག་དང་།  བདག་གིས་འཕགས་པ་ཀུན་དགའ་
བོ་ལ་ཞུས་ཏེ་བྱའོ། །དེ་ལྟར་གྱུར་པ་གཽ་ཏ་མཱི་སྐྱེ་དགུའི་བདག་མོ་ཆེན་མོས་ཚེ་དང་ལྡན་པ་ཀུན་དགའ་བོ་ལ་སྨྲས་སོ། །དེ་སྐད་སྨྲས་པ་དང་།  ཚེ་དང་ལྡན་པ་ཀུན་དགའ་བོས་གཽ་ཏ་མཱི་སྐྱེ་དགུའི་བདག་མོ་ཆེན་མོ་ལ་དེ་བས་ན་གཽ་ཏ་མཱི་
སྡོད་ཅིག་དང་།  བདག་གིས་བཅོམ་ལྡན་འདས་ལ་གསོལ་ལོ་ཞེས་སྨྲས་ནས།  བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་།  བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་
གོ། །ཕྱོགས་གཅིག་ཏུ་འདུག་ནས།  ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་ཨེ་མའོ་བཅོམ་ལྡན་འདས་དགེ་སློང་མའི་གནས་བརྟན་དང་གནས་བརྟན་མ་དེ་དག་ལ་གང་དགེ་སློང་ཕ་གསར་བུ་དང་།  བར་མ་དང་། གཞོན་ནུ་རབ་ཏུ་བྱུང་
<pb id="11.119a"/>
ནས་རིང་པོ་མ་ལོན་པ་འདི་དག་གཅིག་ལ་གཅིག་ཇི་ལྟར་རྒན་རིམས་སུ་ཕྱག་འཚལ་ཡང་མི་བསྡོའོ་ཞེས་གསོལ་པ་དང་།  བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྱོད་ཀྱིས་འདི་ལྟ་བུའི་ཚིག་ཕྱིན་
ཆད་མ་སྨྲ་ཤིག །དེ་ཅིའི་ཕྱིར་ཞེ་ན།  གལ་ཏེ་ཀུན་དགའ་བོ་བུད་མེད་དག་ལེགས་པར་བཤད་པའི་ཆོས་འདུལ་བ་ལ་རབ་ཏུ་མ་བྱུང་བར་གྱུར་ན་ནི་ད་དུང་ཡང་དད་པའི་བྲམ་ཟེ་དང་།  ཁྱིམ་བདག་དག་གིས་དགེ་སློང་ལ་བསོད་སྙོམས་དྲ་བ་བཀང་སྟེ་ཐེག་དྲོད་
ཀྱིས་སྟེར་རོ། །ཀུན་དགའ་བོ་བུད་མེད་དག་ལེགས་པར་བཤད་པའི་ཆོས་འདུལ་བ་ལ་རབ་ཏུ་མ་བྱུང་ན་ནི་ད་དུང་ཡང་བྲམ་ཟེ་དང་། ཁྱིམ་བདག་དད་པ་དག་གིས་མ་བགོས་པའི་གོས་སར་པ་ཁ་ཚར་རིང་པོ་དག་སྲང་གི་ནང་དུ་བཏིང་སྟེ་འདི་སྐད་ཅེས་སྨྲ་བར་
འགྱུར་རོ། །དགེ་སྦྱོང་དག་རས་སར་པ་ཁ་ཚར་རིང་པོ་བཏིང་པ་འདིའི་སྟེང་དུ་གཤེགས་ཤིག །བདག་ཅག་ཡུན་རིང་པོའི་དོན་དང་ཕན་པ་དང་བདེ་བར་འགྱུར་རོ། །གལ་ཏེ་ཀུན་དགའ་བོ་བུད་མེད་རྣམས་ལེགས་པར་བཤད་པའི་ཆོས་འདུལ་བ་ལ་རབ་
ཏུ་མ་བྱུང་བར་གྱུར་ན་ནི་ད་དུང་ཡང་བྲམ་ཟེ་དང་ཁྱིམ་བདག་དད་པ་དག་གིས་ཡན་ལག་གི་མཆོག་ལས་སྐྱེས་པའི་སྐྲ་ས་ལ་བཏིང་སྟེ། དགེ་སྦྱོང་དག་སྐྲ་འདིའི་སྟེང་དུ་གཤེགས་ཤིག །དེ་ནི་བདག་ཅག་ལ་ཡུན་རིང་པོའི་དོན་དང་ཕན་པ་དང་བདེ་བར་འགྱུར་ཞེས་
སྨྲའོ། །གལ་ཏེ་ཀུན་དགའ་བོ་བུད་མེད་རྣམས་ལེགས་པར་བཤད་པའི་ཆོས་འདུལ་བ་ལ་རབ་ཏུ་མ་བྱུང་བར་གྱུར་ན་ནི་ད་ཡང་ངའི་ཉན་ཐོས་པ་དག་གི་འོད་ཀྱིས་ཟླ་བ་དང་།  ཉི་མ་འདི་གཉིས་ལྟ་བུ་མཐུ་ཆེ་བ་དང་རྫུ་འཕྲུལ་ཆེ་བ་ཡང་ཟིལ་གྱིས་གནོན་ན་མུ་
སྟེགས་ཅན་རྣམས་ལྟ་ཅི་སྨོས། ཀུན་དགའ་བོ་བུད་མེད་རྣམས་ལེགས་པར་བཤད་པའི་ཆོས་འདུལ་བ་ལ་རབ་ཏུ་མ་བྱུང་ན་ནི་ད་དུང་ངའི་བསྟན་པ་ལོ་སྟོང་ཚང་བར་ཉེས་པ་མེད་ཅིང་ཉམས་པ་མེད་པར་གནས་པར་འགྱུར་རོ། །དེ་ལྟ་བས་ན་ཀུན་དགའ་
བོ་བསྙེན་པར་རྫོགས་ནས་ལོ་བརྒྱ་ལོན་པའི་དགེ་སློང་མས་ཀྱང་ད་གཟོད་བསྙེན་པར་རྫོགས་པའི་དགེ་སློང་ལ་ཚིག་སྙན་པ་དང་།  བསྟོད་པ་དང་ལྡང་བ་དང་། ཐལ་མོ་སྦྱར་བ་དང་།  ཕྱག་བྱ་བ་ལ་སོགས་པའི་ལས་བྱོས་ཤིག །གླེང་གཞི་མཉན་
<pb id="11.119b"/>
དུ་ཡོད་པ་ན་སྟེ།  དགེ་སློང་མ་རྣམས་ལས་སྡེ་བཞི་འདུས་པས་བྱ་བ་དང་།  སྡེ་ལྔ་འདུས་པས་བྱ་བ་དང་།  སྡེ་བཅུ་གཉིས་འདུས་པས་ལས་བྱ་བ་ཡང་ཡོད་དེ།  དེ་དག་གིས་དགེ་འདུན་གཉི་ག་བསྡུས་པ་དང་བྱ་བ་མང་པོར་གྱུར་ཏོ། །བྱ་བ་མང་པོས་བཤད་
པ་དང་། ཀླག་པ་དང་། བཟླས་པ་དང་། རྣལ་འབྱོར་དང་། ཡིད་ལ་བྱ་བ་རྣམས་ཀྱི་བར་ཆད་དུ་གྱུར་ཏོ། །དེ་ལྟར་གྱུར་པའི་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་དབྱུང་བ་དང་།  བསྙེན་པར་
རྫོགས་པ་དང་། སྤྱིས་བྱ་བའི་ལས་མ་གཏོགས་པར་དགེ་སློང་ཕའི་ལས་ཀྱང་ལོགས་ཤིག་ཏུ་བྱོས་ཤིག །དགེ་སློང་མ་རྣམས་ཀྱང་ལོགས་ཤིག་ཏུ་བྱོས་ཤིག་ཅེས་བཀའ་སྩལ་ཏོ། །གླེང་གཞི་ནི་མཉན་དུ་ཡོད་པ་ན་སྟེ།  དེའི་དུས་ན་མཉན་དུ་ཡོད་
པ་ན་ཁྱིམ་བདག་གཞན་ཞིག་འདུག་སྟེ་རིགས་མཉམ་པ་ལས་ཆུང་མ་ཞིག་བླངས་ཏེ་དེ་དེ་དང་ལྷན་ཅིག་ཏུ་རྩེ་དགའ་ཡོངས་སུ་སྤྱོད་དོ། །དེ་ལ་རྩེ་དགའ་ཡོངས་སུ་སྤྱོད་པ་ལས་ཕྱི་ཞིག་ན་དེའི་ཆུང་མ་སེམས་ཅན་དང་ལྡན་པར་གྱུར་ཏེ་ཟླ་བ་དགུ་
འདས་པ་དང་བུ་མོ་ཞིག་བཙས་ནས་དེ་བཙས་མ་ཐག་ཕ་དུས་ལས་འདས་སོ། །དེ་མས་གསོས་ཤིང་བསྐྱེད་དེ་ཆེན་པོར་གྱུར་པ་དང་།  དེའི་མ་ཡང་དུས་ལས་འདས་སོ། །དེ་ནས་དུས་ཕྱི་ཞིག་ན་སྦོམ་དགའ་
མོ་བསོད་སྙོམས་ཀྱི་ཕྱིར་ཞུགས་པ་དང་།  དེས་དེ་སྲང་ཞིག་ཏུ་མཐོང་སྟེ་བུ་མོ་ཁྱོད་སུའི་ཡིན་ཞེས་སྨྲས་པ་དང་།  དེས་འཕགས་མ་སུའི་ཡང་མ་ལགས་ཏེ་མགོན་མེད་པའོ་ཞེས་སྨྲས་པ་དང་།  དེས་བུ་མོ་དེ་སྟེ་དེ་བཞིན་ན་ཅིའི་
ཕྱིར་རབ་ཏུ་མི་འབྱུང་ཞེས་སྨྲས་པ་དང་།  དེས་སུ་ཞིག་གིས་རབ་ཏུ་འབྱིན་ཞེས་སྨྲས་པ་དང་།  དེས་བུ་མོ་ངས་རབ་ཏུ་དབྱུང་གིས་ཚུར་ཤོག །འདོང་ཞེས་སྨྲས་པ་དང་ལེགས་སོ་ཞེས་ཟེར་ཏེ་དེ་དང་ལྷན་ཅིག་ཏུ་
དབྱར་མོ་ཁང་དུ་དོང་ནས་སྦོམ་དགའ་མོས་རབ་ཏུ་ཕྱུང་བ་དང་།  དེ་ཉོན་མོངས་པས་གཟིར་ནས་སླར་བབས་སོ། །སྦོམ་དགའ་མོ་བསོད་སྙོམས་ལ་ཞུགས་པ་དང་།  མཐོང་ནས་དེས་བུ་མོ་ཇི་ལྟར་འཚོ་ཞིང་
