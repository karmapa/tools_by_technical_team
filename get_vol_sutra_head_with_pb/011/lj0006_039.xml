<pb id="11.132b"/>
པ་དེ་གཉིས་ནི་སྐེམ་མོ་གཽ་ཏ་མཱི་ཕ་མའོ། །གང་བུ་ཆེན་པོ་དེ་ནི་འདིའི་ཁྱོའོ། །གང་བུ་འབྲིང་པོ་དེ་ནི་འདིའི་བུ་ཆེན་པོའོ། །གང་བུ་ཐ་ཆུངས་དེ་ནི་འདིའི་བུ་ཆུང་ངུ་སྟེ། དེ་ལྟར་དགྲ་བཅོམ་པ་ལ་ངན་སེམས་ཀྱིས་ཚིག་རྩུབ་པོ་ཕྱུང་སྟེ།  དེའི་ལས་ཀྱི་རྣམ་
པར་སྨིན་པས་གནམ་ལྕགས་དང་།  སྦྲུལ་གདུག་པ་དང་།  ཝ་ལ་སོགས་པས་བསད།  ཆུ་བོར་ལྷུང་བ་དང་བཞི་ཆར་དུས་ལས་འདས་སོ། །དེ་ལྟ་བས་ན་དགེ་སློང་དག་ཤིན་ཏུ་གནག་པའི་ལས་ཀྱི་རྣམ་པར་སྨིན་པ་འང་ཤིན་ཏུ་གནག་
གོ། །ཤིན་ཏུ་དཀར་བའི་ལས་ནི་ཤིན་ཏུ་དཀར་བ།  འདྲེས་པ་ལས་ནི་འདྲེས་པ།  དེ་ལྟ་བས་ན་དགེ་སློང་དག་ཤིན་ཏུ་གནག་པ་དང་འདྲེས་པའི་ལས་སྤངས་ཏེ། ཤིན་ཏུ་དཀར་བའི་ལས་ལ་ནན་ཏན་བྱའོ། །དེ་བཞིན་དུ་དགེ་སློང་དག་ཁྱེད་ཀྱིས་
བསླབ་པར་བྱོས་ཤིག །བཅོམ་ལྡན་འདས་ཀྱིས་འདི་སྐད་གསུངས་པ་དང་།  དགེ་སློང་དེ་དག་ཡི་རངས་ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའོ།།                 །།འདུལ་བ་ཕྲན་ཚེགས་ཀྱི་གཞི།  <bampo n="6.39" zh="11.324"/>བམ་པོ་སུམ་བཅུ་རྩ་
དགུ་པ།  གླེང་གཞི་མཉན་དུ་ཡོད་པ་ན་སྟེ།  ནམ་སྐྱེས་བུ་གླེན་པ་འཕགས་སྐྱེས་པོས་ཤཱཀྱ་རྣམས་ལ་ཉེས་པ་མེད་ཅིང་གནོད་པ་མེད་པར་བསད་པ་དང་ཤཱཀྱའི་ཆུང་མ་རྣམས་ཀྱི་མིང་པོ་དང་།  ཁྱོ་དང་།  ཕ་རྣམས་ལས་བྲལ་བར་གྱུར་ནས་
སྡུག་བསྔལ་གྱིས་ཉོན་མོངས་ཏེ་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་ངོ་། །སྡུག་བསྔལ་ནི་དྲིལ་གྱི་སྒྲ་དང་འདྲ་སྟེ།  ནམ་དེ་དག་མྱ་ངན་གྱི་བྲལ་བ་དང་དེའི་ཚེ་འདོད་ཆགས་རབ་ཏུ་ཆེ་བའི་ཉོན་མོངས་པས་གཟིར་ཏེ་
བཟོད་པར་བྱ་བ་མ་ནུས་སོ། །བཅོམ་ལྡན་འདས་ཀྱིས་གསུངས་པ།  སྦྲུལ་ནག་པོ་ལ་ཉེས་པའི་དམིགས་ལྔ་སྟེ།  ལྔ་གང་ཞེ་ན།  ཁྲོ་བ་ཅན་དང་།  ཁོན་དུ་འཛིན་པ་ཅན་དང་།  སྙིང་རིང་བ་དང་།  བྱས་པ་མི་གཟོ་བ་དང་། 
དུག་རྣོ་བའོ། །དེ་ལྟར་དེ་བཞིན་དུ་བུད་མེད་ཁ་ཅིག་ལ་ཡང་ཉེས་དམིགས་རྣམ་པ་ལྔ་སྟེ།  ལྔ་གང་ཞེ་ན།  ཁྲོ་བ་ཅན་དང་།  ཁོན་དུ་འཛིན་པ་ཅན་དང་།  སྙིང་རིང་བ་དང་།  བྱས་པ་མི་གཟོ་བ་དང་།  དུག་རྣོ་བའོ། །དེ་ལ་བུད་མེད་ཀྱི་དུག་རྣོ་བ་གང་ཞེ་ན། 
<pb id="11.133a"/>
བུད་མེད་ནི་ཕལ་ཆེར་འདོད་ཆགས་ཆེའོ། །དེ་དག་གཅིག་ལ་གཅིག་གྲོས་བྱས་ནས་དགེ་སློང་མ་སྦོམ་དགའ་མོ་གང་ན་བ་དེར་དོང་སྟེ་ཕྱིན་པ་དང་སྦོམ་དགའ་མོའི་རྐང་པ་ལ་ཕྱག་བྱས་ཏེ་མདུན་དུ་འཁོད་ནས་འཕགས་མ་ཉོན་མོངས་པ་
རྣམས་ནི་གཟུང་བར་དཀའ་སྟེ།  བུད་མེད་རྣམས་ལ་བསླུ་བར་བགྱིད་ན་ཇི་ལྟར་བདག་ཅག་གིས་བཟློག་པར་བགྱི་བ་བཤད་དུ་གསོལ།  དེས་སྨྲས་པ།  ནུ་མོ་དག་དེ་ལ་ཤེས་པར་བྱ་བ་ཅི་ཞིག་ཡོད་ཁྱེད་ཅག་ནི་ན་ཆུང་དར་ལ་བབ་པ་ཡིན་གྱིས་དེང་
ལ་ཁྲིམས་ཕུལ་ཏེ་ནོར་ཅན་དང་།  ཚོང་དཔོན་དང་། དེད་དཔོན་དང་།  གཞན་ཡང་ནལ་གྱི་བུ་དང་།  སུའི་བུ་གཏོལ་མེད་པ་རྣམས་དང་ལྷན་ཅིག་ཏུ་ཡོངས་སུ་སྤྱོད་ཅིག །དེ་སྟེ་ང་ཡང་གཞོན་ན་ནི་ཁྱེད་ཅག་དང་ལྷན་ཅིག་ཏུ་འགྲོའོ། །དེས་དེ་དག་བསླུས་པ་དང་རྐང་པ་ལ་
ཕྱག་འཚལ་ཏེ་དོང་ནས་སྨྲས་པ།  ཆེ་ཞེ་འཕགས་མ་སྦོམ་དགའ་མོ་ན་རེ་འདི་ལ་ཤེས་པར་བྱ་བ་ཅི་ཞིག་ཡོད་ཅེས་ཟེར་རོ། །དེ་དག་ལས་ཁ་ཅིག་གིས་ཆེ་ཞེ་དེས་སྨྲས་པ་ལེགས་ཀྱིས་འདོད་ལ་ཡོངས་སུ་སྤྱོད་དོ་ཞེས་སྨྲས་པ་དང་།  ཁ་ཅིག་གིས་
སྨྲས་པ།  ནུ་མོ་བུད་མེད་རྣམས་ཀྱིས་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་བ་ནི་རྙེད་པར་དཀའ་ན་སྐད་ཅིག་འཕགས་མ་སྐེམ་མོ་གཽ་ཏ་མཱི་ལ་ཡང་དྲིའོ། །དེ་དག་གིས་ཆེ་ཞེ་ལེགས་ཀྱིས་དེ་བཞིན་དུ་བགྱིའོ་ཞེས་སྨྲས་ཏེ། དེ་དག་སྐེམ་
མོ་གཽ་ཏ་མཱི་དྲུང་དུ་དོང་སྟེ་རྐང་པ་ལ་ཕྱག་བྱས་ནས་འཕགས་མ་ཉོན་མོངས་པ་ནི་གཟུང་བར་དཀའ་སྟེ།  བུད་མེད་རྣམས་སླུ་བར་བགྱིད་ན་བདག་ཅག་གིས་ཇི་ལྟར་བཟློག་པར་བགྱི་བ་བཤད་དུ་གསོལ།  དེས་སྨྲས་པ། ཆེ་ཞེ་དག་འདོད་པ་རྣམས་ཀྱི་མིང་ཡང་
མ་འཛིན་ཅིག  །དེ་ཅིའི་ཕྱིར་ཞེ་ན། འདོད་པ་ནི་བདེ་བ་ཆུང་ལ་སྡུག་བསྔལ་ཆེ།  ཉེས་པའི་དམིགས་མང་ངོ་། །བཅོམ་ལྡན་འདས་ཀྱིས་གསུངས་པ།  ཉེས་པའི་དམིགས་ལྔ་ཡང་དག་པར་མཐོང་ཞིང་མཁས་པས་ནི་འདོད་པ་ལ་བསྟེན་པའི་མི་རིགས་སོ། །
ལྔ་གང་ཞེ་ན། འདོད་པ་ནི་དགའ་བ་ཆུང་ཞིང་སྡུག་བསྔལ་ཆེ་ལ་ཉེས་པའི་དམིགས་མང་པོར་ཡང་དག་པར་མཐོང་བའི་མཁས་པས་འདོད་པ་ལ་བསྟེན་པར་མི་རིགས་སོ། །འདོད་པ་ལ་བསྟེན་པས་སྦྱོར་བའི་རྣམ་པར་འཕེལ་བར་འགྱུར་བར་མཐོང་བའི་མཁས་
<pb id="11.133b"/>
པས་འདོད་པ་ལ་བསྟེན་པའི་མི་རིགས་སོ། །འདོད་པ་ལ་བསྟེན་ན་གཏོང་བ་དང་། ངོམས་པ་དང་།  ཆོག་པ་མེད་པར་མཐོང་བའི་མཁས་པས་འདོད་པ་ལ་བསྟེན་པའི་མི་རིགས་སོ། །འདོད་པ་ལ་བསྟེན་པ་ནི་བསྡིགས་པའི་ལས་མི་བྱེད་པ་ནི་ཅུང་ཟད་ཀྱང་མེད་
པར་མཐོང་བའི་མཁས་པས་འདོད་པ་ལ་བསྟེན་པར་མི་རིགས་སོ། །འདོད་པ་ནི་རྣམ་གྲངས་དུ་མ་ལས་ཀྱང་སངས་རྒྱས་དང་།  སངས་རྒྱས་ཀྱི་ཉན་ཐོས་དང་།  མཁས་པ་དང་།  ཡང་དག་པར་སོང་བའི་སྐྱེས་བུ་དམ་པ་དག་གིས་སྨད་པར་མཐོང་བའི་
མཁས་པས་འདོད་པ་ལ་བསྟེན་པར་མི་རིགས་སོ། །ཡོན་ཏན་ལྔ་མཐོང་བའི་མཁས་པ་ནི་རབ་ཏུ་འབྱུང་བ་ལ་མོས་པར་བྱ་བའི་རིགས་སོ། །ལྔ་གང་ཞེ་ན།  རང་གི་དོན་མ་འདྲེས་པ་མཐོང་བའི་མཁས་པས་རབ་ཏུ་བྱུང་བ་ལ་མོས་པར་བྱ་བའི་རིགས་
སོ། །བདག་གང་བྲན་མོ་དང་།  མངག་གཞུག་མ་དང་། སྐྱོ་བ་དང་།  དབང་བྱེད་པ་དང་།  གར་དགའ་འགྲོར་མེད་པ་ལས་དེ་དག་གིས་མཆོད་པ་དང་། བསྔགས་པར་མཐོང་བའི་མཁས་པས་རབ་ཏུ་འབྱུང་བ་ལ་མོས་པར་བྱ་བའི་
རིགས་སོ། །བླ་ན་མེད་པའི་རྣལ་འབྱོར་བདེ་བ་དང་།  མྱ་ངན་ལས་འདའ་བ་འཐོབ་པར་འགྱུར་བ་མཐོང་བའི་མཁས་པས་རབ་ཏུ་འབྱུང་བ་ལ་མོས་པར་བྱ་བའི་རིགས་སོ། །བདག་བླ་ན་མེད་པའི་རྣལ་འབྱོར་བདེ་བ་དང་།  མྱ་ངན་ལས་འདའ་
བ་འཐོབ་པ་དག་མ་ཐོབ་ན་ཡང་ལྷར་སྐྱེ་བར་འགྱུར་རོ། །ཞེས་མཐོང་བའི་མཁས་པས་རབ་ཏུ་འབྱུང་བ་ལ་མོས་པར་བྱ་བའི་རིགས་སོ། །རྣམ་གྲངས་དུ་མ་ལས་ཀྱང་རབ་ཏུ་འབྱུང་བ་ནི་སངས་རྒྱས་དང་།  སངས་རྒྱས་ཀྱི་ཉན་ཐོས་དང་། མཁས་
པ་དང་།  ཡང་དག་པར་སོང་བ་དང་།  སྐྱེས་བུ་དམ་པ་དག་གིས་བསྟོད་པར་མཐོང་བའི་མཁས་པས་རབ་ཏུ་འབྱུང་བ་ལ་མོས་པར་བྱ་བའི་རིགས་སོ། །ཅི་བདག་གིས་ཚེ་གཞན་དུ་འདོད་པའི་ཕྱིར་སྡུག་བསྔལ་མྱོང་བར་དེ་མཉན་པར་འདོད་དམ། 
འོན་ཏེ་ཚེ་འདི་ལ་མྱོང་བའི་རྣམས་མཉན་པར་འདོད།  དེ་དག་གིས་འཕགས་མ་ཁྱོད་ཀྱིས་ཚེ་གཞན་དུ་འདོད་པའི་ཕྱིར་སྡུག་བསྔལ་མྱོང་བ་ནི་རེ་ཤིག་ཞོག་ལ་གང་ཚེ་འདི་ལ་མྱོང་བ་རྣམས་གསུངས་ཤིག་ཅེས་སྨྲས་པ་དང་། དེས་དེ་དག་ལ་མ་དང་། 
<pb id="11.134a"/>
ཕ་དང་།  ཁྱོ་དང་།  བུ་རྣམས་ལས་བྲལ་བའི་སྡུག་བསྔལ་དང་། བུའི་ཤ་ཟོས་པའི་སྡུག་བསྔལ་ཇི་ལྟར་གྱུར་པ་ཞིབ་དུ་སྨྲས་པ་དང་།  དེ་དག་སྐྱོ་ནས་བ་སྤུ་ཀུན་ཁུང་ནས་གཡོས་ཏེ་རྣ་བ་བྱོ་ནས་སྐེམ་མོ་གཽ་ཏ་མཱི་གདོང་དུ་
བལྟས་པ་དང་།  དེས་དེ་དག་གི་བསམ་པ་དང་།  བག་ལ་ཉལ་དང་།  ཁམས་དང་།  རང་བཞིན་རྣམས་ཤེས་ནས་འཕགས་པའི་བདེན་པ་བཞི་ཡང་དག་པར་རྟོགས་པར་འགྱུར་བ་དེ་ལྟ་བུའི་ཆོས་བཤད་དོ། །དེ་ཐོས་པ་ནས་དེ་དག་གིས་འཇིག་
ཚོགས་སུ་ལྟ་བའི་རིའི་རྩེ་མོ་ཉི་ཤུ་གྱེན་དུ་བྱུང་བ་ཡེ་ཤེས་ཀྱི་རྡོ་རྗེས་བཅོམ་སྟེ།  རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ། །དེ་དག་བདེན་པ་མཐོང་སྟེ་འཕགས་མ་བདག་ཅག་དོ་ཞིག་གོ། །བདག་ཅག་རབ་ཏུ་དོ་ཞིག་གོ། །
འཕགས་མ་སྦོམ་དགའ་མོས་བདག་ཅག་འདོད་པའི་འདམ་དུ་དོ་བཅུག་གོ་ཞེས་སྨྲས་པ་དང་།  སྐེམ་མོ་གཽ་ཏ་མཱིས་ནུ་མོ་དག་ཅི་བྱས་ཤེས་དྲིས་པ་དང་།  དེ་དག་གིས་ཀྱང་ཞིབ་ཏུ་སྨྲས་སོ། །དེས་ནུ་མོ་དག་འདི་ལ་ཅི་ཞིག་བྱ།  དེ་ནི་
ཉེས་པ་སྦོམ་པོ་ལ་སྤྱོད་པ་སྟེ།  དེས་བཅོམ་ལྡན་འདས་ཀྱི་བསྟན་པ་ཆུ་འགྲམ་གྱི་གད་པ་བཞིན་འདོར་རོ་ཞེས་སྨྲས་པ་དང་། དོན་ཆུང་ངུའི་དགེ་སློང་མ་དག་འཕྱ་སྤོང་སྟེ།  ཁ་ངན་དུ་འཛེར་བ་ནི་དགེ་སློང་མས་དགེ་སློང་མ་དག་སླར་
ཁྱིམ་དུ་བསྐྲད་པ་ག་ལ་སྲིད་ཅེས་འཛེར་ཏོ། །དེ་ལྟར་གྱུར་པ་དགེ་སློང་མ་དག་གིས་དགེ་སློང་དག་ལ་སྨྲས་སོ། །དགེ་སློང་དག་གིས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་བཀའ་སྩལ་པ།  དེ་ལྟ་བས་
ན་དགེ་སློང་མས་དགེ་སློང་མ་ཁྱིམ་དུ་འཇུག་པར་མ་བྱེད་ཅིག །འཇུག་པར་བྱེད་ན་ཉེས་པ་སྦོམ་པོར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ།  དགེ་སློང་མ་གཞན་ཞིག་དགེ་སློང་ལ་སྤྱོས་པ་དང་།  དགེ་སློང་དེ་སྐྲག་པར་གྱུར་ཏེ། 
དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ།  དེ་ལྟ་བས་ན་དགེ་སློང་ཕ་ལ་སྤྱོ་བར་བྱེད་ན་འདས་པ་དང་བཅས་པར་འགྱུར་རོ། །ཇི་ལྟར་དགེ་སློང་མས་དགེ་སློང་ཕ་ལ་
<pb id="11.134b"/>
མི་བྱ་བ་བཞིན་དུ་དགེ་སློང་མ་དང་།  དགེ་སློབ་མ་དང་།  དགེ་ཚུལ་ཕ་དང་།  དགེ་ཚུལ་མ་ལ་མི་བྱའོ། །དགེ་སློབ་མས་དགེ་སློང་དང་།  དགེ་སློང་མ་དང་།  དགེ་སློབ་མ་དང་།  དགེ་ཚུལ་ཕ་དང་།  དགེ་ཚུལ་མ་ལ་མི་བྱའོ། །དགེ་ཚུལ་མས་
དགེ་སློང་ཕ་དང་།  དགེ་སློང་མ་དང་།  དགེ་སློབ་མ་དང་།  དགེ་ཚུལ་ཕ་དང་།  དགེ་ཚུལ་མ་ལ་ཡང་མི་བྱའོ། །<head n="3" t="མདུན་དུ་འགྲོ་བར་མི་བྱ་བ་སོགས་བཤད་པ།" type="shepa" lv="6.6.11" zh="11.329"/>མདོར་ན།  མདུན་དུ་འགྲོ་བར་མི་བྱ་སྟེ། །ལྡང་བར་བྱའོ་དགེ་སློང་མ། །ཞུས་ནས་འདུག་པར་བྱ་བ་དང་། །སྐྱིལ་མོ་དཀྲུང་དང་
རྣམ་གྲངས་མེད། །སངས་རྒྱས་བཅོམ་ལྡན་འདས་མཉན་དུ་ཡོད་པ་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེའི་ཚེ་ཚེ་དང་ལྡན་པ་འོད་སྲུང་ཆེན་པོ་མཉན་དུ་ཡོད་པའི་སྔོན་གྱི་སྐྱེད་མོས་ཚལ་རི་དགས་སྒྲའི་
ཁང་པ་ན་འདུག་གོ། །དེ་ནས་ཚེ་དང་ལྡན་པ་འོད་སྲུང་ཆེན་པོ་སྔ་དྲོ་ཤམ་ཐབས་དང་ཆོས་གོས་གྱོན་ལྷུང་བཟེད་ཁྱེར་ཏེ་མཉན་དུ་ཡོད་པར་བསོད་སྙོམས་ཀྱི་ཕྱིར་ཞུགས་སོ། །དགེ་སློང་མ་སྦོམ་དགའ་མོ་ཡང་སྔ་དྲོ་ཤམ་ཐབས་དང་ཆོས་གོས་
གྱོན་ལྷུང་བཟེད་ཁྱེར་ནས་མཉན་དུ་ཡོད་པར་བསོད་སྙོམས་ལ་ཞུགས་པ་དང་།  དེས་ཚེ་དང་ལྡན་པ་འོད་སྲུང་ཆེན་པོ་མཐོང་ནས་གླེན་པ་འདི་ལ་མི་དགའ་བར་བྱའོ་སྙམ་བསམས་ནས་ཁྱིམ་གང་དུ་ཚེ་དང་ལྡན་པ་འོད་སྲུང་ཆེན་པོ་འགྲོ་བ་དེར་
མོ་ཐོག་མར་དོང་སྟེ།  སྒོའི་ནང་ལོགས་སུ་འདུག་ནས་འཕགས་པ་ད་ལྟར་ནི་སྦྱར་བ་ཅུང་ཟད་ཀྱང་མེད་ཀྱིས་སོང་ཤིག་ཅེས་སྨྲས་པ་དང་།  དེ་ཁྱིམ་བཞིན་དུ་སོང་ངོ་། །དེར་ཡང་མོ་སྔར་སོང་སྟེ་སྔ་མ་བཞིན་དུ་གཙེས་སོ། །འདི་བཞིན་དུ་
ཡང་གཅིག་ནས་གཅིག་ཏུ་བྱས་པ་དང་།  མ་དགོངས་པར་ནི་དགྲ་བཅོམ་པའི་ཡེ་ཤེས་ཀྱིས་གཟིགས་པ་མི་འཇུག་སྟེ།  སུ་ཞིག་བདག་ལ་འཚེ་སྙམ་དགོངས་ན། སྦོམ་དགའ་མོ་ཡིན་པར་གཟིགས་ནས་དེས་སྨྲས་པ།  སྲིང་མོ་ཁྱོད་
ཀྱིས་ནི་མ་ཉེས་ཀྱིས་ཚེ་དང་ལྡན་པ་ཀུན་དགའ་བོས་ཉེས་ཏེ།  ཉེས་པ་སྦོམ་པོ་སྤྱོད་པའི་བུད་མེད་དག་ལེགས་པར་བཤད་པའི་ཆོས་འདུལ་བ་ལ་རབ་ཏུ་ཕྱུང་ཞིང་བསྙེན་པར་རྫོགས་ནས་དགེ་སློང་མའི་དངོས་པོར་གནང་བར་བྱས་པས་ཉེས་སོ། །
<pb id="11.135a"/>
དེ་ལྟར་གྱུར་པ་དགེ་སློང་དག་གིས་ཐོས་ནས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་དགོངས་པ།  གང་ཅུང་ཟད་དགེ་སློང་མས་དགེ་སློང་ཕ་སྤྱོད་ཡུལ་དུ་འགྲོ་བའི་མདུན་དུ་སོང་ན་ཉེས་པའི་དམིགས་སུ་འགྱུར་ཏེ། 
དེ་ལྟ་བས་ན་དགེ་སློང་མས་དགེ་སློང་གི་སྤྱོད་ཡུལ་དུ་བསོད་སྙོམས་མི་བསླང་བར་དགོངས་ནས་བཀའ་སྩལ་པ། དགེ་སློང་དག་དགེ་སློང་འོད་སྲུང་གིས་དགེ་སློང་མ་ལ་རིགས་པར་སྤྱོས་སོ། །དེ་ལྟ་བས་ན་དགེ་སློང་མས་དགེ་སློང་གི་སྤྱོད་ཡུལ་དུ་བསོད་
སྙོམས་མ་བསླང་ཤིག །དགེ་སློང་མས་དགེ་སློང་གི་སྤྱོད་ཡུལ་དུ་བསོད་སྙོམས་བསླངས་ན་འདས་པ་དང་བཅས་པར་འགྱུར་རོ། །བཅོམ་ལྡན་འདས་ཀྱིས་དགེ་སློང་མས་དགེ་སློང་གི་སྤྱོད་ཡུལ་དུ་བསོད་སྙོམས་མ་བསླང་ཤིག་ཅེས་གསུངས་པ་དང་། 
དགེ་སློང་མས་དགེ་སློང་གི་སྤྱོད་ཡུལ་སྤངས་པ་དང་།  དེ་དག་བསོད་སྙོམས་ཀྱིས་ཕོངས་པར་གྱུར་ནས་དེ་ལྟར་གྱུར་པ་དགེ་སློང་མ་རྣམས་ཀྱིས་དགེ་སློང་རྣམས་ལ་སྨྲས་ནས།  དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་ཏོ། །བཅོམ་
ལྡན་འདས་ཀྱིས་དེ་ལྟ་བས་ན་དགེ་སློང་མས་དགེ་སློང་སྤྱོད་ཡུལ་དུ་འདོང་བའི་མདུན་དུ་འགྲོ་བར་མི་བྱའོ། །གང་སྤྱོད་ཡུལ་དགེ་སློང་དག་གིས་སྤངས་པར་དགེ་སློང་མ་དག་དེ་དག་འདོང་བར་བྱོས་ཤིག་ཅེས་བཀའ་སྩལ་ཏོ། །གླེང་གཞི་ནི་མཉན་དུ་
ཡོད་པ་ན་སྟེ།  སྦོམ་དགའ་མོ་འཁོར་བརྒྱ་དུ་མའི་མདུན་ན་འདུག་ཅིང་ཆོས་འཆད་དོ། །ཚེ་དང་ལྡན་པ་འོད་སྲུང་ཆེན་པོ་ལམ་དེར་སོང་བ་དང་འཁོར་དེ་དག་གིས་ཚེ་དང་ལྡན་པ་འོད་སྲུང་ཆེན་པོ་མཐོང་ནས་ལངས་སོ། །སྦོམ་དགའ་མོ་ནི་རྐུབ་ཀྱང་མ་བསྐྱོད་
པ་དང་།  དེ་དག་གིས་འཕགས་པ་འོད་སྲུང་ཆེན་པོ་ལྷ་དང་མིས་མཆོད་པ་དེ་མཐོང་བ་དང་།  བདག་ཅག་ནི་ལངས་ན་ཁྱོད་སྟན་ལས་ཀྱང་མ་འཕགས་པ་ནི་མ་ལེགས་སོ་ཞེས་སྨྲས་པ་དང་།  དེས་འདི་ནི་མུ་སྟེགས་ཅན་ལས་རབ་ཏུ་བྱུང་སྟེ།  བླུན་པ་
རབ་ཏུ་བླུན་པ།  གླེན་པ།  རབ་ཏུ་གླེན་པ་ན་བདག་ཤཱཀྱ་མོ་རབ་ཏུ་བྱུང་བ་སྡེ་སྣོད་གསུམ་པ།  ཆོས་ཀྱི་གཏམ་ཅན།  རིགས་པ་དང་གྲོལ་བ་ལ་སྤོབས་པས་ཅི་ཕྱིར་འདི་མཐོང་བ་དང་སྟན་ལས་ལྡང་ཞེས་སྨྲས་པ་དང་།  དགེ་སློང་དག་
<pb id="11.135b"/>
གིས་ཐོས་ཏེ་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་དད་པའི་བྲམ་ཟེ་དང་ཁྱིམ་བདག་རྣམས་ནི་རིགས་པར་འཕྱའོ། །དེ་ལྟ་བས་ན་དགེ་སློང་མས་དགེ་སློང་མཐོང་མ་ཐག་ཏུ་སྟན་ལས་ལོངས་ཤིག  ། 
མ་ལངས་ན་འདས་པ་དང་བཅས་པར་འགྱུར་རོ། །བཅོམ་ལྡན་འདས་ཀྱིས་གསུངས་པ།  དགེ་སློང་མས་དགེ་སློང་མཐོང་མ་ཐག་ཏུ་སྟན་ལས་ལོངས་ཤིག་ཅེས་གསུངས་པ་དང་།  དུས་ཕྱི་ཞིག་ན་དགེ་སློང་མ་ཨུཏྤ་ལའི་ཁ་དོག་མ་དབྱར་མོ་ཁང་གི་ཕྱི་
རོལ་ན་འཁོར་བརྒྱ་ཕྲག་དུ་མའི་མདུན་ན་འདུག་སྟེ་ཆོས་འཆད་དོ། །ཚེ་དང་ལྡན་པ་ཀུན་དགའ་བོ་སྔ་དྲོ་ཤམ་ཐབས་དང་ཆོས་གོས་གྱོན་ལྷུང་བཟེད་ཁྱེར་ཏེ་མཉན་དུ་ཡོད་པར་བསོད་སྙོམས་ཀྱི་ཕྱིར་ཞུགས་པ་ལས་མཉན་དུ་ཡོད་པ་ནས་བསོད་སྙོམས་ལས་
སླར་བསྐོར་ཏེ།  གང་ན་དགེ་སློང་མའི་དབྱར་མོ་ཁང་ཡོད་པ་དེར་སོང་བ་དང་།  དགེ་སློང་མ་ཨུཏྤ་ལའི་ཁ་དོག་མ་ཚེ་དང་ལྡན་པ་ཀུན་དགའ་བོ་མཐོང་སྟེ་མཐོང་མ་ཐག་ཏུ་སྟན་ལས་ལངས་པ་དང་།  ཚེ་དང་ལྡན་པ་ཀུན་དགའ་བོ་སྟན་ལ་འདུག་གོ། །
འདུག་ནས་སྲིང་མོ་ཁྱོད་ཀྱིས་མདོ་སྡེ་གང་ཞིག་བརྩམས་ཤེས་དྲིས་པ་དང་དེས་སྨྲས་པ།  འཕགས་པ་འདི་ཞེས་བགྱི་བའོ། །ཚེ་དང་ལྡན་པ་ཀུན་དགའ་བོས་མདོ་སྡེ་རྒྱས་པར་བཤད་པར་བརྩམས་པ་དང་།  ཨུཏྤ་ལའི་ཁ་དོག་མ་
འགྲེང་བཞིན་དུ་རྣ་བ་བྱོ་སྟེ་ཉན་ཏོ། །ཚེ་དང་ལྡན་པ་ཀུན་དགའ་བོ་ཆོས་འཆད་པ་ལ་ཆགས་པས་དེ་ལ་འདུག་ཅེས་མ་སྨྲས་པ་དང་།  དེ་རིང་ཞིག་འགྲེང་བས་ཉི་མའི་འོད་ཟེར་ཚ་བས་རྨྱ་སྟེ་བརྒྱལ་བར་གྱུར་ནས་ས་ལ་འགྱེལ་བ་དང་མ་དད་པ་དག་
གིས་སྨྲས་པ། ཀྱེ་དགེ་སློང་མ་ཨུཏྤ་ལའི་ཁ་དོག་མ་འདོད་ཆགས་དང་བྲལ་ལོ་ཞེས་ཐོས་ན་ཤཱཀྱ་གཞོན་ནུ་གཟུགས་སྡུག་པ་མཐོང་བ་དང་འདོད་ཆགས་ཀྱིས་བསྐྱོད་པའི་རྟོག་པས་ས་ལ་འགྱེལ་ཏོ་ཞེས་འཛེར་བ་དགེ་སློང་དག་གིས་ཐོས་
ཏེ་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བྲམ་ཟེ་དང་ཁྱིམ་བདག་དག་རིགས་པར་འཕྱ་སྟེ།  དེ་ལྟ་བས་ན་དགེ་སློང་དག་ཆོས་འཆད་ན་འཕགས་མ་འདུག་ཅེས་སྨྲོས་ཤིག ། 
<pb id="11.136a"/>
དེ་སྟེ་དགེ་སློང་བྲེལ་ཏེ་མ་དྲན་ན་དགེ་སློང་མས་ཞུས་ལ་འདུག་ཤིག །འཕགས་པ་མཁྱེན་པར་མཛོད་ཅིག་བདག་མཆིས་སོ་ཞེས་བརྗོད་ཅིག །སངས་རྒྱས་བཅོམ་ལྡན་འདས་མཉན་དུ་ཡོད་པ་ན་འཛེ་ཏའི་ཚལ་མགོན་མེད་ཟས་སྦྱིན་
གྱི་ཀུན་དགའ་ར་བ་ན་བཞུགས་ཏེ།  དེར་བཅོམ་ལྡན་འདས་ཀྱིས་དགེ་སློང་དག་ལ་བཀའ་སྩལ་པ།  དགེ་སློང་དག་ཉི་མ་ནི་ཤར།  བྱ་རོག་ནི་སྐད་འབྱིན།  ཞིང་པ་ནི་ཞིང་རྨེད།  མི་རྒོད་ནི་ངུའོ། །དེ་ལྟ་བས་ན་དགེ་སློང་དག་དོན་འདི་ནི་དཔེ་ཡིན་པར་ཤེས་པར་བྱའོ། །
དེའི་དོན་ཡང་འདི་ལྟར་བལྟའོ། །དགེ་སློང་དག་ཉི་མ་ཤར་རོ་ཞེས་བྱ་བ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ཚིག་བླ་དགས་སོ། །བྱ་རོག་སྒྲ་འབྱིན་ཏོ་ཞེས་བྱ་བ་ནི་ཆོས་འཆད་པའི་གང་ཟག་གི་ཚིག་བླ་དགས་སོ། །
ཞིང་པ་ཞིང་རྨེད་དོ་ཞེས་བྱ་བ་ནི་གཏོང་བ་སྦྱིན་པ་དག་གི་ཚིག་བླ་དགས་སོ། །མི་རྒོད་ངུའོ་ཞེས་བྱ་བ་ནི་བདུད་ཀྱི་འཁོར་གྱི་ཚིག་བླ་དགས་སོ། །དེ་ལྟ་བས་ན་དགེ་སློང་དག་འདི་ལྟར་སྟོན་པ་རྗེས་སུ་བརྩེ་བ་ཅན་ཐུགས་རྗེ་ཅན་དོན་དུ་བཞེད་པ།  ཕན་པར་
བཞེད་པ།  ཐུགས་རྗེ་བ་ངས་ཉན་ཐོས་ཁྱེད་རྣམས་ལ་བྱ་བ་ནི་བྱས་ཟིན་གྱིས་ད་ནི་ཁྱེད་ཅག་གིས་དགོན་པ་དང་། ཤིང་དྲུང་དང་།  ཁྱིམ་སྟོང་པ་དང་།  ལུང་བ་དང་།  བྲག་ཕུག་དང་། སོག་མ་སྤུངས་པ་བླ་གབ་མེད་པ་དང་།  དུར་ཁྲོད་དང་།  ནགས་དང་། 
རི་དང་།  བས་མཐའ་འདི་དག་ཏུ་གནས་ཤིང་སྒོམས་ཤིག །དགེ་སློང་རྣམས་བག་མེད་པར་མ་བྱེད་ཅིག །ཕྱིས་འགྱོད་པ་ཅན་དུ་གྱུར་ཏ་རེ་འདི་ནི་ངའི་བསྟན་པའོ། །དགེ་སློང་དག་མཚོ་དང་།  ལྟེང་ཀ་དང་།  བྲག་ཕུག་དང་།  སྐྱེད་མོས་ཚལ་དང་།  ཆུ་མིག་དང་།  མེ་
ཏོག་དང་།  འབྲས་བུས་བརྒྱན་པའི་ཤིང་དེ་ལྟ་བུའི་སྟེང་ན་ཁྱད་པར་ཅན་དུ་དགའ་བའི་གནས་སུ་དོང་ནས་ཡིད་ལ་བྱེད་པ་སྒྲུབ་པ་ལ་རྩོམ་མོ། །དགེ་སློང་མ་ཡང་རྒྱལ་པོའི་ཀུན་དགའ་ར་བ་དང་ཉེ་བའི་ཚལ་སྟུག་པོར་གཞན་ཡང་བུད་མེད་དང་འཐུན་པའི་གནས་
དག་ཏུ་དོང་སྟེ་ཡིད་ལ་བྱེད་པ་སྒྲུབ་པ་ལ་རྩོམ་མོ། །དེ་སྔོན་གྱི་ལས་ཀྱི་རྣམ་པར་སྨིན་པས་བསྒྱུར་བས་བུད་མེད་ཅེས་བྱ་བའི་རྨའི་སྒོར་སྲོག་ཆགས་དག་ཞུགས་པར་བཅོམ་ལྡན་འདས་ཀྱིས་གསན་ནས་བཀའ་སྩལ་པ།  དེ་ལྟ་བས་ན་དགེ་སློང་དག་དགེ་སློང་མ་
<pb id="11.136b"/>
ཡིད་ལ་བྱེད་པ་སྒོམ་པ་ན་སྐྱིལ་མོ་དཀྲུང་བཅས་ཏེ་མ་འདུག་པར་སྐྱིལ་མོ་དཀྲུང་ཕྱེད་དུ་ཆོས་ལ་འདུག་པས་ཡིད་ལ་བྱེད་པ་སྒོམས་ཤིག །བཅོམ་ལྡན་འདས་ཀྱིས་དགེ་སློང་མས་སྐྱིལ་མོ་དཀྲུང་ཕྱེད་ཆོས་ཏེ་འདུག་པས་ཡིད་ལ་བྱེད་པ་སྒོམས་ཤིག་ཅེས་གསུངས་ན། 
དགེ་སློང་མ་དག་གིས་སྐྱིལ་མོ་དཀྲུང་ཕྱེད་དུ་བཅས་ཏེ་འདུག་ནས་ཡིད་ལ་བྱེད་པ་བསྒོམ་པ་ལ་རྩོམ་པ་དང་།  འོན་ཀྱང་དེའི་མོ་མཚན་དུ་སྲོག་ཆགས་ཕྲ་མོ་དག་ཞུགས་པ་གསན་ནས། བཅོམ་ལྡན་འདས་ཀྱིས་བཀའ་སྩལ་པ།  གནས་དེར་འདབ་མ་འམ་
ལོ་མ་སྲབ་མོ་ལྷུང་བས་གློན་ལ་སྐྱིལ་མོ་དཀྲུང་ཕྱེད་དུ་ཆོས་ཏེ་འདུག་ཤིག །གླེང་གཞི་ནི་མཉན་དུ་ཡོད་པ་ན་སྟེ།  ཚེ་དང་ལྡན་པ་ཨུ་པཱ་ལིས་བཅོམ་ལྡན་འདས་ལ་ཞུས་པ།  བཙུན་པ་ནམ་དགེ་སློང་མས་ཁྲིམས་ཕུལ་ནས་བབས་པར་གྱུར་པས་
ལེགས་པར་བཤད་པའི་ཆོས་འདུལ་བ་ལ་སླར་རབ་ཏུ་ཕྱུང་སྟེ་བསྙེན་པར་རྫོགས་ནས་དགེ་སློང་མའི་དངོས་པོར་འཚལ་ན་རབ་ཏུ་འབྱུང་ངམ་རབ་ཏུ་མི་འབྱུང་།  བཅོམ་ལྡན་འདས་ཀྱིས་བཀའ་སྩལ་པ།  ཨུ་པཱ་ལི་རབ་ཏུ་མི་འབྱུང་ངོ་། །
ཨུ་པཱ་ལི་ལན་ཅིག་བབས་པའི་དགེ་སློང་མས་ཕྱིར་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་བ་བསྙེན་པར་རྫོགས་ནས་དགེ་སློང་མའི་དངོས་པོར་དབྱུང་དུ་མེད་དོ། །གླེང་གཞི་ནི་མཉན་དུ་ཡོད་པ་ན་སྟེ།  ཚེ་དང་ལྡན་པ་ཨུ་པཱ་ལིས་
སངས་རྒྱས་བཅོམ་ལྡན་འདས་ལ་ཞུས་པ།  བཙུན་པ་གང་བཅོམ་ལྡན་འདས་ཀྱིས་ནི་འདི་ན་དགེ་སློང་མས་དགེ་སློང་ལ་ཚུལ་ཁྲིམས་ཉམས་པ་དང་།  ལྟ་བ་ཉམས་པ་དང་།  སྤྱོད་པ་ཉམས་པ་དང་།  འཚོ་བ་ཉམས་པའོ་ཞེས་གླེང་བར་མི་བྱ། དྲན་པར་
མི་བྱའོ་ཞེས་གསུངས་ན།  བཙུན་པ་ཅི་དགེ་སློང་མས་དགེ་སློང་ཕ་ལ་ཚུལ་ཁྲིམས་ཉམས་པ་དང་།  ལྟ་བ་ཉམས་པ་དང་།  སྤྱོད་པ་ཉམས་པ་དང་། འཚོ་བ་ཉམས་པའོ་ཞེས་གླེང་བར་བགྱི་བ་དང་།  དྲན་པར་བགྱི་བའི་རྣམ་གྲངས་འགའ་ཙམ་
མཆིས་སམ།  བཅོམ་ལྡན་འདས་ཀྱིས་བཀའ་སྩལ་པ།  ཨུ་པཱ་ལི་དགེ་སློང་མས་དགེ་སློང་ལ་ཚུལ་ཁྲིམས་ཉམས་པ་དང་།  ལྟ་བ་ཉམས་པ་དང་། སྤྱོད་པ་ཉམས་པ་དང་།  འཚོ་བ་ཉམས་པའོ་ཞེས་གླེང་བར་བྱ་བ་དང་།  དྲན་པར་
<pb id="11.137a"/>
བྱ་བའི་རྣམ་གྲངས་གང་ཡང་མེད་དོ། །<head n="3" t="ཚོང་དཔོན་གྱིས་ཀྱང་ཟས་ལྷག་མ་ཞེས་སོགས་བཤད་པ།" type="shepa" lv="6.6.12" zh="11.335"/>མདོར་ན།  ཚོང་དཔོན་གྱིས་ཀྱང་ཟས་ལྷག་མ། །བཞག་པ་དག་ནི་མི་སྤང་སྟེ། །བར་ཆད་ཆོས་ནི་མི་དྲི་བ། །གཞན་ཕྱིར་དག་དང་ཁྲག་འཛག་པའོ། །གླེང་གཞི་མཉན་དུ་ཡོད་པ་ན་སྟེ།  མཉན་དུ་
ཡོད་པ་ན་ཚོང་དཔོན་གཞན་ཞིག་གནས་པ་ཕྱུག་ལ་ནོར་མང་ཞིང་ལོངས་སྤྱོད་ཆེ་བ་དེས་རིགས་མཉམ་པ་ལས་ཆུང་མ་ཞིག་བླངས་ཏེ།  དེ་དེ་དང་ལྷན་ཅིག་རྩེ་དགའ་ཡོངས་སུ་སྤྱོད་དོ། །དེ་ལ་རྩེ་དགའ་སྤྱོད་ཀྱང་བུ་ཕོ་ཡང་མ་བྱུང་།  བུ་མོ་ཡང་མ་བྱུང་ངོ་། །
དེ་དུས་ཕྱི་ཞིག་ན་ནོར་ཟད་པར་གྱུར།  ལོངས་སྤྱོད་ཀྱང་ཟད་པར་གྱུར་ནས་དེས་ཆུང་མ་ལ་བཟང་མོ་ད་ནི་བདག་རྒས་པས་ནོར་བཙལ་བར་མི་ནུས་ཀྱིས་འཛེ་ཏའི་ཚལ་དུ་སོང་སྟེ་རབ་ཏུ་འབྱུང་ངོ་ཞེས་སྨྲས་པ་དང་།  དེས་ཇོ་བོ་དེ་སྟེ་ཁྱོད་རབ་ཏུ་འབྱུང་ན། 
བདག་སུའི་དྲུང་ན་འདུག་གིས་བདག་ཀྱང་རབ་ཏུ་འབྱུང་ངོ་ཞེས་སྨྲས་པ་དང་།  དེས་བཟང་མོ་ལེགས་ཀྱིས་འདོང་ཞེས་སྨྲས་ནས།  དེ་ཁྲིད་དེ་གཽ་ཏ་མཱི་སྐྱེ་དགུའི་བདག་མོའི་དྲུང་དུ་འོངས་ནས་རྐང་པ་ལ་ཕྱག་བྱས་ཏེ།  འཕགས་མ་རང་གི་སླས་འདི་
ལེགས་པར་བཤད་པའི་ཆོས་འདུལ་བ་ལ་རབ་ཏུ་འབྱུང་བར་འཚལ་གྱིས་རབ་ཏུ་ཕྱུང་ཤིག །བདག་འཛེ་ཏའི་ཚལ་དུ་མཆིས་ལ་རབ་ཏུ་འབྱུང་ངོ་ཞེས་སྨྲས་ནས་དེས་སྨྲས་པ།  བུ་ཁྱོད་ཆུང་མ་དང་བཅས་ཏེ་སེམས་བསྐྱེད་པ་ནི་ལེགས་
ཏེ་རབ་ཏུ་བྱུང་བ་ནི་བཅོམ་ལྡན་འདས་ཀྱིས་གསུངས་པ་ཡོན་ཏན་ལྔ་མཐོང་བའི་མཁས་པས་རབ་ཏུ་འབྱུང་བ་ལ་མོས་པར་བྱ་བའི་རིགས་སོ་ཞེས་བྱ་བ་ནས།  སྔ་མ་བཞིན་དུ་སངས་རྒྱས་དང་། སངས་རྒྱས་ཀྱི་ཉན་ཐོས་པ་དང་། 
མཁས་པ་དང་།  ཡང་དག་པར་སོང་བ་དང་།  སྐྱེས་བུ་དམ་པ་རྣམས་ཀྱིས་རྣམ་གྲངས་དུ་མས་ཀྱང་རབ་ཏུ་འབྱུང་བ་ནི་བསྟོད་ཀྱིས་ལེགས་ཏེ་རབ་ཏུ་དབྱུང་གིས་སོང་ཤིག་ཅེས་སྨྲས་ནས་དེ་རབ་ཏུ་ཕྱུང་ངོ་། །དེ་ཡང་འཛེ་ཏའི་ཚལ་དུ་
སོང་ནས་དགེ་སློང་དག་ལས་རབ་ཏུ་བྱུང་སྟེ། དེ་མཉན་དུ་ཡོད་པའི་ཚོང་དཔོན་ཞིག་རབ་ཏུ་བྱུང་ངོ་ཞེས་མིང་དུ་གྱུར་ཏེ། བསོད་ནམས་ཆེན་པོས་ཐོབ་པ་ནི་ཆོས་གོས་དང་བསོད་སྙོམས་དང་།  མལ་སྟན་དང་།  ནད་ཀྱི་རྐྱེན་སྨན་
<pb id="11.137b"/>
དཔྱད་དང་།  ཡོ་བྱད་རྣམས་སོ། །དེ་དུས་ཕྱི་ཞིག་ན་བསོད་སྙོམས་ཀྱི་ཕྱིར་ཞུགས་སོ། །དེའི་ཆུང་མ་དེ་ཡང་བསོད་སྙོམས་ལ་ཞུགས་པ་དང་།  དེའི་དུས་ན་མུ་གེ་ཆེན་པོ་བྱུང་སྟེ་དེ་བསོད་སྙོམས་ཀྱིས་ཕོངས་སོ། །དེས་དེ་མཐོང་
ནས་སྨྲས་པ། སྲིང་མོ་ཇི་ལྟར་འཚོ་ཞིང་འདུག །དེས་འཕགས་པ་མུ་གེའི་དུས་ལ་བབ་པས་བསོད་སྙོམས་ཀྱི་ཟས་སུ་ཡང་མི་སྟེར་ཏེ་སྡུག་བསྔལ་ཞིང་འཚོ་མོད་ཅེས་སྨྲས་པ་དང་།  དེས་སྲིང་མོ་ང་ལ་བསོད་སྙོམས་འབྱོར་མོད་ཀྱི་བཅོམ་
ལྡན་འདས་ཀྱིས་གནང་ན་བསོད་སྙོམས་ཀྱི་ཕྱེད་སྦྱིན་ནོ་ཞེས་སྨྲས་པ་དང་།  དེ་ཅང་མི་ཟེར་བར་དབྱར་མོ་ཁང་དུ་སོང་ནས་ཇི་ལྟ་བུར་གྱུར་པ་དགེ་སློང་མ་དག་ལ་སྨྲས་པ།  དེ་དག་གིས་དགེ་སློང་ལ་སྨྲས་པ། དགེ་སློང་དག་གིས་བཅོམ་ལྡན་
འདས་ལ་གསོལ་པ་དང་།  བཅོམ་ལྡན་འདས་ཀྱིས་འདི་འདྲ་བའི་དགེ་སློང་མ་ལ་གང་དགེ་སློང་གིས་བསོད་སྙོམས་ཞིག་འབྱོར་ན་དགེ་སློང་དེས་མུ་གེའི་དུས་ན་དེ་ལ་བསོད་སྙོམས་ཀྱི་ཕྱེད་སྦྱིན་པར་བྱ་སྟེ། དེ་ལ་ཐེ་ཚོམ་མ་བྱེད་ཅིག་ཅེས་
བཀའ་སྩལ་ཏོ། །བཅོམ་ལྡན་འདས་ཀྱིས་འདི་འདྲ་བའི་དགེ་སློང་མ་ལ་གང་དགེ་སློང་གིས་བསོད་སྙོམས་ཤིག་འབྱོར་ན་དགེ་སློང་དེས་མུ་གེའི་དུས་ལ་བབ་པ་དང་།  དེ་ལ་བསོད་སྙོམས་ཀྱི་ཕྱེད་བྱིན་ཅིག་ཅེས་བཀའ་སྩལ་ནས།  དེས་དེ་ལ་
བསོད་སྙོམས་ཀྱི་ཕྱེད་བཞག་པ་དང་།  དེས་དེ་ཟ་ཤིང་སོང་ངོ་། །དེ་ལ་དུས་ཕྱི་ཞིག་ན་འཕྲལ་བྱིན་པའི་བསོད་སྙོམས་ཤིག་རྙེད་དེ། དགེ་སློང་དེའི་དྲུང་དུ་མ་སོང་བ་དང་།  དགེ་སློང་དེས་བསམས་པ།  དེ་ནི་གུད་ནས་ཟས་རྙེད་དུ་ངེས་ཏེ།  དེའི་
ཕྱིར་འདིར་མ་འོངས་ན་འདི་སུའི་ཕྱིར་གཞག་སྙམ་དུ་བསམས་ནས།  དེས་དེ་མ་བཞག་པ་དང་།  ཇི་ཙམ་ཞིག་ན་དགེ་སློང་མ་དེ་ཡང་འོངས་ཏེ་དེས་སྲིང་མོ་ཁྱོད་མི་འོང་སྙམ་ནས།  བདག་གིས་བསོད་སྙོམས་མ་བཞག་སྟེ།  ཟས་འདི་ནི་
བཞག་པ་ཞིག་ན།  དེ་སྟེ་བཅོམ་ལྡན་འདས་ཀྱིས་གནང་ན་ནི་འདི་བདག་གིས་སྦྱིན་ནོ་ཞེས་སྨྲས་པ་དང་།  དེས་དེའི་རྐང་པ་ལ་ཕྱག་བྱས་ནས་དབྱར་མོ་ཁང་དུ་སོང་སྟེ།  དེས་ཇི་ལྟ་བུར་གྱུར་པ་དགེ་སློང་མ་དག་ལ་སྨྲས་ནས་དེ་དག་གིས་
<pb id="11.138a"/>
དགེ་སློང་དག་ལ་སྨྲས་ཏེ།  དགེ་སློང་དག་གིས་ཀྱང་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དེ་ལྟ་བས་ན་དགེ་སློང་དག་གིས་བཞག་པ་དགེ་སློང་མས་བྱིན་ལེན་བྱོས་ལ་བཟའ་བར་གནང་
ངོ་། །གང་ཡང་དགེ་སློང་མས་བཞག་པ་དེ་ནི་དགེ་སློང་གིས་བྱིན་ལེན་བྱོས་ཤིག །འདི་ལ་ཐེ་ཚོམ་མ་བྱེད་པར་དགེ་སློང་མས་ནི་དགེ་སློང་ལ་བྱིན་ལེན་བྱའོ། །དགེ་སློང་དག་གིས་ཀྱང་དགེ་སློང་མ་ལས་བྱིན་ལེན་བྱའོ། །གླེང་གཞི་ནི་མཉན་དུ་ཡོད་པ་
ན་སྟེ།  དགེ་སློང་དག་གིས་དགེ་སློང་མའི་དགེ་འདུན་གྱི་དབུས་སུ་ཐུན་མོང་མ་ཡིན་པའི་བར་ཆད་ཀྱི་ཆོས་དྲིས་པ་དང་། དེ་ངོ་ཚ་ནས་གདོང་སྨད་དེ་འདུག་གོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས།  བཅོམ་
ལྡན་འདས་ཀྱིས་བཀའ་སྩལ་པ། དགེ་སློང་དག་གིས་དགེ་སློང་མ་དང་ཐུན་མོང་མ་ཡིན་པའི་བར་ཆད་ཀྱི་ཆོས་དྲི་བ་མི་བྱའོ། །དགེ་སློང་མ་ཉིད་ཀྱིས་དྲིས་ཤིག །དགེ་སློང་གིས་དགེ་སློང་མ་ལ་དགེ་སློང་མ་དེ་ཐུན་མོང་མ་ཡིན་པའི་
བར་ཆད་ཀྱི་ཆོས་འདྲི་ན་འདས་པ་དང་བཅས་པར་འགྱུར་རོ། །དགེ་སློང་ཕ་དག་གིས་ཐུན་མོང་གི་དྲི་བར་བརྩམས་ན་འོན་ཀྱང་ངོ་ཚ་ནས་མ་སྨྲས་པ་དང་།  བཅོམ་ལྡན་འདས་ཀྱིས་བཀའ་སྩལ་པ། དགེ་སློང་མ་དྲུང་དུ་ཞོག་ལ་དྲིས་
ཤིག །དེས་ནི་དགེ་སློང་མ་ལ་སྨྲོས་ཤིག །དགེ་སློང་མ་དེས་ཀྱང་དགེ་སློང་ལ་སྨྲོས་ཤིག །གླེང་གཞི་མཉན་དུ་ཡོད་པ་ན་སྟེ།  ཚེ་དང་ལྡན་པ་ཤཱ་རིའི་བུ་ལ་དགེ་སློང་མ་གཞན་ཞིག་བསྙེན་པར་རྫོགས་ཏེ།  འདི་ལྟར་ཁྱོད་ཤེས་
རབ་མཆོག་གི་བསྟན་པ་ལ་བསྙེན་པར་རྫོགས་ནས་ཇི་ལྟར་ཁོམ་པ་ཕུན་སུམ་ཚོགས་པ་རྙེད་པར་དཀའ་བ་འདི་ལ་སྐྱོ་བར་མ་བྱེད་ཅིག་ཅེས་བསྒོ་བ་དེའི་བར་དུ་དེར་ཁྲག་ཟགས་ནས།  དེ་ལ་ཚེ་དང་ལྡན་པ་ཤཱ་རིའི་བུས་སྲིང་མོ་
ལོངས་ཏེ་སོང་ཤིག་ཅེས་སྨྲས་པ་དང་།  དེ་ཁྲག་ཟགས་ཏེ་ངོ་ཚ་ནས་ཡིད་ལ་གནོང་བས་མ་ལངས་པ་དང་ཚེ་དང་ལྡན་པ་ཤཱ་རིའི་བུས་དེ་ཤེས་ནས་སོང་ངོ་། །དེ་ལ་དགེ་སློང་མ་དག་གིས་ནུ་མོ་དཀྱིལ་འཁོར་ཉིད་དུ་ཁྱོད་ཀྱིས་སློབ་
<pb id="11.138b"/>
དཔོན་ལ་མ་དད་པར་བྱའམ་ལོངས་ཤེས་བསྒོ་ན་ཁྱོད་ཅི་ཕྱིར་མི་ལྡང་ཞེས་སྨྲས་པ་དང་།  དེས་ཕུ་ནུ་མོ་དག་འདི་ནི་ཡོན་ཏན་ཆེན་པོ་དག་འདི་ལྟ་བུའི་ལས་མེད་ན་ཁྱོད་ཀྱང་འདི་སྐད་སྨྲ་འམ།  བདག་ཙོག་པུར་འདུག་པས་ཁྲག་ཟགས་ན་ཇི་ལྟར་ལྡང་ཞེས་
སྨྲས་པ་དང་། དེ་དག་ཅང་མི་ཟེར་བར་འདུག་གོ། །དེ་ལྟར་གྱུར་པ་དེ་དག་གིས་དགེ་སློང་དག་ལ་བྱས་ནས་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དེ་ལྟ་བས་ན་དགེ་སློང་མ་
བསྙེན་པར་རྫོགས་པར་བྱེད་པ་ཙོག་པུར་མ་འདུག་པར་ཕ་གུ་འམ།  རྩྭ་འམ།  སྟན་ནང་ཚངས་ཅན་གྱི་སྟེང་དུ་བཞག་པར་བྱ་སྟེ་བུད་མེད་ལྟོ་སྙི་བའི་ཕྱིར་རོ། །<head n="3" t="དགེ་སློང་ལྷག་མ་མི་རུང་སྟེ་ཞེས་སོགས་བཤད་པ།" type="shepa" lv="6.6.13" zh="11.339"/>མདོར་ན།  དགེ་སློང་ལྷག་མ་མི་རུང་སྟེ། །མི་གཙང་བ་ནི་རྐེད་
ཆིངས་དང་། །ནུ་རྟེན་དང་ཡང་ནུ་མཆིངས་ཀྱི། །བར་ཆད་དེ་དག་བཅང་མི་བྱ། །སངས་རྒྱས་བཅོམ་ལྡན་འདས་མཉན་དུ་ཡོད་པ་ན་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ།  དེ་ནས་གཽ་ཏ་མཱི་སྐྱེ་དགུའི་བདག་
མོ་ཆེན་མོ་འཁོར་ལྔ་བརྒྱ་དང་ལྗོངས་རྒྱུ་ཞིང་དོང་བ་ལས་ཉི་མ་ནུབ་ཀར་ཛེ་ཏའི་ཚལ་དུ་ཕྱིན་ནས།  དེས་མཉན་དུ་ཡོད་པར་འདོང་དུ་ནི་དུས་ལས་ཡོལ་ན་འདི་ཉིད་དུ་འདི་ཇི་ལྟ་བུ་པ་དེ་ལྟ་བུར་ནུབ་མོ་གནས་ཏེ་ནང་པར་ནམ་ནངས་ནས་འདོང་ངོ་སྙམ་བསམས་
ཏེ།  དེ་ས་ལ་ཉལ་བས་དེའི་ཆོས་གོས་རྣམས་རྡུལ་གྱིས་གོས་པར་གྱུར་ཏོ། །དེ་ནང་པར་ནམ་ནངས་ནས་ཕྱིར་ཡང་འོང་དགོས་ཀྱིས་གཅིག་ཆར་སྟོན་པ་ལ་ཕྱག་བྱས་ཏེ་འདོང་ངོ་སྙམ་བསམས་ནས།  དེ་དག་བཅོམ་ལྡན་འདས་གང་ན་བ་དེར་སོང་སྟེ་
ཕྱིན་ནས་བཅོམ་ལྡན་འདས་ཀྱི་ཞབས་ལ་ཕྱག་བྱས་ཏེ་སྤྱན་སྔར་འཁོད་པ་དང་།  བཅོམ་ལྡན་འདས་ཀྱིས་དེའི་ཆོས་གོས་ལ་རྡུལ་གོས་པ་གཟིགས་ནས་གཽ་ཏ་མཱི་ཁྱོད་ཀྱི་ཆོས་གོས་ལ་རྡུལ་སུས་བསྒོས་ཤེས་སྨྲས་པ་དང་། དེས་ཇི་ལྟ་བུར་
གྱུར་པ་ཞིབ་ཏུ་གསོལ་ཏེ། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་དགེ་སློང་དག་གིས་དགེ་སློང་མ་ལ་དགེ་སློང་གིས་མལ་སྟན་གྱི་ལྷག་མ་མ་བྱིན་ནམ།  མ་སྩལ་ཏོ། །བཅོམ་ལྡན་འདས་
<pb id="11.139a"/>
ཀྱིས་བཀའ་སྩལ་པ། ཀུན་དགའ་བོ་དེ་ལྟ་བས་ན་གནང་བ་ནི་དགེ་སློང་གི་མལ་སྟན་གྱི་ལྷག་མ་དགེ་སློང་མ་ལ་བྱིན་ཅིག །དེ་ལ་ཐེ་ཚོམ་མ་བྱེད་ཅིག །བཅོམ་ལྡན་འདས་ཀྱིས་དགེ་སློང་དག་གིས་དགེ་སློང་གི་མལ་སྟན་གྱི་
ལྷག་མ་དགེ་སློང་མ་ལ་བྱིན་ཅིག་ཅེས་བཀའ་སྩལ་པ་དང་། དགེ་སློང་གཞན་གྱིས་མལ་སྟན་ཤིན་ཏུ་བཟང་པོ་བླངས་ཏེ་དེའི་ལྷག་མ་དགེ་སློང་དག་གིས་དགེ་སློང་མ་དེ་དག་ལ་བྱིན་ནས་བཅོམ་ལྡན་འདས་ཀྱིས་བཀའ་སྩལ་པ།  བཟང་པོ་ལས་མ་སྦྱིན་པར་
གོས་རྙིང་པ་འམ། སྣམ་བུ་འམ།  རས་ལྟ་བུ་ལས་བྱིན་ཅིག །གླེང་གཞི་ནི་མཉན་དུ་ཡོད་པ་ན་སྟེ།  ཚེ་དང་ལྡན་པ་འོད་སྲུང་ཆེན་པོ་སྔ་དྲོ་ཤམ་ཐབས་དང་ཆོས་གོས་གྱོན།  ལྷུང་བཟེད་ཐོགས་ཏེ་མཉན་དུ་ཡོད་པར་བསོད་སྙོམས་ཀྱི་
ཕྱིར་ཞུགས་སོ། །དགེ་སློང་མ་སྦོམ་དགའ་མོ་ཡང་གཙུག་ལག་ཁང་དུ་ཞུགས་ཏེ།  སྔོན་གྱི་དུས་སུ་གྱུར་པས་ཆུ་བོ་རྣམས་ཆུས་གང་བས་ན་ཚེ་དང་ལྡན་པ་འོད་སྲུང་ཆེན་པོ་ཟམ་པ་ལ་རྒལ་བ་དང་།  སྦོམ་དགའ་མོས་མཐོང་ནས།  དེས་
བསམས་པ།  བླུན་པོ་འདི་མི་དགའ་བར་འགྱུར་བ་ཞིག་བྱའོ་སྙམ་ནས།  དེས་འགྲོས་མགྱོགས་ཤིང་མྱུར་དུ་སོང་སྟེ་དེ་ཟམ་པ་རྒལ་བ་ལ་དེས་ཟམ་པ་དེ་བསྒུལ་བ་དང་།  ཚེ་དང་ལྡན་པ་འོད་སྲུང་ཆེན་པོ་ལྷུང་ནས་དེའི་སྦྱར་མ་དང་ཤམ་ཐབས་
དག་ཆུས་གཤེར་ལྷུང་བཟེད་ཤོར་བས་ཆུར་ནུབ་བོ། །ཁར་གསིལ་ནི་ཁྱེར་རོ། །དེས་སྨྲས་པ།  སྲིང་མོ་འདི་ཁྱོད་ཀྱིས་ནི་མ་ཉེས་ཀྱི། ཚེ་དང་ལྡན་པ་ཀུན་དགའ་བོས་ཉེས་ཏེ།  འདི་ལྟར་ཉེས་པ་སྦོམ་པོ་སྤྱོད་པའི་བུད་མེད་རྣམས་
ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་བ་བསྙེན་པར་རྫོགས་ནས་དགེ་སློང་མའི་དངོས་པོར་རྗེས་སུ་ཡི་རང་བས་ལན། དེ་ལྟར་གྱུར་པ་དགེ་སློང་དག་གིས་ཐོས་ཏེ།  བཅོམ་ལྡན་འདས་ལ་གསོལ་ནས་བཅོམ་ལྡན་
འདས་ཀྱིས་དགོངས་པ། གང་སུ་ཞིག་དགེ་སློང་མ་དང་། དགེ་སློང་དང་ལྷན་ཅིག་ཏུ་ཟམ་པ་གཅིག་རྒལ་ན་ཉེས་པའི་དམིགས་ཡིན་ཏེ།  དེ་ལྟ་བས་ན་དགེ་སློང་མས་དགེ་སློང་ཕ་དང་ལྷན་ཅིག་ཏུ་ཟམ་པ་གཅིག་ལ་མ་རྒལ་གཅིག ། 
<pb id="11.139b"/>
རྒལ་ན་འདས་པ་དང་བཅས་པར་འགྱུར་རོ། །བཅོམ་ལྡན་འདས་ཀྱིས་དགེ་སློང་མ་དགེ་སློང་དང་ལྷན་ཅིག་ཏུ་ཟམ་པ་ཅིག་ལ་མ་རྒལ་ཅིག་ཅེས་བཀའ་སྩལ་པ་དང་།  ཟམ་པ་བརྟན་པ་ཞེང་ཆེན་པོ་གཞན་ལ་ཡང་དེ་དག་མ་རྒལ་ནས།  བཅོམ་
ལྡན་འདས་ཀྱིས་བཀའ་སྩལ་པ།  ཟམ་པ་གང་བརྟན་ཞིང་ཞེང་ཆེ་བ་ལ་ནི་དེ་དག་རྒལ་བར་བྱ་སྟེ།  དེ་ལ་ཐེ་ཚོམ་དུ་མ་བྱེད་ཅིག །གླེང་གཞི་ནི་མཉན་དུ་ཡོད་པ་ན་སྟེ།  དེ་ནས་དགེ་སློང་མ་སྦོམ་དགའ་མོ་སྔ་དྲོ་ཤམ་ཐབས་དང་ཆོས་གོས་
བགོས། ལྷུང་བཟེད་ཐོགས་ཏེ་མཉན་དུ་ཡོད་པར་བསོད་སྙོམས་ཀྱི་ཕྱིར་ཞུགས་ནས།  རིམས་བཞིན་དུ་བཙུན་མོ་ཕྲེང་ལྡན་མའི་དྲུང་དུ་སོང་བ་དང་།  དེས་བདེ་བར་འོངས་པའི་ཚིག་སྙན་པར་སྨྲས་ནས་སྟན་བཏིང་ངོ་། །དེ་གཏམ་ཟེར་
ཞིང་སྐད་ཅིག་འདུག་ནས་ཕྲེང་ལྡན་མ་ཁྱོད་ཀྱི་རྐེད་པ་ཕྲ་ཞིང་ཕྲའོ་ཞེས་སྨྲས་པ་དང་།  དེས་འཕགས་མ་ཁྱོད་ཀྱིས་འདི་དྲིས་ཏེ་ཅིར་དགོས།  བདག་ནི་ཇི་ནས་ཀྱང་རྣམ་པ་གང་གིས་ལྷའི་སེམས་མཉེས་པར་བྱེད་དོ་ཞེས་སྨྲས་པ་དང་།  དེས་
ཕྲེང་ལྡན་མ་དེ་བཞིན་མོད་ཀྱི་འོན་ཀྱང་ཐེ་ཚོམ་དགྲོལ་བ་ཙམ་དུ་དྲིས་སྨྲོས་ཤིག་ཅེས་བྱས་པ་དང་།  དེས་འཕགས་མ་བདག་ནི་རྐེད་ཆིངས་འཆང་ངོ་ཞེས་སྨྲས་པ་དང་།  དེས་ལེགས་ཏེ་དེའི་ཕྱིར་ཁྱོད་ལ་སྐྱེ་བོ་མང་པོ་དག་གི་ཡིད་མགུ་བ་དང་
དགའ་བར་བྱེད་དོ་ཞེས་སྨྲས་པ་དང་། དེ་ཅང་མི་ཟེར་བར་འདུག་གོ། །སྦོམ་དགའ་མོ་དབྱར་མོ་ཁང་དུ་སོང་ནས་རྐེད་བཅིངས་བཅངས་སོ། །དུས་ཕྱི་ཞིག་ན་སྦོམ་དགའ་མོ་ཆུ་བོ་ཨ་ཛིར་བ་ཏིའི་དྲུང་ན་དགེ་སློང་མ་དག་དང་ལྷན་ཅིག་ཁྲུས་བྱེད་པ་ན་
དེ་དག་གིས་མཐོང་ནས།  འཕགས་མ་བདག་ཅག་གི་རྐེད་པ་ནི་སྦོམ་ཞིང་སྦོམ་ལ།  ཁྱོད་ཀྱི་ཕྲ་ཞིང་ཕྲ་བ་འདི་ཅིའི་ཕྱིར་ཞེས་དྲིས་པ་དང་།  དེས་ནུ་མོ་དག་བདག་ནི་རྐེད་བཅིངས་བཅངས་སོ། །དེ་བས་ན་བདག་གི་རྐེད་པ་འདི་འདྲའོ་
ཞེས་སྨྲས་སོ། །དེ་དག་གིས་འཕགས་མ་ཁྱོད་རྐེད་ཆིངས་བཅང་དུ་རུང་ངམ་ཞེས་དྲིས་པ་དང་།  དེས་ནུ་མོ་དག་རུང་ཡང་བླ་མི་རུང་ཡང་བླ་སྟེ་བདག་གིས་ནི་བཅངས་སོ་ཞེས་སྨྲས་པ་དང་།  དགེ་སློང་མ་དག་འཕྱ་ཞིང་སྨོད་དོ། །ངན་དུ་
<pb id="11.140a"/>
འཛེར་བ་ནི་དགེ་སློང་མས་རྐེད་ཆིངས་འཆང་བ་ལྟ་ག་ལ་སྲིད།  དེ་ལྟར་གྱུར་པ་དེ་དག་གིས་དགེ་སློང་རྣམས་ལ་སྨྲས་པ་དང་།  དགེ་སློང་དག་གིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ། 
དེ་ལྟ་བས་ན་དགེ་སློང་མས་རྐེད་ཆིངས་མ་འཆང་ཤིག །དགེ་སློང་མས་རྐེད་ཆིངས་འཆང་ན་འདས་པ་དང་བཅས་པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ།  དེ་ནས་དགེ་སློང་མ་སྦོམ་དགའ་མོས་སྔ་དྲོ་ཤམ་ཐབས་དང་ཆོས་གོས་བགོས་
ལྷུང་བཟེད་ཐོགས་ཏེ་སྔ་མ་བཞིན་དུ་སྐད་ཅིག་འདུག་པའི་བར་དུ་གཏམ་བྱས་པ་དང་། ཕྲེང་ལྡན་མ་ཁྱོད་ཀྱི་ནུ་མ་ཅི་ཕྱིར་མཐོ་ཞིང་འགྲེང་ཞེས་དྲིས་པ་དང་།  འཕགས་མ་འདི་དྲིས་ཏེ་ཁྱོད་ལ་ཅི་དགོས།  བདག་ནི་རྣམ་པ་ཅི་དང་ཅིས་ཀྱང་ལྷའི་
སེམས་མཉེས་པར་བྱེད་དོ་ཞེས་སྨྲས་པ་དང་།  དེས་ཕྲེང་ལྡན་མ་དེ་བཞིན་མོད་ཀྱིས་ཐེ་ཚོམ་དགྲོལ་བའི་ཕྱིར་དྲིས་པ་སྨྲོས་ཤིག་ཅེས་སྨྲས་པ་དང་།  དེས་འཕགས་མ་བདག་ནི་ནུ་རྟེན་འཆང་ངོ་ཞེས་སྨྲས་སོ། །དེས་ལེགས་སོ་དེ་ལྟ་
བས་ན་ལྷ་མོ་ཁྱོད་ནི་བུད་མེད་རིན་པོ་ཆེའོ་ཞེས་སྨྲས་པ་དང་།  དེ་ཅང་མི་ཟེར་བར་འདུག་གོ། །སྦོམ་དགའ་མོ་དབྱར་མོ་ཁང་དུ་སོང་ངོ་། །དེས་དབྱར་མོ་ཁང་དུ་སོང་ནས་ནུ་རྟེན་བཅངས་པ་ནས།  སྔ་མ་དང་འདྲ་བའི་བར་དུ་སྟེ།  དེ་ལྟ་
བས་ན་དགེ་སློང་དག་དགེ་སློང་མས་ནུ་རྟེན་མ་འཆང་ཤིག །དགེ་སློང་མས་ནུ་རྟེན་འཆང་ན་འདས་པ་དང་བཅས་པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ།  དེ་ནས་དགེ་སློང་མ་སྦོམ་དགའ་མོ་སྔ་དྲོ་ཤམ་ཐབས་དང་ཆོས་གོས་
བགོས་ལྷུང་བཟེད་ཐོགས་ཏེ་སྔ་མ་དང་འདྲ་བ་ནས།  སྐད་ཅིག་གཏམ་ཟེར་ཞིང་འདུག་པའི་བར་དུ་ཕྲེང་ལྡན་མ་ཅི་ཕྱིར་ཁྱོད་ཀྱི་ནུ་མ་འཕྱར་ཅེས་སྨྲས་པ་དང་།  དེས་འཕགས་མ་ཁྱོད་ཀྱིས་འདི་དྲིས་ཏེ་ཅི་དགོས་བདག་གི་རྣམ་པ་ཅི་དང་ཅིས་
ལྷའི་སེམས་མཉེས་པར་བགྱིད་དོ་ཞེས་སྨྲས་པ་དང་། ཕྲེང་ལྡན་མ་དེ་བཞིན་མོད་ཀྱི་ཐེ་ཚོམ་དགྲོལ་བའི་ཕྱིར་དྲིས་པ་སྨྲོས་ཤིག་ཅེས་སྨྲས་པ་དང་།  དེས་འཕགས་མ་བདག་ནི་ནུ་མའི་བར་ཆད་འཆང་ངོ་ཞེས་སྨྲས་པ་དང་།  དེས་ལེགས་སོ་
<pb id="11.140b"/>
ཞེས་བྱས་ན།  ཁྱོད་ལ་ནང་གི་བཙུན་མོ་དགའ་ཞིང་ཡིད་མགུའོ་ཞེས་སྨྲས་པ་དང་།  དེ་ཅང་མི་ཟེར་བར་འདུག་གོ། །སྦོམ་དགའ་མོ་ཡང་དབྱར་མོ་ཁང་དུ་སོང་ངོ་། །དེས་དབྱར་མོ་ཁང་དུ་སོང་ནས་ནུ་མའི་བར་ཆད་བཅངས་པ་ནས་སྔ་མ་དང་འདྲ་བའི་བར་དུ་སྟེ། 
དེ་ལྟ་བས་ན་དགེ་སློང་མས་ནུ་མའི་བར་ཆད་མ་འཆང་ཤིག །དགེ་སློང་མ་ནུ་མའི་བར་ཆད་འཆང་ན་འདས་པ་དང་བཅས་པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ།  བཅོམ་ལྡན་འདས་ཀྱིས་དགེ་སློང་མ་རྐེད་ཆིངས་མ་འཆང་ཤིག་ཅེས་
གསུངས་པ་དང་།  སྦོམ་དགའ་མོས་རས་ཅི་དང་ཅི་ཡང་རུང་དེས་རྐེད་པ་བཅིངས་པ་དང་།  དེ་ནས་དུས་ཕྱི་ཞིག་ན་སྦོམ་དགའ་མོ་ཆུ་བོ་ཨ་ཛིར་བ་ཏིར་དགེ་སློང་མ་དང་ལྷན་ཅིག་ཏུ་ཁྲུས་བྱེད་པ་དེ་དག་གིས་དེ་མཐོང་ནས།  འཕགས་མ་དགེ་སློང་མའི་རྐེད་པ་
རྐེད་ཆིངས་ཀྱིས་བཅིང་དུ་བཅོམ་ལྡན་འདས་ཀྱིས་མ་གནང་ན། ཁྱོད་ཀྱི་རྐེད་པ་ཕྲ་བ་ཕྲ་བ་ཞེས་དྲིས་པ་དང་།  དེས་ནུ་མོ་བདག་ནི་རས་ཅི་དང་ཅི་ཡང་རུང་བས་དཀྲིས་སོ་ཞེས་སྨྲས་པ་དང་།  དེ་དག་གིས་ཁྱོད་རས་ཅི་དང་ཅིས་ཀྱང་དཀྲིས་རུང་
ངམ་ཞེས་དྲིས་པ་དང་།  དེས་ནུ་མོ་དག་རུང་ཡང་བླ་མི་རུང་ཡང་བླ་སྟེ།  བདག་གིས་ནི་བཅིངས་སོ་ཞེས་ཟེར་བ་དང་།  དགེ་སློང་མ་དག་འཕྱ་སྨོད་ངན་དུ་འཛེར་བ་ནི་དགེ་སློང་མས་རས་ཅི་དང་ཅིས་ཀྱང་རྐེད་པ་དཀྲི་བ་ག་ལ་རིགས།  དེ་ལྟར་
གྱུར་པ་དེ་དག་གིས་སྔ་མ་དང་འདྲ་བའི་བར་དུ་སྟེ། དགེ་སློང་མས་རས་ཅི་དང་ཅིས་ཀྱང་རུང་རྐེད་པ་མ་དཀྲི་ཤིག །དགེ་སློང་མས་རས་ཅི་དང་ཅིས་ཀྱང་རུང་། རྐེད་པ་དཀྲིས་ན་འདས་པ་དང་བཅས་པར་འགྱུར་རོ། །<head n="3" t="བཙོག་པའི་གནས་སུ་མི་དོར་བ་སོགས་བཤད་པ།" type="shepa" lv="6.6.14" zh="11.344"/>མདོར་ན།  བཙོག་
པའི་གནས་སུ་མི་དོར་ཏེ། །མངལ་དང་མི་གཙང་མི་བཏུང་ངོ་། །བདག་གི་བུ་ལ་རེག་པར་བྱ། །གཞན་གྱི་བུ་ལ་རེག་མི་བྱའོ། །སངས་རྒྱས་བཅོམ་ལྡན་འདས་མཉན་དུ་ཡོད་པ་ན་ཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་
ཏེ། ཚེ་དང་ལྡན་པ་འོད་སྲུང་ཆེན་པོ་སྔ་དྲོ་ཤམ་ཐབས་དང་ཆོས་གོས་བགོས་ལྷུང་བཟེད་ཐོགས་ཏེ་མཉན་དུ་ཡོད་པར་བསོད་སྙོམས་ཀྱི་ཕྱིར་ཞུགས་སོ། །དགེ་སློང་མ་སྦོམ་དགའ་མོ་ཡང་བསོད་སྙོམས་ཀྱི་ཕྱིར་ཞུགས་པ་དང་།  ཚེ་དང་
<pb id="11.141a"/>
ལྡན་པ་འོད་སྲུང་ཆེན་པོ་བཤང་སའི་ཆུ་ཁུང་དང་ཉེ་བ་ཞིག་ནས་མར་སོང་བ་དང་། སྦོམ་དགའ་མོས་མཐོང་སྟེ། དེས་བསམས་པ། བླུན་པོ་འདི་མི་དགའ་བར་འགྱུར་བ་ཞིག་བྱའོ་སྙམ་ནས་མྱུར་ཞིང་རིངས་པར་སོང་སྟེ།  བཤང་
སའི་ཆུ་ཁུང་གི་ནང་དུ་ཕ་གུ་འཕངས་པ་དང་།  ཚེ་དང་ལྡན་པ་འོད་སྲུང་ཆེན་པོའི་ཆོས་གོས་དང་བསོད་སྙོམས་ཀྱི་སྣོད་རྣམས་མ་རུང་བར་བྱས་ནས་དེས་སྨྲས་པ། སྲིང་མོ་ཁྱོད་ཀྱིས་ནི་མ་ཉེས་པ་ནས་སྔ་མ་བཞིན་ཏེ་དེ་ལྟ་བུར་གྱུར་པ་དགེ་
སློང་དག་གིས་ཐོས་ནས་བཅོམ་ལྡན་འདས་ལ་གསོལ་བའི་བར་དུ་སྟེ།  བཅོམ་ལྡན་འདས་ཀྱིས་བཀའ་སྩལ་པ།  དེ་ལྟ་བས་ན་དགེ་སློང་དག་དགེ་སློང་མས་དགེ་སློང་ཕ་ལ་མི་གཙང་བས་མ་རུང་བར་མ་བྱེད་ཅིག །དགེ་སློང་ཕ་ལ་མི་
གཙང་བས་མ་རུང་བར་བྱེད་ན་འདས་པ་དང་བཅས་པར་འགྱུར་རོ། །གླེང་གཞི་མཉན་དུ་ཡོད་པ་ན་སྟེ།  མཉན་དུ་ཡོད་པ་ན་ཁྱིམ་བདག་གཞན་ཞིག་ཕྱུག་ཅིང་ནོར་མང་ལ་ལོངས་སྤྱོད་ཆེ་བ་ཞིག་འདུག་སྟེ།  དེས་རིགས་མཉམ་པ་ལས་ཆུང་མ་
ཞིག་བླངས་ཏེ་དེ་དང་ལྷན་ཅིག་ཏུ་རྩེ་དགའ་ཡང་ཡོངས་སུ་སྤྱོད་དོ། །དེ་དུས་ཕྱི་ཞིག་ན་ཟོང་ཁྱེར་ནས་ཡུལ་གཞན་དུ་སོང་བ་དང་། དེས་ཆུང་མ་ལ་སྨྲས་པ།  བཟང་མོ་ང་ཟོང་ཁྱེར་ཏེ་ཡུལ་གཞན་དུ་འགྲོས་ཁྱོད་མི་གཡེང་ཞིང་བག་ཡོད་པར་ཁྱིམ་སྲུངས་
ཤིག །དེས་ཇོ་བོ་ལེགས་ཏེ་དེ་བཞིན་དུ་བགྱིས། དུས་དུས་སུ་གཏམ་སྤྲིངས་ཤིག་ཅེས་སྨྲས་སོ། །དེ་ཟོང་ཁྱེར་ཏེ་ཡུལ་གཞན་དུ་སོང་བ་དང་།  དེའི་ཆུང་མ་དེ་གོས་དང་ཟས་བཟང་བའི་ཕྱིར་ཉོན་མོངས་པས་གཟིར་བར་གྱུར་ཏེ།  དེས་སྐྱེས་པ་
གཞན་དང་ལྷན་ཅིག་ཏུ་ཡོངས་སུ་སྤྱད་པས་སེམས་ཅན་དང་ལྡན་པར་གྱུར་ནས་བསམས་པ།  མངལ་ན་གནས་པ་བསད་དོ། །བདག་གི་ཁྱོ་འོངས་པ་དང་མ་རུང་བར་བྱེད་དོ་སྙམ་ནས། དེས་མངལ་ན་གནས་པ་བསད་ནས་ལྟུང་བར་བྱ་སྟེ།  འདི་
ཇི་ལྟར་དོར། གང་དུ་དོར་མི་ཤེས་ཏེ་རབ་ཏུ་སེམས་ཁོངས་སུ་ཆུད་ཅིང་འདུག་པ་དང་།  སྦོམ་དགའ་མོ་ཁྱིམ་དེར་བསོད་སྙོམས་ལ་ཞུགས་ཏེ།  དེས་མཚན་བཟངས་མ་བསོད་སྙོམས་བྱིན་ཅིག་ཅེས་སྨྲས་པ་དང་།  དེས་བདག་མི་དགའ་བས་གཟིར་བས་
<pb id="11.141b"/>
བསོད་སྙོམས་སྦྱིན་དུ་སུ་ཡང་མེད་ཀྱིས་བཞུད་ཅིག་ཅེས་སྨྲས་པ་དང་།  དེས་སྨྲས་པ།  མཚན་བཟངས་མ་ཤི་བ་འམ་ཅིག་མེད་དམ།  དེས་འཕགས་མ་སུ་ཡང་མ་ཤི་མོད་ཀྱི་བདག་ལས་བུ་ཞིག་བྱུང་སྟེ།  ཇི་ལྟར་དོར།  གང་ཏུ་དོར་བ་བདག་གིས་མི་
ཤེས་སོ་ཞེས་སྨྲས་པ་དང་།  དེས་སྨྲས་པ།  མཚན་བཟངས་མ་དེ་བདག་གིས་དོར་ན་བདག་ལ་བསོད་སྙོམས་སྦྱིན་ནམ།  འཕགས་མ་གསོལ་ལོ། །ཕྱི་བཞིན་འབྲང་བའི་དགེ་སློང་མ་ལ་ཡང་སྦྱིན་ནམ་གསོལ་ལོ། །དགེ་སྐོས་ལ་ཡང་སྦྱིན་ནམ།  གསོལ་
ལོ། །ལེགས་ཀྱིས་དོར་རོ། །དེས་དེ་ལྷུང་བཟེད་ཆེན་པོར་བཅུག་སྟེ།  ཁང་པ་སྟོང་པར་ཁྱེར་ནས་དེར་དོར་བ་ལ་ཞུགས་པ་དང་།  ཁྱིམ་སྟོང་པ་དེར་སྔོན་སྐྱེས་པ་ཞིག་ཞུགས་པ་དེས་མཐོང་ནས་དེས་མགོ་རེག་དགེ་སྦྱོང་མ་ཅི་བྱེད་ཅེས་སྨྲས་པ་དང་། 
དེས་ཁྱེད་ཅག་ལྟ་བུ་ནལ་གྱི་བུ་དང་སུའི་བུ་གཏོལ་མེད་པས་རིགས་དང་ལྡན་པའི་བུད་མེད་འདི་འདྲ་བའི་ལས་བྱས་པ་དེ་འདོར་རོ་ཞེས་སྨྲས་པ་དང་།  དེས་དེ་ལ་བརྒྱད་བཀག་སྟེ་སོང་ངོ་། །དེས་དགེ་སློང་མ་ཞིག་མཐོང་ནས་དགེ་སློང་མ་མི་སྲུན་པ་ཁྱོད་ཀྱི་
སྦོམ་དགའ་མོས་འདི་དང་འདི་ལྟ་བུ་བྱས་སོ་ཞེས་སྨྲས་པ་དང་།  དེ་ལན་མེད་ནས་ཅང་མི་ཟེར་བར་འདུག་གོ། །དེ་ལྟར་གྱུར་པ་དགེ་སློང་མ་དག་གིས་དགེ་སློང་ཕ་དག་ལ་སྨྲས་ཏེ།  དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་
ལྡན་འདས་ཀྱིས་དགོངས་པ།  འདི་ལྟར་དགེ་སློང་མས་ལྷུང་བཟེད་ཆེན་པོ་འཆང་ན་ཉེས་པའི་དམིགས་ཡིན་ཏེ།  དེ་ལྟ་བས་ན་དགེ་སློང་མ་དག་གིས་ལྷུང་བཟེད་ཆེན་པོ་མི་བཅང་བར་མཁྱེན་ནས་དགེ་སློང་དག་ལ་བཀའ་སྩལ་པ།  དགེ་སློང་
དག་དགེ་སྦྱོང་མ་ཡིན་པའི་སྦོམ་དགའ་མོས་དགེ་སློང་མ་མ་ཡིན་པ་བྱས་ཏེ།  དེ་ལྟ་བས་ན་དགེ་སློང་མས་འདི་འདྲ་བའི་ལས་མི་བྱ་སྟེ། ལྷུང་བཟེད་ཆེན་པོ་ཡང་མ་འཆང་ཤིག །དགེ་སློང་མས་དེ་འདྲ་བའི་ལས་བྱེད་དམ།  ལྷུང་བཟེད་ཆེན་པོ་འཆང་ན་འདས་
པ་དང་བཅས་པར་འགྱུར་རོ། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་མས་ལྷུང་བཟེད་ཆེན་པོ་མ་འཆང་ཤིག །བཅོམ་ལྡན་འདས་ཀྱིས་བཀའ་སྩལ་པ།  གང་དགེ་སློང་གི་ལྷུང་བཟེད་ཆུང་ངུ་ནི་དགེ་སློང་མའི་ཆེན་པོའོ། །གླེང་གཞི་མཉན་
<pb id="11.142a"/>
དུ་ཡོད་པ་ན་སྟེ།  ནམ་དགེ་སློང་མ་འགུབ་ཏས་གཅིན་གྱི་ཐིགས་པ་ཅིག་ནི་ཁར་བླུགས། ཅིག་ནི་མངལ་གྱི་སྒོར་བཅུག་པ་དང་། སེམས་ཅན་གྱི་ལས་ཀྱི་རྣམ་པར་སྨིན་པ་བསམ་གྱིས་མི་ཁྱབ་པས་གཞོན་ནུ་འོད་སྲུང་བྱུང་སྟེ།  དེ་ལ་
འགུབ་ཏས་མ་རེག་པ་དང་དེ་ངུ་ནས།  དེའི་གཉེན་བཤེས་དག་གིས་འགུབ་ཏ་ཁྱེའུ་ཅིའི་ཕྱིར་ངུ་ཞེས་དྲིས་པ་དང་།  དེ་ཅང་མི་ཟེར་ནས་དགེ་སློང་མ་དག་གིས་ཚེ་དང་ལྡན་པ་བཅོམ་ལྡན་འདས་ཀྱིས་བསླབ་པའི་གཞི་བཅས་ཏེ།  དགེ་སློང་མས་
སྐྱེས་པ་ལ་མ་རེག་ཤིག །འདིས་དེ་ལ་མ་རེག་སྟེ། དེ་བས་ན་ངུའོ་ཞེས་སྨྲས་པ་དང་།  དེ་དག་གིས་བཅོམ་ལྡན་འདས་ནི་ཐུགས་རྗེ་ཅན་ན་ཅིའི་ཕྱིར་ན་རང་གི་བུ་རེག་པ་ལ་འགོག་པར་འགྱུར།  བྱིས་པ་ཁྱེའུ་འདི་ལ་དེ་སྟེ་མས་མ་རེག་ན་
འདི་དུས་བྱེད་པར་ངེས་སོ་ཞེས་སྨྲས་པ་དང་། དེ་དག་གིས་ལེགས་ཀྱིས་དེ་བས་ན་བཅོམ་ལྡན་འདས་མཁྱེན་པར་བྱའོ་ཞེས་སྨྲས་སོ། །དེ་ལྟར་གྱུར་པ་དགེ་སློང་མ་དག་གིས་དགེ་སློང་དག་ལ་སྨྲས་པ་དང་། དགེ་སློང་དག་གིས་བཅོམ་
ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ།  དེ་ལྟ་བས་ན་གནང་གིས་རེག་པར་བྱའོ། །བསྙོད་པར་བྱའོ། །གསོ་བར་བྱའོ། །བསྐྱེད་པར་བྱའོ། །གླེང་གཞི་ནི་མཉན་དུ་ཡོད་པ་ན་སྟེ།  བཅོམ་ལྡན་འདས་
ཀྱིས་བསྙོད་པར་བྱའོ། །གསོ་བར་བྱའོ། །བསྐྱེད་པར་བྱའོ་ཞེས་གསུངས་པ་དང་།  བུད་མེད་ནི་སྲེད་པ་ཅན་ཏེ་དགེ་སློང་མ་དག་གིས་པང་པར་ཁྱེར་ཏེ།  པང་པ་ནས་པང་པར་སྤོས་པས་རིད་ཅིང་ཉམ་ཆུང་སྟེ་རྐེ་ནས་ལུས་རྨྱ་ཞིང་མ་རྟས་པར་གྱུར་
པ་དང་།  དེའི་གཉེན་བཤེས་དག་གིས་མཐོང་ནས།  དེ་དག་གིས་ཅིའི་ཕྱིར་ཁྱེའུ་འདི་རིད་ཅིང་ཉམ་ཆུང་ལ་རྨྱ་སྟེ་ལུས་མ་རྟས་པར་གྱུར་ཅེས་དྲིས་པ་དང་།  དེས་དེ་དག་ལ་ཞིབ་ཏུ་སྨྲས་ན་གཉེན་དེ་དག་བྱམས་པས་འཕྱ་བ་ལ་ཞུགས་པ་དང་། དེ་ལྟར་གྱུར་
པ་དགེ་སློང་དག་གིས་ཐོས་ནས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་དགེ་སློང་མ་དག་དགེ་སློང་མས་གཞན་གྱི་བུ་ལ་མ་རེག་ཤིག་གཞན་གྱི་བུ་ལ་རེག་ན་འདས་པ་དང་བཅས་པར་འགྱུར་རོ། །ཕྲ་མོའི་སྒོ་དྲུག་རྫོགས་སོ།།     །། 
