<pb id="11.120a"/>
འདུག་ཅེས་སྨྲས་པ་དང་།  དེས་རྐང་པ་ལ་ཕྱག་བྱས་ཏེ་སྨྲས་པ།  འཕགས་མ་སྡུག་བསྔལ་ཞིང་འཚོའོ། །བུ་མོ་དེ་སྟེ་དེ་བཞིན་ན་ཅིའི་ཕྱིར་ཡང་རབ་ཏུ་མི་འབྱུང་།  དེས་སྨྲས་པ།  འཕགས་མ་སུ་ཞིག་བདག་སླར་བབས་པ་
ལས་རབ་ཏུ་འབྱིན།  བུ་མོ་བདག་གིས་རབ་ཏུ་དབྱུང་ངམ།  ལེགས་སོ་ཞེས་སྨྲས་པ་དང་།  དེས་རབ་ཏུ་ཕྱུང་སྟེ་བསོད་སྙོམས་ལ་ཞུགས་པ་དང་བྲམ་ཟེ་དང་ཁྱིམ་བདག་དག་གིས་མཐོང་ནས་མ་ལེགས་སོ། །དགེ་སློང་ཤཱཀྱའི་བུ་མོ་དག་ནི་
ཆོས་ལ་ངལ་བསོས་ཤིང་ངལ་བསོས་ཤིང་ཆོས་ལ་སྤྱོད་དོ་ཞེས་འཕྱའོ། །དེ་ལྟར་གྱུར་པ་དགེ་སློང་མ་དག་གིས་དགེ་སློང་ལ་སྨྲས་པ་དང་།  དགེ་སློང་དག་གིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་དགོངས་པ།  གང་
ཉེས་པའི་དམིགས་སུ་གྱུར་པ་ནི་དགེ་སློང་མ་དག་བབས་ཤིང་སླར་རབ་ཏུ་བྱུང་བའི་ཕྱིར་ཏེ།  དེ་ལྟ་བས་ན་དགེ་སློང་མ་དག་གིས་བབས་པ་ལས་སླར་རབ་ཏུ་མི་དབྱུང་བར་དགོངས་ནས་དགེ་སློང་རྣམས་ལ་བཀའ་སྩལ་པ། 
དགེ་སློང་དག་བྲམ་ཟེ་དང་ཁྱིམ་བདག་རྣམས་ནི་རིགས་པར་འཕྱ་སྟེ།  དེ་ལྟ་བས་ན་དགེ་སློང་མ་དག་གིས་ལན་གཅིག་བབས་པ་མཐུ་མེད་པ་དགེ་སློང་མ་རབ་ཏུ་མ་དབྱུང་ཤིག །རབ་ཏུ་འབྱིན་ན་འདས་པ་དང་བཅས་
པར་འགྱུར་རོ།།                 །།འདུལ་བ་ཕྲན་ཚེགས་ཀྱི་གཞི།  <bampo n="6.38" zh="11.294"/><head n="3" t="འཕྱན་པ་སོགས་བཤད་པ།" type="shepa" lv="6.6.10" zh="11.294"/>བམ་པོ་སུམ་བཅུ་རྩ་བརྒྱད་པ། མདོར་ན། འཕྱན་པ་
དག་དང་འདོད་ཆེན་དང་། །གཤེ་བ་དང་ཡང་འཕྱ་བ་སྟེ། །དགེ་སློང་ལ་ནི་དགེ་སློང་མ། །འཕྱ་བ་དགེ་སློང་དགེ་ཚུལ་མའོ། །སངས་རྒྱས་བཅོམ་ལྡན་འདས་མཉན་དུ་ཡོད་པ་ན་ཛེ་ཏའི་ཚལ་མགོན་མེད་
ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ།  དེའི་ཚེ་ན་ཡུལ་ཁོར་མོ་འཇིག་ན་ཁྱིམ་བདག་གཽ་ཏ་མ་ཞེས་བྱ་བ་ཞིག་འདུག་པ་ཕྱུག་ལ་ནོར་མང་ལ་ལོངས་སྤྱོད་ཆེན་པོ་ཞིག་སྟེ།  དེས་རིགས་མཉམ་པ་ལས་ཆུང་མ་ཞིག་བླངས་ནས་དེ་དང་
<pb id="11.120b"/>
ལྷན་ཅིག་ཏུ་རྩེ་དགའ་ཡོངས་སུ་སྤྱོད་དོ། །དེ་དུས་ཕྱི་ཞིག་ན་ཟོང་ཁྱེར་ནས་ཡུལ་རྡོ་འཇོག་ཏུ་སོང་སྟེ་ཁྱིམ་བདག་གཞན་ཞིག་གི་ཁྱིམ་དུ་ཕྱིན་པ་དང་།  དེས་དེ་ལ་བདེ་བར་འོངས་སམ་ཞེས་བྱ་བའི་ཚིག་གིས་སྙན་པ་བརྗོད་ནས་ངལ་
བསོས་ཏེ། གཅིག་ལ་གཅིག་བྱམས་པ་ལས་ཁྱིམ་བདག་གཽ་ཏ་མ་དེ་དང་ལྷན་ཅིག་མཛའ་བོར་གྱུར་ཏོ། །ཁྱིམ་བདག་གཽ་ཏ་མས་ཟོང་རྣམས་བཙོངས་ཏེ་སླར་གྱི་ཟོང་རྣམས་ཁྱེར་ནས་གྲོང་ཁྱེར་འཁོར་མོ་འཇིག་ཏུ་སོང་ངོ་། །ཡུལ་རྡོ་འཇོག་
གི་ཁྱིམ་བདག་ཀྱང་དུས་ཕྱི་ཞིག་ན་ཟོང་ཁྱེར་ནས་ཁོར་མོ་འཇིག་ཏུ་འོངས་ཏེ།  དེ་ཡང་ཁྱིམ་བདག་གཽ་ཏ་མ་ཁྱིམ་དུ་ཕྱིན་པ་དང་།  དེས་ཀྱང་དེ་ལ་རི་མོ་དང་མཛའ་བའི་ཚིག་གིས་བདེ་བར་འོངས་སམ་ཞེས་སྨྲས་ནས་ངལ་བསོས་སོ། །དེ་གཉིས་
གཅིག་ལ་གཅིག་མཛའ་བ་རབ་ཏུ་སྐྱེས་པར་གྱུར་ཏོ། །ཡུལ་རྡོ་འཇོག་ན་གནས་པའི་ཁྱིམ་བདག་གིས་ཁྱིམ་བདག་གཽ་ཏ་མ་ལ་གྲོགས་པོ་བདག་ཅག་གཉིས་དུས་ལས་འདས་པའི་འོག་ཏུ་བུ་དང་།  ཚ་བོ་དང་།  ཡང་ཚ་དང་།  སུམ་ཚ་དག་མཛའ་
བའི་རྒྱུན་མི་འཆད་པར་བྱ་བའི་ཐབས་ཅི་ཡོད་ཅེས་སྨྲས་པ་དང་། གཽ་ཏ་མས་སྨྲས་པ། གྲོགས་པོ་ལེགས་ཏེ།  བདག་གིས་ཀྱང་དེ་སྙམ་བསམས་སོ། །དེ་བས་ན་ཚུར་ཤོག་བུ་མ་བྱུང་བ་ནས་གཉེན་དུ་བྱས་ཏེ།  དེ་སྟེ་བདག་ལས་བུ་ཕོ་
ཞིག་བྱུང་ལ་ཁྱོད་ལས་བུ་མོ་ཞིག་བྱུང་ན་ཁྱོད་ཀྱིས་བདག་གི་བུ་ལ་བྱིན་ཅིག །འོན་ཏེ་ཁྱོད་ལ་བུ་ཕོ་ཞིག་སྟེ།  བདག་ལ་བུ་མོ་ཞིག་ན་བདག་གིས་ཁྱོད་ཀྱི་བུ་ལ་སྦྱིན་ནོ། །དེས་སྨྲས་པ།  གྲོགས་པོ་ལེགས་ཀྱིས་དེ་བཞིན་བྱའོ་ཞེས་ཟེར་ནས་
ཡུལ་རྡོ་འཇོག་ན་གནས་པའི་ཁྱིམ་བདག་དང་། ཁྱིམ་བདག་གཽ་ཏ་མ་གཉིས་ལྷན་ཅིག་ཏུ་བུ་མ་བྱུང་བ་ནས་གཉེན་དུ་འཐམས་ནས་དེས་ཟོང་བཙོངས་ཏེ་སླར་གྱིས་ཟོང་ཁྱེར་ནས་ཡུལ་རྡོ་འཇོག་ཏུ་སོང་ངོ་། །དེས་དེ་ན་ཆུང་མ་དང་ལྷན་ཅིག་ཏུ་རྩེ་དགའ་ཡོངས་སུ་
སྤྱོད་པ་ལས་ཕྱི་ཞིག་ན་ཆུང་མ་སེམས་ཅན་དང་ལྡན་པར་གྱུར་ནས་དེ་ཟླ་བ་བརྒྱད་དམ་དགུ་འདས་པ་དང་བཙས་ན་བུ་ཕོ་ཞིག་བྱུང་ངོ་། །དེ་ཞག་བདུན་གསུམ་ཉི་ཤུ་གཅིག་གི་བར་དུ་བཙས་པའི་བཙས་སྟོན་ཆེན་པོ་རྒྱས་པར་བྱས་ཏེ།  དེ་རིགས་དང་འཐུན་པའི་མིང་ཞིག་
<pb id="11.121a"/>
བཏགས་སོ། །ཁོར་མོ་འཇིག་གི་ཁྱིམ་བདག་གིས་ཡུལ་རྡོ་འཇོག་གི་ཁྱིམ་བདག་ལས་བུ་ཕོ་ཞིག་བཙས་པར་ཐོས་ནས། དེས་བདག་གི་གྲོགས་པོ་ལ་བུ་ཕོ་ཞིག་བཙས་ཏེ་ཁྱེའུ་དེ་ནི་བདག་གི་མག་པར་འགྱུར་ཡང་སྲིད་
ཀྱིས་དེའི་གོས་དང་རྒྱན་རྣམས་བསྐུར་རོ་སྙམ་བསམས་ནས།  དེས་དེ་ལ་གོས་དང་རྒྱན་རྣམས་བསྐུར་ཏེ།  ཡུལ་རྡོ་འཇོག་ན་གནས་པའི་ཁྱིམ་བདག་དེ་ལ་གྲོགས་པོ་ཁྱོད་ལ་བུ་ཕོ་ཞིག་བཙས་སོ་ཞེས་ཐོས་ནས་གྲོགས་པོ་ལས་བུ་བཙས་པ་
བདག་ཤིན་ཏུ་དགའ་སྟེ་ཁྱེའུའི་ཕྱིར་གོས་དང་རྒྱན་ཞིག་བསྐུར་གྱིས་ལོང་ཤིག་ཅེས་ཡི་གེ་སྤྲིང་ངོ་། །དེས་སྤྲིང་ཡིག་བླགས་ཏེ་སླར་གྱི་ལན་སྤྲིང་བ་དང་།  ཁྱིམ་བདག་གཽ་ཏ་མས་དེ་བླགས་ནས་བུ་མོ་ཞིག་འབྱུང་དུ་སྨོན་ཏེ་ཆུང་མ་དང་ལྷན་ཅིག་རྩེ་དགའ་
ཡོངས་སུ་སྤྱོད་དོ། །དེ་ལ་རྩེ་དགའ་ཡོངས་སུ་སྤྱོད་པ་ལས་ཆུང་མ་སེམས་ཅན་དང་ལྡན་པར་གྱུར་ནས་དེ་ཟླ་བ་དགུ་འདས་པ་དང་བཙས་ན་བུ་མོ་ཞིག་བྱུང་སྟེ།  གཟུགས་ལེགས་ཤིང་བལྟ་ན་སྡུག་པ་དང་།  བཟང་མོ་ཞིག་ན་ཆུང་ཟད་དུ་རིད་ཅིང་ཉམ་
ཆུང་བ་ཞིག་ནས་དེ་ཞག་བདུན་གསུམ་ཉི་ཤུ་གཅིག་ཏུ་བཙས་པའི་བཙས་སྟོན་ཆེན་པོ་རྒྱས་པར་བྱས་ནས་མིང་འདོགས་པ་ལ་ཞུགས་ཏེ།  བུ་མོ་འདི་མིང་ཅིར་གདགས་ཤེས་བགྲོས་པ་དང་།  གཉེན་དག་གིས་སྨྲས་པ།  བུ་མོ་འདི་རིད་
ཅིང་ཉམ་ཆུང་ཁྱིམ་བདག་གཽ་ཏ་མའི་བུ་མོ་སྟེ།  དེ་བས་ན་བུ་མོ་འདིའི་མིང་ནི་སྐེམ་མོ་གཽ་ཏ་མ་ཞེས་མིང་དུ་བཏགས་སོ། །ཡུལ་རྡོ་འཇོག་ན་གནས་པའི་ཁྱིམ་བདག་གིས་འདི་ལྟར་ཁོར་མོ་འཇིག་གི་ཁྱིམ་བདག་གཽ་ཏ་མ་ལ་བུ་མོ་ཞིག་བཙས་སོ། །
ཞེས་ཐོས་ནས་དེས་བདག་གི་གྲོགས་ལས་བུ་མོ་ཞིག་བཙས་ཏེ་བུ་མོ་དེ་ནི་བདག་གི་མནའ་མར་འགྱུར་བར་ངེས་ཀྱིས་དེ་ལ་གོས་དང་རྒྱན་རྣམས་བསྐུར་བར་རིགས་སྙམ་བསམས་ཏེ།  ཁྱིམ་བདག་གཽ་ཏ་མ་ལ་གྲོགས་པོ་བདག་གིས་ནི་ཁྱོད་ལས་བུ་མོ་ཞིག་བཙས་
སོ་ཞེས་ཐོས་ནས་བདག་ཤིན་ཏུ་དགའ་སྟེ་གྲོགས་པོའི་བུ་མོ་ལ་གོས་དང་རྒྱན་རྣམས་བསྐུར་གྱིས་ལོང་ཤིག་ཅེས་དེས་སྤྲིང་ངོ་། །དེས་ཡི་གེ་བླགས་ཏེ་སླར་གྲོགས་པོ་མཛའ་བོས་བྱས་པ་དེ་ནི་ལེགས་ཏེ།  བདག་དང་གཉེན་བྱས་ཏེ་བུ་མོ་སྐྱེས་ནས་བླང་བར་
<pb id="11.121b"/>
བྱའོ་ཞེས་ལན་སྤྲིང་ངོ་། །ཁྱིམ་བདག་གཽ་ཏ་མས་ཡི་གེ་བླགས་ནས་བུ་མོ་དེ་བུད་མེད་ཀྱིས་བསླབ་པ་རྣམས་སློབ་དུ་བཅུག་གོ། །ཡུལ་རྡོ་འཇོག་ན་གནས་པའི་ཁྱིམ་བདག་གིས་ཀྱང་བུ་དེ་བསླབ་པ་སློབ་ཏུ་བཅུག་སྟེ།  དེས་སྨད་འཚོང་
མ་དག་དང་སྔོན་ལྷན་ཅིག་འདུག་འདུག་པ་དེ་ལ་བུ་མོ་འདི་བསླབ་པ་རྣམས་སློབ་ཤིག་པར་གཏད་དོ། །དེས་དེ་ལ་བསླབ་པར་བརྩམས་སོ། །དེས་ཇི་སྲིད་ཚིག་ཏུ་བསླབས་པ་དང་།  དེ་ན་རེ་བདག་གིས་བསླབ་པ་རྣམས་ལོབས་ཀྱིས་ད་ནི་འགྲོའོ། །
ཞེས་སྨྲས་པ་དང་།  བུད་མེད་དེས་བུ་ལེགས་ཀྱིས་ལོབས་པར་བྱས།  ད་དུང་དུ་མ་འགྲོ་ཤིག་ཅེས་སྨྲས་པ་དང་།  དེས་མ་མ་བདག་གིས་ལེགས་པར་ལོབས་ཟིན་གྱིས་ད་འགྲོའོ་ཞེས་ཟེར་རོ། །དེས་རྒྱ་སྐྱེགས་ཀྱི་ཐུམ་པོ་ཞིག་ཐོགས་
ཏེ་བུ་དེ་སྟེ་ཁྱོད་བཤོལ་བཞིན་དུ་འགྲོ་བར་འདོད་ན་བདག་གིས་མགོ་བོ་བརྡུང་ངོ་ཞེས་སྨྲས་པ་དང་།  དེས་མ་མ་དེ་ལྟར་མ་བྱེད་དང་བདག་མི་འགྲོ་བར་བྱའོ། །དེ་འདུག་པ་དང་།  མོས་སྨྲས་པ།  བཀྲེན་པ་ཁྱོད་ན་རེ་ངས་བསླབ་པའི་རྣམས་
ལོབས་སོ་ཞེས་ཟེར་ན་ཁྱོད་ཀྱིས་འདི་ཙམ་ཡང་མ་ཤེས་སོ། །གཞན་གྱི་བུའི་ཕྱིར་མགོ་བོ་རྡུང་། ཁྱོད་ནི་ཤེས་པ་ཅན་མ་ཡིན་ནོ། །དེ་ཡང་ཅི་སྲིད་ཅིག་ཏུ་འདུག་ནས་མ་མ་འགྲོའོ་ཞེས་ཟེར་བ་དང་།  མོས་བུ་འདུག་ཤིག་ཅེས་སྨྲས་ཀྱང་
དེ་འདུག་ཏུ་མི་བཏུབ་པ་དང་།  མོས་བུ་དེ་སྟེ་ཁྱོད་བཤོལ་བཞིན་དུ་ཡང་འགྲོ་བར་འདོད་ན་བདག་གི་ལུས་ཁྲོན་པར་མཆོང་ངོ་ཞེས་སྨྲས་པ་དང་། དེས་མ་མ་དེ་ལྟར་ན་བདག་མི་འགྲོས་མ་བྱེད་ཅིག་འདུག་གོ་ཞེས་སྨྲས་པ་དང་། མོས་སྨྲས་པ་བཀྲེན་པ་
ཁྱོད་ན་རེ་ངས་བསླབ་པ་རྣམས་ལོབས་ཟིན་ཏོ་ཞེས་ཟེར་ན། འདི་ཙམ་ཀྱང་ཁྱོད་ཀྱིས་མི་ཤེས་ཏེ།  འདི་ལྟར་གཞན་གྱི་བུའི་ཕྱིར་བདག་ཉིད་ཁྲོན་པར་ཅིའི་ཕྱིར་མི་མཆོང་སྟེ།  ཁྱོད་འདུག་ཏུ་མ་བཏུབ་ན་བདག་གིས་ཁྲོན་པའི་ནང་རློད་བཅས་པ་དེར་བདག་འདུག་ཏུ་ཟད་ཀྱི་
ཁྱོད་ཤེས་པ་ཅན་མ་ཡིན་གྱིས་འདུག་ཤིག །དེས་ཀྱང་ཇི་སྲིད་ཅིག་ཏུ་འདུག་ནས་མ་མ་མཆིའོ་ཞེས་སྨྲས་པ་དང་།  མོས་སྨྲས་པ།  བུ་དེ་སྟེ་འདི་ལྟར་ངུས་ཀྱིས་ཐེན་ན་སྡོད་ལ་འོ་ཐུག་བཙོས་ཏེ་འཐུང་ལ་སོང་ཤིག །དེ་འདུག་པ་དང་།  དེས་འོ་ཐུག་བཙོས་ཏེ་དེ་ཉིད་ཀྱི་མདུན་དུ་
<pb id="11.122a"/>
སྣོད་དུ་མར་དང་སྦྲང་རྩིས་བཏབ་སྟེ་འཐུངས་ནས་སྣོད་དེ་ཉིད་དུ་སླར་སྐྱུགས་སོ། །སྐྱུགས་ནས་ཡང་རྫེའུ་དེ་ཉིད་དུ་བླུགས་ནས་མོས་བུ་ཚུར་ཤོག །འདི་འཐུང་ཤིག་ཅེས་སྨྲས་པ་དང་།  དེས་མ་མ་འདི་ནི་སྐྱུགས་པ་ཡིན་ན་ཇི་ལྟར་བཏུང་
ཞེས་སྨྲས་པ་དང་། མོས་ངུ་བ་ལྟར་བྱས་པ་དང་། ཁྱིམ་ཚེས་དེ་དག་གིས་ཐོས་ནས་དེ་དག་ཐམས་ཅད་འདུས་ཏེ་ཀྱེ་ཅིའི་ཕྱིར་ངུ་ཞེས་དྲིས་པ་དང་།  དེས་ཇི་ལྟར་གྱུར་པ་ཐམས་ཅད་ཞིབ་ཏུ་སྨྲས་ནས་དེ་དག་གིས་བུ་ཁྱོད་ཀྱི་ཕྱིར་ཐུག་པ་འདི་སྦྱར་ན་ཅིའི་ཕྱིར་
མི་འཐུང་ཞེས་སྨྲས་པ་དང་།  དེས་ཀྱེ་འདི་ནི་སྐྱུགས་པ་ན་སྐྱུགས་པ་ཇི་ལྟར་བཏུང་ཞེས་སྨྲས་སོ། །དེ་ཕྱི་ཕྱིར་བྲང་བརྡུངས་ཏེ་ངུ་ཞིང་འདུག་ནས།  ཀྱེ་ཅིའི་ཕྱིར་ཁོ་མོས་འདི་ལ་སྐྱུགས་པ་བླུད་ཅེས་སྨྲས་པ་དང་།  དེ་འཁོར་གྱི་ཁྱིམ་ཚེས་དེ་དག་
གིས་ནན་གྱིས་བླུད་ནས་དེས་འཐུང་བར་བརྩམས་པ་དང་།  མོས་དེའི་ལག་པ་ནས་བཟུང་སྟེ།  གདོང་དུ་ཐལ་མོ་ཞིག་བརྒྱབ་ནས་སྨྲས་པ། བཀྲེན་པ་ཁྱོད་ན་རེ་ངས་བསླབ་པ་རྣམས་ལོབས་སོ་ཞེས་ཟེར་ན། ཇི་ལྟར་ན་ཁྱོད་ཀྱིས་བསླབ་པ་
རྣམས་ལོབས་འདི་ལྟར་ཁྱོད་ཀྱིས་མངོན་སུམ་དུ་སྐྱུགས་པ་མཐོང་ཡང་འཐུང་བར་ཤོམ་ན་ཁྱོད་ནི་ཤེས་པ་ཅན་མ་ཡིན་ནོ་ཞེས་སྨྲས་ནས་དེས་དེ་བསྐྲད་དེ་བཏང་ངོ་། །དེ་དུས་ཕྱི་ཞིག་ན་ཚོང་པ་ལྔ་བརྒྱ་དང་ལྷན་ཅིག་ཏུ་ཟོང་ཁྱེར་ཏེ་ཡུལ་གྱི་
དབུས་སུ་དོང་ངོ་། །དེས་ཚོང་པ་དེ་དག་གི་མདུན་དུ་ཕྱི་ཕྱིར་ཞིང་བུད་མེད་ལ་སྨོད་དོ། །དེ་དག་རིམ་བཞིན་དུ་ཁོར་མོ་འཇིག་ཏུ་ཕྱིན་ཏོ། །ཚོང་པ་དེ་དག་སྔོན་ནི་སྨད་འཚོང་མ་དེ་དག་དང་ལྷན་ཅིག་ཏུ་རྩེ་དགའ་ཡོངས་སུ་སྤྱོད་དོ། །དེ་དག་
ཀྱང་དེ་དང་བསྟེན་པས་ཀྱང་བུད་མེད་ལ་སྨོད་དེ་སྨད་འཚོང་མ་གང་གི་ཁྱིམ་དུ་ཡང་མི་འདོང་བ་དང་། སྨད་འཚོང་མ་དེ་དག་གཅིག་ལ་གཅིག་གྲོས་བྱེད་དེ།  དེ་དག་ལས་གཅིག་གིས་ཆེ་ཞེ་སྔོན་ནི་ཡུལ་རྡོ་འཇོག་གི་ཚོང་པ་དག་ལྷགས་ནས་དེ་དག་ཡུ་བུ་
ཅག་དང་ལྷན་ཅིག་ཏུ་ཡོངས་སུ་སྤྱོད་པར་འོང་ན་ད་ནི་ཐམས་ཅད་ཀྱང་འདོད་ཆགས་དང་བྲལ་བར་གྱུར་ཏེ། སུ་ཡང་བདག་ཅག་དང་ལྷན་ཅིག་ཡོངས་སུ་མི་སྤྱོད་དོ་ཞེས་སྨྲས་པ་དང་། གཞན་གྱིས་ཆེ་ཞེ་བདག་གིས་ནི་དེ་དག་གི་དེད་དཔོན་དེ་ནི་གཡེམ་པའི་ཆོ་ག་ལ་མཁས་
<pb id="11.122b"/>
པས་བུད་མེད་ལ་ཤིན་ཏུ་སྤྱོད་དོ་ཞེས་ཐོས་སོ། །དེ་དང་བསྟེན་པས་ན་དེ་དག་ཀུན་ཀྱང་བདག་ཅག་དང་ལྷན་ཅིག་ཏུ་མི་སྤྱོད་དོ་ཞེས་སྨྲས་པ་དང་།  དེ་དག་གི་ནང་ནས་སྨད་འཚོང་མ་རྒན་མོ་ཞིག་གིས་སྨྲས་པ། བུ་མོ་དེ་སྐྱེས་པ་ཡིན་ནམ་འོན་ཏེ་མ་ཡིན།  དེ་དག་གིས་
ཆེ་ཞེ་དེ་ནི་སྐྱེས་པ་སྟེ་སྐྱེས་པའི་དབང་པོ་དང་ལྡན་པའོ་ཞེས་སྨྲས་པ་དང་།  དེས་དེ་སྟེ་བདག་གི་བུ་མོས་དེ་བསྒྱུར་ན་དེ་སྟེ་ཁྱོད་ཀྱིས་དཔོན་མོར་གཞུག་གམ་ཞེས་སྨྲས་པ་དང་།  དེ་དག་གིས་གཞུག་ཏུ་མི་རུང་ན་དེ་སྟེ་མ་འགྱུར་ན་ཁྱོད་ཀྱིས་ཅི་སྦྱིན་ཞེས་སྨྲས་པ་
དང་། མོས་སྨྲས་པ།  ཀཱར་ཥཱ་པ་ཎ་ལྔ་བརྒྱ་ཁྱོད་ལ་སྦྱིན་ནོ། །དེ་དག་གིས་སྨྲས་པ། ལེགས་ཀྱིས་དེ་བཞིན་བྱའོ། །བུད་མེད་རྒན་མོ་དེས་དེ་དག་དང་ཉེ་བའི་ཁྱིམ་ཞིག་གླས་ནས་སྣོད་སྤྱད་མང་དུ་བསགས་པ་དང་། དེ་དེད་དཔོན་དེའི་ཁྱེའུ་དག་དེར་
འོངས་ཤིང་ལྷགས་ཏེ་སྣོད་སྤྱོད་དག་རྙེད་དོ། །དེས་དེ་དག་ལ་བུ་ཁྱེད་སུ་ཞེས་དྲིས་པ་དང་།  དེ་དག་གིས་སྨྲས་པ།  མ་མ་བདག་ཅག་ནི་ཡུལ་རྡོ་འཇོག་གི་དེད་དཔོན་གྱིའོ། །དེས་སྨྲས་པ། བུ་བདག་གི་བུ་ཡང་དེད་དཔོན་ཡིན་ཏེ་ཟོང་ཁྱེར་ནས་ཡུལ་
གཞན་དུ་སོང་ན།  དེའི་ཁྱེའུ་དག་ཀྱང་ཇི་ལྟར་ཁྱེད་བཞིན་དུ་དེ་དག་ཀྱང་གཞན་ལས་སྣོད་རྙེད་པ་སྙམ་གྱིས་དེ་བས་ན་ཁྱིམ་འདི་ན་སྣོད་ཡོད་པ་དེ་དག་ཀུན་ཁྱེད་ཅག་ཉིད་ཀྱི་དང་འདྲས་ཅི་བདེ་བར་སྤྱོད་ཅིག །དེ་ནས་སྣོད་སྤྱད་ཉིན་ཅིག་བཞིན་
བླངས་ཤིང་འོངས་པ་དང་།  དེ་དག་ལ་དེད་དཔོན་གྱིས་ཀྱེ་ཁྱེད་ལ་ཉིན་གཅིག་བཞིན་སྣོད་སྤྱད་དང་ཡོ་བྱད་སུས་བྱིན་ཞེས་དྲིས་པ་དང་།  དེ་དག་གིས་དེད་དཔོན་གནས་འདི་ནི་དེད་དཔོན་གྱི་མ་ཞིག་འདུག་སྟེ།  དེ་ན་རེ་བདག་གི་བུ་ཡང་ཡུལ་གཞན་དུ་
ཟོང་ཁྱེར་ཏེ་སོང་ན་དེའི་ཁྱེའུ་དག་ཀྱང་འདི་ལྟར་ཁྱེད་བཞིན་དུ་གཞན་ལས་སྣོད་སྤྱད་རྙེད་དུ་གདོན་མི་ཟས་དེ་ལྟ་བས་ན་ཁྱིམ་འདི་ན་སྣོད་སྤྱད་ཡོད་པ་དེ་དག་ཀུན་ཁྱེད་ཅག་ཉིད་ཀྱི་དང་འདྲས་ཅི་བདེར་སྤྱོད་ཅིག་ཅེས་མཆི་སྟེ།  དེ་ནས་སྣོད་སྤྱད་འཚལ་
ཞིང་མཆིའོ་ཞེས་སྨྲས་པ་དང་།  དེས་དེ་ལ་བྱམས་པ་སྐྱེས་ནས། ཀྱེ་ཁྱེད་དེ་ལ་དེ་དང་བྱམས་པར་བྱེད་ན།  དེ་བདག་གི་ཡང་མ་ཡིན་ནོ་ཞེས་སྨྲས་སོ། །དེ་དག་གིས་དེ་ལ་སྨྲས་པ།  མ་མ་དེད་དཔོན་ནི་ཁྱེད་ལ་ཡོན་ཏན་ཤིན་ཏུ་བརྗོད་དོ། །འདི་ལྟར་
<pb id="11.123a"/>
ཁྱེད་ལ་ཀུན་སྦྱོར་བ་དེ་བདག་གི་ཡང་མ་ཡིན་ནོ་ཞེས་ཟེར་རོ། །མོས་དེ་ལྟར་ན་བུ་མཐོང་ཡང་ཅི་མ་རུང་ཞེས་སྨྲས་པ་དང་།  དེ་དག་གིས་ཀྱང་མ་མ་ལེགས་ཀྱིས་དེད་དཔོན་ལ་བགྱིའོ་ཞེས་སྨྲས་ནས་དེ་དག་གིས་དེ་ལ་དེད་དཔོན་
མ་མ་ནི་ཁྱེད་ལ་ལྟ་བར་འཚལ་ལོ་ཞེས་སྨྲས་པ་དང་།  དེས་ཀྱང་ཀྱེ་ལེགས་ཀྱིས་འདོང་ངོ་ཞེས་སྨྲས་ནས་དེ་དེའི་ཁྱིམ་དུ་སོང་ངོ་། །མོས་དེ་བསྟི་སྟང་དུ་བཅས་པས་བདེ་བར་འོངས་སམ་ཞེས་བྱ་བའི་ཚིག་སྙན་པ་བརྗོད་དེ་བུ་བདག་གི་
བུ་ཡང་ཁྱོད་ཅི་འདྲ་བ་བཞིན་ནོ་ཞེས་སྨྲས་པ་དང་དེས་ཀྱང་མིང་སྨོས་སོ། །མོས་སྨྲས་པ།  བུ་དེའི་མིང་ཡང་དེ་བཞིན་ཏེ།  མདོར་ན་ཁྱོད་དང་དེ་གཉིས་བདག་གི་བུ་ཁྱད་པར་མེད་ཀྱིས་ཁྱོད་གཞན་དུ་མ་སེམས་ཤིག་ཅེས་སྨྲས་སོ། །དེས་སྨྲས་པ། 
མ་མ་དེ་ལྟར་ན་དེ་བཞིན་ཏེ་དེ་ཉིད་བདག་སྟེ། ཁྱོད་ཀྱི་བུ་དང་ཁྱད་པར་མེད་དོ། །དེས་ཁྱིམ་བདག་གི་ཆུང་མ་དེས་བུ་མོ་བོས་ཏེ་བུ་མོ་ཚུར་ཤོག །མིང་པོའི་ཞབས་ལ་ཕྱག་འཚོལ་ཅིག་ཅེས་བོས་སོ། །དེའི་ཕྱིར་བྱུང་ན་ན་ཚོད་དང་དེས་དེའི་གཟུགས་བཟང་
པོ་དར་ལ་བབ་ཅིང་མཛེས་པ་མཐོང་ནས་རླུང་གི་ཤུགས་བཞིན་དུ་འདོད་ཆགས་ཀྱི་མཐུས་ཡོག་པས་ན་བདག་ཉིད་ཀྱིས་མ་ཚོར་བར་གྱུར་ཏེ།  དེས་དེ་ལ་ཀུན་ཏུ་བརྟགས་ནས་མ་མ་བུ་མོ་འདི་སུའི་ཞེས་དྲིས་པ་དང་།  མོས་སྨྲས་པ།  བུ་ཁྱོད་ཉིད་
ཀྱི་སྲིང་མོ་ཡིན་ནོ། །དེས་སྨྲས་པ། མ་མ་གཞན་ལ་བྱིན་ནམ་མ་བྱིན། མོས་སྨྲས་པ།  བུ་འདི་སུ་ལ་ཡང་མ་བྱིན་ནོ། །དེས་དེ་སྟེ་དེ་ལྟར་ན་ཁོ་བོ་ལ་ཅི་ཕྱིར་མི་སྦྱིན་ཞེས་སྨྲས་པ་དང་།  མོས་སྨྲས་པ། བུ་གཞན་ལྟ་སུ་ཞིག་ལ་སྦྱིན།  ཅུང་ཟད་དུ་
ན་ཁྱོད་ལ་ཉེས་པ་ཞིག་ཡོད་དེ། ཁྱེད་ནི་བཤེས་མི་བརྟན་པས་ཆུང་མར་བླངས་ཤིང་བླངས་ནས་བོར་ཞིང་འདོང་ངོ་། །དེས་སྨྲས་པ། མ་མ་སྩོལ་ཅིག་དང་མི་འདོར་བར་མཐོན་དམན་དུ་ཁྲིད་དེ་མཆིའོ། །མོས་སྨྲས་པ། བུ་ཁྱོད་ཀྱིས་བདག་གི་རྫས་ཐམས་ཅད་འདིར་བསྐྱས་ཏེ་བཞག་ན་
གདོད་མཐོན་དམན་དུ་ཁྲིད་ཅི་འགྲོ་བར་ཁོ་མོ་ཡིད་ཆེས་སོ། །དེས་སྨྲས་པ།  མ་མ་དེ་ལྟར་ན་གཞག་པར་བྱའོ། །དེས་དེའི་ཁྱིམ་དུ་རྫས་རྣམས་བསྐྱས་ན།  དེའི་ཁྱིམ་གཉིས་ཡོད་དེ་དེས་ནི་སྒོ་གཅིག་ནས་ནང་དུ་བསྐྱས་ན།  མོས་ཀྱང་སྒོ་གཉིས་པ་ནས་གུད་དུ་བསྐྱས་སོ། །
<pb id="11.123b"/>
ནམ་དེས་ནོར་རྫས་ཐམས་ཅད་བཅས་པ་དང་།  མོས་ཀྱང་གུད་དུ་བསྐྱས་ནས་གདོད་དེ་ལ་བུ་མོ་བྱིན་ནོ། །དེས་ཞག་དང་ཚེས་གྲངས་དང་འཐུན་པར་སྦྱར་ཏེ་བག་མ་ལེན་པའི་ཚེ་མོས་སྨད་འཚོང་མ་རྒྱན་སྣ་ཚོགས་ཀྱིས་བརྒྱན་པ་ཀུན་མགྲོན་དུ་བོས་ཏེ་དེས་བག་
མ་བླང་བ་དེ་ན་ཕན་ཚུན་དུ་རྒྱུ་ཞིང་འཁོད་པ་དང་།  དེད་དཔོན་དེས་སྨྲས་པ།  མ་འདི་ན་ཐམས་ཅད་ཀྱང་བུད་མེད་དེ་སྐྱེས་པ་གཅིག་ཀྱང་མེད་དམ།  དེས་བརྒྱངས་སོ། །གཞན་ཞིག་གིས་དེའི་རྣ་དྲུང་དུ་གསང་སྟེ།  དེད་དཔོན་འདི་ལྟ་བུར་གྱུར་པ་ཁྱོད་ཀྱིས་མ་
ཤེས་སམ།  བདག་ཅག་ཀུན་ཀྱང་སྨད་འཚོང་མ་ཡིན་ན།  སྐྱེས་པ་ག་ལ་ཡོད་ཅེས་སྨྲས་པ་དང་། དེས་བདག་གིས་ནི་སྨད་འཚོང་མ་ཞིག་བླངས་བ་ལྟ་སྟེ།  མདོར་ན་འདི་ནི་བདག་བསླུས་སོ་སྙམ་དུ་བསམས་སོ། །བུ་མོ་ང་ཡང་དེ་དང་ལྷན་ཅིག་ཇི་སྲིད་ཅིག་ཏུ་ཡོངས་
སུ་སྤྱོད་དེ་ཇོ་བོ་ཀཱར་ཥཱ་པ་ཎ་སྩོལ་ཅིག་ཅེས་སྨྲས་པ་དང་།  དེས་སྨྲས་པ།  བཟང་མོ་བདག་གི་ནོར་རྫས་ཅི་ཡོད་དོ་ཅོག་ཐམས་ཅད་འདིར་བསྐྱས་ཏེ། འོངས་ན་བདག་ལ་ཀཱར་ཥཱ་པ་ཎ་གཞན་ག་ལ་ཡོད་ཅེས་སྨྲས་པ་དང་། དེ་གཉིད་ཀྱིས་ཤིན་ཏུ་ལོག་པ་དང་
མོས་རེ་ལྡེའི་ནང་དུ་དཀྲིས་ཏེ་ཚོང་དུས་ཀྱི་དབུས་སུ་བོར་རོ། །ནང་པར་ནམ་ནངས་པ་དང་གྲོང་ཁྱེར་ན་གནས་པའི་སྐྱེ་བོ་མང་པོ་དག་འོངས་ཤིང་འདོང་བས་སད་པར་བྱས་ནས་བདག་གིས་བལྟས་པ་དང་།  དེས་བདག་ཉིད་མི་རིགས་པ་མཐོང་ནས་
སེམས་དང་སེམས་ལས་བྱུང་བའི་རྒྱུ་བ་རྣམས་ཉམས་ཏེ་མིག་མཆི་མས་གང་ནས་ཁོར་མོ་འཇིག་གི་ཚོང་དུས་དང་།  སྲང་དང་ལམ་གྱི་བཞི་མདོ་དང་། སུམ་མདོ་དག་ན་འཁྱམས་པ་ལས་བཀྲེས་པས་གཟིར་ཏེ་ཟས་ཚོལ་བའི་ཕྱིར་གླ་མི་དག་གནས་
པར་སོང་ནས་འདུག་གོ། །དེའི་ཚེ་ན་ཁྱིམ་བདག་གཽ་ཏ་མའི་ཁྱིམ་རྩིག་སྟེ།  དེར་གླ་མི་རྣམས་ཚོལ་བ་ལས་དེ་མི་གཞན་ཞིག་གིས་ཁྱིམ་བདག་གཽ་ཏ་མ་དྲུང་དུ་ཁྲིད་པ་དང་།  དེས་དེ་མཐོང་ནས་ཀྱེ་འདི་ནི་རབ་ཏུ་གཞོན་ཞིང་ཤིན་ཏུ་གཞོན་པ་ཞིག་སྟེ་སྔོན་སུའི་ལས་ཀྱང་མ་
བྱས་པ་ཞིག་གིས་གཞན་ཞིག་ཚོལ་ཅེས་སྨྲས་པ་དང་། དེའི་མིག་མཆི་མས་གང་བཞིན་དུ་ཁྱིམ་བདག་གཽ་ཏ་མ་གདོང་དུ་ལྟའོ། །དེ་ལ་ཁྱིམ་བདག་གཽ་ཏ་མས་བུ་ཁྱོད་སུའི་ཡིན་གང་ནས་འདིར་འོངས་པ་སྨྲོས་ཤིག་ཅེས་དྲིས་པ་དང་། དེ་སྙིང་རྗེ་ཞིང་དམན་ལ་སྡུག་བསྔལ་བས་མིག་མཆི་མས་
<pb id="11.124a"/>
གང་སྟེ་ཚིག་ཀྱང་བརྣངས་བཞིན་དུ་ངལ་ནས་སྨྲས་པ། ཕ་བདག་ནི་བྱང་ཕྱོགས་ན་རྡོ་འཇོག་གི་གྲོང་ཁྱེར་དེ་ནས་སྔོན་གྱི་ལས་ཀྱིས་འདིར་བདེ་བར་ཕྱིན་ན་ད་ནི་གར་མཆིས་ཀྱང་མ་འཚལ་ཏེ།  བར་མ་དོར་དུས་ལས་འདའ་བ་ཞིག་ཏུ་འགྱུར་ཡང་མ་འཚལ་ལོ་ཞེས་སྨྲས་
པ་དང་།  དེས་དེའི་ཉམས་དང་ཚིག་གི་རྒྱུད་ཐོས་ཏེ། ཁྱིམ་བདག་གཽ་ཏ་མས་དེ་ལ་ཡིད་ཀྱིས་སྡུག་པར་གྱུར་ཏེ།  བུ་རྡོ་འཇོག་ན་གནས་པའི་སྐྱེ་བོ་མང་པོ་དག་ཁྱོད་ཀྱིས་ཤེས་སམ་ཞེས་དྲིས་སོ། །ཕ་འཚལ་ཏོ། །བུ་ཁྱིམ་བདག་འདི་ཞེས་བྱ་བ་ཁྱོད་ཀྱིས་ཤེས་སམ། 
ཕ་དེ་ནི་བདག་སྐལ་བ་ཉམས་པའི་ཕ་ལགས་ཏེ་འཚལ་ལོ། །ཁྱིམ་བདག་གཽ་ཏ་མ་ཡིད་ལ་ཡང་ཤིན་ཏུ་སྡུག་པར་གྱུར་ནས་བུ་མི་དགའ་བར་བྱ་མི་དགོས་ཀྱིས་མ་ངུ་ཤིག །ཁྱོད་ནི་ངའི་དམག་པར་འགྱུར་ཏེ་ཁྱིམ་འདི་དག་ཁྱོད་ཉིད་ཀྱི་ཡིན་ནོ་ཞེས་སྨྲས་ཏེ།  དེ་ཡང་སྤྲོ་
བ་སྲིངས་ཏེ་དེ་ཡང་མི་དགའ་བ་དང་བྲལ་ལོ། །ཁྱིམ་བདག་གཽ་ཏ་མས་བྱུག་པ་དང་།  བཟའ་བ་དང་།  བཏུང་བ་དང་།  གོས་དང་རྒྱན་དང་།  ཁྱིམ་དང་།  མལ་སྟན་དང་།  གཡོག་དང་།  དགའ་བའི་ཚིག་གིས་ངལ་བསོས་ཏེ་ཆུང་མ་ལ་སྨྲས་པ།  བཟང་མོ་ཁྱོད་ཀྱི་
དམག་པ་འོངས་ཏེ། བུ་མོ་བག་མར་གཏང་གིས་སྟ་གོན་བྱོས་ཤིག །དེས་དེའི་ཉི་མ་དང་།  ཚེས་གྲངས་དང་།  སྐད་ཅིག་མ་དང་།  སྐར་མ་དག་བརྟགས་ཏེ།  རིམས་བཞིན་དུ་བཤམས་ནས་ཕུ་ནུ་དང་།  མཛའ་བོ་དང་།  གཉེན་བཤེས་སུ་བཅས་
པས་བུ་མོ་ལོང་ཤིག་ཅེས་སྨྲས་པ་དང་། དེས་ཕ་སྐད་ཅིག་མི་བླང་གི་ནོར་རྣམས་ཇེ་བཙལ་བར་བྱའོ་ཞེས་སྨྲས་པ་དང་། དེས་བུ་ཁྱིམ་ན་ནོར་ཡོད་པ་འདི་དག་ཐམས་ཅད་ཁྱོད་ཀྱི་ཡིན་ནོ། །ནོར་གྱིས་ཅི་ཞིག་བྱ་ཞེས་སྨྲས་པ་དང་།  དེ་ཡང་
སྨད་འཚོང་མ་དེ་ལ་ཁོན་ལན་གློན་པར་འདོད་ནས་སྨྲས་པ།  ཕ་དེ་ནི་དེ་ལྟ་ལགས་མོད་ཀྱི་བདག་མི་མ་རབས་བཞིན་དུ་བག་མ་མི་ལེན་ཏོ་ཞེས་སྨྲས་པ་དང་།  དེ་ཅང་མི་ཟེར་བར་འདུག་གོ། །དེ་ཁོར་མོ་འཇིག་ནས་བྱུང་སྟེ་ཡན་མན་དུ་འཁྱམ་ཞིང་
འདུག་པ་ལས་ཆུ་འགྲམ་དུ་སོང་བ་དང་། ཆུ་དེའི་ནང་ནས་མི་རོ་ཞིག་ཁྱེར་འོངས་ཏེ།  བྱ་རོག་ཞིག་ཆུའི་འགྲམ་དུ་འདུག་ནས་མི་རོ་དེ་ཟ་བར་འདོད་ན་མཆུས་མ་སླེབས་སོ། །དེ་ནས་མཆུ་དེ་ཤིང་བུ་ཞིག་ལ་བདར་བ་དང་།  རིང་པོ་ཞིག་ཏུ་གྱུར་ཏེ་དེས་རོ་དེ་ཟོས་
<pb id="11.124b"/>
སོ། །དེ་ནས་ཡང་དེས་ཤིང་གཞན་ཞིག་ལ་མཆུ་བདར་བ་དང་། ཇི་ལྟར་སྔ་མ་བཞིན་དུ་གྱུར་ཏོ། །དེད་དཔོན་དེས་ཀྱང་ལག་པས་ཤིང་བུ་དེ་གཉིས་བླངས་ཏེ་ཁྱིམ་དུ་སོང་ངོ་། །དེ་ནས་ཀཱར་ཥཱ་པ་ཎ་ལྔ་བརྒྱ་ཁྱེར་ནས་སྨད་འཚོང་མ་དེའི་ཁྱིམ་དུ་སོང་སྟེ་བཟང་མོ་
ཁྱོད་ཀྱིས་བདག་ལ་ཀཱར་ཥཱ་པ་ཎ་མེད་པའོ་ཞེས་བསྐྲད་ན།  ད་ནི་ཀཱར་ཥཱ་པ་ཎ་འདི་རེ་ཡོངས་སུ་སྤྱད་ཀྱིས་ཚུར་ཤོག་ཅེས་སྨྲས་པ་དང་།  དེ་ཡང་ཀཱར་ཥཱ་པ་ཎ་ལ་ཆགས་ནས་དེ་དང་ལྷན་ཅིག་ཏུ་ཡོངས་སུ་སྤྱད་དོ། །དེ་ནས་དེད་དཔོན་དེས་དེ་ལ་ཡོངས་སུ་
སྤྱད་དེ།  དེའི་སྣ་ཤིང་བུ་དེས་བདར་བ་དང་ཤིན་ཏུ་རིང་བར་གྱུར་ནས་དེས་སྨན་པ་ཐམས་ཅད་བཀུག་སྟེ་བསྟན་ན་ཡང་དེ་དག་གིས་སྨན་དཔྱད་བྱ་བར་མ་ནུས་ཏེ།  དེ་ལྟར་དེ་སྨན་པ་ཐམས་ཅད་ཀྱིས་སྤངས་པ་དང་།  དེས་དེད་དཔོན་ལ་ཇོ་བོ་བཟོད་པར་
གསོལ།  འདིའི་སྨན་དཔྱད་མཛོད་ཅིག་ཅེས་སྨྲས་པ་དང་།  དེས་སྨྲས་པ།  དེ་སྟེ་ཁྱེར་བ་དེ་ཀུན་སླར་སྦྱིན་པར་དམ་བཅའ་ན་གདོད་བྱའོ། །མོས་ཇོ་བོ་ཉི་རིམ་དུ་ཡང་སླར་འབུལ་གྱིས་མཛོད་ཅིག་ཅེས་སྨྲས་པ་དང་།  དེས་ཤིང་བུ་གཉིས་
པས་བདར་ན།  ཇི་ལྟར་སྔ་མ་བཞིན་དུ་གྱུར་ཏེ་དེས་ཟོང་ཅི་ཁྱེར་བ་ཐམས་ཅད་དེ་ལ་སླར་བྱིན་ནོ། །དེ་ནས་དེད་དཔོན་དེས་བུ་མོ་སྐེམ་མོ་གཽ་ཏ་མཱི་དཔལ་ཆེན་པོ་དང་སྦྱར་ཏེ་བག་མར་བླངས་སོ། །ཁྱིམ་བདག་གཽ་ཏ་མ་རི་བྲགས་ཀྱི་གྲོང་གཞན་
ཞིག་ན་ཞིང་རྨེད་དེ།  དེས་དམག་པ་དེ་ལ་སྨྲས་པ། བུ་ཁྱོད་ཀྱིས་ཆུང་མ་འདི་ཁྲིད་ལ་རི་བྲགས་ཀྱི་གྲོང་འདི་ཞེས་བྱ་བར་འདུག་ཤིག །དེས་དེ་ལ་རི་བྲགས་གྲོང་གི་ཞིང་ཐམས་ཅད་བྱིན་ནས་དེས་སྐེམ་མོ་གཽ་ཏ་མཱི་ཤིང་རྟ་ལ་ཞོན་ཏེ་དེར་སོང་ནས་
འདུག་གོ། །དེ་དང་ལྷན་ཅིག་ཏུ་རྩེ་དགའ་ཡོངས་སུ་སྤྱོད་དོ། །དེ་དེ་ལ་རྩེ་དགའ་ཡོངས་སུ་སྤྱོད་པ་ལས་དུས་ཕྱི་ཞིག་ན་སྐེམ་མོ་གཽ་ཏ་མཱི་སེམས་ཅན་དང་ལྡན་པར་གྱུར་ནས་དེ་བུ་འབྱུང་བའི་དུས་ལ་བབ་པ་དང་། ཇོ་བོ་བདག་བུ་བཙར་ཉེས་བདག་གཉེན་
གྱི་ཁྱིམ་དུ་མཆིའོ། །དེར་བདག་ལ་བདག་གི་མ་གཡོག་བགྱིད་དོ་ཞེས་སྨྲས་པ་དང་།  དེས་ཀྱང་ལེགས་སོ་ཞེས་སྨྲས་ནས་དེས་བུ་མོ་གཉེན་གྱི་ཁྱིམ་དུ་བསྐྱལ་བ་དང་།  དེ་ལ་དེར་བཙས་ན་བུ་ཁྱེའུ་ཞིག་བྱུང་ནས་ཞག་བདུན་གསུམ་ཉི་ཤུ་གཅིག་ཏུ་བཙས་པའི་བཙས་
<pb id="11.125a"/>
སྟོན་ཆེན་པོ་རྒྱས་པར་བྱས་ཏེ་རིགས་དང་འཐུན་པའི་མིང་བཏགས་ནས།  དེས་ཁྱེའུ་དེ་ཁྱེར་ཏེ་སླར་རི་བྲགས་ཀྱི་གྲོང་ཉིད་དུ་འོངས་སོ། །དེ་ཕྱིས་ཡང་སེམས་ཅན་དང་ལྡན་པར་གྱུར་ནས་བུ་འབྱུང་བའི་དུས་སུ་བབ་པ་དང་།  ཇོ་བོ་བུ་འབྱུང་བའི་
དུས་ལ་བབ་ཀྱིས་གཉེན་གྱི་ཁྱིམ་དུ་མཆིའོ། །དེར་བདག་ལ་མ་བདག་གི་གཡོག་བགྱིད་དོ་ཞེས་སྨྲས་པ་དང་།  དེས་ཀྱང་བཟང་མོ་ལེགས་ཀྱིས་འདོང་བར་བྱའོ་ཞེས་སྨྲས་པ་དང་།  དེས་མ་དང་བུར་བཅས་ཏེ་ཤིང་རྟ་ལ་བསྐྱོན་ནས་དོང་བ་དང་།  དེ་ལམ་གྱི་
ཕྱེད་དུ་བུ་བཙས་པར་གྱུར་ཏོ། །དེས་བུ་བཙས་པར་མཐོང་ནས་ཤིང་རྟ་ལ་བབས་ཏེ་ཤིང་གཞན་ཞིག་གི་དྲུང་དུ་འདུག་པ་དང་དེ་ཉིད་དུ་གཉིད་ཀྱིས་ལོག་གོ། །དེ་གཉིད་ཀྱིས་ཆེར་ལོག་པ་དང་སྦྲུལ་གདུག་པས་ཟིན་ནས་དུས་ལས་འདས་སོ། །མོ་ཡང་ཤིང་
རྟའི་སྟེང་ཉིད་དུ་བུ་ཁྱེའུ་ཞིག་བཙས་ཏེ་དེ་ཤིང་རྟ་ལས་བབས་ནས་ཤིང་དྲུང་དུ་སོང་སྟེ། ཇོ་བོ་ཁྱོད་ཀྱི་བུ་ཁྱེའུ་ཞིག་བཙས་ཀྱིས་དགྱེས་པ་སྐྱེད་ཅིག་ཅེས་སྨྲས་པ་དང་།  དེ་སེམས་མེད་པས་ལན་མ་གླན་ནོ། །དེས་ལག་པས་བསྒུལ་ཏེ་བརྟགས་ན་དུས་
ལས་འདས་པ་མཐོང་ངོ་། །མོ་དེ་ན་ངུ་བར་གྱུར་པ་དང་།  བ་ལང་ཡང་མ་བྱིན་པར་ལེན་པས་ཕྲོགས་སོ། །དེ་ནས་དེ་རིང་ཞིག་ཏུ་ངུས་ནས་མི་དགའ་བ་སྐྱེས་ཏེ་ཕྱོགས་བཞིར་བལྟས་ཏེ་དེས་བུ་ད་གཟོད་བཙས་པ་ནི་པང་དུ་ཐོགས་སྔ་མ་ནི་ལག་
པ་ནས་བཟུང་སྟེ་སོང་བ་དང་།  དེ་ན་དུས་མ་ཡིན་པའི་སྤྲིན་ཆེན་པོ་ལངས་ཏེ་དེས་མཚོ་དང་།  ལྟེང་ཀ་དང་། ཁྲོན་པ་དག་ཆུས་གང་ནས་དེའི་ལམ་ཀ་ན་ཆུ་བོ་རྒལ་དགོས་པར་གྱུར་ནས།  དེས་བསམས་པ་དེ་སྟེ་ཁྱེའུ་དང་
ལྷན་དུ་རྒལ་ན་ནི་བདག་ཀྱང་མེད་ཁྱེའུ་ཡང་མེད་པར་འགྱུར་ན་རེ་ཤིག་ཁྱེའུ་ཇེ་བསྒྲལ་ལོ། །ཕུ་བོ་དེ་ཆུ་བོའི་འགྲམ་དུ་བཞག་སྟེ་ཆུང་ངུ་ཁྱེར་ཏེ་རྒལ་ཏོ། །དེ་ནས་དེ་ཡང་འགྲམ་དུ་བཞག་སྟེ་ཕུ་བོའི་ཕྱིར་ཡང་རྒལ་ཏེ་ཆུ་བོ་
ཕྱེད་དུ་ཕྱིན་པ་དང་ཁྱེའུ་ཆུང་ངུ་དེ་ཝས་ཁྱེར་རོ། །དེ་ནས་མོས་ཆུ་བོའི་དབུས་སུ་འདུག་སྟེ་ལག་པ་གཡབས་ནས་ཀུ་ཀུ་ཞེས་བོས་པ་དང་། ཁྱེའུ་ཕུ་བོ་དེ་མ་བདག་ལ་བོད་དོ་སྙམ་བསམས་ནས་དེ་ཆུའི་ནང་དུ་མཆོངས་པ་དང་།  ཆུ་འགྲམ་ཡང་གད་པ་ཆད་པ་ཞིག་སྟེ་
<pb id="11.125b"/>
ལྷུང་མ་ཐག་ཏུ་དུས་ལས་འདས་ནས་དེ་ནས་མོ་རིངས་ཤིང་མྱུར་བར་བྱུང་སྟེ།  ཝ་དེའི་རྗེས་བཞིན་དུ་བསྙགས་པ་དང་དེས་དེ་བོར་ཏེ་སོང་ནས་དེ་ལ་བལྟས་ན་དུས་ལས་འདས་པར་མཐོང་བ་དང་མོས་ངུས་ནས་དེ་ཆུར་བོར་ཏེ།  དེ་ནས་བུ་ཆེན་པོ་དེ་
ཡང་ཆུས་ཁྱེར་བར་མཐོང་ནས་དེ་མི་དགའ་བ་ཆེར་གྱུར་ཏེ་ངུ་ཤིང་བརྒྱུགས་པ་དང་དེ་ཡང་དུས་ལས་འདས་པར་མཐོང་ངོ་། །དེ་ཁྱོ་དང་བུ་ལས་བྲལ་བས་ཡི་ཆད་པར་གྱུར་ནས་གཅིག་པུ་གོས་ཅིག་གི་སྨད་གཡོགས་ཏེ་ཆུ་བོའི་འགྲམ་ན་རླུང་དང་ནགས་ཆེན་པོ་དང་། 
ཆུ་བོ་རྣམས་ཀྱི་སྒྲ་དང་བྱའི་སྒྲ་དུ་མ་རྣམས་མཉན་ཅིང་ཐོས་ནས་ཀྱི་ཧུད་ཁྱོ།  ཀྱི་ཧུད་བུ་ཆེན་པོ།  ཀྱི་ཧུད་བུ་ཆུང་ངུ་མ་ཞེས་སྙིང་རྗེ་ཞིང་བརྩེ་བས་མཆི་མས་བརྣངས་བཞིན་དུ་ངུ་སྟེ་ས་ལ་ཕན་ཚུན་འགྲེ་ཞིང་འདུག་པ་དང་།  ལས་ཀུན་རྒྱས་ཤིང་
རྫོགས་པར་ངེས་པ་གདོན་མི་ཟ་བར་རྣམ་པར་སྨིན་པར་འགྱུར་ཏེ།  དེ་མ་ཐག་ཏུ་འདི་ཕ་དང་མ་དང་ཁྱིམ་གྱི་སྐྱེ་བོ་མང་པོ་དག་གནམ་ལྕགས་ཀྱིས་ཕོག་སྟེ་ཤིའོ། །དེའི་ནང་ནས་སྐྱེས་པ་གཅིག་ཅིག་ཐར་ཏེ།  སྙིང་རྗེ་ཞིང་བརྩེ་བས་མཆི་མས་བརྣངས་
བཞིན་དུ་མྱུར་བར་འགྲོ་ཞིང་དེའི་མདུན་ལོགས་སུ་འོངས་པ་དང་།  མོས་དེ་སྐྲག་པ་ལྟ་བུར་མཐོང་ནས་ཀྱེ་སྐྱེས་བུ་ཅིའི་ཕྱིར་རིངས་པར་རྒྱུག་ཅེས་དྲིས་པ་དང་། དེས་དེའི་མདུན་དུ་རང་གི་ལུས་བརྡབས་ནས་ངུ་ཞིང་མཆི་མས་བརྣངས་བཞིན་དུ་སྨྲས་པ། 
ཁྱོད་ཀྱི་ཕ་དང་མ་དང་ཁྱིམ་གྱི་སྐྱེ་བོ་མང་པོ་ཀུན་གནམ་ལྕགས་བབ་པས་ཕོག་སྟེ་བདག་གཅིག་པུ་ནི་ལས་ཀྱིས་ཐར་ཏོ། །དེ་ཐོས་ནས་ཕྱི་ཕྱིར་མྱ་ངན་སློས་ཤིང་ངུས་པར་གྱུར་པ་བདག་གིས་སྔོན་གྱི་ཚེ་རབས་སུ་སྡིག་ཅི་ཞིག་བྱས་ན་དུས་གཅིག་
ཏུ་ཁྱོ་དང་བུ་ལ་སོགས་པ་གཉེན་བཤེས་དང་བྲལ།  དེ་བས་ཁྱིམ་ན་གནས་པས་ཅི་ཞིག་བྱས། །སྐལ་བ་མེད་པས་གང་དུ་ཅི་སྙེད་པ། །ཁྱོ་དང་གཉེན་བཤེས་དང་ཡང་བདག་བྲལ་བ། །བདག་འགྲོ་ཁྱིམ་ན་གནས་པར་མི་རིགས་ཏེ། །
དགོན་པ་རྣམ་པར་དབེན་པ་དེ་དག་དང་། །ཁྱིམ་སྟོང་དེ་དག་ཏུ་ནི་གནས་པར་བླ། །ཁྱིམ་ན་གནས་པ་སྡིག་སྟེ་ཅིར་མི་རུང་། །མྱ་ངན་སྡུག་བསྔལ་རྣམ་པར་འཕེལ་བར་གྱུར། །དེར་ཕྱོགས་གཅིག་ཏུ་ཞུགས་ཏེ་སོང་ནས་ཕན་ཚུན་དུ་འཁྱམ་འཁྱམ་པ་ལས་རི་བྲགས་
<pb id="11.126a"/>
ཀྱི་གྲོང་གཞན་ཞིག་ཏུ་ཕྱིན་ནས།  དེ་ན་བུད་མེད་རྒན་མོ་གཞན་ཞིག་རས་འཁལ་བ་ཞིག་འདུག་སྟེ་དེ་དེའི་དྲུང་དུ་སོང་བ་དང་།  དེས་དེ་ལ་ངལ་བསོས་ནས་དེ་དང་ལྷན་ཅིག་ཏུ་རས་འཁལ་བ་ལ་ཞུགས་སོ། །དེ་ན་ཐ་ག་པ་ཁྱེའུ་གཞོན་ནུ་གཞན་ཞིག་
རང་གི་བཟོས་འཚོ་བ་ལ་ཞུགས་ཏེ།  དེ་ལ་བུད་མེད་རྒན་མོ་དེ་དུས་དུས་སུ་རས་ཀྱི་སྐུད་པ་དེ་ལ་འཚོང་ངོ་། །དེ་ནས་གཞན་ཞིག་ཏུ་དེས་སྐུད་པ་ཕྲ་མོ་ཞིག་ཁྱེར་ཏེ་དེའི་དྲུང་དུ་སོང་བ་དང་།  དེས་མ་མ་ཁྱོད་ཀྱིས་སྔོན་ནི་སྦོམ་པོར་འཁོལ་ན་ད་འདི་ལྟ་བུ་གང་ནས་འོངས་
ཤེས་དྲིས་པ་དང་།  དེས་བུ་འདི་ནི་བདག་གིས་མ་བཀལ་ལོ། །མ་མ་འོ་ན་སུས་བཀལ། བུ་བདག་གི་ཁྱིམ་ན་བུད་མེད་གཅིག་ཅིག་འདུག་སྟེ།  དེས་བཀལ་བ་འདི་ཡིན་ནོ་ཞེས་སྨྲས་པ་དང་།  དེས་མ་མ་ཁྱོད་ཀྱིས་ཅིའི་ཕྱིར་ན་བདག་ལ་དེ་མི་སྦྱིན་བདག་ལ་ཡང་
ཆུང་མ་མེད་དོ། །བདག་གིས་དེའི་བཟའ་བ་དང་བགོ་བ་དང་འཚོ་བའི་ཡོ་བྱད་དག་སྦྱར་རོ་ཞེས་སྨྲས་པ་དང་། མོས་བུ་རེ་ཤིག་དེ་ལ་གསོལ་བར་བྱ་སྟེ་ཅི་ཟེར་བ་ལས་ལན་ཕྱིས་སྦྱིན་ནོ་ཞེས་སྨྲས་པ་དང་། དེས་དེའི་སྐུད་པའི་རིན་རྒྱལ་བར་བྱིན།  ཟན་ཀྱང་
བྱིན་ནས་དེ་ནས་དྲི་དང་མེ་ཏོག་གིས་བརྒྱན་ཏེ་བཏང་བ་དང་སྐེམ་མོ་གཽ་ཏ་མཱིས་སྨྲས་པ།  མ་མ་སྐུད་པ་སུ་ལ་བཙོངས་ན་རིན་རྒྱལ་ཞིང་ལེགས་ཏེ་ཁྱོད་ཀྱང་དྲི་དང་མེ་ཏོག་གིས་སུས་བརྒྱན།  དེས་བུ་མོ་དྲི་དང་མེ་ཏོག་གིས་བརྒྱན་པ་འབའ་
ཤིག་མ་ཡིན་གྱི་ཟན་ཀྱང་བྱིན་ན་ཞེས་སྨྲས་པ་དང་།  དེའི་ཕྱིར་འདི་ལྟ་བུ་ག་ལས་བྱུང་ཞེས་འདྲིའོ། །དེས་ཀྱང་ཇི་ལྟར་གྱུར་པ་ཞིབ་ཏུ་སྨྲས་ནས་ཁྱེའུ་ཐ་ག་པའི་ཡོན་ཏན་གྱི་ཁྱད་པར་སྙན་པར་བརྗོད་དེ་སྨྲས་པ།  བུ་མོ་ཁྱེའུ་ཐ་ག་པ་དེ་
ཁྱོད་སློང་སྟེ།  དེའི་ཆུང་མ་མེད་ཀྱིས་ཁས་ལོང་ཤིག་དང་བདེ་བར་འགྱུར་རོ། །དེས་མ་མ་ཆོག་གིས་ཕྱིན་ཆད་འདི་སྐད་མ་སྨྲ་ཤིག །བདག་ནི་ཁྱིམ་ན་གནས་པས་སྐྱོས་ཇི་ལྟ་བུར་ཡང་རུང་དེ་ལྟ་བུའི་འཚོ་བ་མི་བྱའོ་ཞེས་སྨྲས་པ་དང་།  དེས་སྨྲས་པ།  བུ་མོ་
བུད་མེད་རྟེན་མེད་པ་ནི་སྡུག་བསྔལ་བའི་གནས་ན་འདུག་སྟེ་ཕྱི་རོལ་གྱི་སྐྱེས་པ་དག་གླགས་ལྟ་བར་ཡང་འགྱུར་གྱིས་གནས་སུ་སོམས་ལ་ཁས་ལོང་སྟེ་འདུག་ཤིག །དེས་ཁས་མ་བླངས་ནས། དེས་དེ་ལ་ཉེས་པའི་དམིགས་སུ་འགྱུར་བར་སྨྲས་པ་དང་། གདོད་དེས་ཁས་བླངས་སོ། །
<pb id="11.126b"/>
དེ་ནས་ཁྱེའུ་ཐ་ག་པས་དེ་ཉི་མ་དང་ཚེས་གྲངས་དང་སྐར་མའི་རིམ་དང་སྦྱར་ཏེ་ཁྱིམ་དུ་བླངས་སོ། །དེ་ཡང་མི་སྲུན་ཅིང་སྨྱོ་ལ་ཁྲོ་བས་རྟག་ཏུ་དེ་ལ་དབྱིག་པ་དང་ཐལ་མོས་རྡེག་སྟེ།  དེས་བུད་མེད་རྒན་མོ་དེ་ལ་སྨྲས་པ། མ་མ་ཁྱོད་ཀྱིས་བདག་སྲིན་པོ་
ལ་ཕུལ་ཏེ།  དེས་བདག་ལ་ཉིན་ཅིག་བཞིན་དུ་དབྱུག་པ་དང་།  ཐལ་མོས་རྡེག་ན་ཇི་ལྟར་བྱ་མ་ཤེས་སོ། །བུ་མོ་ནམ་ཁྱོད་ལ་བུ་མ་བྱུང་གི་བར་དུ་ཁྱོད་ལ་ཁོ་རྡེག་གོ། །ཁྱོད་ཀྱང་བུ་མཐུར་གྱུར་པ་དང་།  ཁྱིམ་དེ་ཡང་ཁྱོད་ཉིད་དབང་བྱེད་ཀྱིས་མི་
དགའ་བར་མ་བྱེད་ཅིག །དེ་དུས་ཕྱི་ཞིག་ན་དེ་སེམས་ཅན་དང་ལྡན་པར་གྱུར་ནས་ཁྱེའུ་ཐ་ག་པ་དེ་མོ་ལ་བྱམས་པར་གྱུར་ཏོ། །མོ་ཡང་དེ་ལ་བརྙས་པར་བྱེད་དོ། །དེས་ཀྱང་སྡོད་ཅིག་ཅེས་བྱས་ནས་མནགས་སོ། །དེ་ནས་དུས་ཕྱི་ཞིག་ན་ཁྱེའུ་
དེ་ཐ་ག་པའི་གྲོགས་པོ་རྣམས་ཀྱིས་ཆང་མང་དུ་བླུད་པས་ར་རོ་ནས་སྨྱོ་ཞིང་ཁྱིམ་དུ་འོངས་སོ། །དེ་ཡང་སྒོ་བཅད་དེ་བུ་འབྱུང་ཞིང་འདུག་པའི་ཚེ་དེས་སྒོ་ཕྱེ་ཞེས་བྱས་ན་དེ་བུ་འབྱུང་བའི་སྡུག་བསྔལ་གྱིས་ཀུན་གཟེར་བས་སྒོ་མ་ཕྱེ་བ་དང་།  དེ་རབ་
ཏུ་ཁྲོ་བ་སྐྱེས་ནས་ཕྱོགས་གཅིག་ཏུ་སོང་སྟེ་འདུག་གོ། །དེས་བུ་བྱུང་ནས་སྒོ་ཕྱེ་བ་དང་དེ་ནང་དུ་འོངས་པ་ལ་དེས་གུས་པར་བྱས་ཏེ་སྨྲས་པ།  ཇོ་བོ་དགྱེས་པར་མཛོད་ཅིག །ཁྱོད་ཀྱི་བུ་ཕོ་ཞིག་བཙས་སོ། །དེས་དེ་ལ་ཁྲོ་བས་ཀུན་ཁེབས་
པ་དང་ནི་མ་བྲལ་གྱི་གནོད་སེམས་ཀྱིས་ཀུན་ཏུ་ཁེབས་པར་གྱུར་ཏེ།  དེས་འདི་བུ་མ་བྱུང་བས་ཀྱང་བདག་ལ་བརྙས་པར་བྱེད་ན།  གང་གི་ཚེ་འདིའི་བུ་སྐྱེས་པར་གྱུར་ན་འདི་དང་བུས་སྡོངས་ནས་བདག་ལ་གདོན་མི་ཟ་བར་གསོད་པར་བྱེད་དོ་སྙམ་དུ་
བསམས་ནས་དེས་སྨྲས་པ། བཟང་མོ་ཐབ་ཏུ་མེ་བུས་ལ་ཟངས་ཚུགས་ཤིག །དེས་ཐབ་ཏུ་མེ་བུས་ཏེ་ཟངས་བཙུགས་པ་དང་སྨྲས་པ། ཡུངས་མར་ལུགས་ལ་སྐོལ་ཅིག །དེས་ཡུངས་མར་བླུགས་ཏེ་བསྐོལ་བ་དང་། དེས་བུ་ཆུང་འདིར་ཆུག་ལ་སྐོལ་ཅིག་ཅེས་སྨྲས་པ་དང་མོས་
ཇོ་བོ་འདི་ནི་ཁྱོད་ཉིད་ཀྱི་བུ་ཡིན་ན་འདིར་ཅི་ཞིག་ཉེས་གཞོན་ནུར་མ་བསད་ཅེས་སྨྲས་པ་དང་། དེས་དེ་ལ་དབྱིག་པས་བརྡེགས་སོ། །བདག་ལས་སྡུག་པ་མེད་པས་དེས་སྐྲག་སྟེ། དེ་ཡུངས་མར་ཁོལ་བའི་ནང་དུ་བཅུག་པ་དང་དུས་ལས་འདས་སོ། །ནམ་དེ་ཚོས་པར་གྱུར་པ་ན་དེས་སྨྲས་
<pb id="11.127a"/>
པ།  ད་ཕྱུང་ཞེས་བསྒོ་བ་དང་། དེས་དེ་ཕྱུང་བ་དང་།  སྨྲས་པ།  ཟོ་ཤིག་ཅེས་བསྒོའོ། །དེས་སྨྲས་པ།  ཇོ་བོ་བུའི་ཤ་ཇི་ལྟར་བཟའ་ཞེས་སྨྲས་པ་དང་།  དེས་དེ་ཉིད་ཀྱི་ལུས་ཐམས་ཅད་དུ་བརྡེགས་རབ་ཏུ་བརྡེགས་པ་དང་།  དེ་དེས་བརྡེགས་པས་
བུའི་ཤ་ཡང་ཟོས་སོ། །བཅོམ་ལྡན་འདས་ཀྱིས་གསུངས་པ།  འདོད་ཆགས་ནི་ཁ་ན་མ་ཐོ་བ་ཆུང་མོད་ཀྱི་འབྲལ་བ་ནི་དཀའོ། །ཞེ་སྡང་ནི་ཁ་ན་མ་ཐོ་བ་ཆེ་ལ་འབྲལ་བ་སླ་བས་ཐ་ག་པའི་ཁྱེའུ་དེ་ཕྱིས་འགྱོད་པའི་མེས་གདུངས་ཏེ་རིང་ཞིག་ཏུ་མ་ལོག་པས་ན་
གཉིད་ཀྱིས་མྱོས་ཏེ་དེ་ཤིན་ཏུ་ལོག་པར་གཽ་ཏ་མཱིས་རིག་ནས་བསམས་པ། འདིས་བུ་བསད་ནས་བདག་ལ་ཡང་བུའི་ཤ་ཟར་བཅུག་སྟེ། མི་འདི་ནི་སྲིན་པོ་ཡིན་གྱིས་འབྲོས་སྙམ་ནས་རྒྱགས་ཅི་ཐེག་ཅིག་ཁྱེར་དེ་བྲོས་པ་དང་།  བྱང་ཕྱོགས་ཀྱི་ལམ་གྲོགས་དག་ཅིག་
ཡུལ་ཁོར་མོ་འཇིག་ཏུ་ཟོང་རྣམས་བཙོངས་ཏེ་སླར་གྱིས་ཟོང་རྣམས་ཁྱེར་ནས་བྱང་ཕྱོགས་ཀྱི་ལམ་དུ་ཞུགས་ཏེ་འདོང་བ་དང་།  དེ་དག་དང་མོ་ལྷན་ཅིག་ཏུ་སོང་ངོ་། །ཇི་ཙམ་ན་དེད་དཔོན་གྱིས་དེའི་གཟུགས་མཛེས་པར་མཐོང་ངོ་། །མཐོང་ནས་དེ་ལ་
ཆགས་ཏེ་དེས་ཁྱོད་སུའི་ད་གང་དུ་འགྲོ་ཞེས་དྲིས་པ་དང་།  མོས་སྨྲས་པ།  དེད་དཔོན་བདག་གི་ཁྱོ་ནི་སྦྲུལ་གདུག་པས་ཟོས་སོ། །བུ་གཉིས་ལས་གཅིག་ནི་ཝས་སོ། །གཅིག་ནི་ཆུ་བོའི་ནང་དུ་དུས་ལས་འདས་སོ། །མ་དང་ཕ་ནི་
གནམ་ལྕགས་ཀྱིས་བསད་དོ། །བདག་ནི་མགོན་མེད་པས་གར་དགའ་བར་འགྲོ་སྟེ་འདྲོན་པ་མང་པོ་དེ་དག་གར་འདོང་བ་དེར་མཆིའོ།  དེས་བསམས་པ།  རིང་དུ་གར་སོང་ཡང་འདི་འདྲ་བའི་བུད་མེད་དང་ལྷན་ཅིག་ཡོངས་སུ་སྤྱོད་དོ། །
སྙམ་ནས་དེས་དེ་ཆུང་མ་བྱས་ཏེ།  ཇི་ཙམ་ཞིག་ན་འདྲོན་པ་མང་པོ་དེ་དག་མི་རྒོད་ཀྱིས་བཅོམ་སྟེ།  དེད་དཔོན་དེ་ཡང་འཐབ་པ་ལས་བསད་དོ། །སྐེམ་མོ་གཽ་ཏ་མཱི་ནི་མི་རྒོད་ཀྱི་དཔོན་གྱིས་ཆུང་མར་བྱས་པ་དང་། མི་རྒོད་ཀྱི་སྡེ་དཔོན་དེ་ཡང་ཕྱོགས་ཀྱི་རྒྱལ་
པོས་བསད་དོ། །སྐེམ་མོ་གཽ་ཏ་མཱི་ནི་རྒྱལ་པོའི་བཙུན་མོ་ཆེན་མོར་གྱུར་ཏོ། །ཇི་ཙམ་ན་རྒྱལ་པོ་དེ་ཡང་དུས་ལས་འདས་ནས་བཙུན་མོ་དང་། གཞོན་ནུ་དང་བློན་པོ་དང་། སྐྱེ་བོ་མང་པོ་དག་གི་དེ་སྐེམ་མོ་གཽ་ཏ་མཱི་དང་ལྷན་ཅིག་ཏུ་བཀུར་སྟི་ཆེར་བྱས་ཏེ་མཆད་པའི་ནང་དུ་བཅུག་གོ། །བྱང་
<pb id="11.127b"/>
ཕྱོགས་ཀྱི་མི་རྣམས་དུར་རྐུ་སྟེ།  དེ་དག་གི་མཆད་པ་བྲུས་པ་དང་།  སྐེམ་མོ་གཽ་ཏ་མཱི་སྣར་རྡུལ་སོང་ནས་དེས་སྦྲིད་པ་བྱུང་བ་དང་།  དུར་རྐུ་བའི་མི་རྣམས་སྐྲག་སྟེ་རོ་ལངས་སོ་སྙམ་ནས་དེ་དག་བྲོས་པ་དང་།  སྐེམ་མོ་གཽ་ཏ་མཱི་ཁུང་བུ་བྲུས་ནས་བྱུང་ངོ་། །
དེས་སྡུག་བསྔལ་རྣམ་པ་དུ་མར་བརྟགས་པས་རླུང་རབ་ཏུ་ལངས་ཤིང་ཁ་ཟས་མེད་པའི་རྐྱེན་གྱིས་སྨྱོན་མར་གྱུར་ནས་དེས་སྨད་གཡོགས་བོར་ཏེ་ལག་པ་དང་རྐང་པ་གས་ཤིང་རྩུབ་སྐྲ་རིང་ཞིང་སྐྱ་མོ་བསིང་བསིང་མོར་གྱུར་ཏེ། ཕན་ཚུན་འཁྱམ་འཁྱམ་
པ་ལས་མཉན་དུ་ཡོད་པར་ཕྱིན་ཏོ། །བཅོམ་ལྡན་འདས་ཀྱིས་གསུངས་པ། སེམས་ཅན་རྣམས་ཀྱི་ལས་ཀྱི་རྣམ་པར་སྨིན་པ་ནི་བསམ་གྱིས་མི་ཁྱབ་བོ། །དེས་སྔོན་བྱས་པའི་ལས་རྣམས་ཀྱི་འབྲས་བུ་རྣམ་པར་སྨིན་པ་མྱོང་བར་གྱུར་ནས་སྔོན་གྱི་
ལས་ཀྱིས་འཛེ་ཏའི་ཚལ་དུ་ཕྱིན་ཏོ། །དེའི་ཚེ་བཅོམ་ལྡན་འདས་ཀྱིས་དགེ་སློང་བརྒྱ་སྟོང་དུ་མའི་མདུན་དུ་ཆོས་འཆད་ཅིང་བཞུགས་པ་སྐེམ་མོ་གཽ་ཏ་མཱིའི་རྒྱང་མ་ནས་སངས་རྒྱས་བཅོམ་ལྡན་འདས་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ནི་
ཡང་དག་པར་བརྒྱན།  དཔེ་བྱད་བཟང་པོ་བརྒྱད་བཅུས་ནི་སྐུ་ལ་རྣམ་པར་སྤྲས།  འོད་ཀྱི་དཀྱིལ་འཁོར་ཉི་མ་སྟོང་ལས་འདས་པའི་འོད་འདོམ་གང་བ་རིན་པོ་ཆེའི་རི་འགྲོ་བ་བཞིན་པ་ཁོ་ར་ཁོར་ཡུག་ནས་བཟང་བ་མཐོང་ངོ་། །མཐོང་ནས་ཀྱང་བདག་གི་
སེམས་དྲན་པ་སླར་ཐོབ་སྟེ་དེ་ངོ་ཚ་བའི་ཚུལ་དུ་གྱུར་ནས་ཕྱོགས་གཅིག་ཏུ་ཙོག་པུར་འདུག་གོ། །དེའི་བར་དུ་ཡང་སངས་རྒྱས་བཅོམ་ལྡན་འདས་ཀྱིས་མི་མཁྱེན་པ་འམ།  མི་གཟིགས་པ་འམ།  མི་རིག་པ་འམ།  རྣམ་པར་མི་རིག་པ་
ཅུང་ཟད་ཀྱང་མེད་དེ།  སངས་རྒྱས་བཅོམ་ལྡན་འདས་ནི་ཆོས་ཉིད་ཀྱིས་ཐུགས་རྗེ་ཆེན་པོ་འཇིག་རྟེན་ལ་ཕན་འདོགས་པར་གྱུར་པ།  སྲུང་བ་གཅིག་པུ་དཔའ་བོ་གཅིག་པ།  གཉིས་སུ་མེད་པ་གཉིས་སུ་མི་སྨྲ་བ།  ཞི་གནས་དང་། 
ལྷག་མཐོང་ལ་གནས་པ། དུལ་བའི་དངོས་པོ་གསུམ་ལ་མཁས་པ།  ཆུ་བོ་བཞི་ལས་རྒལ་བ།  རྫུ་འཕྲུལ་གྱི་རྐང་པ་བཞིའི་མཐིལ་རབ་ཏུ་བརྟན་པ།  མི་འཇིགས་པ་བཞིས་བསྙེངས་པ་མེད་པ།  ཡན་ལག་ལྔ་རྣམ་པར་སྤངས་པ།  འགྲོ་བ་ལྔ་ལས་ཡང་དག་པར་
<pb id="11.128a"/>
འདས་པ།  ཡན་ལག་དྲུག་དང་ལྡན་པ། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ།  གནས་དྲུག་ལ་རྟག་ཏུ་གནས་པ།  བྱང་ཆུབ་ཀྱི་ཡན་ལག་བདུན་གྱི་མེ་ཏོག་གིས་བརྒྱན་པ།  ལམ་གྱི་ཡན་ལག་བརྒྱད་འཆང་བ། དགུ་མཐར་
ཀྱིས་གནས་པའི་སྙོམས་པར་འཇུག་པ་དགུ་ལ་མཁས་པ།  སྟོབས་བཅུའི་སྟོབས་དང་ལྡན་པ།  ཕྱོགས་བཅུར་སྙན་པར་གྲགས་པ་རྣམས་བརྒྱ་ཕྲག་བཅུའི་དབང་དུ་གྱུར་པ་ལས་རབ་ཏུ་ངེས་པ་ནི་མཚན་ལན་གསུམ་ཉིན་ལན་གསུམ་དུ་སངས་རྒྱས་
ཀྱི་སྤྱན་གྱིས་འཇིག་རྟེན་ལ་གཟིགས་ནས་ཡེ་ཤེས་ཀྱི་གཟིགས་པ་འབྱུང་སྟེ།  གང་ལ་ཉམས།  གང་ལ་འཕེལ་བར་གྱུར།  གང་ལ་སྡུག་བསྔལ་བར་གྱུར།  གང་དོག་པར་གྱུར།  གང་གནོད་པར་གྱུར།  གང་སྡུག་བསྔལ་དང་དོག་པ་དང་
གནོད་པར་གྱུར། གང་ངན་སོང་ལ་གཞོལ། གང་ངན་སོང་ལ་འབབ།  གང་ངན་སོང་ལ་རབ་ཏུ་འབབས།  ངས་གང་ངན་སོང་ནས་ཕྱུང་སྟེ་མཐོ་རིས་དང་ཐར་པ་ལ་གཞག་པར་བྱ།  གང་དགེ་བའི་རྩ་བ་དུ་མ་སྐྱེས་པ་རྣམས་ལ་དགེ་བའི་རྩ་བ་
བསྐྱེད་པར་བྱ།  གང་བསྐྱེད་པ་རྣམས་ལ་ཡོངས་སུ་སྨིན་པར་བྱ།  གང་སྨིན་པ་རྣམས་ལ་རྣམ་པར་གྲོལ་བར་བྱ།  ཡང་གསུངས་པ།  རྒྱ་མཚོ་ཆུ་སྲིན་གནས་དེ་ཡང་། །གལ་ཏེ་དུས་ལས་ཡོལ་ཡང་སྲིད། །གདུལ་བར་གྱུར་པའི་སྲས་རྣམས་ལ། །
སངས་རྒྱས་དུས་ལས་འདའ་མི་འགྱུར། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།  ཀུན་དགའ་བོ་དེད་དཔོན་གྱི་ཆུང་མ་སྐེམ་མོ་གཽ་ཏ་མཱི་ལ་བླ་གོས་བྱིན་ཅིག་དང་འདི་ལ་ཆོས་བཤད་པར་བྱའོ། །
ཚེ་དང་ལྡན་པ་ཀུན་དགའ་བོས་དེད་དཔོན་གྱི་ཆུང་མ་གཽ་ཏ་མཱི་ལ་བླ་གོས་བྱིན་ནོ། །དེ་ནས་དེད་དཔོན་གྱི་ཆུང་མ་སྐེམ་མོ་གཽ་ཏ་མཱི་གོས་གྱོན་ནས་བཅོམ་ལྡན་འདས་ག་ལ་བ་དེར་སོང་སྟེ།  བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་
ཏུ་འདུག་གོ་ཕྱོགས་གཅིག་ཏུ་འདུག་པ་དང་། དེ་ནས་བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་བ་དང་། ཁམས་དང་། རང་བཞིན་རྣམས་མཁྱེན་ནས་འཕགས་པའི་བདེན་པ་བཞི་ཡང་དག་པར་རྟོགས་པར་འགྱུར་བ་དེ་ལྟ་བུའི་ཆོས་བཤད་དོ། །གང་ཐོས་པས་དེད་དཔོན་
<pb id="11.128b"/>
 གྱི་ཆུང་མ་སྐེམ་མོ་གཽ་ཏ་མཱིས་འཇིག་ཚོགས་སུ་ལྟ་བའི་རིའི་རྩེ་མོ་ཉི་ཤུ་གྱེན་དུ་བྱུང་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ། །དེ་བདེན་པ་མཐོང་ནས་སྟན་ལས་ལངས་ཏེ་བཅོམ་ལྡན་འདས་ག་ལ་བ་
དེ་ལོགས་སུ་ཐལ་མོ་སྦྱར་ཏེ་ཕྱག་འཚལ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་རྫོགས་ཏེ་དགེ་སློང་མའི་དངོས་པོར་གྱུར་ཅིང་།  བཅོམ་ལྡན་འདས་ཀྱི་
དྲུང་དུ་བདག་ཚངས་པར་སྤྱད་པ་སྤྱོད་དུ་གནང་ངམ་བཅོམ་ལྡན་འདས་ཀྱིས་སྐྱེ་དགུའི་བདག་མོ་ཆེན་མོ་ལ་གཏད་ནས་དེས་རབ་ཏུ་ཕྱུང་སྟེ་བསྙེན་པར་རྫོགས་པར་བྱས་ནས་འདུལ་བ་བསླབས་ཏེ་ལུང་བསྒོ་བ་བྱིན་ནས་དེ་བརྩོན་པ་བྱས། ནན་ཏན་
དུ་བྱས།  བསྒྲུབ་པར་བྱས་པས་ན་འཁོར་བའི་འཁོར་ལོ་འདི་གཡོ་བ་དང་མི་གཡོ་བ་ཤེས་ཏེ་འདུས་བྱས་ཀྱི་རྒྱུད་ཐམས་ཅད་ཞིག་པ་དང་། ལྷུང་བ་དང་། རྣམ་པར་འགྱེས་པ་རྣམ་པར་འཇིག་པའི་ཆོས་ཉིད་ཀྱིས་རབ་ཏུ་བཅོམ་སྟེ་ཉོན་
མོངས་པ་ཐམས་ཅད་སྤངས་ནས་དགྲ་བཅོམ་པ་མངོན་དུ་བྱས་ཏེ་དགྲ་བཅོམ་པར་གྱུར་ཏོ། །ཁམས་གསུམ་གྱི་འདོད་ཆགས་དང་བྲལ། བོང་བ་དང་གསེར་དུ་འདྲ།  ནམ་མཁའ་ལ་ལག་མཐིལ་ཆགས་པ་མེད་པ་བཞིན་དུ་སེམས་
མཉམ་པ།  སྟེའུ་དང་ཙན་དན་དུ་འདྲ་བ།  རིག་པས་སྒོ་ངའི་མཛོད་བཅོམ་པ། རིག་པ་དང་མངོན་པར་ཤེས་པ་ཡང་དག་པར་སོ་སོར་རིག་པ་ནི་ཐོབ།  སྲིད་པའི་རྙེད་པ་དང་ཆགས་པ་དང་བཀུར་སྟི་ལ་རྒྱབ་ཀྱིས་
ཕྱོགས་ཏེ།  དབང་པོ་དང་ཉེ་དབང་པོ་དང་།  ལྷར་བཅས་པ་རྣམས་ཀྱིས་མཆོད་ཅིང་ཕྱག་བྱ་བ་དང་ཚིག་སྙན་པས་བརྗོད་པར་གྱུར་ཏོ། །དེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་དུ་སོང་བ་དང་།  དེ་ནས་བཅོམ་ལྡན་
འདས་ཀྱིས་དགེ་སློང་རྣམས་ལ་བཀའ་སྩལ་པ།  དགེ་སློང་དག་ངའི་ཉན་ཐོས་མའི་དགེ་སློང་མ་འདུལ་བ་འཛིན་པའི་ནང་ན་འདི་ལྟ་སྟེ་མཆོག་ནི་དགེ་སློང་མ་སྐེམ་མོ་གཽ་ཏ་མཱིའོ། །ནམ་བཅོམ་ལྡན་འདས་ཀྱིས་དགེ་སློང་མ་གཽ་ཏ་མཱི་འདུལ་བ་འཛིན་པའི་ནང་ན་མཆོག་
<pb id="11.129a"/>
གོ་ཞེས་གསུངས་པ་དང་།  དེའི་ཚེ་དེའི་དྲུང་དུ་དགེ་སློང་མ་རྣམས་འདོང་ངོ་། །དེས་འོངས་པ་དེ་དག་སྐྱོ་བ་བསྐྱེད་པའི་ཕྱིར་ལས་ཀྱི་རྒྱུད་རྣམས་བརྗོད་དོ། །དགེ་སློང་མ་དག་གིས་ཀྱང་དགེ་སློང་དག་ལ་དེ་ལྟ་བུར་གྱུར་པ་ཞིབ་ཏུ་སྨྲས་སོ། །
དེ་ནས་དུས་ཕྱི་ཞིག་ན་སྐེམ་མོ་གཽ་ཏ་མཱི་བཅོམ་ལྡན་འདས་ཀྱི་ཞབས་ལ་ཕྱག་འཚལ་བའི་ཕྱིར་སོང་བ་དང་།  དགེ་སློང་དག་གིས་མཐོང་ནས་ཅིག་ལ་ཅིག་དེའི་ལས་ཀྱི་རྒྱུད་རྣམས་འཛེར་ཏོ། །དེ་ནས་སྐེམ་མོ་གཽ་ཏ་མཱིས་བཅོམ་ལྡན་འདས་ཀྱི་ཞབས་
ལ་སྤྱི་བོས་ཕྱག་འཚལ་ཏེ་བཅོམ་ལྡན་འདས་ཀྱི་དྲུང་ནས་སོང་ངོ་། །མཁྱེན་བཞིན་དུ་འདྲི་བ་ནི་སངས་རྒྱས་བཅོམ་ལྡན་འདས་ཏེ། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་ཅིའི་ཕྱིར་ཀུན་དགའ་བོ་དགེ་སློང་རྣམས་ཕན་ཚུན་
དུ་རྣ་བར་བཅུག་ཅེས་སྨྲས་པ་དང་།  དེས་ཞིབ་ཏུ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ།  ཀུན་དགའ་བོ་སེམས་ཅན་རྣམས་ཀྱི་རྒྱུད་དང་ལས་ཀྱི་རྣམ་པར་སྨིན་པ་ནི་བསམ་གྱིས་མི་ཁྱབ་བོ། །འཇིག་རྟེན་པའི་རྣམས་ནི་
རང་གི་ལས་སོ། །ལས་ནི་སྐྱེ་གནས་སོ། །ལས་ནི་ཉིང་མཚམས་སོ། །ལས་ནི་རྗེས་སུ་འཇུག་པ་སྟེ།  གང་གིས་ཇི་ལྟར་ལས་བྱས་པ་དེ་རྣམ་པར་སྨིན་པ་སོ་སོར་མྱོང་བར་འགྱུར་རོ། །དགེ་སློང་དག་ཐེ་ཚོམ་སྐྱེས་པ་དང་། 
ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ།  བཙུན་པ་དགེ་སློང་མ་སྐེམ་མོ་གཽ་ཏ་མཱིས་ལས་ཅི་བགྱིས་ན་དེའི་ཕྱིར་འདིའི་ཁྱོ་སྦྲུལ་གྱིས་ཟོས་ཏེ་དུས་ལས་འདས། བུ་གཅིག་ཝས་བཀུམ། གཉིས་པ་ནི་ཆུ་བོས་འཚལ་ཏེ་དུས་
ལས་འདས།  ཕ་མ་གཉིས་ནི་གནམ་ལྕགས་བབས་པས་བཀུམ་པར་གྱུར། བུའི་ཤ་ཡང་འཚལ་ནས་སྨྱོས་ཤིང་གཡེང་བའི་སེམས་ཀྱིས་དེ་དང་དེ་དག་ཏུ་འཁྱམ་འཁྱམ་པ་ལས་བཅོམ་ལྡན་འདས་ཀྱི་བསྟན་པ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་
ཏེ་དགྲ་བཅོམ་པ་མངོན་དུ་བགྱིས། བཅོམ་ལྡན་འདས་ཀྱིས་ཀྱང་འདུལ་བ་འཛིན་མའི་ནང་ན་མཆོག་གོ་ཞེས་ཅིའི་སླད་དུ་བཀའ་སྩལ་ཅེས་ཞུས་པ་དང་། བཅོམ་ལྡན་འདས་ཀྱིས་གསུངས་པ། དགེ་སློང་དག་དགེ་སློང་མ་སྐེམ་མོ་གཽ་ཏ་མཱི་ཉིད་ཀྱིས་ལས་བྱས་ཤིང་ཚོགས་པས་རྙེད་ཅིང་
<pb id="11.129b"/>
རྐྱེན་སྨིན་པ་ནི་ཆུ་བོ་བཞིན་མངོན་དུ་འབྱུང་སྟེ་ངེས་པར་འགྱུར་རོ། །སྐེམ་མོ་གཽ་ཏ་མཱིས་ལས་བྱས་ཤིང་བསགས་པའི་གཞན་གྱིས་མྱོང་བར་མི་འགྱུར་རོ། །དགེ་སློང་རྣམས་ལས་བྱས་ཤིང་བསགས་པ་ནི་ཕྱི་རོལ་གྱི་སའི་ཁམས་ལ་རྣམ་པར་མི་སྨིན། ཆུའི་ཁམས་
ལ་མ་ཡིན། མེའི་ཁམས་ལ་མ་ཡིན།  རླུང་གི་ཁམས་ལ་མ་ཡིན་གྱི། ཟིན་པའི་ཕུང་པོ་དང་།  ཁམས་དང་། སྐྱེ་མཆེད་འདི་ཉིད་ལ་དགེ་བ་དང་མི་དགེ་བའི་ལས་བྱས་པ་རྣམ་པར་སྨིན་ཏོ། །ལས་རྣམས་སྟོར་བར་མི་འགྱུར་བ། །བསྐལ་པ་དག་ནི་བརྒྱ་ལོན་
ཀྱང་། །དུས་དང་འཕྲོད་ནས་འཐོབ་པ་ནི། །ལུས་ཅན་རྣམས་ལ་འབྲས་བུར་སྨིན། །དགེ་སློང་དག་སྔོན་བྱུང་བ་ནི་རི་བྲགས་ཀྱི་གྲོང་གཞན་ཞིག་ན་ཁྱིམ་བདག་ཅིག་འདུག་སྟེ།  ཕྱུག་ལ་ནོར་མང་ཞིང་ལོངས་སྤྱོད་ཆེ་གནས་ཡངས་ཤིང་རྒྱ་ཆེ་བ་ནི་ངལ་
བསོས་པའི་ནོར་ལ་སྔོ་བ་ཞིག་ནས་རིགས་དང་མཉམ་པ་ཞིག་ལས་ཆུང་མ་ཞིག་བླངས་ཏེ།  དེ་དང་ལྷན་ཅིག་རྩེ་དགའ་ཡོངས་སུ་སྤྱོད་དོ། །དེས་རྩེ་དགའ་ཡོངས་སུ་སྤྱད་ཀྱང་བུ་ཕོ་ཡང་མེད།  བུ་མོ་ཡང་མེད་དེ།  བདག་གི་ཁྱིམ་དུ་ནོར་དུ་མ་ཞིག་འདུས་ན་དེ་ལ་བུ་
ཕོ་ཡང་མེད་བུ་མོ་ཡང་མེད་དེ།  བདག་འདས་པ་དང་བདག་གི་དབང་བ་ཐམས་ཅད་བུ་མེད་པའོ་ཞེས་ཟེར་ཏེ་རྒྱལ་པོའི་དཀོར་དུ་འགྱུར་རོ་ཞེས་དེ་འགྲམ་པ་ལག་པ་ལ་གཏད་དེ་རབ་ཏུ་སེམས་ཤིང་འདུག་པ་དེའི་ཆུང་མས་མཐོང་ནས། ཇོ་བོ་ཁྱོད་ཅིའི་ཕྱིར་
ལག་པས་འགྲམ་པར་གཏད་དེ་རབ་ཏུ་སེམས་ཤིང་འདུག་ཅེས་སྨྲས་པ་དང་།  དེས་སྨྲས་པ།  བཟང་མོ་བདག་གི་ཁྱིམ་ན་ནོར་དུ་མ་ཞིག་འདུས་ཀྱང་བུ་ཕོ་ཡང་མེད་བུ་མོ་ཡང་མེད་པས་བདག་འདས་པ་དང་བདག་གི་དབང་བ་ཐམས་ཅད་བུ་
མེད་པའོ་ཞེས་ཟེར་ཏེ་རྒྱལ་པོའི་དཀོར་དུ་འགྱུར་ན་ཅིའི་ཕྱིར་རབ་ཏུ་སེམས་ཤིང་མི་འདུག །དེས་བསམས་པ།  ཅི་འདིའི་སྐལ་བ་ཆུང་ངམ།  བུ་ཕོ་ཡང་མེད་བུ་མོ་ཡང་མེད་ན། ཅི་བདག་གི་སྐལ་བ་ཆུང་ངམ་འདི་ནི་གཞན་མ་ཡིན་གྱི་
བདག་ལ་ཉེས་པའི་སྐྱོན་བཏགས་ཏེ་ཆུང་མ་གཞན་ལེན་པར་འདོད་དོ། །དེའི་ཕྱིར་བདག་གི་མདུན་དུ་འགྲམ་པ་ལག་པར་གཏད་དེ་རབ་ཏུ་སེམས་ཤིང་འདུག་ལ་འདི་སྐད་དུ་བདག་གི་ཁྱིམ་ན་ནོར་དུ་མ་འདུས་ཀྱང་བུ་ཕོ་དང་བུ་མོ་མེད་པས་བདག་འདས་པ་དང་བདག་
<pb id="11.130a"/>
གི་དབང་བ་ཐམས་ཅད་བུ་མེད་པའོ་ཞེས་ཟེར་ཏེ་རྒྱལ་པོའི་དཀོར་དུ་འགྱུར་རོ་ཞེས་ཟེར་གྱིས་དེ་བས་ན་བདག་ཉིད་ཐམ་པར་བྱའོ་ཞེས་བསམས་ནས་སྨྲས་པ།  ཇོ་བོ་འདི་ལྟར་བདག་སྐལ་བ་ཆུང་བས་ཁྱོད་ཀྱི་བུ་ཕོ་དང་བུ་མོ་མེད་ཀྱིས་ཆུང་མ་གཞན་ཞིག་ལོང་ཤིག་
དང་། དེ་ལས་བུ་ཕོ་དང་བུ་མོ་ཡང་འབྱུང་བར་འགྱུར་རོ། །དེས་སྨྲས་པ།  བཟང་མོ་ཁྱོད་ཀྱིས་སྐྱེས་བུ་གང་ལ་ཆུང་མ་གཉིས་ཡོད་ན།  དེ་ནི་ནམ་ཡང་ཆུ་གྲང་མོའི་སྐྱོ་མ་མི་འཐུང་སྟེ་རྟག་ཏུ་དེའི་ཁྱིམ་ན་འཐབ་པ་དང་འཁྲུག་པ་དང་མི་འདུམ་པ་དང་རྩོད་པས་ནང་གི་སྐྱེ་བོ་རྣམས་དཀྲུགས་པར་
བྱས་ཏེ་རང་གི་ལས་ལ་བརྩོན་པར་མི་འགྱུར་རོ་ཞེས་མ་ཐོས་སམ།  མོས་སྨྲས་པ།  ཇོ་བོ་རེ་ཤིག་ལོང་ཤིག་དང་དེ་སྟེ་ཕུ་ནུ་མོ་ཙམ་དུ་གྱུར་ན་ནི་ཕུ་ནུ་མོར་འདུ་ཤེས་ཀྱིས་བསྐྱང་བར་བྱའོ། །འོན་ཏེ་བུ་མོ་ཙམ་ཞིག་ན་ནི་བུ་མོར་འདུ་ཤེས་ཀྱིས་བསྐྱང་
བར་བྱའོ། །དེས་དེ་ལ་གཡོ་བྱས་ཏེ་སྨྲས་པས་དེ་ཡང་བུ་མོ་ཚོལ་བ་ལ་ཞུགས་སོ། །དེ་ནས་རི་བྲགས་ཀྱི་གཞན་ཞིག་ན་ཁྱིམ་བདག་ཅིག་གི་བུ་མོ་ཞིག་བཙས་ནས་སྐྱེས་པ་དང་།  ཕ་མ་གཉིས་དུས་ལས་འདས་པ་ཞིག་སྟེ།  དེས་དེ་ལ་དེའི་མིང་
པོ་ལས་དེ་བསླངས་ནས་དཔལ་ཆེན་པོ་དང་སྦྱར་ཏེ་བག་མར་བླངས་སོ། །ཐམས་ཅད་ཀྱང་ཆོས་ཉིད་ཀྱིས་སར་པས་རྙིང་པ་ཟིལ་གྱིས་གནོན་པས་དེས་དེ་ལ་ཤིན་ཏུ་བྱམས་ཤིང་སེམས་ཞུགས་པར་གྱུར་ཏོ། །དེ་ནས་དེའི་ཆུང་མ་རྙིང་པ་དེ་རང་བཞིན་གྱིས་
ཕྲག་དོག་གིས་མངལ་གྱི་གནས་དག་པར་གྱུར་ཏེ།  སེམས་ཅན་དང་ལྡན་པར་གྱུར་ནས་དེ་དགའ་བ་སྐྱེས་ཏེ་དེ་ལ་སྨྲས་པ།  ཇོ་བོ་དགའ་བ་སྐྱེད་ཅིག་བདག་ནི་སེམས་ཅན་དང་ལྡན་པར་གྱུར་ཏོ། །དེས་སྨྲས་པ།  བཟང་མོ་ལེགས་
སོ། །དེ་སྟེ་བུ་ཕོ་ཞིག་བཙས་ན་ནི་བདག་འདས་པ་དང་ཁྱིམ་གྱི་བདག་པོར་འགྱུར་རོ། །མོས་སྨྲས་པ།  ཇོ་བོ་ཁྱོད་ཀྱི་ཆུང་མས་མངལ་ནས་ལྷུང་བའི་ཆོ་ག་ཞིག་སྦྱར་ཏེ་ལྷུང་བར་མ་བྱས་ན་ནི་ཁྱིམ་གྱི་བདག་པོར་འགྱུར་རོ། །
དེས་སྨྲས་པ།  བཟང་མོ་སྔོན་ཡང་བདག་གིས་འདི་ལྟ་བུའི་ཕྱིར་སྨྲས་ན། ད་དུང་བུ་ཅུང་ཟད་ཀྱང་མེད་པར་ཁྱོད་ཀྱིས་བརྩམ་འམ།  དེ་ལན་མེད་དེ་ཅང་མི་ཟེར་བར་འདུག་གོ། །དེ་ཟླ་བ་བརྒྱད་དམ་དགུ་འདས་པ་དང་
<pb id="11.130b"/>
ཁྱེའུ་ཞིག་བཙས་སོ། །དེ་བཙས་པའི་བཙས་སྟོན་ཆེར་བྱས་ཏེ་རིགས་དང་འཐུན་པ་ལས་མིང་བཏགས་སོ། །དེས་སྔོན་ལས་ཀྱིས་འདི་བཙས་ན་སེམས་ཅན་འདི་མ་ཡར་མོ་འདིས་འདི་མི་གསོད་པ་ལ་ཕན་གྱིས་དེ་བས་ན་འདི་ཉིད་ལ་གཞར་རོ་ཞེས་
བསམས་ནས་དེས་དེ་ལ་སྨྲས་པ། ཆེ་ཞེ་ཁྱེའུ་འདི་ཁྱོད་དང་བདག་གི་ཡིན་གྱིས་བདག་ཅག་གཉིས་ཀས་བསྐྱེད་དོ། །དེས་ལེགས་ཀྱིས་འདི་བཞིན་བགྱིའོ་ཞེས་སྨྲས་ནས་དེ་སྐྱེད་པ་ལ་ཞུགས་སོ། །དེས་དེ་བསྐྱེད་ན་ལོག་པར་རྟོག་པ་སྐྱེས་ཏེ་གང་གི་བུ་ཡིན་
པ་དེའི་ཁྱིམ་སྟེ།  དེ་བས་ན་འདི་བསྐྱེད་ཀྱང་འདི་ལྟར་ཁྱིམ་གྱི་བདག་པོར་གྱུར་པ་དང་།  བདག་ནི་བྲན་མོར་འགྱུར་གྱིས་འདི་ནི་གསད་དོ་སྙམ་ནས་དེ་ལོག་པར་རྟོག་པས་བསྐྱོད་པས་ཁྱེའུ་དེའི་ཁར་སྨིག་མའི་ཐུར་མ་ཞིག་བཙུགས་པ་དང་། 
དེ་སྡུག་བསྔལ་གྱིས་གཟིར་བས་ངུ་བར་གྱུར་ནས་དེས་སྨྲས་པ། ཁྱེའུ་འདི་ཅིའི་ཕྱིར་ངུ་ཞེས་དྲིས་པ་དང་།  དེས་སྨྲས་པ།  ཆེ་ཞེ་ཅིའི་ཕྱིར་ངུ་མ་འཚལ་ཏོ། །དེས་དེ་བླངས་ཏེ་དགའ་བར་བྱ་བར་བརྩམས་ཏེ་ལག་པས་འཁྱུད་དེ་འོ་བྱས་
ནས་པང་པར་བླངས་ཀྱང་མི་བཏུབ་ནས།  དེས་དེ་ལ་ནུ་མ་བླུད་ནས་ཇི་ཙམ་ན་བལྟས་པ་དང་སྨིག་མའི་ཐུར་མ་ཞིག་ཁར་བཙུགས་པར་མཐོང་ནས། དེས་མྱུར་དུ་ཁ་ཕྱེ་སྟེ་ལག་པས་དྲངས་པ་དང་ཁྱེའུ་དེ་དབུགས་མེད་དེ་དུས་ལས་འདས་ནས་
དེས་བྲང་བརྡུངས་ཏེ་ངུ་ཞིང་ས་ལ་སྒྱེལ་བ་དང་ཁྱིམ་གྱི་སྐྱེ་བོ་དག་བརྒྱུགས་ནས་འདི་ཅི་ཉེས་ཤེས་དྲིས་པ་དང་།  དེས་སྙིང་རྗེ་ཞིང་བརྩེ་བས་མཆི་མས་བརྣངས་བཞིན་དུ་སྨྲས་པ།  ཀྱེ་མ་མ་ཡར་མོ་སྡིག་པའི་ཆོས་སྤྱོད་པ་འདི་
ཕྲག་དོག་གིས་ཁྲོས་ནས་བདག་གི་བུའི་ཁར་སྨིག་མའི་ཐུར་མ་བཙུགས་ཏེ་བསད་དོ། །དེ་དག་ཀྱང་ངུ་བར་གྱུར་ནས་འཁོར་གྱི་ཁྱིམ་ཚེས་དག་གིས་ཐོས་ནས་དེ་དག་གིས་ཀྱང་བརྒྱུགས་ཏེ་སྨྲས་པ།  ཨེ་མའོ་འདི་ནི་གློ་བུར་ཞིག་བྱས་ཏེ་བྱིས་པ་འདི་
ཉེས་པ་མེད་ཅིང་གནོད་པ་མེད་པར་བསད་དོ་ཞེས་ཟེར་ནས།  དེ་དེ་ལ་སྐྱེ་བོ་མང་པོ་དག་གིས་ཨེ་མའོ་ཞེས་ཟེར་ཞེས་ཀུན་ཏུ་བསྐོར་ཏོ། །དེ་ནི་བྲང་རྡུང་ཞིང་ངུ་སྟེ་མནའ་བོར་བ་དེ་སྟེ།  བདག་གིས་ཁྱོད་ཀྱི་བུ་བསད་པར་གྱུར་ན་བདག་གི་ཁྱོ་སྦྲུལ་གྱིས་ཟོས་ཏེ་དུས་བྱེད་པར་ཤོག་ཤིག ། 
<pb id="11.131a"/>
བུ་ཅིག་ནི་ཝས་ཟོས་པར་ཤོག་ཤིག །གཉིས་པ་ནི་ཆུ་བོར་ལྷུང་སྟེ་དུས་བྱེད་པར་ཤོག་ཤིག །ཕ་མ་གནམ་ལྕགས་ཀྱིས་གསོད་པར་ཤོག་ཤིག །བུའི་ཤ་ཡང་ཟོས་ལ་སྨྱོས་ཤིང་འཕྱར་བའི་སེམས་ཀྱིས་ཕན་ཚུན་འཁྱམ་པར་
ཤོག་ཤིག་ཅེས་མནའ་བོར་རོ། །དགེ་སློང་དག་ཇི་སྙམ་དུ་སེམས།  ཁྱིམ་བདག་དེའི་ཆུང་མ་གཉིས་པ་ནི་འདི་ལྟར་འདི་བཞིན་དགེ་སློང་མ་སྐེམ་མོ་གཽ་ཏ་མཱི་འདིའོ། །འདི་ཤིན་ཏུ་ཉོན་མོངས་པས་ཀུན་ཏུ་ཁེབས་པས་ན་ཁྱེའུ་བསད་ན་ཡང་བརྫུན་
དུ་སྨྲ་ཞིང་མནའ་བོར་བ་དེའི་ལས་ཀྱི་རྣམ་པར་སྨིན་པས་འདིའི་ཁྱོ་སྦྲུལ་གྱིས་ཟོས་ཏེ་དུས་ལས་འདས་སོ། །བུ་གཅིག་ནི་ཝས་བསད་དོ། །གཅིག་ནི་ཆུ་བོར་ལྷུང་སྟེ་དུས་ལས་འདས་སོ། །ཕ་མ་ནི་གནམ་ལྕགས་ལྷུང་བས་དོག་གོ། །བུའི་ཤ་ཟོས་ཏེ་
སྒྲེན་མོར་སྨྱོས་ཤིང་ཡན་མན་དུ་གཡེངས་པའི་སེམས་ཀྱིས་ཕན་ཚུན་དུ་འཁྱམ་མོ། །གཞན་ཡང་བཅོམ་ལྡན་འདས་འོད་སྲུང་ལས་རབ་ཏུ་བྱུང་བར་གྱུར་ཏེ།  དེར་འདིས་ཚེ་གཅིག་ཏུ་ཚངས་པར་སྤྱོད་པ་སྤྱད་ཀྱང་ཡོན་ཏན་མང་པོ་གང་ཡང་མ་ཆུད་དོ། །གང་ལ་
རབ་ཏུ་བྱུང་བའི་མཁན་མོ་དེ་བཅོམ་ལྡན་འདས་འོད་སྲུང་ཡང་དག་པར་རྫོགས་པའི་སངས་རྒྱས་ཀྱིས་འདུལ་བ་འཛིན་པའི་ནང་ན་མཆོག་ཏུ་གསུངས་སོ། །དེ་ན་འདིས་འཆི་བའི་ཚེ་སྨོན་ལམ་བཏབ་པ།  གང་བདག་གིས་བཅོམ་ལྡན་
འདས་འོད་སྲུང་བླ་ན་མེད་པ་ཡོན་གནས་ཀྱི་དྲུང་དུ་ཚེ་གཅིག་ཏུ་ཚངས་པར་སྤྱོད་པ་སྤྱད་ཀྱང་ཡོན་ཏན་མང་པོ་ཅིག་ཀྱང་མ་ཆུད་དེ་བདག་དགེ་བའི་རྩ་བ་འདིས་ན་གང་བཅོམ་ལྡན་འདས་འོད་སྲུང་ཡང་དག་པར་རྫོགས་པའི་སངས་རྒྱས་ཀྱིས་བྲམ་
ཟེའི་བུ་བླ་མ་ལ་བྲམ་ཟེའི་བུ་ཁྱོད་སྐྱེ་བོའི་ཚེ་ལོ་བརྒྱ་ཐུབ་པ་ན་ཤཱཀྱ་ཐུབ་པ་དེ་བཞིན་གཤེགས་པ་ཡང་དག་པར་རྫོགས་པའི་སངས་རྒྱས་སུ་འགྱུར་བར་ལུང་བསྟན་པ་དེའི་བསྟན་པ་ལ་བདག་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་
དགྲ་བཅོམ་པ་མངོན་དུ་བྱས་ནས། ཇི་ལྟར་བདག་གི་མཁན་མོ་འདི་ལ་བཅོམ་ལྡན་འདས་འོད་སྲུང་ཡང་དག་པར་རྫོགས་པའི་སངས་རྒྱས་ཀྱིས་འདུལ་བ་འཛིན་པའི་ནང་ན་མཆོག་ཏུ་གསུངས་པ་དེ་བཞིན་དུ་བདག་ཀྱང་བཅོམ་ལྡན་འདས་ཤཱཀྱ་ཐུབ་པ་ཤཱཀྱའི་རྒྱལ་
<pb id="11.131b"/>
པོ་དེས་འདུལ་བ་འཛིན་པའི་ནང་ན་མཆོག་ཏུ་གསུངས་པར་ཤོག་ཤིག །འདིས་དེ་ན་ཚེ་གཅིག་ཏུ་ཚངས་པར་སྤྱོད་པ་སྤྱད་པས་ན་དེ་ངའི་བསྟན་པ་ལ་རབ་ཏུ་བྱུང་ཞིང་ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་མངོན་དུ་བྱས་སོ། །གང་འདུལ་བ་འཛིན་པའི་
ནང་ན་མཆོག་ཏུ་ཤོག་ཤིག་ཅེས་སྨོན་ལམ་བཏབ་སྟེ། སྨོན་ལམ་དེའི་མཐུས་ན་ད་ལྟར་དེ་བཞིན་གཤེགས་པས་འདུལ་བ་འཛིན་པའི་ནང་ན་མཆོག་ཏུ་གསུངས་སོ། །གཞན་ཡང་དགེ་སློང་དག་གིས་སངས་རྒྱས་བཅོམ་ལྡན་འདས་ལ་ཞུས་པ། 
བཙུན་པ་སྐེམ་མོ་གཽ་ཏ་མཱི་ཕ་མ་གཉིས་ཀྱིས་ལས་ཅི་བགྱིས་ན་ལས་གང་གི་རྣམ་པར་སྨིན་པས་གནམ་ལྕགས་ལྷུང་སྟེ་གུམ་པར་འགྱུར།  ཁྱོས་ལས་ཅི་བགྱིས་ན་སྦྲུལ་གྱིས་འཚལ་ནས་དུས་ལས་འདས།  བུ་གཉིས་ཀྱིས་ལས་ཅི་བགྱིས་ན་གཅིག་ནི་ཝས་
འཚལ་གཅིག་ནི་ཆུ་བོར་ལྷུང་སྟེ་དུས་ལས་འདས་པར་གྱུར།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་དེ་དག་ཉིད་ཀྱིས་ལས་བྱས་ཤིང་བསགས་པས་ཚོགས་རྙེད་ཅིང་རྐྱེན་སྨིན་པ་ནི་ཆུ་བོ་བཞིན་དུ་ཉེ་བར་གནས་པ་ནི་གདོན་མི་ཟ་བར་
འགྱུར་རོ། །དེ་དག་གིས་ལས་བྱས་ཤིང་བསགས་པ་ནི་གཞན་སུས་ཀྱང་མྱོང་བར་མི་འགྱུར་རོ། །དགེ་སློང་རྣམས་ལས་བྱས་ཤིང་བསགས་པ་ནི་ཕྱི་རོལ་གྱི་སའི་ཁམས་ལ་རྣམ་པར་མི་སྨིན། ཆུའི་ཁམས་ལ་མ་ཡིན། མེའི་ཁམས་ལ་མ་ཡིན། རླུང་གི་
ཁམས་ལ་མ་ཡིན་གྱི་ཟིན་པའི་ཕུང་པོ་དང་།  ཁམས་དང་།  སྐྱེ་མཆེད་འདི་ཉིད་ལ་དགེ་བ་དང་མི་དགེ་བའི་ལས་བྱས་པ་རྣམ་པར་སྨིན་ཏོ། །ལས་རྣམས་སྟོར་བར་མི་འགྱུར་བ། །བསྐལ་པ་དག་ནི་བརྒྱར་ལོན་ཀྱང་། །དུས་དང་འཕྲོད་ནས་འཐོབ་པ་ནི། །
ལུས་ཅན་རྣམས་ལ་འབྲས་བུར་སྨིན། །དགེ་སློང་དག་སྔོན་བྱུང་བ་ན་བསྐལ་པ་བཟང་པོ་འདིར་སྐྱེ་བོ་ཚེ་ལོ་ཉི་ཁྲི་ཐུབ་པ་ན་འོད་སྲུང་ཞེས་བྱ་བའི་སྟོན་པ་འཇིག་རྟེན་དུ་བྱུང་སྟེ།  དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་
སངས་རྒྱས་རིག་པ་དང་རྐང་པར་ལྡན་པ།  བདེ་བར་གཤེགས་པ།  འཇིག་རྟེན་མཁྱེན་པ།  བླ་ན་མེད་པ་སྐྱེས་བུ་འདུལ་བའི་ཁ་ལོ་སྒྱུར་བ།  ལྷ་དང་མི་རྣམས་ཀྱི་མཁན་པོ།  སངས་རྒྱས་བཅོམ་ལྡན་འདས་ཡུལ་ཁོར་མོ་འཇིག་གི་གྲོང་ཁྱེར་གྱི་དྲང་སྲོང་བཞིན་གྱི་
<pb id="11.132a"/>
རི་དགས་གནས་ན་བཞུགས་སོ། །དེའི་དུས་ན་ཡུལ་ཁོར་མོ་འཇིག་ན་ཁྱིམ་བདག་གཞན་ཞིག་གནས་ཏེ་ཕྱུག་པ།  ནོར་མང་བ།  ལོངས་སྤྱོད་ཆེ་བ།  གནས་ཡངས་ཤིང་རྒྱ་ཆེ་བ།  ངལ་བསོ་པོའི་བཞིན་ནོར་འདུས་པ།  ངལ་
བསོ་པོའི་ནོར་ལ་སྡོ་བ་དེས་ཆུ་བོ་བ་ར་ཀ་ཡའི་ཕ་རོལ་ཏུ་གཙུག་ལག་ཁང་ཞིག་བརྩིགས་ཏེ་དེར་ཡུལ་སོ་སོ་ན་གནས་པའི་དགེ་སློང་དག་གནས་ཏེ།  ཁྱིམ་བདག་དེ་ལས་སྐྱེས་བུ་གྲོང་མི་དག་གིས་ཟོང་བླངས་ཤིང་འདོང་ངོ་། །དེ་ལ་གཅིག་གིས་ལན་
གསུམ་གྱི་བར་དུ་ཟོང་ཆུད་གསན་པ་དང་།  དེས་དེ་ལ་སྨྲས་པ།  འདི་ལྟར་དྲིན་མེད་པ་ཁྱོད་ཀྱིས་རྣོགས་ཏེ་བདག་གི་ཟོང་ལན་གསུམ་དུ་ཆུད་གསན་གྱིས་མ་བྱིན་གྱི་བར་དུ་མ་འགྲོ་ཤིག །དེས་སྨྲས་པ།  ཁྱིམ་བདག་ང་ལན་གཅིག་སྩལ་ལ་དེ་ཆུད་གསན་ན་བདག་གི་
བུ་གསུམ་དང་།  བདག་ཆུང་མར་བཅས་པ་ཁྱོད་ཀྱི་བྲན་དུ་སྣོམས་ཤིག་དེས་ཡང་ཚིགས་རྒྱ་བྲིས་ནས་དེ་ལ་ཟོང་བྱིན་ནོ། །དེས་ཡང་ཅུང་ཟད་ཀྱང་མི་ནུས་པ་ཞིག་སྟེ། དེས་ཡང་ཆུད་གསན་ནས་ཁྱིམ་བདག་དེས་དེ་ཆུང་མ་དང་བུར་བཅས་ཏེ་གཙུག་ལག་ཁང་
དེའི་ལས་བྱེད་པར་ཕུལ་ལོ། །དེ་ཡུལ་ཁོར་མོ་འཇིག་ན་གནས་པས་ཉི་མ་རེ་རེ་ཞིང་ཆུ་བོ་རྒལ་ནས་གཙུག་ལག་ཁང་དེར་དགེ་སློང་གི་དགེ་འདུན་གྱི་འབྲས་ཆན་འཚེད་དེ།  ཆུང་མ་དང་བུ་དག་ནི་ཕྱག་ཚང་བྱེད་དོ། །གཙུག་ལག་ཁང་དེ་ན་དགེ་སློང་དགྲ་
བཅོམ་པ་ཞིག་དགེ་འདུན་གྱི་ཞལ་ཏ་བྱེད་དེ།  དེ་ནས་དུས་ཕྱི་ཞིག་ན་ཆར་པ་བབ་པས་ཆུ་བོ་བ་ར་ཀ་ཆུས་གང་སྟེ། ལས་བྱེད་པ་བུ་དང་ཆུང་མར་བཅས་ཏེ་རིང་དུ་ཐོགས་པ་དང་དགེ་སློང་དགྲ་བཅོམ་པ་དེ་འོངས་ནས་སྨྲས་པ།  ཀྱེ་སྐྱེས་བུ་གདུགས་ཚོད་འདི་
ཙམ་འདས་ཀྱི་བར་དུ་ད་དུང་ཡང་ཁྱོད་མི་འོང་ན་ཅི་དགེ་སློང་གི་དགེ་འདུན་བཤོས་རྣམས་གཅད་པར་བྱ་འམ། དེ་སྐད་སྨྲས་པ་དང་ཆུང་མ་དང་བཅས་ནས་ཁྲོས་ཏེ་སྨྲས་པ།  འདི་འོང་བ་ན་གླད་པར་ཅིའི་ཕྱིར་གནམ་ལྕགས་མ་བབ།  བུ་ཕོས་སྨྲས་པ། 
འདི་སྦྲུལ་གདུག་པས་ཅིའི་ཕྱིར་མ་ཟོས།  བུ་འབྲིང་པོས་སྨྲས་པ་འདི་ཅིའི་ཕྱིར་ཆུ་བོར་ལྷུང་སྟེ་དུས་ལས་མ་འདས། བུ་ཆུང་ངུས་སྨྲས་པ།  འདི་ཝས་ཅིའི་ཕྱིར་མ་ཟོས། དགེ་སློང་དག་ཇི་སྙམ་དུ་སེམས།  གང་ཁྱིམ་བདག་ཆུང་མར་བཅས་
