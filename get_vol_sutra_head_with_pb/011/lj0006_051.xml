<pb id="11.246a"/>
བྱའི།  གླིང་གཞན་དང་།  སྐྱབས་གཞན་གྱིས་ནི་མ་ཡིན་ཞེ་ན།  ཀུན་དགའ་བོ་འདི་ལ་དགེ་སློང་ནང་གི་ལུས་ལ་ལུས་ཀྱི་རྗེས་སུ་ལྟ་ཞིང་བརྩོན་འགྲུས་དང་།  ཤེས་བཞིན་དང་།  དྲན་པ་དང་ལྡན་པས་འཇིག་རྟེན་ལ་གནོད་སེམས་དང་།  ཡིད་མི་བདེ་བ་
སྤངས་ནས་གནས་སོ། །ཕྱིའི་ལུས་དང་། ནང་དང་ཕྱིའི་ལུས་དང་། ནང་གི་ཚོར་བ་རྣམས་དང་། ཕྱིའི་ཚོར་བ་རྣམས་དང་། ཕྱི་དང་ནང་གི་ཚོར་བ་རྣམས་དང་། ནང་གི་སེམས་དང་། ཕྱིའི་སེམས་དང་། ནང་དང་ཕྱིའི་སེམས་དང་། ནང་གི་ཆོས་རྣམས་དང་། ཕྱིའི་ཆོས་རྣམས་དང་།  
ནང་དང་ཕྱིའི་ཆོས་རྣམས་ལ་ཆོས་ཀྱི་རྗེས་སུ་ལྟ་ཞིང་བརྩོན་འགྲུས་དང་།  ཤེས་བཞིན་དང་།  དྲན་པ་དང་ལྡན་པས་འཇིག་རྟེན་ལ་གནོད་སེམས་དང་།  ཡིད་མི་བདེ་བ་སྤངས་ནས་གནས་པ་སྟེ། ཀུན་དགའ་བོ་དགེ་སློང་འདི་ལྟ་བུ་ནི་བདག་ཉིད་གླིང་དང་།  བདག་ཉིད་
སྐྱབས་དང་།  ཆོས་ཀྱི་གླིང་དང་།  ཆོས་ཀྱི་སྐྱབས་ཀྱིས་གནས་པར་བྱའི།  གླིང་གཞན་དང་།  སྐྱབས་གཞན་གྱིས་ནི་མ་ཡིན་ནོ།།                །།འདུལ་བ་ཕྲན་ཚེགས་ཀྱི་གཞི།  <bampo n="6.51" zh="11.598"/>བམ་པོ་ལྔ་བཅུ་གཅིག་པ།  སྡོམ་བར་མ་ནི། 
དབྱར་བྱེད་གྲོང་ཁྱེར་པ་ཏ་ལི། །བྱས་པ་བསྒོ་དང་གང་གཱ་ལ། །ཀུ་ཏི་ཀ་དང་ན་ཏི་ཀ །ཡངས་པ་ཅན་དང་འོད་མའི་ཚལ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་གྲོང་ཁྱེར་ཡངས་པ་ཅན་གང་ན་བར་འདོང་ངོ་ཞེས་བཀའ་སྩལ་པ་དང་། བཙུན་པ་དེ་
བཞིན་བགྱིའོ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ཏེ། དེ་ནས་བཅོམ་ལྡན་འདས་ཡུལ་འབྲི་ཛི་ནས་ལྗོངས་རྒྱུ་ཞིང་གྲོང་ཁྱེར་ཡངས་པ་ཅན་དུ་བྱོན་ཏེ་ཡངས་པ་ཅན་གྱི་སྤྲེའུ་རྫིང་གི་འགྲམ་ཁང་བཟངས་བརྩེགས་པའི་གནས་ན་བཞུགས་སོ། །དེ་ནས་
བཅོམ་ལྡན་འདས་སྔ་དྲོ་ཤམ་ཐབས་དང་།  ཆོས་གོས་མནབས་ལྷུང་བཟེད་བསྣམས་ཏེ། ཡངས་པ་ཅན་དུ་ཞབས་འབྲིང་བའི་དགེ་སྦྱོང་ཀུན་དགའ་བོ་དང་བསོད་སྙོམས་ལ་ཞུགས་སོ། །དེ་ནས་བཅོམ་ལྡན་འདས་བསོད་སྙོམས་ལ་གཤེགས་ནས་
ཟས་ཀྱི་བྱ་བ་བྱས་ཏེ། ཟས་ཀྱི་བསོད་སྙོམས་ཕྱི་མ་སྤངས་ནས་ལྷུང་བཟེད་དང་ཆོས་གོས་བཞག་སྟེ་ཞབས་བཀྲུས་ནས་ཙ་པ་ལའི་མཆོད་རྟེན་གང་ན་བ་དེར་གཤེགས་ཏེ་ཕྱིན་ནས།  ཤིང་གཞན་ཞིག་གི་དྲུང་དུ་ཉིན་པར་སྤྱོད་པའི་ཕྱིར་གནས་ཏེ་
<pb id="11.246b"/>
བཞུགས་སོ། །དེ་ནས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཡངས་པ་ཅན་དང་། བྲི་ཛིའི་ཕྱོགས་དང་། ཙ་པ་ལའི་མཆོད་རྟེན་དང་། ཤིང་ཨ་མྲ་བདུན་པོ་དང་། བུ་མངས་པོ་དང་།  གཽ་ཏ་མའི་ཤིང་ནྱ་གྲོ་དྷ་དང་། 
ཤིང་སཱ་ལ་གཉིས་པོ་དང་། བརྩོན་པ་གཏོང་བ་དང་། མལ་ལ་རྣམས་ཀྱིས་ཅོད་པན་འཆིང་བའི་མཆོད་རྟེན་དང་འཛམ་བུའི་གླིང་སྣ་ཚོགས་ལ་དགའ་བར་འགྱུར་བ་ཡིན་ཏེ།  མི་རྣམས་ལ་ནི་ཚེ་གཅེས་ཏེ།  ཀུན་དགའ་བོ་གང་སུ་ལ་ཡང་རུང་།  རྫུ་འཕྲུལ་
གྱི་རྐང་པ་བཞི་ལ་བསྙེན་བསྒོམས་མང་དུ་བྱས་དེ་འདོད་ན་བསྐལ་པ་འམ།  བསྐལ་པ་ལས་ལྷག་གི་བར་དུ་ཡང་འདུག་གོ། །ཀུན་དགའ་བོ་དེ་བཞིན་གཤེགས་པས་ཀྱང་རྫུ་འཕྲུལ་གྱི་རྐང་པ་བཞི་ལ་བསྙེན་བསྒོམས་མང་དུ་བྱས་པ་ན་དེ་བཞིན་
གཤེགས་པ་ཡང་བཞེད་ན་བསྐལ་པ་འམ།  བསྐལ་པ་ལས་ལྷག་པའི་བར་དུ་ཡང་བཞུགས་སོ། །དེ་སྐད་ཅེས་གསུངས་ན། ཚེ་དང་ལྡན་པ་ཀུན་དགའ་བོ་ཅང་མི་ཟེར་ནས་ལན་གཉིས་ལན་གསུམ་དུ་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་
དགའ་བོ་ལ་བཀའ་སྩལ་པ། ཀུན་དགའ་བོ་ཡངས་པ་ཅན་དང་། བྲི་ཛིའི་ཕྱོགས་དང་། པ་ཙ་ལའི་མཆོད་རྟེན་དང་།  ཤིང་ཨ་མྲ་བདུན་པོ་དང་། བུ་མང་པོ་དང་།  གཽ་ཏ་མའི་ཤིང་ནྱ་གྲོ་དྷ་དང་།  ཤིང་སཱ་ལ་གཉིས་པོ་དང་། བརྩོན་པ་
གཏོང་བ་དང་། མལ་ལ་རྣམས་ཀྱིས་ཅོད་པན་འཆིང་བའི་མཆོད་རྟེན་དང་། འཛམ་བུའི་གླིང་སྣ་ཚོགས་ལ་དགའ་བར་འགྱུར་བ་ཡིན་ཏེ། མི་རྣམས་ལ་ནི་ཚེ་གཅེས་པ་ཡིན་ཏེ། ཀུན་དགའ་བོ་གང་སུ་ཡང་རུང་རྫུ་འཕྲུལ་གྱི་རྐང་པ་བཞི་
ལ་བསྙེན་ཅིང་བསྒོམས་མང་དུ་བྱས་པས་ན་དེ་འདོད་ན་བསྐལ་པ་འམ། བསྐལ་པ་ལས་ལྷག་པའི་བར་དུ་ཡང་འདུག་གོ། །ཀུན་དགའ་བོ་དེ་བཞིན་གཤེགས་པས་ཀྱང་རྫུ་འཕྲུལ་གྱི་རྐང་པ་བཞི་ལ་བསྙེན་བསྒོམས་མང་དུ་བྱས་པས་
ན་དེ་བཞིན་གཤེགས་པ་ཡང་བཞེད་ན་བསྐལ་པ་འམ། བསྐལ་པ་ལས་ལྷག་པའི་བར་དུ་ཡང་བཞུགས་སོ་ཞེས་ལན་གཉིས་ལན་གསུམ་དུ་གསུངས་ཀྱང་ཚེ་དང་ལྡན་པ་ཀུན་དགའ་བོ་ཅང་མི་ཟེར་རོ། །དེ་ནས་བཅོམ་ལྡན་འདས་ཀྱིས་འདི་
<pb id="11.247a"/>
སྙམ་དུ་དགོངས་སོ། །ཨེ་མའོ་དགེ་སློང་དགའ་བོ་ནི་འདི་ལྟ་སྟེ།  བདུད་སྡིག་ཅན་གྱིས་ཁེབས་པར་ངེས་སོ། །དེ་བས་ན་འདི་ལན་གསུམ་གྱི་བར་དུ་རྒྱ་ཆེར་སྣང་བའི་མཚན་མ་སྨྲས་ཀྱང་དེའི་མཚན་མ་ཁོང་དུ་ཆུད་
པར་མ་ནུས་སོ་སྙམ་ནས་དེ་བདུད་སྡིག་ཅན་གྱིས་ཁེབས་པར་མཁྱེན་ཏེ།  ཚེ་དང་ལྡན་པ་ཀུན་དགའ་བོ་ལ་བདག་ཅག་གཉིས་ཀ་འཁྲུག་པར་མི་འགྱུར་བའི་ཕྱིར་ཤིང་གཞན་ཞིག་གི་དྲུང་དུ་སོང་ལ་འདུག་ཤིག་ཅེས་བཀའ་སྩལ་པ་དང་།  བཙུན་པ་དེ་བཞིན་
བགྱིའོ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ཏེ་ཤིང་གཞན་ཞིག་གི་དྲུང་ན་ཉིན་པར་སྤྱོད་པའི་ཕྱིར་འདུག་གོ། །དེ་ནས་བདུད་སྡིག་ཅན་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་པ་དང་།  བཅོམ་ལྡན་འདས་ཀྱི་ཞབས་ལ་མགོ་བོས་
ཕྱག་འཚལ་ནས་ཕྱོགས་གཅིག་ཏུ་འགྲེང་ངོ་། །ཕྱོགས་གཅིག་ཏུ་འགྲེང་ནས་བདུད་སྡིག་ཅན་གྱིས་བཅོམ་ལྡན་འདས་ལ་བཅོམ་ལྡན་འདས་ཡོངས་སུ་མྱ་ངན་ལས་འདའ་བར་མཛོད་ཅིག །བདེ་བར་གཤེགས་པ་ཡོངས་སུ་མྱ་ངན་ལས་འདའ་བའི་དུས་
ལ་བབ་བོ་ཞེས་གསོལ་པ་དང་། བཅོམ་ལྡན་འདས་འདི་སྙམ་དུ་དགོངས་སོ། །འདི་ནི་བདུད་སྡིག་ཅན་དུ་ངེས་ཏེ།  འདི་ལྟར་སྤྲུལ་པའི་ལུས་སུ་འོངས་སོ་སྙམ་དུ་མཁྱེན་ནས་བདུད་སྡིག་ཅན་ལ་འདི་སྐད་ཅེས་བཀའ་སྩལ་ཏོ། །བདུད་སྡིག་ཅན་
ཁྱོད་ཅིའི་ཕྱིར་ན་བཅོམ་ལྡན་འདས་ཡོངས་སུ་མྱ་ངན་ལས་འདའ་བར་མཛོད་ཅིག །བདེ་བར་གཤེགས་པ་ཡོངས་སུ་མྱ་ངན་ལས་འདའ་བའི་དུས་ལ་བབ་བོ་ཞེས་ཟེར། བཙུན་པ་དུས་གཅིག་ན་བཅོམ་ལྡན་འདས་ཨུ་རུ་བིལ་བའི་འབབ་ཆུ་ནེ་རན་
འཛ་ནའི་ངོགས་བྱང་ཆུབ་ཤིང་གི་དྲུང་དུ་མངོན་པར་རྫོགས་པར་སངས་རྒྱས་ནས་རིང་པོ་མ་ལོན་པར་བཅོམ་ལྡན་འདས་ག་ལ་བ་དེར་བདག་མཆིས་ཏེ་ཕྱིན་པ་དང་། བཅོམ་ལྡན་འདས་ཡོངས་སུ་མྱ་ངན་ལས་འདའ་བར་མཛོད་ཅིག །བདེ་བར་གཤེགས་པ་ཡོངས་སུ་
མྱ་ངན་ལས་འདའ་བའི་དུས་ལ་བབ་བོ་ཞེས་བདག་གིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། བདུད་སྡིག་ཅན་ནམ་ངའི་ཉན་ཐོས་དགེ་སློང་ཕ་དང་།  དགེ་སློང་མ་དང་།  དགེ་བསྙེན་ཕ་དང་།  དགེ་བསྙེན་མ་མཁས་
<pb id="11.247b"/>
པ། གསལ་བ། ཤེས་རབ་ཏུ་ལྡན་པ། ཕས་ཀྱི་རྒོལ་བ་བྱུང་ཞིང་བྱུང་བ་རྣམས་ལ་ཆོས་དང་བཅས།  འདུལ་བ་དང་བཅས་པས་ཚར་གཅོད་པ་དང་།  རང་གིས་བརྒལ་བ་ཡོངས་སུ་དག་པར་བྱེད་པར་འགྱུར་བའི་ཚངས་པར་སྤྱད་པ་ལྷ་དང་མིའི་སྐྱེ་བོ་མང་པོ་ལ་ཕན་
པར་ཁྱབ་ཅིང་རྒྱས་པར་ཡང་དག་པར་རབ་ཏུ་བསྒྲགས་པར་མ་གྱུར་གྱི་བར་དུ་མྱ་ངན་ལས་ཡོངས་སུ་མི་འདའོ་ཞེས་ན།  ད་ནི་བཅོམ་ལྡན་འདས་ཀྱི་ཉན་ཐོས་དགེ་སློང་ཕ་དང་། དགེ་སློང་མ་དང་། དགེ་བསྙེན་ཕ་དང་། དགེ་བསྙེན་མ་རྣམས་མཁས་པ། གསལ་བ། 
ཤེས་རབ་དང་ལྡན་པ་བྱུང་ཞིང་བྱུང་བ། ཕ་རོལ་པོའི་རྒོལ་བ་ལ་ཆོས་དང་བཅས་འདུལ་བ་དང་བཅས་པས་ཚར་གཅོད་པ་རང་གིས་བརྒལ་བ་ཡོངས་སུ་དག་པར་བྱེད་པ་ཁྱོད་ཀྱིས་ཚངས་པར་སྤྱད་པ་ལྷ་དང་མིའི་སྐྱེ་བོ་མང་པོ་ལ་ཕན་པར་ཁྱབ་ཅིང་རྒྱས་པར་ཡང་དག་
པར་རབ་ཏུ་བསྒྲགས་པར་གྱུར་ཏོ། །དེ་བས་ན་བདག་གིས་བཅོམ་ལྡན་འདས་ཡོངས་སུ་མྱ་ངན་ལས་འདའ་བར་གསོལ། བདེ་བར་གཤེགས་པ་ཡོངས་སུ་མྱ་ངན་ལས་འདའ་བའི་དུས་ལ་བབ་བོ་ཞེས་གསོལ་ཏོ། །སྡིག་ཅན་ཁྱོད་བརྩོན་པ་མ་ཆེ་ཤིག །དེ་བཞིན་
གཤེགས་པ་ནི་རིང་པོ་མི་ཐོགས་ཏེ་ཟླ་བ་གསུམ་འདས་པ་དང་། ཕུང་པོ་མ་ལུས་པའི་མྱ་ངན་ལས་འདས་པའི་དབྱིངས་སུ་མྱ་ངན་ལས་འདའ་བར་འགྱུར་རོ། །དེ་ནས་བདུད་སྡིག་ཏོ་ཅན་འདི་སྙམ་དུ་བསམས་སོ། །དགེ་སྦྱོང་གཽ་ཏ་མ་ནི་ངེས་པར་ཡོངས་སུ་
མྱ་ངན་ལས་འདའ་བར་ཤེས་ནས་དགའ་མགུ་རབ་ཏུ་དགའ་ཞིང་མགུ་སྟེ་དེ་ཉིད་དུ་མི་སྣང་བར་གྱུར་ཏོ། །དེ་ནས་བཅོམ་ལྡན་འདས་འདི་སྙམ་དུ་དགོངས་སོ། །ཇི་ནས་བདག་གིས་ཇི་ལྟར་མ་གཡེངས་པའི་སེམས་ཀྱིས་འཚོ་བའི་འདུ་བྱེད་ནི་བྱིན་གྱིས་
བརླབས་ཚེའི་འདུ་བྱེད་སྤངས་པ་དེ་ལྟ་བུའི་རྫུ་འཕྲུལ་གྱི་མངོན་པར་བྱ་བ་མངོན་པར་བྱའོ་སྙམ་ནས། དེ་ནས་བཅོམ་ལྡན་འདས་ཀྱིས་དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་པ་ན། ཅི་ནས་མཉམ་པར་བཞག་པའི་སེམས་ཀྱིས་འཚོ་བའི་
འདུ་བྱེད་ནི་བྱིན་གྱིས་བརླབས་ཚེའི་འདུ་བྱེད་ནི་སྤངས་སོ། །ཚེའི་འདུ་བྱེད་སྤངས་མ་ཐག་ཏུ་དེའི་ཚེ་ས་ཆེན་པོ་གཡོས་པར་གྱུར་ཏེ། སྐར་མདའ་ལྷུང་། ཕྱོགས་ཚིག །བར་སྣང་ནས་ལྷ་རྣམས་རྔ་རྡུང་བར་གྱུར་ཏོ། །
<pb id="11.248a"/>
དེ་ནས་བཅོམ་ལྡན་འདས་ཀྱིས་ཏིང་ངེ་འཛིན་དེ་ལས་བཞེངས་ནས་དེའི་ཚེ་ཚིགས་སུ་བཅད་དེ་གསུངས་པ། མཉམ་དང་མི་མཉམ་སྲིད་པ་ནི། །སྲིད་པའི་འདུ་བྱེད་ཐུབ་པས་སྤངས། །ནང་དུ་དགའ་ཞིང་མཉམ་བཞག་པས། །
སྒོང་ང་མཛོད་ལས་བྱུང་བ་བཞིན། །དེ་ནས་ཚེ་དང་ལྡན་པ་ཀུན་དགའ་བོ་ཕྱི་དྲོ་ནང་དུ་ཡང་དག་འཇོག་ལས་ལངས་ཏེ། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་
འདུག་གོ། །ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཅིའི་རྒྱུ་ཅིའི་རྐྱེན་གྱིས་ན་ས་ཆེན་པོ་གཡོས། ཀུན་དགའ་བོ་འདི་ནི་རྒྱུ་བརྒྱད་དང་། རྐྱེན་བརྒྱད་ཀྱི་ཕྱིར་ས་ཆེན་
པོ་གཡོས་པར་གྱུར་ཏེ། བརྒྱད་གང་ཞེ་ན། ཀུན་དགའ་བོ་ས་ཆེན་པོ་འདི་ནི་ཆུ་ལ་རྟེན། ཆུ་ནི་རླུང་ལ་རྟེན། རླུང་ནི་ནམ་མཁའ་ལ་རྟེན་པར་གྱུར་ཏེ། ཀུན་དགའ་བོ་ནམ་གྱི་དུས་ན་ནམ་མཁའ་ལ་རླུང་མོ་ཆེ་ལྡང་ངོ་། །ནམ་མཁའ་ལས་རླུང་མོ་ཆེ་ལངས་པས་ཆུ་བསྐྱོད་དོ། །ཆུ་བསྐྱོད་
པས་ས་གཡོ་བར་འགྱུར་ཏེ། ཀུན་དགའ་བོ་འདི་ནི་ས་ཆེན་པོ་གཡོ་བའི་རྒྱུ་དང་པོ་དང་རྐྱེན་དང་པོའོ། །གཞན་ཡང་ཀུན་དགའ་བོ་དགེ་སློང་རྫུ་འཕྲུལ་ཆེན་པོ་དང་མཐུ་ཆེན་པོ་ཡོད་དེ། དེས་ས་ཆུང་བར་འདུ་ཤེས་ཀྱིས་བྱིན་གྱིས་བརླབས་ནས་ཆུ་ནི་ཚད་
མེད་པར་འདུ་ཤེས་སྦྱར་ཏེ་འདོད་ན་ཡང་ས་གཡོ་བར་འགྱུར་རོ། །དགེ་སློང་མ་འམ། ལྷ་ཡང་རུང་རྫུ་འཕྲུལ་ཆེ་བ་མཐུ་ཆེ་བར་གྱུར་པ་དེས་ཀྱང་ས་ཆུང་བར་འདུ་ཤེས་ཀྱིས་བྱིན་གྱིས་བརླབས་ནས་ཆུ་ནི་ཚད་མེད་པར་འདུ་ཤེས་སྦྱར་ཏེ་འདོད་ན་ཡང་ས་གཡོ་བར་
འགྱུར་རོ། །ཀུན་དགའ་བོ་འདི་ནི་ས་ཆེན་པོ་གཡོ་བའི་རྒྱུ་གཉིས་པ་དང་རྐྱེན་གཉིས་པའོ། །གཞན་ཡང་ཀུན་དགའ་བོ་ནམ་གྱི་དུས་ན་བྱང་ཆུབ་སེམས་དཔའ་དགའ་ལྡན་གྱི་ལྷའི་རིས་ལས་ཤི་འཕོས་ཏེ་ཡུམ་གྱི་ལྷུམས་སུ་ཞུགས་པ་དེ་ན་ས་ཆེན་
པོ་ཤིན་དུ་གཡོ་བར་འགྱུར་ཏེ། འཇིག་རྟེན་འདི་ཐམས་ཅད་དུ་སྣང་བ་ཆེན་པོས་ཁྱབ་པར་འགྱུར་བ་ནི་ལྷའི་ཁ་དོག་དང་མཐུ་ཟིལ་གྱིས་ནོན་ནས་གང་ཡང་འཇིག་རྟེན་དང་འཇིག་རྟེན་གྱི་བར་མི་སྣང་བ་གནས་པ་མུན་པས་གནག་པ་གང་དུ་ཉི་མ་དང་ཟླ་བ་གཉིས་
<pb id="11.248b"/>
འདི་བཞིན་དུ་རྫུ་འཕྲུལ་ཆེ་བ་མཐུ་ཆེ་བའི་འོད་ཀྱིས་སོ་སོར་སྣང་བར་མ་གྱུར་པ་དེར་ཡང་དེའི་དུས་ན་སྣང་བ་ཆེན་པོས་སྣང་བར་གྱུར་ཏེ། དེར་སེམས་ཅན་གང་སྐྱེས་པ་དེ་དག་བདག་གི་ལག་པ་ནས་གཟུང་ཡང་མི་མཐོང་བའི་སེམས་ཅན་དེ་དག་ཀྱེ་སེམས་ཅན་གཞན་དག་
ཀྱང་འདིར་སྐྱེས་སོ། །ཀྱེ་སེམས་ཅན་གཞན་དག་ཀྱང་འདིར་སྐྱེས་སོ་སྙམ་དུ་ཤེས་ཏེ། ཀུན་དགའ་བོ་འདི་ནི་ས་ཆེན་པོ་གཡོ་བའི་རྒྱུ་གསུམ་པ་དང་རྐྱེན་གསུམ་པའོ། །གཞན་ཡང་ཀུན་དགའ་བོ་ནམ་གྱི་དུས་ན་བྱང་ཆུབ་སེམས་དཔའ་དེ་དག་ཡུམ་གྱི་ལྷུམས་
ནས་འབྱུང་བ་དེའི་དུས་ན་ཡང་ས་ཆེན་པོ་ཤིན་དུ་གཡོ་བར་གྱུར་ཏེ་ཞེས་པ་ནས་སྔ་མ་བཞིན་ཀྱེ་སེམས་ཅན་གཞན་དག་ཀྱང་འདིར་སྐྱེས་སོ། །ཀྱེ་སེམས་ཅན་གཞན་དག་ཀྱང་འདིར་སྐྱེས་སོ་ཞེས་ཤེས་པའི་བར་དུ་སྟེ། ཀུན་དགའ་བོ་འདི་ནི་ས་ཆེན་པོ་གཡོ་བའི་རྒྱུ་
བཞི་པ་དང་རྐྱེན་བཞི་པའོ། །གཞན་ཡང་ཀུན་དགའ་བོ་ནམ་གྱི་དུས་ན་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བ་དེའི་དུས་ན་ས་ཆེན་པོ་ཤིན་དུ་གཡོ་བ་ནས་སྔ་མ་བཞིན་ཏེ།  ཀྱེ་སེམས་ཅན་གཞན་
ཡང་འདིར་སྐྱེས་སོ། །ཀྱེ་སེམས་ཅན་གཞན་ཡང་འདིར་སྐྱེས་སོ་ཞེས་བྱ་བའི་བར་དུ་སྟེ།  ཀུན་དགའ་བོ་འདི་ནི་ས་ཆེན་པོ་གཡོ་བའི་རྒྱུ་ལྔ་པ་དང་རྐྱེན་ལྔ་པའོ། །གཞན་ཡང་ཀུན་དགའ་བོ་ནམ་གྱི་དུས་ན་དེ་བཞིན་གཤེགས་པས་ཆོས་ཀྱི་འཁོར་ལོ་
རྣམ་པ་བཅུ་གཉིས་ལན་གསུམ་དུ་བསྐོར་བ་དེའི་དུས་ན་ཡང་ས་ཆེན་པོ་ཤིན་དུ་གཡོ་བ་ནས་སྔ་མ་བཞིན་ཏེ། ཀྱེ་སེམས་ཅན་གཞན་ཀྱང་འདིར་སྐྱེས་སོ། །ཀྱེ་སེམས་ཅན་གཞན་ཀྱང་འདིར་སྐྱེས་སོ་ཞེས་པའི་བར་དུ་སྟེ། ཀུན་དགའ་བོ་འདི་ནི་ས་ཆེན་པོ་
གཡོ་བའི་རྒྱུ་དྲུག་པ་དང་རྐྱེན་དྲུག་པའོ། །གཞན་ཡང་ཀུན་དགའ་བོ་ནམ་གྱི་དུས་ན་དེ་བཞིན་གཤེགས་པས་འཚོ་བའི་འདུ་བྱེད་ནི་བྱིན་གྱིས་བརླབས། ཚེའི་འདུ་བྱེད་སྤངས་པ་དེའི་དུས་ན་ས་ཆེན་པོ་ཤིན་དུ་གཡོ་བར་འགྱུར་ཏེ། སྐར་མདའ་ལྷུང་། 
ཕྱོགས་ཚིག་སྟེ། བར་སྣང་ན་ལྷ་རྣམས་རྔ་རྡུང་བར་གྱུར་ཏེ། ཀུན་དགའ་བོ་འདི་ནི་ས་ཆེན་པོ་གཡོ་བའི་རྒྱུ་བདུན་པ་དང་རྐྱེན་བདུན་པའོ། །གཞན་ཡང་ཀུན་དགའ་བོ་རིང་པོ་མི་ཐོགས་པར་དེ་བཞིན་གཤེགས་པ་ཟླ་བ་གསུམ་འདས་པ་དང་ཕུང་པོ་མ་ལུས་
<pb id="11.249a"/>
པའི་མྱ་ངན་ལས་འདའ་བའི་དབྱིངས་སུ་མྱ་ངན་ལས་འདའ་བར་གྱུར་པ་དེའི་དུས་ན་ས་ཆེན་པོ་ཤིན་དུ་གཡོ་བར་འགྱུར་ཏེ། སྐར་མདའ་ལྷུང་། ཕྱོགས་ཀུན་ཚིག །བར་སྣང་ན་ལྷ་རྣམས་རྔ་རྡུང་བར་གྱུར་ཏེ། ཀུན་དགའ་བོ་འདི་ནི་ས་ཆེན་
པོ་གཡོ་བའི་རྒྱུ་བརྒྱད་པ་དང་རྐྱེན་བརྒྱད་པའོ། །དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་བཙུན་པ་བཅོམ་ལྡན་འདས་ཀྱིས་གསུངས་པའི་དོན་བདག་གིས་འཚལ་བ་ལྟ་ན་ད་ལྟར་བཅོམ་ལྡན་འདས་ཀྱིས་འཚོ་བའི་འདུ་བྱེད་ནི་བྱིན་གྱིས་བརླབས། 
ཚེའི་འདུ་བྱེད་ནི་སྤངས་པར་མ་གྱུར་ཏམ། ཀུན་དགའ་བོ་དེ་དེ་བཞིན་ནོ། །ཀུན་དགའ་བོ་དེ་བཞིན་ཏེ།  ཀུན་དགའ་བོ་ད་ལྟར་དེ་བཞིན་གཤེགས་པས་འཚོ་བའི་འདུ་བྱེད་ནི་བྱིན་གྱིས་བརླབས། ཚེའི་འདུ་བྱེད་ནི་སྤངས་སོ། །བཙུན་པ་མངོན་སུམ་དུ་བཅོམ་
ལྡན་འདས་ཀྱིས་བཤད་པ་ལས་ཐོས་ཏེ་མངོན་སུམ་དུ་བཟུང་བ་གང་སུ་ཞིག་གི་རྫུ་འཕྲུལ་གྱི་རྐང་པ་བཞི་ལ་བསྙེན་བསྒོམས་མང་དུ་བྱས་པས་འདོད་ན་བསྐལ་པ་འམ་བསྐལ་པ་ལས་ལྷག་པར་འདུག་གོ་ཞེས་འབྱུང་ན།  བཙུན་པ་བཅོམ་ལྡན་འདས་ཀྱིས་རྫུ་འཕྲུལ་
གྱི་རྐང་པ་བཞི་ལ་བསྙེན་བསྒོམས་མང་དུ་བགྱིས་པས་བཅོམ་ལྡན་འདས་བཞེད་ན་བསྐལ་པ་འམ་བསྐལ་པ་ལས་ལྷག་པར་བཞུགས་པ་ལགས་ན།  བཅོམ་ལྡན་འདས་བསྐལ་པར་བཞུགས་ཤིག །བདེ་བར་གཤེགས་པ་བསྐལ་པར་བཞུགས་ཤིག་
ཅེས་གསོལ་པ་དང་།  ཀུན་དགའ་བོ་ཁྱོད་ཉིད་ཀྱིས་ཉེས་སོ། །ཀུན་དགའ་བོ་ཁྱོད་ཀྱིས་ཉེས་པ་བྱས་ཏེ། འདི་ལྟར་ངས་ཁྱོད་ལ་ལན་གསུམ་གྱི་བར་དུ་རྒྱ་ཆེར་སྣང་བའི་མཚན་མ་སྨྲས་ན།  དེའི་མཚན་མ་ཁོང་དུ་ཆུད་པར་མ་ནུས་ཏེ།  ཇི་ལྟར་ཁྱོད་
བདུད་སྡིག་ཅན་གྱིས་ནོན་ཏོ། །ཀུན་དགའ་བོ་ཇི་སྙམ་དུ་སེམས།  དེ་བཞིན་གཤེགས་པས་ཚིག་རྣམ་པར་སྨིན་པ་གཉིས་སུ་འགྱུར་བ་གསུང་ངམ།  བཙུན་པ་མ་ལགས་སོ། །ལེགས་སོ་ལེགས་སོ། །ཀུན་དགའ་བོ་གནས་མེད་
སྐབས་མེད་པ་ནི་དེ་བཞིན་གཤེགས་པས་ཚིག་རྣམ་པར་སྨིན་པ་གཉིས་སུ་འགྱུར་བ་གསུངས་པའི་གནས་མེད་དོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་དགེ་སློང་ཇི་སྙེད་ཙ་པ་ལའི་མཆོད་
<pb id="11.249b"/>
རྟེན་ན་གནས་ཤིང་འཁོད་པ་དེ་ཐམས་ཅད་བཀད་སར་སྡུས་ཤིག །བཙུན་པ་དེ་བཞིན་བགྱིའོ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ཏེ། དགེ་སློང་ཙ་པ་ལའི་མཆོད་རྟེན་ན་ཇི་སྙེད་གནས་ཤིང་འཁོད་པ་དེ་ཐམས་ཅད་
བཀད་སར་བསྡུས་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་།  བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ།  ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་བཙུན་པ་བཅོམ་
ལྡན་འདས་ཀྱིས་ད་ལྟར་དུས་ལ་བབ་པར་དགོངས་ན། དགེ་སློང་ཙ་པ་ལའི་མཆོད་རྟེན་ན་ཇི་སྙེད་གནས་ཤིང་འཁོད་པ་དེ་ཐམས་ཅད་བཀད་སར་འདུས་ཤིང་མཆིས་སོ་ཞེས་གསོལ་པ་དང་།  དེ་ནས་བཅོམ་ལྡན་འདས་
བཀད་ས་ག་ལ་བ་དེར་གཤེགས་ཏེ་དགེ་སློང་གི་དགེ་འདུན་གྱི་མདུན་ན་གདན་བཏིང་བ་དེ་ལ་བཞུགས་སོ། །བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ།  དགེ་སློང་དག་འདུས་བྱས་ཐམས་ཅད་ནི་མི་རྟག་པའོ། །ཡིད་མི་
བརྟན་པའོ། །འགྱུར་བའི་ཆོས་ཅན་ཏེ།  དགེ་སློང་དག་འདུས་བྱས་ཐམས་ཅད་ལ་སྐྱོ་བར་བྱ་བའི་རིགས།  ཡིད་འབྱུང་བར་བྱ།  རྣམ་པར་ཐར་པའི་རིགས་སོ། །དེ་ལྟ་བས་ན་དགེ་སློང་དག་ཆོས་གང་ད་ལྟར་གྱི་ཚེ་ལ་ཕན་པ་དང་།  ད་ལྟར་
གྱི་ཚེ་ལ་བདེ་བ་དང་།  ཚེ་ཕྱི་མ་ལ་ཡང་ཕན་པ་དང་།  ཚེ་ཕྱི་མ་ལ་ཡང་བདེ་བར་འགྱུར་བ་དེ་ལྟ་བུ་དགེ་སློང་དག་གིས་བཟུང་བ་དང་།  ཡོངས་སུ་རྫོགས་པ་དང་།  དེ་ལྟ་དེ་ལྟ་བུར་གཟུང་བར་བྱ།  ལེན་དུ་གཞུག་པར་བྱ། ཀླག་པར་བྱའོ། །
ཇི་ལྟར་ཚངས་པར་སྤྱོད་པ་དེ་འདིར་ཡུན་རིང་དུ་གནས་ཤིང་ལྷ་དང་མིའི་སྐྱེ་བོ་མང་པོ་ལ་ཕན་པ་དང་།  སྐྱེ་བོ་མང་པོ་ལ་བདེ་བ་དང་།  འཇིག་རྟེན་ལ་རྗེས་སུ་བརྩེ་བ་དང་།  དོན་དུ་འགྱུར་བ་དང་། ཕན་པ་དང་།  བདེ་བའི་ཕྱིར་བྱའོ། །དགེ་སློང་དག་ད་ལྟར་གྱི་ཚེ་ལ་
ཕན་པ་དང་། ད་ལྟར་གྱི་ཚེ་ལ་བདེ་བ་དང་། ཚེ་ཕྱི་མ་ལ་ཕན་པ་དང་། ཚེ་ཕྱི་མ་ལ་བདེ་བར་འགྱུར་བའི་ཆོས་དེ་གང་ཞེ་ན། གང་དགེ་སློང་དག་བཟུང་ཞིང་ཀུན་ཆུབ་པར་བྱས་ནས་དེ་ལྟ་དེ་ལྟར་གཟུང་བར་བྱ། ལེན་དུ་འཇུག །ཀློག་པར་བྱེད་ཅིང་གང་ཚངས་པར་སྤྱོད་པ་འདི་ཡུན་རིང་
<pb id="11.250a"/>
པོར་གནས་པར་འགྱུར་ཞིང་ལྷ་དང་མིའི་སྐྱེ་བོ་མང་པོ་ལ་ཕན་པ་དང་།  སྐྱེ་བོ་མང་པོ་ལ་བདེ་བ་དང་། འཇིག་རྟེན་ལ་རྗེས་སུ་བརྩེ་བར་འགྱུར་བར་བྱའོ། །འདི་ལྟ་སྟེ།  དྲན་པ་ཉེ་བར་གཞག་པ་བཞི་དང་།  ཡང་དག་པར་སྤོང་བ་བཞི་དང་།  རྫུ་འཕྲུལ་གྱི་རྐང་པ་བཞི་དང་། 
དབང་པོ་ལྔ་དང་།  སྟོབས་ལྔ་དང་།  བྱང་ཆུབ་ཀྱི་ཡན་ལག་བདུན་དང་།  འཕགས་པའི་ལམ་ཡན་ལག་བརྒྱད་དེ།  དགེ་སློང་དག་ཆོས་འདི་དག་ནི་ད་ལྟར་གྱི་ཚེ་ལ་ཕན་པ་དང་།  ད་ལྟར་གྱི་ཚེ་ལ་བདེ་བ་དང་། ཚེ་ཕྱི་མ་
ལ་ཡང་ཕན་པ་དང་།  ཚེ་ཕྱི་མ་ལ་ཡང་བདེ་བར་འགྱུར་རོ། །དེ་དག་དགེ་སློང་དག་གིས་བཟུང་བར་བྱ།  ཀུན་ཆུབ་པར་བྱ།  དེ་ལྟ་དེ་ལྟ་བུར་གཟུང་བར་བྱ།  ལེན་དུ་གཞུག །ཀླག་པར་བྱའོ། །ཚངས་པར་སྤྱོད་པ་དེ་འདིར་ཡུན་རིང་དུ་གནས་
པར་བྱ།  སྐྱེ་བོ་མང་པོ་ལ་ཕན་པ་དང་།  སྐྱེ་བོ་མང་པོ་ལ་བདེ་བ་དང་།  འཇིག་རྟེན་ལ་རྗེས་སུ་བརྩེ་བའི་ཕྱིར་ལྷ་དང་མི་རྣམས་ཀྱི་དོན་གྱི་ཕྱིར་ཕན་པའི་ཕྱིར་བདེ་བར་འགྱུར་བའི་ཕྱིར་བྱའོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་
བཀའ་སྩལ་པ། ཀུན་དགའ་བོ་ཀུས་ཏའི་གྲོང་ག་ལ་བ་དེར་འདོང་ངོ་། །བཙུན་པ་དེ་བཞིན་བགྱིའོ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ཏེ།  དེ་ནས་བཅོམ་ལྡན་འདས་གྲོང་ཁྱེར་ཡངས་པ་ཅན་གྱི་ཚལ་ནས་གཡས་ཕྱོགས་སུ་སྐུ་
ཐམས་ཅད་ཀྱིས་ཕྱོགས་ཏེ་བལ་ལང་ལྟ་བ་ལྟར་གཟིགས་པ་དང་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་གཡས་ཕྱོགས་སུ་སྐུ་ཐམས་ཅད་ཀྱིས་ཕྱོགས་ཏེ།  བལ་གླང་ལྟ་བ་བཞིན་མཐོང་ངོ་། །མཐོང་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཙུན་པ་རྒྱུ་མ་མཆིས་རྐྱེན་མ་མཆིས་པར་དེ་བཞིན་གཤེགས་པ་ཡང་དག་པར་རྫོགས་པའི་སངས་རྒྱས་གཡས་ཕྱོགས་སུ་སྐུ་ཐམས་ཅད་ཀྱིས་ཕྱོགས་ཤིང་བལ་གླང་ལྟ་བ་ལྟར་མི་གཟིགས་ན།  བཙུན་པ་ཅིའི་རྒྱུ་ཅིའི་རྐྱེན་གྱིས་ན་བལ་གླང་བཞིན་དུ་གཟིགས། 
ཀུན་དགའ་བོ་དེ་བཞིན་ནོ། །ཀུན་དགའ་བོ་དེ་བཞིན་ཏེ། རྒྱུ་མེད་རྐྱེན་མེད་པར་དེ་བཞིན་གཤེགས་པ་ཡང་དག་པར་རྫོགས་པའི་སངས་རྒྱས་གཡས་ཕྱོགས་སུ་སྐུ་ཐམས་ཅད་ཕྱོགས་ཤིང་བལ་གླང་ལྟ་བ་ལྟར་མི་གཟིགས་སོ། །ཀུན་དགའ་བོ་འདི་ནི་དེ་བཞིན་གཤེགས་པ་ཡང་དག་པར་རྫོགས་
<pb id="11.250b"/>
པའི་སངས་རྒྱས་གྲོང་ཁྱེར་ཡངས་པ་ཅན་འདི་ལ་གཟིགས་པའི་ཐ་མ་སྟེ།  ཡངས་པ་ཅན་འདིར་ཕྱིན་ཅད་མི་གཤེགས་ཀྱི་མལ་ལ་རྣམས་ཀྱི་ཉེན་འཁོར་ན་ཤིང་ས་ལ་ཟུང་གཅིག་པའི་ཚལ་དུ་མྱ་ངན་ལས་འདའ་བའི་ཕྱིར་གཤེགས་སོ། །དེ་ནས་དགེ་སློང་གཞན་
ཞིག་གིས་ཀྱང་དེའི་ཚེ་ཚིགས་སུ་བཅད་དེ་སྨྲས་པ།  ཐུབ་པ་ཁྱོད་ཀྱིས་ཡངས་པ་ཅན། །གཟིགས་པའི་ཐ་མ་དེང་འདིར་ཏེ། །ཡང་དག་རྫོགས་པའི་སངས་རྒྱས་ནི། །ཡངས་པ་ཅན་དུ་སླར་མི་གཤེགས། །མལ་ལ་རྣམས་ཀྱི་ཉེན་འཁོར་ན། །ས་ལ་
ཟུང་གཅིག་འཚལ་དྲུང་དུ། །མྱ་ངན་འདའ་ཕྱིར་དེར་གཤེགས་སོ། །དེ་ནས་བཅོམ་ལྡན་འདས་ཡུལ་བྲི་ཛི་ནས་ལྗོངས་རྒྱུ་ཞིང་གྲོང་རུ་རྟར་བྱོན་ཏེ།  གྲོང་རུ་རྟ་ན་གྲོང་གི་བྱང་གི་ཕྱོགས་ན་ཤིང་ཤ་པའི་ཚལ་ན་བཞུགས་སོ། །དེ་ནས་བཅོམ་ལྡན་འདས་ཀྱིས་དགེ་སློང་
དག་ལ་བཀའ་སྩལ་པ།  འདི་ནི་ཚུལ་ཁྲིམས་སོ། །འདི་ནི་ཏིང་ངེ་འཛིན་ཏོ། །འདི་ནི་ཤེས་རབ་སྟེ།  ཚུལ་ཁྲིམས་ཀུན་དུ་བསྒོམས་པས་ན་ཏིང་ངེ་འཛིན་རིང་དུ་གནས་པར་འགྱུར། ཤེས་རབ་ཀུན་དུ་བསྒོམས་ན་འདི་ལྟ་སྟེ། སེམས་ཡང་དག་པར་འདོད་
ཆགས་དང་། ཞེ་སྡང་དང་། གཏི་མུག་ལས་ཡོངས་སུ་འགྲོལ་ལོ། །དགེ་སློང་དག་དེ་བཞིན་དུ་ཡང་དག་པར་ཤིན་དུ་རྣམ་པར་གྲོལ་བའི་སེམས་དང་ལྡན་པའི་འཕགས་པའི་ཉན་ཐོས་རྣམས་ནི་ངའི་སྐྱེ་བ་ནི་ཟད། ངའི་ཚངས་པར་སྤྱད་པ་ནི་སྤྱད་ཟིན།  བྱ་བ་ནི་བྱས་ཟིན། འདི་ལས་
སྲིད་པ་གཞན་མེད་པར་ནི་ཡང་དག་པར་རབ་ཏུ་ཤེས་སོ། །སྡོམ་བར་མ་སྟེ།  རུ་རྟ་དུམ་པ་ཨ་མ་དང་། །འཛམ་བུ་ཤུར་བ་བལ་གླང་དང་། །གྲོང་གཉིས་བྲི་ཛི་མླ་ལྱ་རྣམས། །ལོངས་སྤྱོད་གྲོང་ཁྱེར་དེ་བཞིན་ནོ། །ཇི་ལྟར་རུ་རྟའི་གྲོང་ཅི་
འདྲ་བ་དེ་བཞིན་དུམ་པའི་གྲོང་དང་། ཨ་མྲའི་གྲོང་དང་།  འཛམ་བུའི་གྲོང་དང་། རྫི་གྲོང་དང་། ཤུར་བའི་གྲོང་དང་། བལ་གླང་གི་གྲོང་དང་།  བྲིརྫིའི་གྲོང་ནས་ལོངས་སྤྱོད་གྲོང་དུ་གཤེགས་ཏེ།  ལོངས་སྤྱོད་གྲོང་ནས་གྲོང་གི་
བྱང་ཕྱོགས་ཤིང་ཤ་པའི་ཚལ་ན་བཞུགས་སོ། །དེའི་དུས་ན་ས་ཆེན་པོ་གཡོས་པར་གྱུར། སྐར་མདའ་ལྷུང་།  ཕྱོགས་ཚིག །བར་སྣང་ན་ལྷ་རྣམས་རྔ་རྡུང་བར་གྱུར་ཏོ། །དེ་ནས་ཚེ་དང་ལྡན་པ་ཀུན་དགའ་བོ་ཕྱི་དྲོ་ནང་དུ་ཡང་དག་འཇོག་ལས་ལངས་ནས་
<pb id="11.251a"/>
བཅོམ་ལྡན་འདས་ག་ལ་བ་དེར་སོང་སྟེ་ཕྱིན་པ་དང་།  བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་
ཏོ། །བཙུན་པ་ཅིའི་རྒྱུ་ཅིའི་རྐྱེན་གྱིས་ན་ས་ཆེན་པོ་གཡོས། ཀུན་དགའ་བོ་ས་ཆེན་པོ་གཡོས་པའི་རྒྱུ་དང་རྐྱེན་གསུམ་སྟེ།  གསུམ་གང་ཞེ་ན།  ཀུན་དགའ་བོ་ས་ཆེན་པོ་ཆུ་ལ་རྟེན།  ཆུ་ནི་རླུང་ལ་རྟེན།  རླུང་ནི་ནམ་མཁའ་ལ་རྟེན་པ་ཡིན་ཏེ།  ཀུན་དགའ་
བོ་ནམ་དུས་ན་ནམ་མཁའ་ལས་རླུང་ཆེན་པོ་ལྡང་ངོ་། །ནམ་མཁའ་ལས་རླུང་པོ་ཆེ་ལངས་པས་ཆུ་བསྐྱོད་དོ། །ཆུ་བསྐྱོད་པས་ན་ས་གཡོས་ཏེ།  ཀུན་དགའ་བོ་འདི་ནི་ས་གཡོ་བའི་རྒྱུ་དང་།  རྐྱེན་དང་པོའོ། །གཞན་ཡང་ཀུན་དགའ་བོ་དགེ་སློང་མཐུ་ཆེ་
འཕྲུལ་ཆེ་བར་གྱུར་པ་དེས་སའི་འདུ་ཤེས་ནི་ཆུང་ངུ་བྱས།  ཆུའི་འདུ་ཤེས་ནི་ཚད་མེད་པར་བྱིན་གྱིས་བརླབས་ནས།  དེ་འདོད་ན་ས་གཡོ་བར་བྱེད།  དགེ་སློང་མ་འམ་ལྷ་ཡང་རུང་རྫུ་འཕྲུལ་ཆེ་བ།  མཐུ་ཆེ་བར་གྱུར་པ་དེས་ཀྱང་སའི་འདུ་ཤེས་ཆུང་ངུ་བྱས།  ཆུའི་
འདུ་ཤེས་ཚད་མེད་པར་བྱིན་གྱིས་བརླབས་ཏེ།  དེ་ཡང་འདོད་ན་ས་གཡོ་བར་བྱེད་དེ།  ཀུན་དགའ་བོ་འདི་ས་གཡོ་བའི་རྒྱུ་གཉིས་པ་དང་རྐྱེན་གཉིས་པའོ། །གཞན་ཡང་ཀུན་དགའ་བོ་རིང་པོ་མི་ཐོགས་པར་དེ་བཞིན་གཤེགས་པ་ཕུང་པོ་ལྷག་མ་མ་ལུས་པར་མྱ་ངན་
ལས་འདའ་བའི་དབྱིངས་སུ་ཡོངས་སུ་མྱ་ངན་ལས་འདའ་བར་འགྱུར་ན།  དེའི་ཚེ་ས་ཆེན་པོ་ཤིན་དུ་གཡོ་བར་འགྱུར་ཏེ།  སྐར་མདའ་ལྷུང་།  ཕྱོགས་ཚིག །བར་སྣང་ནས་ལྷ་རྣམས་རྔ་རྡུང་བར་འགྱུར་ཏེ།  ཀུན་དགའ་བོ་འདི་ནི་ས་ཆེན་པོ་གཡོ་བའི་
རྒྱུ་གསུམ་པ་དང་རྐྱེན་གསུམ་པའོ། །དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་ངོ་མཚར་ཆེའོ། །འདི་ལྟར་ངོ་མཚར་རྨད་ཀྱི་ཆོས་དང་ལྡན་པ་ནི་དེ་བཞིན་གཤེགས་པ་དགྲ་བཅོམ་
པ་ཡང་དག་པར་རྫོགས་པའི་སངས་རྒྱས་རྣམས་ཏེ།  དེ་འདི་ལྟར་རིང་པོར་མི་ཐོགས་པར་དེ་བཞིན་གཤེགས་པ་ཕུང་པོ་ལྷག་མ་མ་ལུས་པར་མྱ་ངན་ལས་འདའ་བའི་དབྱིངས་སུ་མྱ་ངན་ལས་འདའ་བར་འགྱུར་བའི་དུས་ན་ཤིན་དུ་ས་ཆེན་པོ་གཡོ།  སྐར་མདའ་ལྷུང་། 
<pb id="11.251b"/>
ཕྱོགས་ཚིག །བར་སྣང་ནས་ལྷ་དག་རྔ་རྡུང་བར་འགྱུར་རོ། །དེ་བཞིན་ནོ། །ཀུན་དགའ་བོ་དེ་དེ་བཞིན་ཏེ།  དེ་ལྟར་ངོ་མཚར་ཆེན་པོ་རྨད་ཀྱི་ཆོས་དང་ལྡན་པ་ནི་ཀུན་དགའ་བོ་དེ་བཞིན་གཤེགས་པ་ཡང་དག་པར་རྫོགས་པའི་སངས་རྒྱས་རྣམས་སོ། །ཀུན་དགའ་
བོ་ང་རྒྱལ་རིགས་ཀྱི་འཁོར་བརྒྱ་ཕྲག་དུ་མ་ལ་བལྟ་བའི་ཕྱིར་འགྲོའོ། །སོང་ནས་ཀྱང་ཇི་ལྟར་དེ་དག་གི་སྲིད་དང་ཞིང་དུ་གྱུར་པ་ངའི་ཡང་སྲིད་དང་ཞིང་ཡང་དེ་འདྲ་བར་འགྱུར་རོ། །ཇི་ལྟར་དེ་དག་གི་ཁ་དོག་མཛེས་པ་ངའི་ཁ་དོག་མཛེས་པ་ཡང་དེ་དང་འདྲ་བར་འགྱུར། 
ཇི་ལྟར་དེ་དག་གི་དབྱངས་ཀྱི་ང་རོར་གྱུར་པ་ངའི་དབྱངས་ཀྱི་ང་རོ་ཡང་དེ་འདྲ་བར་འགྱུར།  དེ་དག་གིས་དོན་གང་ལ་སྨྲ་བ་ང་ཡང་དོན་དེ་སྨྲའོ། །དེ་དག་གིས་གང་དོན་དུ་མ་སྨྲས་པ་ང་ཡང་དེ་ལ་དོན་དུ་མི་སྨྲའོ། །ལྷག་པར་ཡང་དེ་དག་ལ་ཆོས་ཀྱི་གཏམ་
ཡང་དག་པར་བསྟན།  ཡང་དག་པར་བསྐུལ།  ཡང་དག་པར་གཟེང་བསྟོད།  ཡང་དག་པར་རབ་ཏུ་དགའ་བར་བྱས་ནས་དེ་ཉིད་དུ་མི་སྣང་བར་འགྱུར་རོ། །ང་མི་སྣང་བར་གྱུར་པ་དང་།  མི་སྣང་བར་གྱུར་པ་དེ་ལྷ་འམ་མི་གང་ཡིན་པར་
གཏོལ་མེད་པར་གྱུར་པ་ཡང་མངོན་པར་ཤེས་སོ། །ཇི་ལྟར་རྒྱལ་རིགས་ཀྱི་འཁོར་དུ་བྱས་པ་དེ་བཞིན་དུ་བྲམ་ཟེའི་འཁོར་དང་ཁྱིམ་བདག་གི་འཁོར་དང་།  དགེ་སློང་གི་འཁོར་དང་། རྒྱལ་ཆེན་བཞིའི་རིས་དང་།  སུམ་བཅུ་རྩ་གསུམ་
གྱི་ལྷ་རྣམས་དང་།  མཚེ་མ་དང་། དགའ་ལྡན་དང་།  འཕྲུལ་དགའ་དང་།  གཞན་འཕྲུལ་དབང་བྱེད་དང་། ཚངས་རིས་དང་།  ཚངས་ལྷ་ཉེ་ཕན་དང་།  ཚངས་པ་ཀུན་རིས་དང་། ཚངས་ཆེན་དང་།  འོད་ཆུང་དང་།  ཚད་མེད་
འོད་དང་།  འོད་སྣང་དང་། དགེ་ཆུང་དང་།  ཚད་མེད་དགེ་དང་།  དགེ་རྒྱས་དང་།  སྤྲིན་མེད་དང་། བསོད་ནམས་འཕེལ་བ་དང་།  འབྲས་བུ་ཆེ་དང་།  མི་ཆེ་བ་དང་།  མི་གདུང་དང་།  ཤིན་དུ་སྣང་དང་།  གྱ་ནོམ་མཐོང་དང་།  འོག་མིན་གྱི་ལྷ་རྣམས་ལ་ལྟ་བའི་
ཕྱིར་འགྲོའོ། །སོང་ནས་ཀྱང་ཇི་ལྟར་དེ་དག་གི་སྲིད་དང་ཞེང་དུ་གྱུར་པ་ངའི་ཡང་སྲིད་དང་ཞེང་ཡང་དེ་འདྲ་བར་འགྱུར་རོ། །ཇི་ལྟར་དེ་དག་གི་ཁ་དོག་མཛེས་པར་གྱུར་པ་དེ་ལྟར་ངའི་ཁ་དོག་མཛེས་པ་ཡང་དེ་འདྲ་བར་འགྱུར།  ཇི་ལྟར་དེ་དག་གི་དབྱངས་ཀྱི་ང་རོར་གྱུར་པ་ངའི་དབྱངས་ཀྱི་ང་རོ་
<pb id="11.252a"/>
ཡང་དེ་འདྲ་བར་འགྱུར།  དེ་དག་དོན་གང་ལ་སྨྲ་བ་ང་ཡང་དོན་དེ་སྨྲའོ། །དེ་དག་གིས་གང་དོན་དུ་མི་སྨྲ་བ་ང་ཡང་དེ་ལ་དོན་དུ་མི་སྨྲའོ། །ལྷག་པར་ཡང་དེ་དག་ལ་ཆོས་ཀྱི་གཏམ་ཡང་དག་པར་བསྟན།  ཡང་དག་པར་བསྐུལ།  ཡང་དག་པར་གཟེང་བསྟོད། 
ཡང་དག་པར་རབ་ཏུ་དགའ་བར་བྱས་ནས་དེ་ཉིད་དུ་མི་སྣང་བར་བྱས་སོ། །ང་མི་སྣང་བར་གྱུར་པ་དང་། མི་སྣང་བར་གྱུར་པ་དེ་ལྷ་འམ། མི་གང་ཡིན་པར་གཏོལ་མེད་པར་གྱུར་པ་ཡང་མངོན་པར་ཤེས་སོ། །ཇི་ལྟར་ངོ་མཚར་རྨད་ཀྱི་ཆོས་དང་ལྡན་པ་ནི་དེ་བཞིན་གཤེགས་པ་དགྲ་བཅོམ་
པ་ཡང་དག་པར་རྫོགས་པའི་སངས་རྒྱས་སོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། དེ་ལྟ་བས་ན་ཀུན་དགའ་བོ་དེ་ཕན་ཆད་མདོ་སྡེ་མཐའ་ལ་འཇུག་པར་བྱའི་གང་ཟག་ལ་འཇུག་པར་མ་ཡིན་ནོ། །ཀུན་དགའ་བོ་ཇི་ལྟར་ན་དགེ་སློང་དག་
མདོ་སྡེ་མཐའ་ལ་འཇུག་གི་གང་ཟག་ལ་འཇུག་པར་མ་ཡིན་ཞེ་ན། ཀུན་དགའ་བོ་འདིར་དགེ་སློང་ཞིག་འོངས་ཏེ་དེ་འདི་སྐད་དུ་སྨྲའོ། །ངས་བཅོམ་ལྡན་འདས་ལས་མངོན་དུ་ཐོས་ཏེ། མངོན་དུ་བཟུང་བ་ནི་འདི་ལྟ་སྟེ། འདི་ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པའོ་ཞེས་
ཟེར་ན།  དགེ་སློང་དེས་སྨྲས་པ།  དེ་ལ་བསྟོད་པར་མི་བྱ།  སྨད་པར་མི་བྱ།  མི་བསྟོད།  མི་སྨད་པར་རྣ་བ་བྱོ་སྟེ།  ཆོས་ཀྱི་ཚིག་དང་འབྲུ་བཟུང་ལ་མདོ་སྡེ་དང་བསྟུན་པར་བྱ།  འདུལ་བ་ལ་ཡང་དག་པར་བལྟ་བར་བྱ།  མདོ་སྡེ་དང་བསྟུན།  འདུལ་བ་དང་བསྟུན་ཀྱང་མདོ་
སྡེ་དང་མི་མཐུན།  འདུལ་བ་ལ་མི་སྣང་སྟེ།  ཆོས་ཉིད་དང་ཡང་འགལ་ན། དགེ་སློང་དེ་ལ་འདི་སྐད་སྨྲོས་ཤིག །ཚེ་དང་ལྡན་པ་ཆོས་འདི་ནི་བཅོམ་ལྡན་འདས་ཀྱིས་དེ་ལྟར་མ་གསུངས་ཏེ་ཚེ་དང་ལྡན་པ་ཉིད་ཀྱིས་ཆོས་འདི་གཟུང་བར་བྱ་བ་ཉེས་སོ། །
དེ་ལྟ་བས་ན་ཆོས་འདི་མདོ་སྡེ་དང་བསྟུན།  འདུལ་བ་ལ་ཡང་དག་པར་བལྟ་བར་བྱ།  མདོ་སྡེ་དང་མི་མཐུན།  འདུལ་བ་ལ་མི་སྣང་སྟེ། ཆོས་ཉིད་དང་ཡང་འགལ་བས་འདི་ནི་ཆོས་མ་ཡིན།  འདི་ནི་འདུལ་བ་མ་ཡིན། འདི་ནི་སྟོན་པས་བསྟན་པ་
མ་ཡིན་པར་ཤེས་པར་བྱས་ལ་དོར་བར་བྱའོ། །གཞན་ཡང་ཀུན་དགའ་བོ་དགེ་སློང་ཞིག་འོངས་ནས་དེ་འདི་སྐད་དུ་སྨྲའོ། །ཚེ་དང་ལྡན་པ་གནས་ཆེ་གེ་མོ་ཞིག་ན་གནས་བརྟན་དུ་བཅས།  སོ་སོར་ཐར་པར་བཅས་པའི་དགེ་སློང་གི་དགེ་འདུན་མང་པོ་གནས་ཏེ།  ཚེ་དང་
<pb id="11.252b"/>
ལྡན་པ་བདག་གིས་དགེ་སློང་གི་དགེ་འདུན་མང་པོ་དེ་དག་ལས་བདག་གི་མངོན་དུ་ཐོས་ཏེ། མངོན་དུ་བཟུང་བ་ནི་འདི་ལྟ་སྟེ། འདི་ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པའོ་ཞེ་ན། དགེ་སློང་དེས་སྨྲས་པ། དེ་ལ་བསྟོད་པར་མི་བྱ། སྨད་པར་མི་བྱ་སྟེ། མི་བསྟོད། 
མི་སྨད་པར་རྣ་བ་བྱོས་ནས། ཆོས་ཀྱི་ཚིག་དང་འབྲུ་བཟུང་ལ་མདོ་སྡེ་དང་བསྟུན།  འདུལ་བ་ལ་ཡང་དག་པར་བལྟ་བར་བྱའོ། །དེ་སྟེ་མདོ་སྡེ་དང་བསྟུན།  འདུལ་བ་ལ་བལྟས་ཀྱང་མདོ་སྡེ་དང་མི་མཐུན།  འདུལ་བ་ལ་མི་སྣང་།  ཆོས་ཉིད་དང་ཡང་འགལ་ན་
དགེ་སློང་དེ་ལ་འདི་སྐད་སྨྲོས་ཤིག །ཚེ་དང་ལྡན་པ་དགེ་སློང་གི་དགེ་འདུན་མང་པོ་དེ་དག་གིས་འདི་ལྟར་ཆོས་སུ་འདུ་ཤེས།  འདུལ་བར་འདུ་ཤེས་ཀྱིས་ཆོས་མ་ཡིན།  འདུལ་བ་མ་ཡིན་པར་སྨྲས་ན།  ཚེ་དང་ལྡན་པ་ཉིད་ཀྱིས་ཆོས་འདི་གཟུང་བར་བྱ་བ་ཉེས་སོ། །དེ་འདི་
ལྟར་ཆོས་འདི་མདོ་སྡེ་དང་བསྟུན།  འདུལ་བ་ལ་ཡང་དག་པར་བལྟས་ན།  མདོ་སྡེ་དང་མི་མཐུན།  འདུལ་བ་ལ་མི་སྣང་སྟེ། ཆོས་ཉིད་དང་ཡང་འགལ་བས་ན་འདི་ནི་ཆོས་མ་ཡིན།  འདི་ནི་འདུལ་བ་མ་ཡིན།  འདི་ནི་སྟོན་པས་བསྟན་པ་མ་ཡིན་པར་ཤེས་པར་བྱས་ལ་དོར་
བར་བྱའོ། །གཞན་ཡང་ཀུན་དགའ་བོ་དགེ་སློང་ཞིག་འོངས་ཏེ་དེ་འདི་སྐད་དུ་སྨྲའོ། །ཚེ་དང་ལྡན་པ་གནས་ཆེ་གེ་མོ་ཞིག་ན་དགེ་སློང་མདོ་སྡེ་འཛིན་པ།  འདུལ་བ་འཛིན་པ། མ་ལྟ་བུ་འཛིན་པ་མང་ཞིག་གནས་ཏེ།  ཚེ་དང་ལྡན་པ་བདག་གིས་དགེ་སློང་མང་པོ་
དེ་དག་ལས་མངོན་སུམ་དུ་ཐོས་ནས་མངོན་དུ་བཟུང་བ་ནི་འདི་ལྟ་སྟེ།  འདི་ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པའོ་ཞེ་ན། དགེ་སློང་དེས་སྨྲས་པ་དེ་ལ་བསྟོད་པར་ཡང་མི་བྱ།  སྨད་པར་ཡང་མི་བྱ་སྟེ། མི་བསྟོད།  མི་སྨད་པར་
རྣ་བ་བྱོ་ནས་ཆོས་ཀྱི་ཚིག་དང་འབྲུ་བཟུང་ལ་མདོ་སྡེ་དང་བསྟུན།  འདུལ་བ་ལ་ཡང་དག་པར་བལྟ་བར་བྱའོ། །དེ་སྟེ་མདོ་སྡེ་དང་བསྟུན།  འདུལ་བ་དང་བསྟུན་ཀྱང་མདོ་སྡེ་དང་མི་མཐུན།  འདུལ་བ་ལ་མི་སྣང་སྟེ།  ཆོས་ཉིད་དང་ཡང་འགལ་ན།  དགེ་སློང་དེ་ལ་འདི་སྐད་སྨྲོས་
ཤིག །ཚེ་དང་ལྡན་པ་དགེ་སློང་མང་པོ་དེ་དག་གིས་འདི་ལྟར་ཆོས་སུ་འདུ་ཤེས། འདུལ་བར་འདུ་ཤེས་ཀྱིས་ཆོས་མ་ཡིན།  འདུལ་བ་མ་ཡིན་པར་སྨྲས་ན།  ཚེ་དང་ལྡན་པ་ཉིད་ཀྱིས་ཆོས་འདི་གཟུང་བར་བྱ་བ་ཉེས་སོ། །དེ་འདི་ལྟར་ཆོས་འདི་མདོ་སྡེ་དང་བསྟུན།  འདུལ་བ་ལ་ཡང་དག་པར་བལྟས་ན། 
<pb id="11.253a"/>
མདོ་སྡེ་དང་མི་མཐུན།  འདུལ་བ་ལ་མི་སྣང་སྟེ།  ཆོས་ཉིད་དང་ཡང་འགལ་བས་ན་འདི་ནི་ཆོས་མ་ཡིན།  འདི་ནི་འདུལ་བ་མ་ཡིན།  འདི་ནི་སྟོན་པས་བསྟན་པ་མ་ཡིན་པར་ཤེས་པར་བྱས་ལ་དོར་བར་བྱའོ། །གཞན་ཡང་ཀུན་དགའ་བོ་
དགེ་སློང་ཞིག་འོངས་ཏེ།  དེ་འདི་སྐད་དུ་སྨྲའོ། །ཚེ་དང་ལྡན་པ་གནས་ཆེ་གེ་མོ་ཞིག་ན་དགེ་སློང་གནས་བརྟན་དང་།  གནས་བརྟན་ལས་གཞན་ཤེས་པ་དང་། ཤེས་པ་ལས་གཞན་དང་།  གཙོ་བོ་ལས་གཞན་དག་ཅིག་གནས་ཏེ།  ཚེ་དང་ལྡན་པ་བདག་
གིས་དགེ་སློང་གནས་བརྟན་ལས་མངོན་སུམ་དུ་ཐོས།  མངོན་སུམ་དུ་བཟུང་བ་ནི་འདི་ལྟ་སྟེ།  འདི་ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པའོ་ཞེས་ཟེར་ན།  དགེ་སློང་དེས་སྨྲས་པ་དེ་ལ་བསྟོད་པར་མི་བྱ། སྨད་པར་ཡང་མི་བྱ་སྟེ། 
མི་བསྟོད།  མི་སྨད་པར་རྣ་བ་བྱོ་ནས་ཆོས་ཀྱི་ཚིག་དང་འབྲུ་བཟུང་ལ།  མདོ་སྡེ་དང་བསྟུན།  འདུལ་བ་ལ་ཡང་དག་པར་བལྟ་བར་བྱའོ། །དེ་སྟེ་མདོ་སྡེ་དང་བསྟུན།  འདུལ་བ་ལ་ཡང་དག་པར་བལྟས་ཀྱང་མདོ་སྡེ་དང་མི་འཐུན།  འདུལ་བ་ལ་ཡང་དག་པར་མི་
སྣང་སྟེ།  ཆོས་ཉིད་དང་ཡང་འགལ་ན།  དགེ་སློང་དེ་ལ་འདི་སྐད་སྨྲོས་ཤིག །ཚེ་དང་ལྡན་པ་དགེ་སློང་གནས་བརྟན་དེས་ནི་འདི་ལྟར་ཆོས་སུ་འདུ་ཤེས། འདུལ་བར་འདུ་ཤེས་ཀྱིས་ཆོས་མ་ཡིན།  འདུལ་བ་མ་ཡིན་པར་སྨྲ་ན།  ཚེ་དང་ལྡན་པ་ཉིད་ཀྱིས་ཆོས་འདི་གཟུང་
བར་བྱ་བ་ཉེས་སོ། །དེ་འདི་ལྟར་ཆོས་འདི་མདོ་སྡེ་དང་བསྟུན།  འདུལ་བ་ལ་ཡང་དག་པར་བལྟས་ན།  མདོ་སྡེ་དང་མི་མཐུན།  འདུལ་བ་ལ་ཡང་མི་སྣང་སྟེ། ཆོས་ཉིད་དང་ཡང་འགལ་བས་ན་འདི་ནི་ཆོས་མ་ཡིན།  འདི་ནི་འདུལ་བ་མ་ཡིན། 
འདི་ནི་སྟོན་པས་བསྟན་པ་མ་ཡིན་པར་ཤེས་པར་བྱོས་ལ་དོར་བར་བྱའོ། །ཀུན་དགའ་བོ་འདིར་དགེ་སློང་ཞིག་འོངས་ནས་དེ་འདི་སྐད་དུ་སྨྲའོ། །ཚེ་དང་ལྡན་པ་བདག་གིས་བཅོམ་ལྡན་འདས་ལས་མངོན་སུམ་དུ་ཐོས།  མངོན་སུམ་དུ་བཟུང་བ་ནི་འདི་
ལྟ་སྟེ། འདི་ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པའོ་ཞེས་ཟེར་ན།  དགེ་སློང་དེས་སྨྲས་པ་དེ་ལ་བསྟོད་པར་མི་བྱ།  སྨད་པར་མི་བྱ།  མི་བསྟོད་མི་སྨད་པར་རྣ་བ་བྱོ་སྟེ།  ཆོས་ཀྱི་ཚིག་དང་འབྲུ་བཟུང་ལ།  མདོ་སྡེ་དང་བསྟུན།  འདུལ་བ་ལ་ཡང་
<pb id="11.253b"/>
དག་པར་བལྟ་བར་བྱའོ། །དེ་སྟེ་མདོ་སྡེ་དང་བསྟུན།  འདུལ་བ་ལ་ཡང་དག་པར་བལྟས་ན།  མདོ་སྡེ་དང་འཐུན། འདུལ་བ་ལ་ཡང་དག་པར་སྣང་སྟེ།  ཆོས་ཉིད་དང་ཡང་མི་འགལ་ན་དགེ་སློང་དེ་ལ་འདི་སྐད་སྨྲོས་ཤིག །ཚེ་དང་ལྡན་པ་ཆོས་འདི་ནི་བཅོམ་ལྡན་འདས་
ཀྱིས་གསུངས་ཏེ།  ཚེ་དང་ལྡན་པ་ཉིད་ཀྱིས་ཀྱང་ཆོས་འདི་ལེགས་པར་བཟུང་ངོ་། །དེ་ལྟ་བས་ན་ཆོས་འདི་མདོ་སྡེ་དང་བསྟུན།  འདུལ་བ་ལ་ཡང་དག་པར་བལྟས་ན་མདོ་སྡེ་དང་འཐུན།  འདུལ་བ་ལ་སྣང་སྟེ།  ཆོས་ཉིད་དང་མི་འགལ་བས་ན་འདི་ནི་ཆོས་སོ། །འདི་ནི་འདུལ་
བའོ། །འདི་ནི་སྟོན་པས་བསྟན་པ་ཡིན་པར་ཤེས་པར་བྱོས་ལ་གཟུང་བར་བྱའོ། །གཞན་ཡང་ཀུན་དགའ་བོ་དགེ་སློང་ཞིག་འོངས་ཏེ་དེ་འདི་སྐད་དུ་སྨྲའོ། །ཚེ་དང་ལྡན་པ་གནས་ཆེ་གེ་མོ་ཞིག་ན་གནས་བརྟན་དུ་བཅས།  སོ་སོར་ཐར་པར་བཅས་པའི་དགེ་
སློང་གི་དགེ་འདུན་མང་པོ་གནས་ཏེ།  ཚེ་དང་ལྡན་པ་དགེ་སློང་གི་དགེ་འདུན་མང་པོ་དེ་དག་ལས་བདག་གིས་མངོན་སུམ་དུ་ཐོས་ཏེ།  མངོན་སུམ་དུ་བཟུང་བ་ནི་འདི་ལྟ་སྟེ།  འདི་ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པའོ་ཞེས་ཟེར་ན།  དེ་དགེ་སློང་
དེས་སྨྲས་པ་དེ་ལ་བསྟོད་པར་མི་བྱ།  སྨད་པར་མི་བྱ།  མི་བསྟོད།  མི་སྨད་པར་རྣ་བ་བྱོ་ནས་ཆོས་ཀྱི་ཚིག་དང་འབྲུ་བཟུང་ལ་མདོ་སྡེ་དང་བསྟུན།  འདུལ་བ་ལ་ཡང་དག་པར་བལྟ་བར་བྱའོ། །དེ་སྟེ་མདོ་སྡེ་དང་བསྟུན།  འདུལ་བ་ལ་ཡང་དག་པར་
བལྟས་ན།  མདོ་སྡེ་དང་འཐུན།  འདུལ་བ་ལ་ཡང་དག་པར་སྣང་སྟེ།  ཆོས་ཉིད་དང་ཡང་མི་འགལ་ན།  དགེ་སློང་དེ་ལ་འདི་སྐད་སྨྲོས་ཤིག །ཚེ་དང་ལྡན་པ་དགེ་སློང་གི་དགེ་འདུན་མང་པོ་དེ་དག་གིས་འདི་ལྟར་ཆོས་དང་འདུལ་བར་སྨྲས་ཏེ།  ཚེ་དང་ལྡན་པས་ཀྱང་
ཆོས་འདི་ལེགས་པར་བཟུང་སྟེ། དེ་ལྟ་བས་ན་ཆོས་འདི་མདོ་སྡེ་དང་བསྟུན། འདུལ་བ་ལ་ཡང་དག་པར་བལྟས་ན། མདོ་སྡེ་དང་འཐུན། འདུལ་བ་ལ་སྣང་སྟེ།  ཆོས་ཉིད་དང་ཡང་མི་འགལ་བས་འདི་ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པར་ཤེས་པར་བྱས་
ནས་གཟུང་བར་བྱའོ། །གཞན་ཡང་ཀུན་དགའ་བོ་དགེ་སློང་ཞིག་འོངས་ཏེ་དེ་འདི་སྐད་དུ་སྨྲའོ། །ཚེ་དང་ལྡན་པ་གནས་ཆེ་གེ་མོ་ཞིག་ན་དགེ་སློང་མང་པོ་དག་གནས་ཏེ།  མདོ་སྡེ་འཛིན་པ།  འདུལ་བ་འཛིན་པ།  མ་ལྟ་བུ་འཛིན་པའི་དགེ་སློང་མང་པོ་དེ་དག་ལས་ཚེ་དང་ལྡན་པ་མངོན་སུམ་དུ་བཟུང་བ་ནི་
<pb id="11.254a"/>
འདི་ལྟ་སྟེ།  འདི་ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པའོ་ཞེས་ཟེར་ན། དགེ་སློང་དེས་སྨྲས་པ་དེ་ལ་བསྟོད་པར་ཡང་མི་བྱ། སྨད་པར་ཡང་མི་བྱ། མི་བསྟོད། མི་སྨད་པར་རྣ་བ་བྱོས་ལ། ཆོས་ཀྱི་ཚིག་དང་འབྲུ་བཟུང་སྟེ། མདོ་སྡེ་དང་བསྟུན། འདུལ་བ་ལ་ཡང་
དག་པར་བལྟ་བར་བྱའོ། །གལ་ཏེ་མདོ་སྡེ་དང་བསྟུན།  འདུལ་བ་ལ་ཡང་དག་པར་བལྟས་ན། མདོ་སྡེ་དང་འཐུན།  འདུལ་བ་ལ་སྣང་ལ།  ཆོས་ཉིད་དང་ཡང་མི་འགལ་ན་དགེ་སློང་དེ་ལ་འདི་སྐད་སྨྲོས་ཤིག །ཚེ་དང་ལྡན་པ་དེ་ལྟར་དགེ་སློང་མང་པོ་དེ་དག་གིས་ཆོས་
དང་འདུལ་བ་བཤད་དེ། ཚེ་དང་ལྡན་པས་ཆོས་འདི་དག་ལེགས་པར་བཟུང་བའོ། །དེ་ལྟ་བས་ན་ཆོས་འདི་དག་མདོ་སྡེ་དང་ཡང་བསྟུན་འདུལ་བ་ལ་ཡང་དག་པར་བལྟས་ན་མདོ་སྡེ་དང་འཐུན། འདུལ་བ་ལ་སྣང་ཆོས་ཉིད་དང་ཡང་མི་འགལ་བས་འདི་ནི་ཆོས། འདི་ནི་འདུལ་བ། འདི་ནི་
སྟོན་པས་བསྟན་པའོ་ཞེས་ཤེས་པར་བྱ་སྟེ་གཟུང་བར་བྱའོ། །གཞན་ཡང་ཀུན་དགའ་བོ་དགེ་སློང་ཞིག་འོངས་ཏེ་དེ་འདི་སྐད་དུ་སྨྲའོ། །ཚེ་དང་ལྡན་པ་ཆེ་གེ་མོ་ཞིག་གི་གནས་ན་དགེ་སློང་དག་གནས་ཏེ།  གནས་བརྟན་དང་། གནས་བརྟན་གཞན་དག་དང་། 
གཙོ་བོ་དང་། གཙོ་བོ་གཞན་དག་དང་ངོ་། །ཚེ་དང་ལྡན་པ་དགེ་སློང་གི་གནས་བརྟན་དེ་དག་ལས་བདག་གིས་མངོན་སུམ་དུ་ཐོས་ནས་མངོན་སུམ་དུ་བཟུང་བ་ནི་འདི་ལྟ་སྟེ།  འདི་ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པའོ་ཞེས་ན་དགེ་སློང་
དེས་སྨྲས་པ་དེ་ལ་བསྟོད་པར་མི་བྱ།  སྨད་པར་མི་བྱ་སྟེ།  མི་བསྟོད།  མི་སྨད་པར་རྣ་བ་བྱོ་ལ་ཆོས་དང་ཚིག་གི་འབྲུ་བཟུང་སྟེ།  མདོ་སྡེ་དང་བསྟུན་པར་བྱའོ། །འདུལ་བ་ལ་ཡང་དག་པར་བལྟ་བར་བྱའོ། །གལ་ཏེ་མདོ་སྡེ་དང་བསྟུན།  འདུལ་བ་
ལ་བལྟས་ན།  མདོ་སྡེ་དང་འཐུན།  འདུལ་བ་ལ་ཡང་དག་པར་སྣང་། ཆོས་ཉིད་དང་ཡང་མི་འགལ་ན་དགེ་སློང་དེ་ལ་སྨྲོས་ཤིག །ཚེ་དང་ལྡན་པ་དེ་ལྟར་དགེ་སློང་གི་གནས་བརྟན་དེ་དག་གིས་ཆོས་དང་འདུལ་བ་བཤད་དེ།  ཚེ་དང་ལྡན་པས་ཆོས་འདི་ལེགས་
པར་བཟུང་ངོ་། །དེ་ལྟ་བས་ན་ཆོས་འདི་ནི་མདོ་སྡེ་དང་བསྟུན། འདུལ་བ་ལ་ཡང་དག་པར་བལྟས་ན།  མདོ་སྡེ་དང་འཐུན།  འདུལ་བ་ལ་སྣང་།  ཆོས་ཉིད་དང་ཡང་མི་འགལ་བས་འདི་ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པར་ཤེས་པར་བྱ་སྟེ་གཟུང་བར་བྱའོ། །དེ་ལ་
<pb id="11.254b"/>
ཀུན་དགའ་བོ་དེ་ལ་གང་ཐོག་མའི་བཞི་པོ་ནག་པོའི་ཕྱོགས་སུ་སྨྲས་པ།  དེ་ནི་དགེ་སློང་དག་གིས་དགེ་བ་ཤིན་ཏུ་ཡང་དག་པར་སྦྱར་ཏེ།  ཡང་དག་པར་བརྟགས་ལ་འདི་ནི་ཆོས་མ་ཡིན།  འདི་ནི་འདུལ་བ་མ་ཡིན།  འདི་ནི་སྟོན་པས་བསྟན་པ་མ་ཡིན་ནོ་ཞེས་ཤེས་
པར་བྱས་ཏེ་དོར་བར་བྱའོ། །གང་ཕྱི་མའི་བཞི་པོ་ཆེར་བཤད་པ་དེ་ན་དགེ་སློང་དག་གིས་ཡང་དག་པར་སྦྱར་ཏེ།  ཡང་དག་པར་བརྟགས་པ་འདི་ནི་ཆོས་སོ། །འདི་ནི་འདུལ་བའོ། །འདི་ནི་སྟོན་པས་བསྟན་པར་ཤེས་ནས་གཟུང་བར་བྱའོ། །འདི་བཞིན་
དུ་ཀུན་དགའ་བོ་དགེ་སློང་དག་གིས་མདོ་སྡེ་ལ་བརྟེན་གྱི་གང་ཟག་ལ་བརྟེན་པར་མི་བྱའོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།  ཀུན་དགའ་བོ་པ་པའི་གྲོང་ག་ལ་བར་འདོང་ངོ་། །བཙུན་པ་དེ་བཞིན་ནོ་ཞེས་ཚེ་དང་ལྡན་པ་
ཀུན་དགའ་བོས་བཅོམ་ལྡན་འདས་ལས་ཐོས་པ་དང་།  དེ་ནས་བཅོམ་ལྡན་འདས་མལ་ལྱ་ནས་ལྗོངས་རྒྱུ་ཞིང་པ་པའི་གྲོང་དུ་ཕྱིན་ཏེ།  པ་པའི་གྲོང་འཛའ་ལུ་ཀའི་ཚལ་མང་པོ་ན་བཞུགས་སོ། །གྲོང་པ་པའི་མལ་ལྱ་རྣམས་ཀྱིས།  བཅོམ་ལྡན་འདས་མལ་ལྱར་
ལྗོངས་རྒྱུ་ཞིང་པ་པའི་གྲོང་དུ་ཕྱིན་ཏེ་པ་པའི་གྲོང་གི་འཛའ་ལུ་ཀའི་ཚལ་མང་པོ་ན་བཞུགས་སོ་ཞེས་ཐོས་ནས་ཡང་འདུས་པ་ལས་འདུས།  ཚོགས་པ་ལས་ཚོགས་ཏེ་འདུས་ཤིང་ཚོགས་ནས་པ་པའི་གྲོང་ནས་བྱུང་སྟེ།  བཅོམ་ལྡན་འདས་ག་ལ་བ་དེར་དོང་སྟེ་ཕྱིན་པ་
དང་།  བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འཁོད་དོ། །ཕྱོགས་གཅིག་ཏུ་འཁོད་ནས་བཅོམ་ལྡན་འདས་ཀྱིས་ཆོས་ཀྱི་གཏམ་ཡང་དག་པར་བསྟན།  ཡང་དག་པར་བསྐུལ། ཡང་དག་པར་གཟེང་བསྟོད།  ཡང་དག་པར་
དགའ་བ་བསྐྱེད་དེ་དེའི་དུས་ན་མགར་བའི་བུ་ཙུན་ད་ཡང་དེ་ཉིད་ཀྱི་འཁོར་དུ་འདུས་ཏེ་འདུག་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་གྲོང་པ་པའི་མལ་ལྱ་རྣམས་ལ་ཆོས་ཀྱི་རྣམ་གྲངས་དུ་མའི་གཏམ་ཡང་དག་པར་བསྟན།  ཡང་དག་པར་བསྐུལ།  ཡང་དག་པར་
གཟེང་བསྟོད།  ཡང་དག་པར་དགའ་བ་བསྐྱེད་ནས་ཅང་མི་གསུང་ངོ་། །དེ་ནས་པ་པའི་གྲོང་གི་མལ་ལྱ་རྣམས་བཅོམ་ལྡན་འདས་ཀྱིས་བཤད་པ་ལ་མངོན་པར་དགའ་སྟེ་རྗེས་སུ་ཡི་རང་ནས་བཅོམ་ལྡན་འདས་ཀྱི་ཞབས་ལ་སྤྱི་བོས་ཕྱག་འཚལ་ཏེ་བཅོམ་ལྡན་འདས་ཀྱི་དྲུང་ནས་
<pb id="11.255a"/>
དོང་ངོ་། །མགར་བའི་བུ་ཚུན་ད་ཡང་དེ་ཉིད་ན་འདུག་སྟེ།  དེ་ནས་མགར་བའི་བུ་ཙུན་དས་པ་པའི་གྲོང་གི་མལ་ལྱ་རྣམས་དོང་ནས་རིང་པོ་མ་ལོན་པར་ཤེས་ཏེ་སྟན་ལས་ལངས་ནས་བླ་གོས་ཕྱོགས་གཅིག་ཏུ་བྱས་ཏེ་བཅོམ་ལྡན་འདས་ག་ལ་བ་
དེར་ཐལ་མོ་སྦྱར་ཏེ་ཕྱག་འཚལ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་གཅིག་ཏུ་སང་བདག་གི་མཆིས་བྲང་དུ་བཤོས་ལ་གཤེགས་པར་ཅི་གནང་།  བཅོམ་ལྡན་འདས་ཀྱིས་མགར་
བའི་བུ་ཙུན་ད་ལ་ཅང་མི་གསུང་བས་གནང་ངོ་། །དེ་ནས་མགར་བའི་བུ་ཙུན་ད་བཅོམ་ལྡན་འདས་ཅང་མི་གསུང་བས་གནང་བར་ཤེས་ནས་བཅོམ་ལྡན་འདས་ཀྱིས་བཤད་པ་དེ་ལ་མངོན་པར་དགའ་སྟེ་རྗེས་སུ་ཡི་རང་ནས། བཅོམ་ལྡན་འདས་ཀྱི་ཞབས་ལ་མགོ་བོས་
ཕྱག་འཚལ་ནས་དྲུང་ནས་སོང་ངོ་། །དེ་ནས་མགར་བའི་བུ་ཙུན་དས་དེ་ཉིད་ཀྱི་ནུབ་མོ་བཅོམ་ལྡན་འདས་ལ་འབྲས་བཟང་པོའི་བཟའ་བ་སྦྱར་ཏེ།  ལེགས་པར་བྱས་པའི་བཟའ་བ་སྟ་གོན་བྱས་ནས་དགེ་སློང་གི་དགེ་འདུན་ལ་གཙང་ཞིང་བསོད་པའི་བཟའ་བ་དང་
བཅའ་བ་བ་སོགས་ཏེ་ནང་པར་སྔར་ལངས་ནས་གདན་བཏིང་སྟེ་ཆུ་རྫ་བཞག་ནས་དེའི་འོག་ཏུ་བཅོམ་ལྡན་འདས་ལ་བཙུན་པ་བཅོམ་ལྡན་འདས་བཤོས་ཀྱི་སྟ་གོན་བགྱིས་ནས་ད་ལྟར་གདུགས་ཚོད་ལ་བབ་ན་གདུགས་ཚོད་མཁྱེན་པར་མཛད་དུ་གསོལ་ཞེས་སྤྱན་
དྲངས་པ་དང་།  དེ་ནས་བཅོམ་ལྡན་འདས་སྔ་དྲོ་ཆོས་གོས་དང་སྨད་གཡོགས་མནབས།  ལྷུང་བཟེད་བསྣམས་ཏེ།  དགེ་སློང་མང་པོས་བསྐོར་ནས་དགེ་སློང་གི་དགེ་འདུན་གྱིས་མདུན་དུ་བྱས་ཏེ།  མགར་བའི་བུ་ཙུན་དའི་བཀད་སར་
གཤེགས་ཏེ་ཕྱིན་པ་དང་།  དགེ་སློང་གི་དགེ་འདུན་གྱི་མདུན་ན་གདན་བཏིང་བ་ལ་བཞུགས་སོ། །དེ་ནས་མགར་བའི་བུ་ཙུན་དས་སངས་རྒྱས་དང་།  དགེ་སློང་གི་དགེ་འདུན་བདེ་བར་བཞུགས་པར་ཤེས་ནས་བཅོམ་ལྡན་འདས་ལ་
འབྲས་བཟང་པོ་ལྕགས་གཞོང་དུ་བཟའ་བ་ལེགས་པར་བྱས་ཏེ་སྦྱར་བ་བདག་གི་ལག་གིས་བྲིམས་ཏེ་བདར་ཏོ། །དགེ་སློང་གི་དགེ་འདུན་ལ་ཡང་གཙང་ཞིང་བསོད་པའི་བཟའ་བ་དང་བཅའ་བ་བདག་གི་ལག་གིས་བདར་ཅིང་བསྟབས་སོ། །
<pb id="11.255b"/>
དེའི་དུས་ན་དགེ་སློང་སྡིག་ཅན་གཞན་ཞིག་ལྕགས་གཞོང་དྲངས་ཏེ་མཆན་དུ་བཅུག་གོ། །དེ་ནས་དགེ་སློང་སྡིག་ཅན་དེ་བཅོམ་ལྡན་འདས་ཀྱིས་གཟིགས།  སངས་རྒྱས་ཀྱི་མཐུས་མགར་བའི་བུ་ཙུན་དས་ཀྱང་མཐོང་ངོ་། །དེ་ནས་མགར་བའི་
བུ་ཙུན་དས་གཞོང་བུ་དུ་མའི་འབྲས་བཟང་པོ་བཟའ་བ་ལེགས་པར་སྦྱར་ཏེ་བདག་གི་ལག་པས་བྲིམས་ཤིང་བསྟབས་སོ། །དགེ་སློང་གི་དགེ་འདུན་དག་ལ་ཡང་གཙང་ཞིང་བསོད་པའི་བཟའ་བ་དང་བཅའ་བ་བདག་གི་ལག་པས་བྲིམས་ཤིང་བསྟབས་
སོ། །བཅོམ་ལྡན་འདས་ཀྱིས་གསོལ་ཟིན་པར་ཤེས་ནས་ཕྱག་ཆབ་གསོལ་ལོ། །ལྷུང་བཟེད་བླངས་ནས་སྟན་ངན་པ་ཞིག་བླངས་ཏེ་བཅོམ་ལྡན་འདས་ཀྱི་སྤྱན་སྔར་འདུག་ནས་བཅོམ་ལྡན་འདས་ལ་ཚིགས་སུ་བཅད་པའི་དབྱངས་ཀྱིས་ཞུ་བ་
ཞུས་པ།  ཤིན་ཏུ་མང་བ་ཐུབ་པའི་བློ་ལ་ཞུ། །རྒལ་ཏེ་ཕ་རོལ་གཤེགས་པ་ཐེ་ཚོམ་རྒལ། །ཁ་ལོ་སྒྱུར་བའི་མཆོག་སྟེ་འདྲེན་པའི་མཆོག །འཇིག་རྟེན་དགེ་སྦྱོང་དུ་མཆིས་གསུང་བར་མཛོད། །དགེ་སྦྱོང་བཞི་སྟེ་ལྔ་པ་མེད། །དེ་མངོན་ཤེས་
ནས་ཁྱོད་ལ་སྨྲ། །ལམ་རྒྱལ་བ་དང་ལམ་འཆད་པ། །ལམ་འཚོ་དང་ནི་གང་ཞིག་ལམ་སུན་འབྱིན། །ལམ་རྒྱལ་བ་ལ་སངས་རྒྱས་ཅི་ཞིག་གསུངས། །ལམ་བཤད་ཇི་ལྟར་མཉམ་པ་མེད་ཅེས་བགྱི། །ཁྱོད་ལ་ཞུས་པ་ལམ་འཚོ་གསུངས། །
འོན་ཏམ་ལམ་སུན་འབྱིན་པ་བདག་ལ་གསུངས། །གང་གིས་ཐེ་ཚོམ་སྨྲ་བ་ཆད་ནས་ཉོན་མོངས་བྲལ། །གཞན་གྱིས་མི་བཀྲི་མྱ་ངན་འདའ་ལ་དགའ། །འཇིག་རྟེན་ལྷ་རུ་བཅས་པའི་སྟོན་པ་སྟེ། །དེ་ནི་ལམ་རྒྱལ་སངས་རྒྱས་ཀྱིས་སུ་
གསུངས། །གང་གིས་རབ་དང་མཆོག་ཤེས་པའི། །གསུངས་པའི་ཆོས་ལ་དེ་བཞིན་ཕྱེ། །དེ་ནི་ཐེ་ཙོམ་གཅོད་པའི་ཐུབ་པ་སྟེ། །གཞན་གྱིས་མི་བཀྲི་གཉིས་སུ་མེད། །དཀའ་ཐུབ་ཀྱིས་སུ་ལམ་བཤད་པ་རུ་གསུངས། །གང་གིས་ཆོས་ཚིག་
ལེགས་བཤད་པ། །ལམ་འཚོ་དཀའ་ཐུབ་དྲན་པའི་བདག །ཁ་ན་མ་ཐོའི་ཚིག་ལ་སློབ་པ་ནི། །གསུམ་སྟེ་དཀའ་ཐུབ་ཀྱིས་ནི་ལམ་འཚོར་གསུངས། །ལེགས་དགའ་ནང་ན་གཡོགས་བྱས་ན། །རབ་སྐེམས་རིགས་སུན་བྱུང་རྒྱལ་སྨྲ། །སྒྱུ་ཅན་སྡོམ་མེད་རབ་སྨྲ་བ། །མི་རིགས་
