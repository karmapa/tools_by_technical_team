<pb id="11.57b"/>
དེ་ནས་བྱིས་པ་དེ་དག་གིས་སྨྲས་པ།  ཀྱེ་སྨན་ཆེན་པོ་ཁྱེད་ཅག་ན་རེ་ང་རྒྱལ་པོའོ་ཞེ་ན།  བྲམ་ཟེ་ཕ་བི་བྲམ་ཟེར་མ་བྱས་སོ་ཞེས་འབོད་ན།  དེ་ཅིའི་ཕྱིར་འཇིགས་པ་ལས་མི་བསྐྱོབ། དེ་ནས་དེས་བྱིས་པ་རྣམས་ལ་སོང་སྟེ་ཁྲིད་དེ་ཤོག་ཤིག་ཅེས་བཀྱེ་བ་དང་། བྱིས་
པ་དེ་དག་གིས་དེ་ཀུན་ཁྲིད་དེ་འོངས་སོ། །འདི་ཅི་ཞིག་ཅེས་དྲིས་པ་དང་།  བྲམ་ཟེས་སྨྲས་པ།  བདག་གྲོགས་མ་མཆིས་ཤིང་ཉམ་ཆུང་བའི་ཆུང་མ་གཡོན་ཅན་སྟོབས་པོ་ཆེ་འདིས་ཕྲོགས་སོ། །གཡོན་ཅན་གྱིས་སྨྲས་པ།  འདི་བརྫུན་མཆི་སྟེ།  འདི་ནི་
བདག་གི་ཆུང་མ་ལགས་སོ། །བུད་མེད་དེས་ཀྱང་བདག་གི་ཁྱོ་འདི་ལགས་སོ་ཞེས་གཡོན་ཅན་དེ་ཉིད་ཡིན་པར་ཕྱེའོ། །དེ་ནས་སྨན་ཆེན་པོས་བྲམ་ཟེ་དེ་མ་འོས་པར་ཡི་ཆད་པར་ཤེས་ནས་བགམ་པར་བྱའོ་སྙམ་ནས། ཀྱེ་ནང་རྗེ་ཁྱོད་ད་གཟོད་བུད་མེད་
འདི་དང་འགྲོགས་ཏེ་གང་ནས་འོངས། གཡོན་ཅན་གྱིས་སྨྲས་པ།  གྱོས་པོའི་ཁྱིམ་ནས་མཆིས་སོ། །དེར་ཅི་དག་ཟོས་སམ་འཐུངས།  དེས་སྨྲས་པ།  ཤ་དང་སྣུམ་ཁུར་དང་བེ་ཏང་དང་ཆང་དག་འཚལ་ཏོ།།            །།འདུལ་བ་ཕྲན་ཚེགས་ཀྱི་གཞི། 
<bampo n="6.33" zh="11.143"/>བམ་པོ་སུམ་བཅུ་རྩ་གསུམ་པ། སྨན་ཆེན་པོས་སྨྲས་པ།  གལ་ཏེ་དེ་ལྟ་ན་སྐྱུགས་ཤིག་དང་།  བདེན་ནམ་བརྫུན་བལྟའོ་ཞེས་སྨྲས་པ་དང་།  དེས་མཛུབ་མོ་ཁར་བཅུག་སྟེ།  བསྐྱུགས་ན་ཁ་ཟས་དེ་ལྟ་བུར་ཅང་མ་བྱུང་ངོ་། །བྲམ་ཟེ་དེ་ལ་གང་ནས་འོངས་
ཞེས་དྲིས་པ་དང་།  བྲམ་ཟེ་དེས་གྱོས་པོའི་ཁྱིམ་ནས་མཆིས་སོ་ཞེས་སྨྲས་སོ། །དེར་ཅི་ཟོས་དེས་དར་བ་དང་ཟན་དང་ལ་ཕུག་དང་ནས་ཀྱི་ཁུ་བ་རྣམས་ཟོས་ཞེས་སྨྲས་སོ། །དེས་སྐྱུགས་ཤིག་ཅེས་བསྒོ་བ་དང་།  དེས་སྐྱུགས་པ་དང་།  ཅི་ཟོས་ཅི་འཐུངས་
པ་མངོན་དུ་བྱུང་ངོ་། །དེ་ལྟ་བུར་གྱུར་ནས་སྨན་ཆེན་པོས་སྐྱེས་པ་གཡོན་ཅན་འདིས་ནི་གཞོན་ནུ་མ་བསླུས་ཏེ་བྲམ་ཟེའི་ཆུང་མ་ཕྲོགས་སོ་སྙམ་བསམས་ནས་གཡོན་ཅན་དེ་དབྱུག་པ་དང་ཁུ་ཚུར་གྱིས་བརྡེགས་ནས་མི་ནུབ་པའི་དོང་བརྐོས་ཏེ་མགྲིན་
པ་མན་ཆད་བཅུག་ནས་རྨ་བྱའི་མཁྲིས་པས་ཕྲལ་བར་བྲིས་ཏེ་གང་སུ་ཡང་རུང་། བུད་མེད་ལ་འདི་བཞིན་དུ་རྐུ་ན་སྨན་ཆེན་པོས་འདི་ལྟ་བུའི་ཆད་པས་གཅད་དོ། །གང་གིས་བུད་མེད་བརྐུས་པ་རྒྱས་པར་བྱིས་པ་རྐུ་བ་དང་།  གླང་རྐུ་བ་དང་།  ལ་
<pb id="11.58a"/>
བ་རྐུ་བ་དང་།  སྐུད་པ་རྐུ་བ་ལ་སོགས་པ་འདི་ལྟ་བུ་ལྔ་བརྒྱ་ཙམ་བཟུང་ནས་དབྱིག་པ་དང་།  ཁུ་ཚུར་གྱིས་བརྡེགས་ཏེ་མགྲིན་པ་མན་ཆད་དོང་དུ་བཅུག་ནས་ཕྲལ་བར་རྨ་བྱའི་མཁྲིས་པས་དེ་རྣམས་ཀྱི་མིང་དང་།  གཞན་གང་ཡང་རུང་རྐུན་པོ་བྱེད་ན་
ཐམས་ཅད་སྨན་ཆེན་པོས་འདི་ལྟར་ཆད་པས་གཅད་ཅེས་བྲིས་སོ། །དེ་ནས་བློན་པོ་དྲུག་གིས་ཡུལ་ས་མངོན་དུ་ཟོས་པར་རྒྱལ་པོས་མཐོང་ནས་འདི་སྙམ་དུ་བློ་སྐྱེས་སོ། །སྨན་ཆེན་པོ་དེ་ད་ལྟར་ཅི་འདྲ་བར་འདུག་པ་ལྟད་མོ་བལྟའོ་སྙམ་ནས།  བློན་པོ་རྣམས་
ལ་ང་ནི་རི་དགས་ཤོར་དུ་འགྲོའོ་ཞེས་བྱས་ལ་རི་བྲགས་ཀྱི་གྲོང་རྡལ་དུ་བལྟའོ་སྙམ་ནས་རི་དགས་ཤོར་དུ་འགྲོ་བ་ལྟར་བྱས་ཏེ་འཁོར་མང་པོ་འདུས་པ་དང་རི་བྲགས་ཀྱི་གྲོང་རྡལ་ལོགས་སུ་ཆས་པ་དང་།  གཡོན་ཅན་ལྔ་བརྒྱ་སའི་དོང་དུ་བཅུག་པས་རྒྱལ་པོ་དེ་མཐོང་
ནས་མང་པོ་ཀུན་གྱིས་རྒྱལ་པོ་ཞེས་བོས་སོ། །རྒྱལ་པོས་སྒྲ་དེ་ཐོས་ན་མི་མི་སྣང་ནས་ཀུན་དུ་བལྟས་ཀྱང་དེ་སྐད་ཀྱི་སྒྲ་གྲག་ནས་དེ་ལ་གཡོན་ཅན་གཅིག་གིས་མཐོང་ནས་རྒྱལ་པོ་ལ་བཟླས་ཏེ།  རྒྱལ་པོས་བལྟས་པ་དང་ཕྲལ་བ་ལ་རྨ་བྱའི་མཁྲིས་
པས་བྲིས་པ་བླགས་ན།  གང་བུད་མེད་རྐུ་བ་དང་།  བྱིས་པ་རྐུ་བ་དང་།  གླང་རྐུ་བ་དང་།  ལ་བ་རྐུ་བ་ལ་སོགས་པ་རྣམས་སྨན་ཆེན་པོས་འདི་ལྟ་བུའི་ཆད་པས་གཅད་དོ་ཞེས་བྲིས་སོ། །སྨན་ཆེན་པོ་ལ་སོགས་པ་བྱིས་པ་དེ་རྣམས་རྒྱལ་པོ་འོང་བ་མཐོང་
ནས་ཀུན་དུ་བྲོས་སོ། །དེ་ནས་རྒྱལ་པོ་དེས་དེའི་ལས་བྱས་པ་མཐོང་ནས་སེམས་ལ་དགའ་མགུ་སྟེ་བྱིས་པ་ཡིན་མོད་ཀྱི་འདི་ལྟ་བུ་བྱེད་པ་ལ་བལྟས་ན་འདི་དག་ཉེས་པ་ནི་མ་ཡིན་ནོ་སྙམ་བསམས་ནས་རྒྱལ་པོས་དེ་དག་ཕྱུང་སྟེ་བཀྱེའོ། །པཱུརྞ་ཀཙྩ་ན་
གང་པོས་རྒྱལ་པོ་དེར་ཕྱིན་པ་ཐོས་ནས་བུམ་པ་ཆུས་བཀང་བ་དང་།  གདུགས་དང་།  བ་དན་དང་།  རྒྱལ་མཚན་ལ་སོགས་པས་བསུ་བ་དང་།  རྒྱལ་པོས་ཀྱང་མ་འཇིགས་ཤིག་ཅེས་བྱས་ནས་གང་པོ་ལ་ཁྱོད་ཀྱི་བུ་བལྟས་ཁྲིད་དེ་ཤོག་ཅེས་སྨྲས་
པ་དང་།  གང་པོས་ལྷ་བྱིས་པ་ཆུང་ཆེས་པས་ན་དེ་ལྷའི་སྤྱན་སྔར་མི་དགུག་གོ་ཞེས་གསོལ་ཏོ། །རྒྱལ་པོས་ཡང་ཁྲིད་དེ་ཤོག་ཅེས་སྨྲས་པ་དང་།  དེ་ནས་ཕས་ཁྲིད་དེ་འོངས་ནས་རྒྱལ་པོས་བལྟས་ན་གཟུགས་ལེགས་ཤིང་།  བལྟ་ན་
<pb id="11.58b"/>
སྡུག་པ།  བཟང་བ།  དཔའ་བོ་ཞིག་ན།  བྱིས་པ་སྟེ་ཤེད་མ་རྫོགས་ནས་དེའི་ཕ་ལ་རྣམ་པ་དུ་མར་བསྒོ་ཞིང་གཏད་ནས་སླར་ཆས་སོ། །དུས་ཕྱི་ཞིག་ན་རྒྱལ་པོས་སྨན་ཆེན་པོ་དེ་བློ་ཅི་བདོག་པ་བགམ་ན་ཅི་འདྲི་བར་བྱ་ཞེས་བསམས་ནས་རྒྱལ་པོ་སྐྱེད་
པས་པུརྣ་ཀད་ཙའི་རི་བྲགས་ཀྱི་གྲོང་རྡལ་དུ་གྲོང་དཔོན་གང་པོ་ལ་ཕོ་ཉ་བཏང་ནས་བྱེ་མ་ལས་བྱས་པའི་ཐག་པ་ཁྲུ་བརྒྱ་པ་ཅིག་འདིར་སྐུར་ཅིག་ཅེས་སྤྲིང་སྟེ།  ཕོ་ཉ་དེ་སོང་ནས་རི་བྲགས་ཀྱི་གྲོང་རྡལ་དུ་གང་པོའི་དྲུང་དུ་ཕྱིན་ནས་རྒྱལ་
པོས་བཀའ་སྩལ་པ།  བྱེ་མ་ལས་བྱས་པའི་ཐག་པ་ཁྲུ་བརྒྱ་པ་ཅིག་བསྐུར་ཅིག་ཅེས་བྱས་པ་དང་། གྲོང་དཔོན་གང་པོས་དེ་ཐོས་ནས་རབ་ཏུ་སེམས་ཤིང་མི་དགའ་སྐྲག་སྔངས་ཏེ།  བདག་འདི་ཙམ་དུ་སྐྱེས་ནས་མ་མཐོང་མ་ཐོས་པའི་གླན་
ཀ་ཞིག་བདག་ལ་ཚོལ་ལོ་ཞེས་སྨྲས་ཏེ་ཤིན་དུ་མི་དགའ་བ་དང་།  གང་པོ་ལ་སྨན་ཆེན་པོས་ཕ་ཅི་ཉེས་ཏེ་མི་དགའ་ཞེས་དྲིས་པ་དང་།  ཕས་བུ་བདག་གིས་ཚོར་ཀྱང་མ་ཐོས་མ་མཐོང་བ་རྒྱལ་པོས་ཕས་ནི་ཅིའི་ཐབས་ཞིག་གིས་ཆད་པས་
གཅོད་པར་བྱེད་དམ་མི་ཤེས་སོ་ཞེས་སྨྲས་པ་དང་།  དེ་ནས་སྨན་ཆེན་པོས་སྨྲས་པ།  མི་དེ་བདག་དང་སྤྲོད་ཅིག་དང་རྒྱལ་པོ་སྐྱེད་པ་ལ་ལན་བདག་གིས་སྤྲིང་ངོ་ཞེས་བྱས་པ་དང་།  ཕས་ཕོ་ཉ་དང་སྤྲད་པ་དང་།  སྨན་ཆེན་པོས་
ཕོ་ཉ་ལ་བདག་གི་གསོལ་བ་འདི་རྒྱལ་པོ་ལ་མ་བརྗེད་པར་གྱིས་ཤིག །བདག་ཅག་ཡུལ་སྐོལ་བ་བློ་རྩིང་ལ་མི་མཁས་ཤིང་བླུན་པས་མ་འཚལ་ཏེ།  རྒྱལ་པོ་བཀའ་སྩལ་ན་བཀལ་བར་འཚལ་ན་ལྷས་དཔེ་ཁྲུ་གང་པ་ཅིག་
བཀལ་ཏེ་བདག་ལ་སྐུར་ན་དཔེ་དེ་ལས་བལྟས་ཁྲུ་བརྒྱ་བས་སྟོང་ཡང་བཀལ་ཏེ་རྔོ་ཐོག་པར་བགྱིས་ནས་བསྐུར་བར་འཚལ་ལོ་ཞེས་སྤྲིང་བ་དང་། དེ་སོང་སྟེ་རྒྱལ་པོ་ལ་ལྷ་ཁོང་ཏ་འདི་སྐད་མཆིའོ་ཞེས་སྨྲས་པ་དང་། 
རྒྱལ་པོས་སྨྲས་པ།  འདི་སྐད་གང་པོ་ཟེར་རམ་བུ་ཟེར་ཞེས་དྲིས་ན་ཕོ་ཉས་ལྷ་སྨན་ཆེན་པོ་གཞོན་ནུ་འདི་སྐད་མཆིའོ་ཞེས་སྨྲས་པ་དང་།  དེ་ནས་རྒྱལ་པོ་ངོ་མཚར་སྐྱེས་ཏེ་བསམས་པ། འདི་ནི་ལྷས་བསྟན་པ་ཡང་དག་
<pb id="11.59a"/>
སྟེ།  འདིས་ནི་བདག་གི་རྒྱལ་སྲིད་རྒྱས་པར་བྱེད་པར་མངོན་ནོ། །དེ་ནས་ཡང་དུས་ཕྱིས་ཞིག་ན་རྒྱལ་པོས་སྨན་ཆེན་པོ་བགམ་པར་འདོད་ནས་པུརྣ་ཀད་ཙའི་རི་བྲགས་ཀྱི་གྲོང་རྡལ་དུ་གང་པོའི་དྲུང་དུ་ཕོ་ཉ་བཏང་སྟེ་འབྲས་
ཆན་གཏུན་གྱིས་ཀྱང་མ་བརྡུངས་ལ་དུམ་བུར་ཆག་པ་ཡང་མེད་པར་གྱིས་ཏེ། ཁྱིམ་གྱི་ནང་ན་ཡང་མ་ཡིན། ཕྱི་རོལ་ཀྱང་མ་ཡིན།  མེས་ཀྱང་མ་ཡིན།  མེ་མེད་པར་ཡང་མ་ཡིན་པར་ཚོས་ལ།  ལམ་དུ་ཡང་ཁྱེར་ཏེ་མི་འོང་།  ལམ་མ་ཡིན་པར་
ཡང་ཁྱེར་ཏེ་མི་འོང་།  ཉི་མས་ཀྱང་མ་ཕོག །གྲིབ་མ་ཡང་མ་ཡིན།  བུད་མེད་ཀྱིས་ཀྱང་མི་བཀུར།  སྐྱེས་པས་ཀྱང་མ་ཡིན།  བཞོན་པས་མི་བཀུར།  རྐང་པས་ཀྱང་མ་ཡིན་པར་འབྲས་ཆན་ཞིག་སྐུར་ཅིག་ཅེས་སྤྲིང་བ་དང་། རྒྱལ་པོའི་བཀའ་
ཁྱེར་ནས་ཕོ་ཉ་དེ་རིམ་གྱིས་གྲོང་དང་།  གྲོང་ཁྱེར་དང་།  གྲོང་རྡལ་ལྟ་ཞིང་རིམ་གྱིས་རི་བྲགས་ཀྱི་གྲོང་རྡལ་ག་ལ་བ་དེར་སོང་སྟེ་ཕྱིན་ནས་གང་པོ་དེ་བོས་ཏེ།  གང་པོ་དེ་དང་དགའ་བའི་གཏམ་སྣ་ཚོགས་བྱས་ནས། དེ་ནས་རྒྱལ་པོའི་ཚིག་ཇི་ལྟ་བུ་
ཀུན་བསྒོ་ནས་རྒྱལ་པོས་བཀའ་འདི་སྐད་ཅེས་སྩལ་ཏོ། །ཞེས་སྨྲས་པ་དང་།  དེས་ཚིག་དེ་ཐོས་མ་ཐག་ཏུ་དེ་ཤིན་དུ་མི་དགའ་རབ་ཏུ་མི་དགའ་བ་དང་།  སྨན་ཆེན་པོས་ཕ་ཅི་ཉེས་ཏེ་ཡི་མ་རངས་ཤེས་དྲིས་པ་དང་།  གང་པོས་བུ་ཅི་ཉེས་ཏེ་
མི་སེམས། རྒྱལ་པོ་སྐྱེད་པས་རྣམ་པ་འདི་ལྟ་བུ་དག་བསྒོའོ་ཞེས་སྨྲས་སོ། །ཇི་ལྟ་བུ་ཞེས་དྲིས་པ་དང་།  གང་པོས་སྔ་མ་བཞིན་དུ་ཐམས་ཅད་ཞིབ་ཏུ་སྨྲས་པ་དང་།  དེ་ནས་སྨན་ཆེན་པོས་སྨྲས་པ།  ཕ་མི་དགའ་བར་མ་བྱེད་ཅིག ། 
བདག་གིས་ཀུན་ནུས་པར་བྱའོ། །དེ་ནས་སྨན་ཆེན་པོས་འབྲས་ཉི་མ་ལ་བསྐམས་ནས་སྐྱེས་པ་དང་།  བུད་མེད་ཕལ་པོ་ཆེ་སོགས་ཏེ་མི་གཅིག་ཀྱང་འབྲས་སྤར་རེ་རེ་བྱིན་ནས་སེན་མོས་ཤུས་ལ་མ་ཆག་པར་བྱོས་ཏེ་འབྲུ་རེ་རེ་ནས་
སོལ་ཅིག །དེ་དག་གིས་མ་ཆག་པར་བསལ་ཏེ་རྫེའུར་བླུགས་ཏེ་སྒོའི་ཐེམ་པའི་སྟེང་དུ་བཙོས་ནས་མེས་ཀྱང་མ་ཡིན།  མེ་མེད་པར་ཀྱང་མ་ཡིན་པར་ཚོས་ཤིག་པ་དེ་ནི་དེའི་ངོས་སུ་ནི་མེ་སྟེང་དུ་ནི་ཉི་མས་བཙོས་སོ། །ལམ་དུ་མ་ཡིན།  ལམ་མ་
<pb id="11.59b"/>
ཡིན་པར་ཡང་མ་ཡིན་པར་ཁྱེར་ཏེ་ཤོག་ཤིག་པ་ནི་སྐྱེས་བུ་ལ་བསྒོ་བ།  རྐང་པ་ཡ་གཅིག་ལམ་དུ་སོང་ལ་རྐང་པ་ཡ་གཅིག་ལམ་མ་ཡིན་པར་སོང་ཤིག །ཉི་མ་ལ་ཡང་མ་ཡིན།  གྲིབ་མ་ལ་ཡང་ཁྱེར་ཏེ་མ་འོང་ཤིག་པ་ནི་མི་དེ་ལ་བསྒོ་བ་དབྱུག་པའི་རྩེ་མོ་ལ་རྫེའུ་
ཆིངས་ལ་གོས་སྲབ་མོས་གཡོགས་ཏེ་སོང་ཤིག །བཞོན་པས་ཀྱང་མ་ཡིན།  རྐང་པས་ཀྱང་མ་ཡིན་པར་ཁྱེར་ཏེ་ཤོག་ཤིག་པ་ནི་མི་དེ་ལ་བསྒོ་བ།  རྐང་པ་ཡ་གཅིག་ལྷམ་གྱོན་ཡ་གཅིག་ལྷམ་མེད་པར་བྱོས་ལ་སོང་ཤིག །སྐྱེས་པས་ཀྱང་མ་ཡིན། བུད་མེད་ཀྱིས་
ཀྱང་མ་ཡིན་པས་ཁྱེར་ཏེ་ཤོག་ཤིག་པ་ནི་མ་ནིང་ལ་བསྐུར་རོ། །རྒྱལ་པོ་སྐྱེད་པའི་དྲུང་དུ་དེས་ཁྱེར་ཏེ་འོངས་ནས།  རྒྱལ་པོ་སྐྱེད་པས་མི་དེ་ལ་དྲིས་པ།  དེས་རྒྱལ་པོ་ལ་ཞིབ་དུ་སྨྲས་པ་དང་།  རྒྱལ་པོས་ཐོས་ནས་དགའ་སྟེ།  ཅི་གང་པོས་བསྒོས་ཏེ་བསྐུར་རམ། 
འོན་ཏེ་སྨན་ཆེན་པོས་བསྒོ་ཞེས་དྲིས་པ་དང་།  ཕོ་ཉས་སྨན་ཆེན་པོས་བཀུར་རོ་ཞེས་སྨྲས་སོ། །དེ་ནས་རྒྱལ་པོས་སྨྲས་པ།  སྨན་ཆེན་པོ་དེ་ནི་རྟོགས་པ་དང་།  ལན་ལྡོན་པ་དང་། ཚུལ་དང་།  ཆོ་ག་ལ་སོགས་པར་ལྡན་ནོ། །དེ་ནས་དུས་ཕྱིས་ཞིག་ན་ཕོ་ཉ་
གཞན་ཞིག་བཏང་སྟེ་འདི་ལྟར་བསྐྱེད་མོས་ཚལ་ལྡུམ་ར་དང་།  བཟའ་ཤིང་དང་།  རྫིང་བུ་ལྡན་པ་སྐུར་ཅིག་ཅེས་སྤྲིང་བ་དང་།  དེ་ནས་ཕོ་ཉ་དེ་པུརྣ་ཀད་ཙའི་གྲོང་རྡལ་དུ་ཕྱིན་པ་དང་།  གང་པོ་ལ་རྒྱལ་པོས་འདི་སྐད་ཅེས་བཀའ་སྩལ་ཏོ། །སྐྱེད་མོས་ཚལ་
ལྡུམ་ར་དང་།  བཟའ་ཤིང་དང་།  རྫིང་བུ་བཅས་པ་ཞིག་སྐུར་ཅིག་ཅེས་བསྒོ་བ་དང་།  གང་པོས་དེ་ཐོས་ནས་མི་དགའ་སྟེ།  སྐྱེད་མོས་ཚལ་འདི་སྔོན་མ་མཐོང་ན་ཐབས་ཇི་ལྟ་བུར་བྱ་ཞེས་རབ་ཏུ་སེམས་པ་དང་།  དེ་ནས་སྨན་ཆེན་པོ་གཞོན་ནུས་ཕ་སེམས་པ་
མཐོང་ནས་སྨན་ཆེན་པོས་སྨྲས་པ།  ཕ་ཅི་ཞིག་མི་དགའ་ཞེས་དྲིས་པ་དང་།  གང་པོས་དེ་ལ་བུ་ཅིའི་ཕྱིར་མི་དགའ་བར་མི་འགྱུར།  རྒྱལ་པོས་བདག་ལ་འདི་སྐད་དུ་བསྒོ་སྟེ།  སྐྱེད་མོས་ཚལ་ལྡུམ་ར་དང་།  བཟའ་ཤིང་དང་རྫིང་བུར་ལྡན་པ་ཞིག་སྐུར་ཅིག་ཅེ་ན་
ཇི་ལྟ་བུར་སྦྱར་ཞེས་སྨྲས་པ་དང་།  སྨན་ཆེན་པོས་སྨྲས་པ།  བསམ་པ་མ་མཛད་ཅིག །རྒྱལ་པོ་ཇི་ལྟར་མཉེས་པར་འགྱུར་བ་བདག་གིས་དེ་ལྟར་བགྱིའོ། །དེ་ནས་ཕོ་ཉ་བོས་ནས་སྨན་ཆེན་པོས་སྨྲས་པ།  རྒྱལ་པོ་ལ་སླར་འདི་སྐད་ཅེས་གསོལ་ཅིག །རི་བྲགས་
<pb id="11.60a"/>
ཀྱི་སྐྱེད་མོས་ཚལ་འདི་དག་ནི་ལེགས་པར་ནི་ཅི་ཡང་མ་འཚལ་ན་ཇི་ལྟར་བགྱིས་ན་མཆི་བར་འགྱུར་བ་རྒྱལ་པོའི་ཕོ་བྲང་གི་སྐྱེད་མོས་ཚལ་ཞིག་རྒྱལ་པོས་བསྐུར་བར་གསོལ།  ཕས་ཀྱི་སྐྱེད་མོས་ཚལ་དེ་ཇི་ལྟར་མཆི་བ་བལྟས་ཏེ་བསླབས་ནས། 
དེའི་རྗེས་བཞིན་དུ་གཏང་བར་འཚལ་ལོ་ཞེས་སྤྲིང་བ་དང་།  དེ་ནས་ཕོ་ཉ་དེ་སླར་བཏང་སྟེ་རྒྱལ་པོ་ལ་དེས་ཇི་ལྟར་སྤྲིང་བ་བཞིན་གསོལ་ཏོ། །རྒྱལ་པོ་དགའ་སྟེ་ཅི་གང་པོ་རང་གི་བློས་སྨྲས་པ་ཡིན་ནམ། འོན་ཏེ་སྨན་ཆེན་པོས་སྨྲས་པ་ཡིན་ཞེས་དྲིས་
པ་དང་།  དེ་ནས་ཕོ་ཉས་སྨན་ཆེན་པོས་སྤྲིང་བ་ལགས་སོ་ཞེས་སྨྲས་པ་དང་།  རྒྱལ་པོས་སྨྲས་པ། འདི་ལྟར་གཞོན་ནུ་དེ་ནི་ཤེས་རབ་དང་ལྡན་པ་ཞིག་གོ་ཞེས་བསམས་ནས། ཡང་དུས་ཕྱི་ཞིག་ན་ཕོ་ཉ་དེ་ལྟ་བུ་ཞིག་བཏང་ནས།  རི་བྲགས་ཀྱི་
གྲོང་རྡལ་དེར་ཤིང་སྐྱེད་ལ་ལོ་གཅིག་ལོན་པ་དེ་ལ་མེ་ཏོག་དང་ལྡན་པའི་འབྲས་བུར་ལྡན་པ་ཞིག་སྐུར་ཅིག་ཅེས་སྤྲིང་བ་དང་།  ཕོ་ཉ་དེ་སོང་སྟེ་གང་པོ་ལ་བསྒོ་བ་དང་།  གང་པོ་སྔ་མ་བཞིན་དུ་རབ་ཏུ་སེམས་ནས་མི་དགའ་བ་སྨན་ཆེན་པོས་མཐོང་
ནས་སྨྲས་པ། ཕ་མི་དགའ་བར་མ་མཛད་ཅིག་དོན་དེ་མི་དཀའོ་ཞེས་སྨྲས་ནས། དེས་ཨེ་རན་ཌི་ཤིང་ཞིག་བསྐྱེད་ནས་བསྐུར་ཏེ་དེའི་ལོ་ལ་འབྲས་བུ་དང་། མེ་ཏོག་བྱུང་བ་རྒྱལ་པོས་མཐོང་ནས་ངོ་མཚར་བར་བསམས་ཏེ།  ཕོ་ཉ་ལ་འདི་ཅི་གང་པོའི་
ཐབས་སམ།  སྨན་ཆེན་པོ་འམ་སུའི་ཞེས་སྨྲས་པ་དང་།  ཕོ་ཉས་སྨྲས་པ། སྨན་ཆེན་པོའི་ལགས་སོ། །ལེགས་སོ་ལེགས་སོ་ཞེས་སྨྲས་ནས་ཅང་མི་ཟེར་བར་འདུག་གོ། །དེ་ནས་དུས་ཕྱི་ཞིག་ན་རྒྱལ་པོས་རི་བྲགས་ཀྱི་གྲོང་རྡལ་དེར་གང་པོ་ལ་གླང་
ལྔ་བརྒྱ་བདས་ནས་འདི་རྣམས་ལ་རྩྭ་བྱིན་ཏེ་ཞོས་ལ་འོ་མ་དང་། ཞོ་དང་།  མར་དང་།  པྲིས་མ་དང་།  ཆུར་བ་རྣམས་བྱོས་ལ་སྐུར་ཅིག །ཕོ་ཉ་དེས་རྒྱལ་པོའི་བཀའ་མཉན་ཏེ་རིམ་གྱིས་གྲོང་དུ་སོང་ནས་གང་པོ་ལ་ཡིད་ཆེས་པའི་ཚིག་གིས་བྱས་ནས་བོས་ཏེ་
སྨྲས་པ།  རྒྱལ་པོས་གླང་ལྔ་བརྒྱ་པོ་འདི་བདས་ཏེ་འདི་རྣམས་ཞོས་ལ་འོ་མ་དང་།  ཞོ་དང་། མར་དང་པྲིས་མ་དང་།  ཆུར་བ་གྱིས་ལ་སྐུར་ཅིག་ཅེས་བྱུང་ངོ་། །གང་པོ་དེ་སྐད་དུ་ཐོས་ནས་ཡི་ཆད་དེ་གྲོང་མི་གཞན་དག་ལ་སྨྲས་པ།  རྒྱལ་པོ་ནི་ཐབས་འདི་ལྟ་
<pb id="11.60b"/>
བུས་ཆད་པས་གཅད་པར་ངེས་ནས་གླང་ལས་འོ་མ་གྱིས་ཤིག་ཅེས་བྱུང་ནས་རབ་ཏུ་སེམས་ཤིང་འདུག་པ་དང་།  སྨན་ཆེན་པོས་སྨྲས་པ།  ཕ་ཁྱོད་མི་དགའ་བར་མ་མཛད་ཅིག་དང་།  བདག་གིས་དེའི་ལན་བསམས་ལ་ཇི་ནས་རྒྱལ་པོ་མཉེས་པར་གྱུར་ཅིང་དེ་རྣམས་ཀྱང་
བྱེད་དུ་མི་གཞུག །དེ་ནས་སྨན་ཆེན་པོས་སྤད་གཉིས་ཤིག་བསླབས་ཏེ་བཏང་ནས་ཁྱོད་གྲོང་ཁྱེར་ཆེན་པོར་རྒྱལ་པོ་ལས་མི་རིང་བ་ཞིག་ཏུ་སོང་ལ་ཤིང་གི་གཞོང་ཁུང་ཅིག་ལྟོར་ཆོར་ལ་གོས་ཀྱིས་དཀྲིས་ཏེ་ས་ལ་ཕར་འགྲེ་ཚུར་འགྲེ་ཞིང་ངུ་བ་ལྟར་བྱོས་ཤིག །དེ་ནས་
ཁྱེའུ་ཁྱོད་ཀྱིས་ཕྱོགས་ཀུན་དུ་གསོལ་བ་ཐོབ་ལ་མེ་ཏོག་དང་།  སྤོས་དང་།  བཤོས་ཀྱིས་ཕྱོགས་བཅུར་གཏོར་ལ་ཕ་འདི་བདེ་ཞིང་ལེགས་ལ་བཀྲ་ཤིས་པར་བུ་བྱུང་ཤིག་ཅེས་བརྗོད་ཅིག །དེ་སྤད་གཉིས་ཇི་ལྟར་བསྟན་པ་བཞིན་དུ་ཡུལ་པུརྣ་ཀད་ཙའི་གྲོང་རྡལ་ནས་རྒྱལ་
པོ་སྐྱེད་པའི་དྲུང་དུ་སོང་སྟེ། མི་རིང་བ་ཞིག་ཏུ་འདུག་ནས་ཇི་ལྟར་བསྟན་པའི་ཆོས་དང་། སྨྲེ་ཞིང་ངུ་བ་ལ་སོགས་པ་བྱས་ཏེ། གང་འཇིག་རྟེན་ན་འཇིག་རྟེན་སྐྱོང་བས་བདག་གི་ཕ་འདི་སྲུངས་ལ་བདེ་ཞིང་ལེགས་ལ་བཀྲ་ཤིས་པར་བུ་བཙས་པར་ཤོག་ཤིག་ཅེས་
དེ་སྐད་དུ་བོས་པ་རྒྱལ་པོ་སྐྱེད་པས་ཐོས་ནས་དེ་ཅི་རྟོགས་ཤིག་ཅེས་མི་གཅིག་བཏང་ངོ་། །དེ་སོང་སྟེ་བལྟས་ན་སྐྱེས་པ་ཞིག་གསུས་པ་ཆེ་ལ་ས་ལ་འགྲེ་ལྡོག་ཅིང་ངུ་བ་མཐོང་ངོ་། །དེའི་བུ་ཡང་གཤིན་རྗེ་དང་། ཀླུའི་རྒྱལ་པོ་དང་།  ངལ་བསོ་པོ་དང་། བ་ས་
ལ་སོགས་པ་ལྷའི་དབང་པོ་རྣམས་ལ་གསོལ་བ་འདེབས་པ་མཐོང་སྟེ།  དེ་དག་གིས་དེ་ཅིའི་ཕྱིར་ཞེས་དྲིས་ན། དེ་ནས་ཁྱེའུས་བདག་གིས་ཕ་ལས་བུ་འབྱུང་བར་བྱ་བའི་ཕྱིར་རོ། །དེ་དག་གིས་དོང་ནས་རྒྱལ་པོ་ལ་གསོལ་པ་དང་།  རྒྱལ་པོས་དེ་སྤད་
གཉིས་བོས་ནས་ཁྱེའུ་དེས་བདག་གི་ཕ་ལས་བུ་བྱུང་བར་ཤོག་ཤིག་ཅེས་དེ་བཞིན་དུ་སྨྲའོ། །དེ་ནས་རྒྱལ་པོས་བགད་དེ་ངས་གང་ན་ཡང་འདི་ལྟར་སྐྱེས་པ་ལས་བུ་བྱུང་བ་ནི་མ་ཐོས་མ་མཐོང་ངོ་ཞེས་སྨྲས་པ་དང་།  དེ་ནས་ཁྱེའུ་དེས་ལྷ་ཁྱོད་དེ་བཞིན་དུ་
གསུང་བ་བཞིན་ལགས་སམ།  དེ་བཞིན་ནོ། །དེ་ནས་ཁྱེའུ་དེས་དེ་ལྟར་ན་ཅིའི་སླད་དུ་པུརྣ་ཀད་ཙའི་རི་བྲགས་ཀྱི་གྲོང་རྡལ་དུ་གླང་ལྔ་བརྒྱ་བདས་ཏེ་འདི་རྣམས་ལས་འོ་མ་དང་། ཞོ་དང་།  མར་སར་དང་།  ཆུར་བ་དག་སྐུར་ཅིག་ཅེས་བྱུང་ན་ཁྱོད་ཀྱིས་
<pb id="11.61a"/>
གླང་སྦྲུམ་སྟེ་བུ་བྱུང་བ་གང་ན་གཟིགས།  གང་ན་གསན་ཅེས་སྨྲས་པ་དང་།  དེ་ནས་རྒྱལ་པོས་བགད་དེ་ཅི་གང་པོའི་ཡིད་བརྟན་པ་ཕ་ཟེར་རམ་འོན་ཏེ་སྨན་ཆེན་པོའི་འམ་སུའི་ཞེས་དྲིས་པ་དང་། ཕོ་ཉས་ལྷ་སྨན་ཆེན་པོ་ལགས་སོ་ཞེས་
སྨྲས་པ་དང་།  རྒྱལ་པོ་དང་།  བློན་པོ་རྣམས་ཀྱིས་ཤིན་དུ་ངོ་མཚར་དང་ལྡན་པར་བཟུང་ངོ་། །དེ་ནས་ཡང་དུས་ཕྱི་ཞིག་ན་རྒྱལ་པོས་བགམ་པའི་ཕྱིར་ཕོ་ཉ་དྲེའུ་ཅིག་དཀྲི་སྟེ་བཏང་ནས་པུརྣ་ཀད་ཙའི་རི་བྲགས་ཀྱི་གྲོང་དུ་སོང་སྟེ།  གང་པོ་ལ་དྲེའུ་
འདི་མ་བཅིང་བར་སྲུངས་ཤིག །བླ་གབ་ཡོད་པར་མ་གཞུག་པར་འཚོ་ཤིག་ཅེས་བསྒོ་ཤིག །ཕོ་ཉ་དེ་རིམ་བཞིན་དུ་པུརྣ་ཀད་ཙའི་རི་བྲགས་ཀྱི་གྲོང་རྡལ་དུ་སོང་སྟེ།  གང་པོ་ལ་ཁྱོད་ཀྱིས་དྲེའུ་འདི་སྲུངས་ཤིག  །དེ་ལྟ་བུའི་ཚུལ་
ལས་བརྒྱ་ལ་ཤོར་ན་ལུས་ལ་ཆད་པས་ཆེར་གཅད་དོ་ཞེས་བསྒོ་བ་དང་།  དེ་དེ་སྐད་ཐོས་ནས་སྐྲག་སྟེ།  དེ་དག་ཐམས་ཅད་ནི་བྱར་རུང་གི་ད་ནི་འདི་ལ་མི་རུང་སྟེ། དེས་བདག་ལ་འདི་འདྲ་བར་བཀའ་སྩལ་པ་ནི་ལྷས་ཀྱང་བདེ་བར་བྱེད་མི་ནུས་སོ་སྙམ་
སྟེ་རབ་ཏུ་སེམས་ཤིང་འདུག་པ་དང་།  སྨན་ཆེན་པོས་ཕ་རབ་ཏུ་སེམས་པར་མཐོང་ནས་མི་དགའ་བར་མ་བྱེད་ཅིག་ཅེས་སྨྲས་ཏེ་དྲེའུ་དེ་ཉིན་མོ་ནི་གཟས་ལ་ཅི་བདེར་བཙས་ནས་ནུབ་མོ་མི་ཉི་ཤུ་བསྐྲས་ནས་མི་ལྔ་ལྔས་མེལ་ཙེ་ཐུན་རེ་རེར་བྱས་
ནས་རྐང་ལག་ལ་མི་རེ་རེས་བཟུང་དྲེའུ་དེའི་སྟེང་དུ་རྟག་པར་མི་གཅིག་ཞོན་ཏེ་འདུག་གོ། །ཐབས་དེ་ལྟ་བུར་མི་ཉི་ཤུས་བླ་གབ་མེད་པ་ལ་སྲུང་ཞིང་འདུག་གོ། །རྒྱལ་པོ་སྐྱེད་པས་མངག་གཞུག་བྱེད་པའི་མི་གཅིག་གང་པོའི་དྲུང་དུ་དེ་ཇི་ལྟར་འཚོ་
ལྟོས་ཤིག་ཅེས་རྟོག་ཏུ་བཏང་ངོ་། །དེས་མཐོང་སྟེ་རྒྱལ་པོ་ལ་ལྷ་འདི་ལྟ་བུའི་ཐབས་སུ་བགྱིད་དོ་ཞེས་གསོལ་པ་དང་། རྒྱལ་པོས་དེ་ལྟར་བསྲུངས་ན་འབྲོས་མི་ནུས་ཀྱིས་མི་དེ་རྣམས་ལས་གཅིག་ཁ་དྲང་ངོ་ཞེས་སྨྲས་པ་དང་། 
བློན་པོས་གང་ཁ་དྲང་བར་བགྱི་ཞེས་ཞུས་པ་དང་།  རྒྱལ་པོས་ནུབ་མོ་སྟེང་ན་ཞོན་པ་དེ་ཁ་དྲངས་ན།  གཞན་གཉིད་ཀྱིས་ལོག་པ་དང་།  དེ་ཁྲིད་དེ་འོང་ངོ་ཞེས་སྨྲས་ཏེ།  དེ་ནས་རྒྱལ་པོས་སྟེང་ན་ཞོན་པ་དེ་ཁ་དྲངས་ནས་དེས་ཀྱང་དྲེའུ་ཁྱེར་ཏེ་འོངས་སོ། །
<pb id="11.61b"/>
ནམ་ལངས་པ་དང་གང་པོ་ལ་དྲེའུ་དེ་བྲོས་སོ་ཞེས་སྨྲས་པ་དང་།  དེང་ནི་བདག་གི་འཚོ་བ་མ་རུང་བར་གྱུར་ཏོ་ཞེས་སྐྲག་ནས་སྨྲེ་སྔགས་འདོན་པར་བྱེད་པ་ནི་གང་ཇི་ལྟར་བྱ་ཞེས་དེ་མི་དགའ་ཞིང་འདུག་པ་སྨན་ཆེན་པོས་མཐོང་ནས་དེ་ཡང་སེམས་པ་
ལ་ཞུགས་ཏེ་ཐབས་དེ་དག་ཐམས་ཅད་ནི་ཐབས་ཀྱིས་བསྒྲུབས་ན་འདིའི་ཐབས་ནི་མི་སྣང་ངོ་ཞེས་མི་སྨྲ་སྟེ།  དེ་ཡང་སྐྲག་ནས་དེའི་ཐབས་སེམས་པ་ལས་དེས་ཕ་ལ་ཁྱོད་ཀྱིས་དོན་དེ་བསྒྲུབ་པར་ནུས་ན་ཐབས་གཅིག་
ཡོད་དོ་ཞེས་སྨྲས་སོ། །ཕས་ཅི་ཞིག་ཡོད་ཅེས་དྲིས་པ་དང་།  སྨན་ཆེན་པོས་ཇི་ནས་བདག་ཉིད་ལ་ཐོ་བརྩམ་པར་བཟོད་ན་གདོད་དོན་སྒྲུབ་པར་འགྱུར་རོ་ཞེས་སྨྲས་པ་དང་།  དེ་ནས་གང་པོས་སྨྲས་པ།  ཇི་ནས་བདག་གི་འཚོ་
བ་དང་བྲལ་བར་མི་འགྱུར་བ་དེ་ལྟར་གྱིས་ཤིག །དེ་ནས་སྨན་ཆེན་པོས་ཕའི་མགོ་བོ་ཁྲེམ་གཉེར་བདུན་དུ་བྲེགས་ཏེ་ལེ་ཀྲུ་དང་།  སྣག་ཙ་དང་། མཐིང་ཤིང་དང་།  དཀར་པོ་ལ་སོགས་པས་མགོ་རི་མོར་བྱས་ནས་བོང་
བུ་ལ་བསྐྱོན་ཏེ།  རིམ་གྱིས་གྲོང་ཁྱེར་ཆེན་པོར་དོང་བ་དང་།  སྨན་ཆེན་པོ་འོང་ངོ་ཞེས་ཀུན་དུ་སྒྲ་བསྒྲགས་སོ། །དེས་ཕའི་མགོ་བོ་ཁྲེམ་གཉེར་བདུན་དུ་བྲེགས་ཤིང་བོང་བུ་ལ་ཞོན་ཏེ་འོངས་སོ་ཞེས་ཀྱང་གྲགས་སོ། །
དེ་ནས་རྒྱལ་པོ་དང་།  བློན་པོ་དག་གིས་དེ་ལྟ་བུར་གྱུར་པ་ཐོས་ནས་སྨྲས་པ།  དེ་མཁས་པའོ། །མཛངས་པའོ་ཞེས་གཏམ་སྙན་པ་ཐམས་ཅད་དུ་གྲགས་པ་ནི་ལེགས་ན་ཅིའི་ཕྱིར་ན་མི་རིགས་
པ་འདི་ལྟ་བུ་བྱས།  དེ་ནས་རྒྱལ་པོ་སྐྱེད་པ་བློན་པོ་དང་འཁོར་དུ་བཅས་ནས་སྨན་ཆེན་པོ་ལྟར་དོང་སྟེ།  ཅི་དེ་འདྲ་བ་དང་འོང་ངམ།  འོན་ཏེ་བརྫུན་རྒྱལ་པོ་འཁོར་དང་བཅས་པས་དེ་ལྟ་བུ་མངོན་
སུམ་དུ་མཐོང་བ་དང་།  བློན་པོ་དག་གིས་རྒྱལ་པོ་ལ་ལྷ་ཅིའི་ཕྱིར་སྨན་ཆེན་པོ་ལ་མཁས་པའོ། །གསལ་བའོ། །མཛངས་པའོ་ཞེས་བསྔགས།  དེས་མི་རིགས་པ་འདི་ལྟ་བུ་བགྱིད་པ་གདའ་
<pb id="11.62a"/>
འམ་ཞེས་གསོལ་པ་དང་།  དེ་ནས་རྒྱལ་པོས་སྨན་ཆེན་པོ་ལ་སྨན་ཆེན་པོ་ཅི་འདི་ལྟ་བུར་ཕ་ལ་ཐོ་བརྩམ་པར་བྱས་ཤེས་དྲིས་པ་དང་།  དེས་སྨྲས་པ།  ལྷ་འདི་ནི་ཐོ་བརྩམ་པ་མ་ལགས་ཀྱིས་མཆོད་པར་བགྱིས་ཏེ་བདག་ཀྱང་ཕ་བས་ཤིན་དུ་མང་དུ་
འཚལ་བས་ན་བདག་གིས་འདི་ལ་རྣམ་པར་མཆོད་པར་བགྱིས་སོ། །རྒྱལ་པོས་སྨྲས་པ།  ཅི་ཁྱོད་བཟང་ངམ། འོན་ཏེ་ཕ་བཟང་།  དེས་བདག་བཟང་གི་ཕ་ངན་ཏོ་ཞེས་སྨྲས་པ་དང་།  རྒྱལ་པོས་སྨྲས་པ།  ཕ་བས་བུ་བཟང་བ་ནི་ངས་གང་དུ་ཡང་མ་ཐོས་མ་མཐོང་
མོད་ཀྱི་ཕས་བུ་གྲགས་པར་བྱེད།  མས་ནི་གསོ་བ་དང་སྐྱེད་པ་དང་སྲུང་བའི་ཕྱིར་ཏེ།  དེ་བས་ན་ངེད་ཀྱིས་ནི་ཅི་ནས་ཕ་བཟང་བ་ཡིན་ནོ་སྙམ་དུ་བསམས་སོ། །དེ་ནས་སྨན་ཆེན་པོས་རྒྱལ་པོ་ལ་ཡང་ཕ་དེ་ལྟར་ལགས་སམ་མ་ལགས་ཤིན་དུ་རྟོགས་ཤིག་ཅེས་
སྨྲས་པ་དང་། རྒྱལ་པོ་དང་བློན་པོས་དེ་བཞིན་ཡིན་གྱི་གཞན་མ་ཡིན་ནོ་ཞེས་སྨྲས་པ་དང་།  དེ་ནས་སྨན་ཆེན་པོས་རྒྱལ་པོའི་རྐང་པ་ལ་གཏུགས་ཏེ་ལྷ་དེ་ལྟར་ལགས་མད་ན།  ལྷས་བདག་ཅག་ལ་དྲེའུ་འཚོར་སྩལ་པ་དེ་བྲོས་ཏེ།  ལྷ་དང་བློན་པོ་རྣམས་ཀྱིས་བཀའ་
སྩལ་པ་ཡང་ཕ་རབ་ཏུ་བཟང་ངོ་ཞེས་བསྟོད་ན།  དྲེའུ་དེའི་ཕ་ནི་བོང་བུ་འདི་ལགས་ན་སྐྱིན་པར་བཞེས་པར་གསོལ་ཞེས་སྨྲས་པ་དང་། དེ་ནས་རྒྱལ་པོ་དང་བློན་པོས་དེའི་ཚིག་ཐབས་དེ་ལྟ་བུར་སྦྱར་བ་ཐོས་ནས་ཡ་མཚན་དུ་བཟུང་ཞིང་ཨེ་མ་ཧོ་ཞེས་ཏེ་རིགས་པ་
དང་མི་རིགས་པར་བྱ་བ་འདི་ལྟ་བུ་མཁས་སོ། །དེ་ལྟ་བུར་ཁོང་དུ་ཆུད་དེ་རྒྱལ་པོ་མགུ་རངས་རབ་ཏུ་དགའ་བའི་སེམས་སྐྱེས་ནས་རྣམ་པ་མང་པོས་ཀླུབས་ཏེ་བློན་པོའི་དབང་བྱིན་ནོ། །ཕ་ལ་ཡང་རི་བྲགས་ཀྱི་གྲོང་དེ་བྱིན་ནོ།          །བར་གྱི་སྡོམ་སྟེ།  བྱེ་མ་བཀལ་བ་
འབྲས་ཅན་དང་། །ཨེ་རན་ཌི་ཡི་ཤིང་དང་གླང་། །དྲེའུ་དང་དེ་རུ་སོང་བ་དང་། །དེ་ལ་བློན་པོའི་ཐབས་བྱིན་པའོ། །དེ་ནས་སྨན་ཆེན་པོས་བློན་པོའི་དབང་བྱིན་པ་དང་ཅི་བྱ་བ་དང་།  རྒྱལ་པོའི་དོན་ཇི་ལྟར་བྱ་ཞེས་རབ་ཏུ་བདེ་བར་སེམས་པ་ལ་ཞུགས་པ་དང་། གྲོང་
ཁྱེར་ཀུན་ཏུ་ཡང་སྨན་ཆེན་པོ་བློན་པོར་བཅུག་སྟེ་འཛངས་ལ་མཁས་པའི་སྒྲ་སྒྲོགས་སོ། །དེ་ནས་དུས་ཕྱི་ཞིག་ན་བྲམ་ཟེ་ཞིག་གིས་བུ་མོ་ཞིག་བག་མར་བླངས་པའི་ཡོ་བྱད་དུ་ནོར་མང་ཤིག་ཟད་ནས་དེ་དང་ལྷན་ཅིག་མང་ཞིག་ཏུ་ཡོངས་སུ་སྤྱད་དེ་བདག་གིས་
<pb id="11.62b"/>
བག་མ་བླངས་པའི་ཡོ་བྱད་དུ་ནོར་མང་དུ་ཟད་པས་ད་ནི་འདི་ལྟར་ནོར་དུ་འགྱུར་བ་ཆེན་པོ་མེད་ལ་ཁྱིམ་ན་འདུག་ན་མ་ལེགས་པར་འགྱུར་རོ་སྙམ་དུ་བསམས་ཏེ།  བྲམ་ཟེ་དེ་ཁ་ཏོན་མང་དུ་ལོབས་པ་སྨྲང་དང་སྨྲང་གི་ཡན་ལག་ཏུ་ལྡན་པས་ཕ་རོལ་དུ་ཕྱིན་པ་ནོར་བསྒྲུབས་
པའི་ཕྱིར་ལྗོངས་གཞན་དུ་སོང་ངོ་། །དེ་ཡང་དེ་ན་མཐར་གྱི་རྒྱུ་ཞིང་སོང་བ་ལས་དེས་གསེར་གྱི་དོང་ཙེ་གནའ་མ་ལྔ་བརྒྱ་རྙེད་དེ་དེ་ཁྱེར་ནས་སླར་བདག་གི་ཁྱིམ་དུ་འོངས་སོ། །དེས་བདག་སྔར་ནོར་ཁྱེར་ལ་ཁྱིམ་དུ་མི་འཇུག་གོ། །བུད་མེད་ཀྱི་སེམས་ཀྱི་སྤྱོད་པ་སུས་ཀྱང་མི་རིག་
སྟེ།  བྲམ་ཟེ་མོ་དེ་ཡང་དབྱིབས་ལེགས་ཤིང་བལྟ་ན་སྡུག་པ་བཟང་བས་ན་བདག་མེད་པའི་ཕྱི་ན་སྐྱེས་པ་གཞན་དང་ཆགས་ཤིང་འདུག་ཀྱང་སྲིད་ཀྱིས་སྙམ་དུ་བསམས་ནས།  དེས་ནམ་སྲོས་པ་དང་། དུར་ཁྲོད་དུ་སོང་ནས་ཤིང་ནྱ་གྲོ་དྷཱའི་དྲུང་དུ་ཁུང་བརྐོས་ནས་དེའི་ནང་དུ་
བཅུག་སྟེ་ནམ་སྲོས་ནས་ཁྱིམ་དུ་ཕྱིན་པ་དང་།  ཆུང་མ་དེ་ཡང་སྐྱེས་པ་གཞན་བྲམ་ཟེ་རྣ་བོ་ཆེ་ཞེས་བྱ་བ་དེ་ལ་ཆགས་ཏེ།  དེའི་ཚེ་ན་ལྷན་ཅིག་ཁ་ཟས་ཞིམ་པོ་ཟོས་ནས་བསུང་ཞིམ་པོས་ལུས་བྱུགས་ཏེ་ཉལ།  མལ་གྱི་སྟེང་ན་དེ་གཉིས་དགའ་བ་མྱོང་ཞིང་འཁོད་པ་ལས་
བྲམ་ཟེ་དེ་ཡང་བདག་གི་ཁྱིམ་དུ་ཕྱིན་ནས་སྒོ་ཕྱེ་ཞེས་བོས་པ་དང་།  བུད་མེད་དེས་སྨྲས་པ།  ཀྱེ་ཁྱེད་སུ་ཞིག་ཅེས་སྨྲས་སོ། །དེས་བདག་གི་མིང་ཕྱུང་བ་དང་།  མོ་ཉིད་ཀྱིས་དགའ་དང་མགུ་བའི་སྒྲ་ཕྱུང་ནས་རྣ་བོ་ཆེ་ཉལ་ནས་བསླང་སྟེ།  མལ་གྱི་འོག་ཏུ་སྦས་ནས་སྒོ་
འབྱེད་དུ་འོངས་ཏེ།  དེས་ཁྱོ་ལ་གཡོ་བྱེད་ཅིང་རྗེ་ས་བྱས་ཏེ་འོངས་ནས།  སྒོ་ཕྱེ་སྟེ་ངུས་ནས་མགྲིན་པ་ནས་འཇུས་མཆོད་པ་དང་ཡོན་འབུལ་ལོ། །ཟས་བསོད་པ་བྱིན་ནོ། །བྲམ་ཟེ་དེ་ཟ་ཞིང་འདི་ནི་སྐྱེས་པ་གཞན་ཞིག་ལ་ཆགས་པར་ངེས་པས་ན་འདི་ལྟར་
མཚན་མོ་ཁ་ཟས་འདི་ལྟ་བུ་སྦྱར་རོ་སྙམ་དུ་བསམས་སོ། །དེ་ཡང་དྲང་བའི་རང་བཞིན་ཅན་ཞིག་སྟེ།  དེ་ལ་ཀྱེ་བཟང་མོ་ཚེས་གྲངས་ཅན་ནི་མ་ཡིན་དུས་ཀྱི་སྟོན་མོ་འམ།  གྲོང་ཁྱེར་གྱི་དུས་ཀྱི་སྟོན་མོ་ལ་ནི་མ་བབ་ན་བཟའ་འདི་ལྟ་བུ་ག་ལས་འོངས་
ཤེས་དྲིས་པ་དང་།  བདག་ལ་ལྷས་ཁྱོད་ཀྱི་ཁྱོ་དེང་འོང་ངོ་ཞེས་བསྟན་པས་ན།  ཁྱོད་ཀྱི་ཕྱིར་འདི་ལྟར་སྟ་གོན་བགྱིས་སོ་ཞེས་སྨྲས་སོ། །བྲམ་ཟེས་ཨེ་མ་ཧོ་ང་ནི་བསོད་ནམས་ཅན་དུ་བས་ཏེ།  བདག་གི་ཆུང་མའི་རྨི་ལམ་དུ་ཡང་ལྷས་བསྟན་པ་ལྟ་
<pb id="11.63a"/>
ཞེས་སྨྲས་ཏེ།  དེས་ཟན་ཟོས་ནས་ཁྲུས་བྱས་ཏེ་མལ་དུ་ཉལ་ནས་གཅིག་ལ་གཅིག་མཛའ་བས་དགེ་འམ།  ཉོན་མ་མོངས་སམ་ཞེས་གཏམ་འདྲིའོ། །དེ་ནས་ཆུང་མས་ཇོ་བོས་ཅུང་ཟད་མཆིས་སམ་ཞེས་དྲིས་པ་དང་།  དེས་སྨྲས་པ། 
ཅུང་ཟད་ཅིག་འོངས་སོ། །དེ་ནས་ཆུང་མས་བརྡ་ཚིག་ཏུ་སྨྲས་པ།  འདི་ནི་ཅི་ཟེར་བ་རྣས་ཉོན།  སྣ་བོ་ཆེ་དེས་སྨྲས་པ།  གསེར་གྱི་དོང་ཙེ་ལྔ་བརྒྱ་པོ་བདག་ལ་མ་བསྟན་ན་གར་བཞག །དེས་སྨྲས་པ།  ནོགས་ཐུབ་པར་གྱིས་དང་ཡོད་དོ། །
དེ་གང་དུ་བཞག །དེས་སྨྲས་པ།  སང་བསྟན་ཏོ། །དེ་ནས་བུད་མེད་དེས་སྨྲས་པ།  བདག་ཁྱོད་ཀྱི་ལུས་ཕྱེད་ན་ཅིའི་ཕྱིར་གསང་།  བྲམ་ཟེ་རང་བཞིན་གྱིས་དྲང་བས་ན་གྲོང་ཁྱེར་གྱི་ཕྱི་རོལ་དུ་བཞག་གོ་ཞེས་སྨྲས་པ་དང་།  བུད་མེད་དེས་སྨྲས་
པ།  ཉོན་ཅིག་སྣ་བོ་ཆེ་ས་ཕྱོགས་གང་དུ་བཞག་ཅེས་སྨྲས་པ་དང་།  བྲམ་ཟེ་དེས་དུར་ཁྲོད་ཀྱི་ཤིང་ནྱ་གྲོ་དྷཱའི་དྲུང་དུ་ས་བརྐོས་ཏེ་བཞག་གོ་ཞེས་སྨྲས་པ་དང་།   དེ་ནས་བྲམ་ཟེ་མོ་དེས་ཇོ་བོ་ལམ་ནས་བརྡབ་བརྡབ་སྟེ་མཉེལ་བ་བདག་གིས་ཀྱང་གཙེས་ཏེ། 
ད་ཁྱོད་མནོལ་ཅིག་ཅེས་སྨྲས་སོ། །དེ་ནས་དེ་གཉིད་ཀྱིས་ལོག་པར་རིག་ནས་སྣ་བོ་ཆེ་ལ་གང་ཁྱོད་ཀྱིས་ཐོས་པ་དེ་མྱུར་དུ་སྒྲུབས་ཤེས་བྱས་པ་དང་།  དེ་ནས་སྣ་བོ་ཆེ་དལ་བུས་འཇབ་ཅིང་ཁྱིམ་དེ་ནས་བྱུང་སྟེ་དུར་ཁྲོད་དུ་སོང་ངོ་། །དེས་ཇི་ལྟར་
བསྟན་པ་བཞིན་དུ་དུར་ཁྲོད་ཀྱི་ཤིང་ནྱ་གྲོ་དྷཱའི་དྲུང་ནས་དེ་བླངས་ཏེ་སྣ་བོ་ཆེ་བདག་གི་ཁྱིམ་དུ་སོང་ངོ་། །བྲམ་ཟེ་དེ་དེའི་ཕྱི་དེ་ཉིན་བལྟས་ཏེ་དུར་ཁྲོད་དུ་སོང་ནས་བལྟས་ན་དེའི་ཕྱོགས་ནས་མ་རྙེད་དོ། །དེ་ནས་མགོ་དང་བྲང་རྡུང་ཞིང་ཁྱིམ་དུ་འོངས་པ་དང་།  ཆུང་
མ་དང་།  གཉེན་འདུན་དང་།  གཞན་གྲོགས་པོ་དང་།  ཕུ་ནུ་དག་གིས་ཅི་ཉེས་ཤེས་དྲིས་པ་དང་།  དེས་གསེར་གྱི་དོང་རྩེ་ལྔ་བརྒྱ་བསླངས་ནས་ཁྱེར་ཏེ་འོངས་ནས་ཁར་རྩང་མི་རྒྱུན་ཆད་པའི་དུས་སུ་དུར་ཁྲོད་དུ་བརྐོས་ཏེ་བཞག་ནས་ཁྱིམ་དུ་སོང་ངོ་། །
དེ་རིང་བདག་གིས་བཙལ་ན་མི་སྣང་ངོ་ཞེས་སྨྲས་པ་དང་།  དེ་དག་གིས་སྨན་ཆེན་པོའི་དྲུང་དུ་སོང་དང་།  བློན་པོའི་མཆོག་དེ་མཁས་ཤིང་ཤེས་ལ་བརྟག་པ་དང་།  དཔྱད་པ་ཡང་རྟོགས་ཤིང་དོན་རྣམས་ལ་རྗེས་སུ་དཔོག་པས་རིག་
<pb id="11.63b"/>
གིས་དེ་ལ་སྐྱབས་སུ་སོང་ཤིག་དང་།  དེས་གལ་ཏེ་ཐོབ་པར་བྱེད་ཀྱང་སྲིད་ཀྱིས་སྐྱབས་གཞན་མི་སྣང་ངོ་ཞེས་བསྟན་པ་དང་།  དེ་ནས་བྲམ་ཟེ་དེ་གདོང་ལ་མཆི་མ་ཟག་ཅིང་ངུ་བཞིན་དུ་སྨན་ཆེན་པོའི་དྲུང་དུ་ཕྱིན་ནས་རྒྱལ་བ་དང་།  ཚེ་རིང་བར་
ཤོག་ཤིག་ཅེས་བརྗོད་ནས་གསོལ་པ།  ལྷ་འདི་ལྟར་བདག་གིས་བསླངས་པ་འཚལ་ཏེ་མཆིས་ནས་ཁར་ཙང་མི་རྒྱུན་ཆད་པའི་དུས་ན་དུར་ཁྲོད་དུ་བརྐོས་ཏེ་སྦས་ནས་ཁྱིམ་དུ་མཆིས།  དེང་བདག་སླར་དེར་མཆིས་ན་མ་རྙེད་པར་གྱུར་ཏོ། །དེ་ནས་
བློན་པོའི་མཆོག་སྨན་ཆེན་པོ་དེ་ཇི་ལྟ་བུ་ཞིག་ཅེས་སྐད་ཅིག་ཅང་མི་སྨྲ་བར་འདུག་ནས།  བྲམ་ཟེ་དེ་ལ་ཀྱེ་བྲམ་ཟེ་ཁྱོད་ཀྱིས་ཕྱོགས་གང་དུ་བཞག །དུས་ནི་ཇི་ཙམ་ན།  ཁ་ཅིག་གིས་མཐོང་བ་འམ།  ཁ་ཅིག་ལ་སྨྲས་པ་ལྟ་མེད་དམ་ཞེས་
དྲིས་པ་དང་།  དེས་ཇི་ལྟ་བུར་གྱུར་པ་ཞིབ་ཏུ་སྨྲས་སོ། །དེ་ནས་ཡང་བྲམ་ཟེ་མོ་དེ་སྐྱེས་པ་གཞན་ལ་ཆགས་ཏེ་དེའི་སྒྱུ་ཡིན་པར་གདོན་མི་ཟའོ་ཞེས་བསམས་ནས།  བྲམ་ཟེ་དེ་དབུགས་དབྱུང་བའི་ཕྱིར་ཁྱོད་མི་དགའ་བར་མ་བྱེད་ཅིག་དང་། 
དེ་མེད་ན་བདག་ཉིད་ཀྱི་ནོར་ལས་སྦྱིན་ནོ། །དེ་ལྟར་བྲམ་ཟེ་དབུགས་ཕྱུང་ནས་སྨྲས་པ།  ཁྱོད་ཀྱི་ཁྱིམ་ན་ཁྱི་ལྟ་ཡོད་དམ། བྲམ་ཟེ་དེས་མཆིས་སོ་ཞེས་སྨྲས་སོ། །སོང་ལ་བྲམ་ཟེ་བརྒྱད་བོས་ཤིག  །བཞི་ནི་ཁྱོད་ཉིད་ཀྱིས་བོས་ཤིག ། 
བཞི་ནི་ཆུང་མ་ལ་ཁྱོད་ཀྱིས་ཀྱང་བོས་ཤིག་ཅེས་བསྒོ་ལ་དེ་ནས་འདི་སྐད་སྨྲོས་ཤིག །བདག་ཁྱིམ་དུ་སླར་དགེ་ཞིང་བཀྲ་ཤིས་པར་འཁོར་ན་བྲམ་ཟེ་བརྒྱད་ཟན་སྦྱིན་པར་ལྷ་དབང་ཕྱུག་གི་སྤྱན་སྔར་ཁས་བླངས་སོ་ཞེས་བྱོས་ཤིག །དེ་ནས་དེ་
ཁྱིམ་དུ་སོང་བ་ཆུང་མ་ལ་བདག་ལམ་དུ་ཞུགས་ཏེ་སོང་བའི་ཚེ་ལྷའི་སྤྱན་སྔར་ཇི་སྟེ་དགེ་ཞིང་བཀྲ་ཤིས་ཏེ་སླར་འཁོར་ན་བྲམ་ཟེ་བརྒྱད་ཟན་སྦྱིན་པར་དམ་བཅས་པ་དེང་བོད་ཀྱིས་ཁྱོད་ཀྱིས་ནི་བཞི་བོས་ཤིག །བདག་གིས་ཀྱང་
བཞི་བོད་དོ། །དེ་བཞིན་བྱའོ་ཞེས་མཉན་ནས་བྲམ་ཟེ་དེས་བཞི་བོས།  བྲམ་ཟེ་མོས་ཀྱང་བཞི་མགྲོན་དུ་བོས་སོ། །དེ་ལྟར་མགྲོན་དུ་བོས་ནས་སྨན་ཆེན་པོའི་དྲུང་དུ་སོང་སྟེ་དེ་དག་བོས་ལགས་སོ་ཞེས་སྨྲས་པ་དང་།  དེ་ནས་ཡང་
<pb id="11.64a"/>
སྨན་ཆེན་པོས་སྨྲས་པ།  ནམ་དེ་དག་ཁྱིམ་དུ་ཁྲིད་པ་ན་བདག་གི་དྲུང་ནས་མི་འདི་ཁྲིད་ལ་དེ་དག་ནང་དུ་འདོང་བའི་ཚེ་སྒོར་ཞོག་ཤིག །ཟན་ཟ་བའི་ཚེ་ཅི་ཡང་བྱེད་དུ་མ་གཞུག་པར་མདུན་དུ་ཞོག་ཤིག །མི་དེ་ལ་ཡང་ཁྱོད་ཀྱིས་
མཚན་མ་རྣམས་བཟུང་སྟེ།  དེ་དག་ནང་དུ་འཇུག་པའི་ཚེ་བྲམ་ཟེ་གང་ལ་ཁྱི་ཟུགས་པ་དང་།  གང་ལ་མཇུག་མ་འདྲིལ་བར་འགྱུར་བ་ལྟོས་ཤིག །ཁྱིའི་ཚུལ་ནི་འདི་ལྟ་བུའོ་ཞེས་དེ་ལ་བསྒོའོ། །བྲམ་ཟེ་དེ་ལ་ཡང་ཁྱོད་ཀྱིས་བྲམ་
ཟེ་དེ་རྣམས་ལ་མ་འདྲིམ་པར་བྲམ་ཟེ་མོ་དེ་ཉིད་འདྲིམ་དུ་ཆུག་ཤིག་ཅེས་བསྒོའོ། །མི་དེ་ཡང་ཁྱོད་ཀྱིས་བརྟག་པ་ནི་བྲམ་ཟེ་མོ་དེ་འདྲིམ་པའི་ཚེ།  གང་ལ་མཚན་མར་བྱེད་མིག་བཙུགས་ཤིང་ལྟ་བ་དང་། རྒོད་ཅིང་ཚིག་འབྱིན་ལ་
ལྷག་པར་འདྲིམ་པ་རྣམས་ཤེས་པར་གྱིས་ཤིག་ཅེས་བསྒོའོ། །དེ་ལྟར་བསྟན་པ་དང་།  བྲམ་ཟེ་དེས་མི་དེ་ཁྲིད་དེ་སྒོ་དྲུང་དུ་བཞག་གོ། །བྲམ་ཟེ་མོ་ལ་ཁྱོད་ཀྱིས་བྲམ་ཟེ་གང་མགྲོན་དུ་བོས་པ་དེ་དག་ཁྱོད་ཉིད་ཀྱིས་བོས་ཤིག་ཅེས་
བསྒོ་ནས་རང་གིས་གང་མགྲོན་དུ་བོས་པ་དེ་དག་ཀྱང་བདག་ཉིད་ཀྱིས་བོས་སོ། །དེ་དག་རིམ་གྱིས་ནང་དུ་དོང་བ་ལ་ཁྱི་ཟུགས་སོ། །ནམ་སྣ་བོ་ཆེ་དེ་འོངས་པ་དང་ཁྱི་དེས་བལྟས་ནས་རྣ་བ་ཕབ་མཇུག་མ་དྲིལ་ནས་ཕྱི་བཞིན་དུ་
འབྲངས་ཏེ།  ནང་དུ་ཞུགས་ནས་ཁྱི་འདྲིས་པའི་སྒྲ་འབྱིན་པ་དང་།  རྒྱལ་པོའི་མི་དེས་སྣ་བོ་ཆེ་འདི་ཡིན་པར་ཤེས་སོ། །དེ་ནས་དེས་ཟས་འདྲིམ་པ་ལ་བལྟས་ན་བྲམ་ཟེ་མོ་དེ་འདྲིམ་པ་ལ་ཞུགས་པ་དང་།  སྣ་བོ་ཆེ་ལ་
སྨིན་མའི་བརྡ་བྱེད་ཅུང་ཟད་རྒོད། མིག་དེར་ཆགས།  དེ་དང་ལྷན་ཅིག་གཏམ་ཟེར་ལྷག་པར་ཡང་དེར་འདྲིམ་པ་དང་།  དེ་ནས་རྒྱལ་པོའི་མི་དེས་ཇི་ལྟར་མཐོང་བ་བཞིན་དུ་ཇོ་བོ་ཚུལ་འདི་འདྲའོ་ཞེས་སྨན་ཆེན་པོ་ལ་
བཟླས་པ་དང་། སྨན་ཆེན་པོས་དེ་ཐོས་མ་ཐག་ཏུ་སྣ་བོ་ཆེ་དེ་ཁུག་ཤིག་ཅེས་རྒྱལ་པོའི་མི་བཏང་ངོ་། །དེ་འོངས་ནས་སྨན་ཆེན་པོས་དེ་ལ་གཞན་གྱི་ནོར་དབྲོག་པར་བྱ་བ་དེ་ལྟ་བུ་ཅི་བྲམ་ཟེའི་ཆོས་ཡིན་ནམ།  ཁྱོད་ཀྱིས་
<pb id="11.64b"/>
ཁྱེར་བ་དེ་སླར་བྱིན་ཅིག་ཅེས་བསྒོ་ན། དེས་སྡིག་པ་ཞི་བར་གྱུར་ཅིག་བདག་གིས་ཡོང་མ་འཚལ་ཏོ་ཞེས་སྨྲས་པ་དང་། དེ་ནས་སྨན་ཆེན་པོས་མི་རྣམས་ལ་ངན་པ་ཅན་འདི་བཙོན་རར་ཆུག་ལ་ཇི་ནས་རུས་པ་བྱུང་བ་དེ་ལྟ་བུར་ནན་ལ་འོར་
ཅིག་ཅེས་བསྒོ་བ་དང་།  དེ་དེ་ལྟ་བུས་བསྡིགས་པས་འཇིགས་སྐྲག་ཤིན་དུ་གདུངས་པས་ན་ལྷས་སྐྱོབས་ཤིག །བདག་གིས་དེ་སླར་འབུལ་ལོ་ཞེས་སྨྲས་སོ། །དེ་ནས་སྣ་བོ་ཆེ་དེ་བདག་གི་ཁྱིམ་ནས་གསེར་གྱི་དོང་ཙེ་གནའ་མ་ལྔ་བརྒྱ་ཇི་ལྟར་
བཅིངས་པ་བཞིན་དུ་ཁྱེར་ཏེ་འོངས་ནས་སྨན་ཆེན་པོ་ལ་ཕུལ་ལོ། །དེ་ནས་སྨན་ཆེན་པོས་ཀྱང་བྲམ་ཟེ་དེ་ལ་བྱིན་ནོ། །དེ་ནས་བྲམ་ཟེ་དེ་དགའ་མགུ་ནས།  ཡིད་རབ་ཏུ་དགའ་བར་གྱུར་ཏེ།  དེ་ནས་བྲམ་ཟེ་དེ་འདི་སྙམ་དུ་སེམས་པར་གྱུར་ཏོ། །
བདག་གི་གསེར་གྱི་དོང་ཙེ་གནའ་མ་ལྔ་བརྒྱ་མེད་པ་ལས་སླར་རྙེད་པ་ནི་ཐམས་ཅད་ཀྱང་སྨན་ཆེན་པོའི་མཐུ་ཡིན་ཏེ།  ཇི་ནས་བདག་གིས་དེ་ལ་བཀུར་སྟི་བྱ་ཞིང་ལན་གླན་ནོ། །སྨན་ཆེན་པོ་བདག་ལ་བྱམས་པ་དང་།  བདག་གིས་
ཀྱང་ལན་གློན་པར་འགྱུར་རོ། །སྙམ་དུ་བསམས་ནས། དེས་གསེར་གྱི་དོང་ཙེ་གནའ་མ་དེ་དག་ལས་ཕྱེད་ཁྱེར་ཏེ་སྨན་ཆེན་པོའི་དྲུང་དུ་སོང་ནས་སྐྱེས་འདི་བཞེས་ཤིག་ཅེས་ཕུལ་ལོ། །སྨན་ཆེན་པོས་ཀྱང་བླངས་ནས་དེ་ཉིད་ལ་
སླར་བྱིན་ནོ། །དེའི་སྙན་པས་ཀྱང་གྲོང་ཁྱེར་དེར་ཁྱབ་པར་གྱུར། རྒྱལ་པོ་དང་།  བློན་པོ་དང་། གྲོང་ཁྱེར་པ་རྣམས་ཀྱིས་ཀྱང་དེ་མཁས་པ་དང་ལྡན་ནོ། །ཞེས་བྱ་བའི་སྒྲ་ཀུན་དུ་བསྒྲགས། བདག་ཅག་
བསོད་ནམས་དང་ལྡན་པས་ན་འདི་འདྲ་བའི་བློན་པོ་བདོག་གོ་སྙམ་དུ་སེམས་སོ། །དེ་ནས་མི་གཞན་ཞིག་རང་གི་དོན་ཅིག་གི་ཕྱིར་ཡུལ་གཞན་དུ་སོང་སོང་བ་ལས་སླར་ལོག་སྟེ། རྫིང་འགྲམ་ཞིག་ཏུ་འོངས་ནས་
ཕྱེའི་རྐྱལ་པ་ཁ་ཕྱེ་སྟེ་ཕྱུང་ནས་ཟན་ཟོས་སོ། །ཟན་ཟོས་ནས་རྐྱལ་པ་ཁ་མ་བཅིངས་བཞིན་དུ་ཕྱི་རོལ་གྱི་སར་སོང་ངོ་། །དེ་དེར་འདུག་པ་དང་སྦྲུལ་རེག་ན་གདུག་པའི་
<pb id="11.65a"/>
དུག་ཅན་དེའི་རྐྱལ་པའི་ནང་དུ་ཞུགས་སོ། །མི་དེ་སླར་འོངས་ཏེ་དེས་མ་བརྟགས་པར་རྐྱལ་པའི་ཁ་བཅིངས་ཏེ་ཕྲག་པ་ལ་ཐོགས་ནས་གྲོང་ཁྱེར་ཆེན་པོར་ཕྱིན་པ་དང་། དེ་ནས་ལྟས་མཁན་ཞིག་གིས་རིགས་ཀྱི་བུ་འདི་ནི་འཚོ་བ་དང་འབྲལ་དུ་ཉེའོ་
ཞེས་ལུང་བསྟན་ཏོ། །མི་དེས་ཀྱང་སླར་ལོག་སྟེ་དེ་ལ་བལྟས་སོ། །དེ་ནས་དེ་ལ་ཚིག་དེ་སྐད་ཐོས་པའི་འོག་ཏུ་ཅིའི་ཕྱིར་བདག་གིས་ལྟས་མཁན་དེ་ལ་མ་དྲིས་ཤེས་འགྱོད་པ་སྐྱེས་སོ། །དེ་ཐེ་ཚོམ་སྐྱེས་ནས་བདག་གིས་དོན་དེའི་ཕྱིར་བློན་པོ་སྨན་
ཆེན་པོ་ལ་མ་དྲིས་ཀྱི་བར་དུ་ཁྱིམ་དུ་མི་འགྲོའོ་སྙམ་དུ་བསམས་ནས་ཚིག་དུ་ཡང་སྨྲས་སོ། །དེ་སྨན་ཆེན་པོའི་དྲུང་དུ་སོང་སྟེ།  འདི་ལྟར་བདག་གྲོང་ཁྱེར་དུ་མཆི་བའི་ཚེ་ལྟས་མཁན་གྱིས་འདི་ལྟར་ལུང་བསྟན་པའི་དོན་དེ་དག་སྨྲས་ནས།  དེ་ལ་སླར་
བདག་གིས་ནི་མ་དྲིས་ཏེ་དེ་བས་ན་ཁྱོད་ལ་གསོལ་ལོ་ཞེས་དྲིས་པ་དང་། སྨན་ཆེན་པོས་གང་ནས་འོངས་ཤེས་དྲིས་ནས་དེས་ཇི་ལྟ་བུར་གྱུར་པ་ཞིབ་ཏུ་སྨྲས་སོ། །དེས་བསམས་པ།  རྐྱལ་པའི་ནང་དུ་སྦྲུལ་རེག་ན་གདུག་པ་ཡོད་ཡང་དག་གིས་ལྟས་
མཁན་དེས་ཀྱང་དེའི་ཕྱིར་སྨྲས་སོ་སྙམ་ནས།  དེ་ནས་སྨན་ཆེན་པོས་སྐྱེ་བོ་མང་པོའི་མངོན་སུམ་དུ་རྐྱལ་པ་འདི་ཁ་ཁྲོལ་ལ་རྒྱང་མ་ནས་ཤིང་གིས་ཁ་ཕྱེ་ཤིག་དང་གདོད་ཤེས་པར་འགྱུར་རོ། །དེ་ལྟ་བུར་བྱས་པ་དང་། རེག་ན་གདུག་པ་དེའི་ནང་ནས་
མགོ་ནི་བཏེག །དབུགས་ནི་རྒོད། ལྕེ་ནི་བསྐྱོད་བཞིན་དུ་ཕྱིར་བྱུང་བ་དང་།  སྨན་ཆེན་པོས་ཁྱོད་ཀྱི་དོགས་པ་དེ་ནི་འདི་ཡིན་ནོ་ཞེས་སྨྲས་སོ། །དེ་ནས་སྨན་ཆེན་པོ་ཡུལ་བལྟ་བའི་ཕྱིར་ཡན་ལག་བཞིའི་སྟོབས་མང་པོ་རྣམས་
གོ་བསྐོན་ཏེ་ཕྱིར་བྱུང་ངོ་། །དེ་ནས་གྲོང་དང་།  གྲོང་ཁྱེར་དང་།  ཚོང་དུས་དག་བལྟས་ན་གྲོང་དང་།  གྲོང་ཁྱེར་དང་།  གྲོང་འདབ་འདི་སུའི་ཡིན་ཞེས་དྲིས་ན།  ཡུལ་ན་གནས་བདག་གིས་འདི་ནི་བློན་པོ་ཆེ་གེ་མོ་ཞིག་གི་ལགས་སོ། །
འདི་ནི་འདི་དག་གིའོ་ཞེས་སྨྲས་པ་དང་། དེ་ནས་སྨན་ཆེན་པོས་བརྟགས་ཏེ་བལྟས་ན་འདི་ལྟར་ཡུལ་ཐམས་ཅད་བློན་པོ་དྲུག་གིས་ཀུན་བསྣམས་ཏེ་རྒྱལ་པོ་སྐྱེད་པ་ནི་བཟའ་བ་དང་།  བཏུང་བ་ཙམ་འབའ་ཤིག་ལ་དབང་ངོ་སྙམ་དུ་བསམས་སོ། །དེ་ནས་
<pb id="11.65b"/>
སྨན་ཆེན་པོས་ལྷ་གྲོང་དང་།  རི་བྲགས་ཀྱི་གྲོང་དང་།  གྲོང་ཁྱེར་རྣམས་སུ་དབང་ཞེས་གསོལ་པ་དང་།  རྒྱལ་པོ་དེ་ཇི་ལྟར་བྱ་དེའི་ཕྱིར་སྙིང་བརྩེ་བའི་ལྷ་རྣམས་ཀྱིས་བདག་ལ་བསྟན་པ་ནི་པུརྣ་ཀད་ཙའི་རི་བྲགས་ཀྱི་གྲོང་ན་གང་པོ་ཞེས་བྱ་བའི་
བུ་སྨན་ཆེན་པོ་ཁྱོད་ཀྱི་བློན་པོ་ཆེན་པོར་ཆུག་ཤིག་དང་། ཁྱོད་ཀྱི་ཡུལ་རྣམས་རྒྱས་པར་བྱས་པས་འབུལ་བར་འགྱུར་ཏེ།  དེའི་ཚེ་ན་ཁྱོད་ཉིད་ཀྱང་ཐམས་ཅད་ལ་དབང་བའི་རྒྱལ་པོར་འགྱུར་རོ་ཞེས་ལུང་བསྟན་ཏེ། ཁྱོད་ནི་འདི་ལྟ་བུར་དགོས་པའི་ཕྱིར་
བདག་གིས་རུམ་ན་འདུག་ཚུན་ཅད་བདེ་བའི་ཡོ་བྱད་ཀྱིས་བསྐྱེད་པ་ཡིན།  ད་ལྟར་ཡང་བློན་པོའི་མཆོག་ཏུ་བཅུག་ན་ད་ནི་ལྷའི་ཚིག་དང་།  ཁྱོད་བདག་གི་བློས་ལྕོགས་པ་སྟོན་པ་ཅི་ནས་བདག་རྒྱལ་པོའི་དབང་ཕྱུག་ཏུ་འགྱུར་བར་བྱོས་ཤིག་ཅེས་སྨྲས་པ་
དང་། དེ་ནས་སྨན་ཆེན་པོས་རྒྱལ་པོ་སྐྱེད་པ་ལ་ཕྱག་བྱས་ནས་ཐུགས་བརྟན་པར་མཛོད་ཅིག་དང་།  ཇི་ལྟར་བདག་གིས་ལྷ་མཉེས་པར་འགྱུར་བ་དེ་ལྟར་བགྱིའོ་ཞེས་སྨྲས་སོ། །དེ་ནས་སྨན་ཆེན་པོས་ཡུལ་དང་། གྲོང་དང་།  གྲོང་ཁྱེར་དང་།  རི་བྲགས་ཀྱི་
གྲོང་དེ་དག་ན་གཙོ་བོ་གང་ཡིན་པ་དེ་རྣམས་དབྱེན་བཅུག་སྟེ་སོ་སོར་ཕྱེ་ནས་ཅི་ནས་ཁྱེད་བདག་ལ་དགའ་བར་གྱུར་པ་དེ་ལྟ་བུར་བདག་གིས་བྱའོ། །བློན་པོ་དེ་དག་ནི་འདོད་ཆེན་ཆེ་བས་དཔྱ་ནར་མ་དང་། བླ་སྐྱེས་དག་ཀྱང་མི་རིགས་པར་འབེབས་ཏེ། 
གནོད་པར་གྱུར་པས་ན་དེའི་ཕྱིར་རིག་པར་བྱས། འདི་ལྟར་བདག་གི་ཚིག་བཞིན་དུ་བྱས་ན་བདག་གིས་ཀྱང་ཁོང་དུ་ཆུད་པར་བསྟན་ཏེ་དཔྱ་ཡང་རིགས་པར་དབབ།  གཞན་ཡང་བདེ་བར་དགོད་ཅིང་། བདེ་བའི་ཡོ་
བྱད་རྣམས་ཀྱིས་ཀྱང་བསྐྱང་བར་བྱས།  ཅི་ནས་ཁྱོད་ཅག་མི་མཐུན་པར་བྱོས་ཤིག །ཁྱེད་མི་མཐུན་པར་བྱས་པ་ལས་ཇི་སྟེ་རྒྱལ་པོ་དང་། བློན་པོ་རྣམས་ལྷགས་ན་ཡང་བདག་མེད་ཀྱི་བར་དུ་དེ་དག་གི་དབང་དུ་མ་འགྲོ་བར་འདི་སྐད་
སྨྲོས་ཤིག །དེ་སྟེ་བློན་པོའི་མཆོག་སྨན་ཆེན་པོ་འོངས་ན་དེ་ལ་བདག་ཅག་གིས་བློན་པོ་དེའི་དབང་དུ་བྱའི་གཞན་ལ་མ་ཡིན་ནོ་ཞེས་སྨྲོས་ཤིག །དེ་ནས་དེས་འདི་ལྟ་བུའི་རིག་པ་སྔར་སྦྱར་ནས་ཡུལ་དེ་དག་ཀུན་མི་མཐུན་པར་བྱེད་ཅིང་བྱེད་དུ་
<pb id="11.66a"/>
བཅུག་པས་ན་བཀའ་རྣམས་ཀྱང་བཅོག་པར་གྱུར་ཏོ། །དེ་ནས་བློན་པོ་དེ་དག་གིས་རྒྱལ་པོ་ལ་གསོལ་པ་དང་།  འདི་ལྟར་རྒྱལ་པོ་སྐྱེད་པས་བློན་པོ་དྲུག་པོ་དེ་དག་ཉིད་ཡན་ལག་བཞིའི་སྟོབས་མང་པོ་དང་ལྷན་ཅིག་བཀྱེ་ཡང་
དེ་དག་གིས་གྲོང་དང་རི་བྲགས་ཀྱི་གྲོང་གཅིག་ལ་ཡང་དབང་བྱེད་པར་མ་ནུས་སོ། །དེ་ནས་རྒྱལ་པོ་ལ་ལྷ་ཉིད་མ་བྱོན་ན་འདི་དག་དབང་དུ་བགྱིར་མི་ནུས་སོ་ཞེས་ཕོ་ཉ་བཏང་བ་དང་།  དེ་ནས་རྒྱལ་པོ་ཉིད་འོངས་ཀྱང་རི་བྲགས་ཀྱི་གྲོང་གཅིག་ཀྱང་དབང་བྱར་
མ་ནུས་ཏེ།  འཐབས་པས་མང་ཞིག་ཤི་བ་དང་རྒྱལ་པོ་དང་བློན་པོ་དྲུག་པོ་དེ་དག་ཀྱང་མི་དགའ་བར་གྱུར་ཏོ། །དེ་ནས་རི་བྲགས་ཀྱི་གྲོང་མི་དག་གིས་དེ་སྟེ་སྨན་ཆེན་པོ་འདིར་འོངས་ན་དེའི་ངག་མཉན་ཅིང་དེའི་དབང་བཞིན་དུ་བགྱིས་ཏེ་བདག་ཅག་
རྒྱལ་པོ་སྐྱེད་པ་དང་མི་མཐུན་པར་བགྱིད་པ་ནི་མ་ལགས་ཀྱི་བློན་པོ་རྣམས་བདག་ཅག་ལ་གནོད་པར་བགྱིད་པའི་ཕྱིར་རོ་ཞེས་སྨྲས་པ་དང་།  དེ་ནས་རྒྱལ་པོས་སྨན་ཆེན་པོ་ལ་ངེད་ཀྱིས་ཡུལ་རྣམས་ཕེབས་པར་མ་ནུས་ཀྱིས་ཁྱོད་ཚུར་ཤོག་ཤིག་ཅེས་
ཕོ་ཉ་བཏང་ངོ་། །དེ་ནས་སྨན་ཆེན་པོས་ཡི་གེ་དེ་མཐོང་མ་ཐག་ཏུ་རྒྱལ་པོའི་དྲུང་དུ་འོངས་སོ། །དེ་མཐོང་ནས་ཡུལ་མི་ཀུན་གྱིས་ཕྱག་བྱས་ཏེ་ཡུལ་མི་དེ་རྣམས་ལ་མ་འཇིགས་ཤིག །དཔྱ་ཡང་ཆོས་བཞིན་དབབ།  དམན་པ་དང་། 
དབུལ་བ་དང་།  སྐྱབས་མེད་པ་རྣམས་ཀྱང་དབུགས་དབྱུང་བར་བྱས།  ཡུལ་ན་གནས་པ་དང་།  གྲོང་ཁྱེར་པ་རྣམས་ལ་ཕ་མ་དང་།  ཕུ་ནུ་དང་།  རང་གི་སྐྱེ་བོ་བཞིན་བཀུར་སྟི་དང་བྱ་དགས་ཀུན་སྙོམས་པར་བྱས་
ནས་པང་ནས་འཁྱུད་དོ། །དེ་ནས་ཡུལ་ན་གནས་པའི་རྒན་པ་དང་།  གཞོན་པ་དང་།  བུད་མེད་དེ་དག་ཐམས་ཅད་ཀྱིས་ཀྱང་སྨན་ཆེན་པོ་ལ་བུ་དང་བདག་གི་མིང་པོ་བཞིན་དུ་ལྟ་བར་གྱུར། དེས་ཀྱང་ཐམས་ཅད་ལ་སེམས་དགའ་
བར་བྱས་ཤིང་།  དེ་ནས་མཐར་ཀྱིས་ཡུལ་ཐམས་ཅད་གཅིག་ཏུ་བསྡུས་ཏེ་རྒྱལ་པོ་སྐྱེད་པ་དང་ལྷན་ཅིག་སླར་རྒྱལ་པོའི་ཕོ་བྲང་དུ་འོངས་སོ། །དེ་ལྟ་བུའི་ལས་བྱས་པས་རྒྱལ་པོ་གཞན་དག་ལ་ཡང་སྙན་པའི་སྒྲ་གྲགས་པར་གྱུར་ཏོ། །དེ་ནས་རྒྱལ་
<pb id="11.66b"/>
པོ་མཉེས་པས་ན་བདག་གི་བུ་མོ་སྨན་ཆེན་པོའི་ཆུང་མར་བྱིན་ཏེ་དེ་དང་ལྷན་ཅིག་ཏུ་རྩེ་དགའ་ཡོངས་སུ་སྤྱོད་དོ། །དེ་ནས་ཡང་ཡུལ་གཞན་ཞིག་ནས་རྒྱལ་པོ་ལོངས་སྤྱོད་ཉམས་པ་ཞིག་རྒྱལ་པོ་སྐྱེད་པའི་དྲུང་དུ་འོངས་ནས་རྒྱལ་པོ་སྐྱེད་པས་ཀྱང་དེ་མ་འདོད་ནས་དེ་སྨན་
ཆེན་པོའི་དྲུང་དུ་འོངས་སོ། །དེས་སྙིང་རྗེ་བའི་དབང་གིས་བླངས་ཏེ་ལོངས་སྤྱོད་ཀྱང་བྱིན་ནོ། །དེ་ནས་དུས་ཕྱི་ཞིག་ན་བྲམ་ཟེ་ཞིག་འོངས་ཏེ།  དེ་ནས་བྲེ་གང་ཞིག་བསླངས་པ་དང་དེས་ཀྱང་ཁས་བླངས་ཏེ་བང་ཀ་བ་ལ་གཏད་ན་སང་སྦྱིན་གནངས་སྦྱིན་ལས་མ་
བྱིན་ནོ། །དེ་ནས་དུས་ཕྱི་ཞིག་ན་རྒྱལ་པོ་ལ་བློན་པོ་རྣམས་དང་།  གྲོང་ཁྱེར་པ་དང་། ལྗོངས་པ་དག་གིས་བསྐོར་ཏེ་མི་མང་པོ་ཕྱག་འཚལ་བའི་གནས་ན་འདུག་གོ། །དེས་བློན་པོ་རྣམས་ལ་ཀྱེ་བློན་པོ་རྣམས་གསང་བ་ནི་སུ་ལ་སྨྲ་བར་བྱ།  གང་ལ་ཡིད་བརྟན་
པར་བྱ་ཞེས་སྨྲས་པ་དང་།  དེ་ནས་བློན་པོ་དག་སེམས་པ་ལ་ཞུགས་སོ། །དེ་དག་ལས་གཅིག་གིས་ནི་མཛའ་བོ་ལ་སྨྲ་བའི་རིགས་ཤེས་བྱས། ཁ་ཅིག་གིས་ནི་ལྷ་དེ་ཆུང་མ་ལ། ཁ་ཅིག་གིས་ནི་མ་ལ།  ཁ་ཅིག་གིས་ནི་སྲིང་མོ་དང་ཕ་ལ།  ཁ་ཅིག་གིས་ནི་ཕུ་ནུ་ལའོ་ཞེས་གཞན་
དག་གིས་དེ་སྐད་སྨྲས་པ་དང་།  རྒྱལ་པོས་སྨན་ཆེན་པོ་གཞན་གྱིས་ནི་ཇི་ལྟར་བསམས་པ་བཞིན་སྨྲས་ན་ཁྱོད་ཀྱིས་ཅིའི་ཕྱིར་མི་སྨྲ་ཞེས་དྲིས་པ་དང་།  དེ་ནས་སྨན་ཆེན་པོས་རྒྱལ་པོ་ལ་ལྷ་བདག་གིས་ནི་འདི་སྙམ་དུ་བསམས་ཏེ།  གསང་བ་དེ་ནི་སུ་ལ་ཡང་བགྱི་
བར་མི་རིགས་ན་ཆུང་མ་ལྟ་ཅི་སྨོས་ཏེ། དེ་ནི་བདག་གིས་ལྷའི་སྤྱན་སྔར་མངོན་པར་བགྱིའོ་ཞེས་སྨྲས་སོ། །དེ་ནས་ཕྱི་ཞིག་ན་རྒྱལ་པོའི་རྨ་བྱ་སྟོར་བ་སྨན་ཆེན་པོས་བཙལ་ཏེ་ཕྱོགས་གཞན་ཞིག་ཏུ་སྦས་ནས་དེ་དང་འདྲ་བ་གཞན་ཞིག་བཟུང་སྟེ།  ཆུང་མ་
ཁྱོད་ཀྱིས་རྒྱལ་པོའི་ཕོ་བྲང་ནས་རྨ་བྱ་སྟོར་བ་ཐོས་སམ་ཞེས་དྲིས་པ་དང་།  དེས་ཀྱང་བདག་གིས་ཐོས་སོ་ཞེས་སྨྲས་སོ། །སྨན་ཆེན་པོས་ཁྱོད་ཀྱིས་སུ་ལ་ཡང་མ་ཟེར་བར་འདི་མྱུར་དུ་ཚོས་ཤིག་དང་བཟའོ་ཞེས་བསྒོའོ། །
དེས་རི་བྲགས་ཀྱི་གྲོང་མི་འདིས་རྒྱལ་པོའི་རྨ་བྱ་ཟ་བ་ལྟོས་ཤིག །བདག་གི་ཕ་ནི་འདི་ལ་ཤིན་དུ་ཡིད་བརྟན་པར་བྱེད་ན་འདི་ནི་རྒྱལ་པོ་ལ་གནོད་པའི་ལས་བྱེད་དོ་སྙམ་དུ་བསམས་སོ། །ཡང་རེ་ཤིག་ན་རྒྱལ་
<pb id="11.67a"/>
པོའི་བཙུན་མོ་འདྲ་བ་བུད་མེད་སྨད་འཚོང་མ་ཞིག་རྒྱན་ཐམས་ཅད་ཀྱིས་ཀླུབས་ཏེ་བདག་གི་བུད་མེད་ཀྱི་ནང་དུ་བཅུག་ནས་ཆུང་མ་ལ་འདི་ནི་རྒྱལ་པོའི་བཙུན་མོ་འདི་ཞེས་བྱ་བ་ཡིན་ཏེ།  བདག་འདི་ལ་ཤིན་དུ་ཡིད་བརྟན་
གྱིས་ཁྱོད་བདག་ལ་སྡུག་ན་སུ་ལ་ཡང་མ་ཟེར་ཅིག་ཅེས་བསྒོ་བ་དང་། དེ་ནས་རྒྱལ་པོའི་བུ་མོ་དེ་འདི་ནི་སྨན་ཆེན་པོ་དང་ལྷན་ཅིག་ཏུ་འདུག་གོ་སྙམ་བསམས་ནས་ཁྲོས་པས་འཁྲུག་པ་སྐྱེས་ཏེ་ཕ་ལ་འཕྱ་ནས་བདག་གི་ཕ་འདི་ལྟ་བུར་
དོན་ལ་རྟོག་པ་ཅིའང་མེད་དེ།  རི་བྲགས་ཀྱི་གྲོང་མི་རིགས་ངན་པ་ལས་བྱུང་ན་བློན་པོའི་མཆོག་ཏུ་བཅུག་ཅིང་ངན་པ་འདི་ལ་རྒྱལ་པོའི་དོན་ཐམས་ཅད་གཏད་པ་ག་ལ་རིགས། དེ་ཅི་ནས་སྔོན་གྱི་གནས་རྙིང་པར་གཞག་པ་དེ་ལྟ་བུར་བྱའོ་
ཞེས་བསམས་ཏེ་སོང་ནས་ཕ་ལ་ཡབ་ཀྱིས་ངན་པ་དེ་ལྟ་བུ་མ་བརྟགས་པར་བློན་པོའི་མཆོག་ཏུ་བཅུག་ཅིང་ཡིད་བརྟན་པར་བགྱིས་པ་ག་ལ་རིགས།  དེས་འདི་ལྟར་རྒྱལ་པོའི་བཙུན་མོ་ལ་གློ་བ་རིངས་ཏེ་ཡབ་ཀྱི་བཙུན་མོ་འདི་ཞེས་བགྱི་
བ་དང་ལྷན་ཅིག་ཏུ་སྤྱོད།  རྒྱལ་པོའི་རྨ་བྱ་དེ་ཡང་འདིས་ཟོས།  ཡུལ་གཞན་ནས་མི་འོངས་པ་རྣམས་ཀྱང་བསྙེན་ཅིང་ཡོ་བྱད་ཀུན་སྦྱོར་བར་བགྱིད་ན་ཡབ་ནི་རྟག་ཏུ་ཡང་བདག་ལ་སྨན་ཆེན་པོ་འདི་ཐམས་ཅད་པས་སྡུག །འདི་ལས་ཡིད་དུ་
འོང་བ་མེད་དོ་ཞེས་གསུང་ན་དེ་ནི་འདི་ལྟ་བུ་མི་བགྱི་བ་རྣམས་བགྱིད་ཀྱིས་ཇི་ལྟ་བུ་ཡིན་པ་མཁྱེན་པར་གྱིས་ཤིག་ཅེས་སྨྲས་པ་དང་།  དེ་ནས་རྒྱལ་པོས་དོན་དེ་དག་བརྟག་པའི་ཕྱིར་གཤེད་མ་མི་རྣམས་ལ་སོད་ཅིག་ཅེས་བསྐྲིའོ། །དེ་ནས་
རིགས་ངན་པ་དེ་དག་གིས་ཤིང་ཀ་ར་བི་རའི་མེ་ཏོག་གི་ཕྲེང་བ་ནི་མགུལ་དུ་བཏགས།  བོད་སྐད་ལྟ་བུའི་རྔ་བརྡུངས།  ཚིག་རྩུབ་པོས་སྤྱོས།  བསྡིགས།  ཚར་བཅད་དེ་མཚོན་ཐོགས་པ་གཤིན་རྗེའི་མི་ལྟ་བུའི་རིགས་ངན་རྣམས་ཀྱིས་
དུར་ཁྲོད་དུ་ཁྲིད་མོད་ཀྱི།  དེ་གསད་པར་ནི་གང་ཡང་མི་དད་དོ། །གྲོང་ཁྱེར་གྱི་སྐྱེ་བོ་དང་ལྗོངས་པ་རྣམས་ནི་མིག་ནས་མཆི་མ་ཟག་ཅིང་བདག་གི་བུ་བསད་པ་ལྟར་སྡུག་བསྔལ་ནས་ཉམ་ཐག་པའི་སྒྲ་འབྱིན་ཅིང་ལྷ་དག་ལ་གསོལ་བ་འདེབས་སོ། །ཅི་ཙམ་
