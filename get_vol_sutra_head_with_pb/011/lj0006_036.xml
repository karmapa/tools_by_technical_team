<pb id="11.98a"/>
ན་ནི་ཁྱོད་ལ་བདག་གིས་ཁྱོད་ཉིན་རེ་ཞིང་ཤ་དུམ་བུ་རེ་རེ་སྦྱིན་ནོ་ཞེས་སྨྲས་པ་དང་།  དེས་དེ་བཞིན་གཞག་གིས་ལྟོས་ཤིག །ཁྱོད་ཆུ་ཀླུང་དུ་ཞུགས་ལ་ལྐོག་མ་མན་ཆད་ཆུར་ཆུག་ལ་ཤར་ཕྱོགས་སུ་ལྟོས་ཏེ་འདུག་ཤིག་དང་།  བདག་གིས་ལྷ་ལ་
གསོལ་ལོ་ཞེས་ཟེར་ཏེ།  དེས་རྒྱལ་པོའི་ཕོ་བྲང་དང་ཉེ་བར་སོང་སྟེ།  ལྷ་འདི་ལྟར་ཤོ་ཤུམ་པ་ནི་དགེ་ཞིང་བདེན་ཏེ་དཀའ་ཐུབ་སྤྱོད་པ་བྱེད་ཀྱི་མྱུར་དུ་བོད་པའི་རིགས་སོ་ཞེས་གསོལ་པ་དང་།  རྒྱལ་པོ་ཚངས་བྱིན་གྱིས་ཝའི་སྐད་ལ་མཁས་ནས་དེས་བློན་པོ་ལ་
ཀྱེ་ཆུ་བོ་ཀ་རན་ད་ན་ཤོ་ཤུམ་པ་དཀའ་ཐུབ་སྤྱོད་ཅིང་འདུག་གོ་ཞེས་ཐོས་ཀྱིས་དེ་ཚུར་ཁུག་ཤིག་ཅེས་བསྒོའོ། །དེ་དག་གིས་གོས་དང་རྒྱན་བསྐོན་ཏེ་འོངས་པ་དང་། རྒྱལ་པོས་སྔོན་གྱི་གནས་སུ་སླར་བཞག་གོ། །མོས་དེ་ལ་ཉི་མ་རེ་རེ་ཞིང་ཤའི་དུམ་བུ་
རེ་རེ་བྱིན་ནོ། །ཇི་སྲིད་ཅིག་གི་དུས་སུ་བྱིན་ཏེ། དེ་ནམ་མ་བྱིན་པ་དང་། ཝ་དེས་རྒྱལ་པོའི་ཕོ་བྲང་དང་ཉེ་བར་འདུག་ནས་ཤོ་ཤུམ་པ་དེ་སྟེ་ཁྱོད་ཀྱིས་བདག་ལ་ཤའི་དུམ་བུ་བྱིན་ན་ནི་དགེའོ། །མ་བྱིན་ན་ནི་ལེགས་པར་བརྡེགས་ལ་ཇི་ལྟར་སྔོན་གྱི་
གནས་སུ་ཕྱིར་ཡང་གཞག་གོ་ཞེས་བསྡིགས་པ་དང་། མོས་ཐོས་ནས་སྐྲག་སྟེ་ཡང་དེ་ལ་ཉི་མ་རེ་རེ་ཞིང་ཤའི་དུམ་བུ་སྦྱིན་པ་ལ་ཞུགས་སོ། །དགེ་སློང་དག་ཇི་སྙམ་དུ་སེམས། གང་ཤོ་ཤུམ་པ་དེ་ནི་འདི་ལྟར་འདི་བཞིན་དེའི་དུས་ན་དགེ་
སློང་མ་ཨུཏྤ་ལའི་ཁ་དོག་མའོ། །གང་མྱུར་འགྲོ་དེ་ནི་དེའི་ཚེ་དེའི་དུས་ན་འདི་ལྟར་དགེ་སློང་ཕ་འཆར་ཀའོ། །དེའི་ཚེ་དེའི་དུས་ན་ཡང་འདི་ལྟར་འདིས་དྲི་ལས་ཤེས་ཏེ། ད་ལྟར་ཡང་འདིས་དྲི་ལས་ཤེས་སོ། །བཅོམ་ལྡན་འདས་ཀྱིས་
དེ་སྐད་གསུངས་པ་དང་། དགེ་སློང་ཕ་དག་བཅོམ་ལྡན་འདས་ཀྱིས་བཤད་པ་ལ་ཡི་རངས་ནས་མངོན་པར་དགའོ།།               །།འདུལ་བ་ཕྲན་ཚེགས་ཀྱི་གཞི།  <bampo n="6.36" zh="11.238"/>བམ་པོ་སུམ་བཅུ་རྩ་དྲུག་པ། སངས་རྒྱས་བཅོམ་ལྡན་
འདས་མཉན་དུ་ཡོད་པ་ཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ།  ཆུ་བོ་བལ་གུ་མ་ཏིའི་འགྲམ་ན་དགེ་སློང་དག་འཇིམ་པའི་རིལ་བུ་དང་ཕོ་ལོང་གི་སྦྱོར་བས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་
<pb id="11.98b"/>
དུ་བྱས་པ་དེའི་ཚེ་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ།  དེ་ལྟ་བས་ན་དགེ་སློང་དག་གིས་འདི་བཞིན་དུ་འཇིམ་པའི་རི་ལུ་དང་ཕོ་ལོང་གི་སྦྱོར་བ་བྱས་ཏེ་བརྩོན་པར་བྱོས་ཤིག །ནན་ཏན་དུ་བྱོས་ཤིག །འབད་པར་བྱོས་ཤིག ། 
ཇི་ལྟར་ཆུ་བོ་བལ་གུ་མ་ཏིའི་འགྲམ་ན་དགེ་སློང་རྣམས་བརྩོན་པར་བྱས།  ནན་ཏན་དུ་བྱས།  འབད་པར་བྱས་པ་བཞིན་ནོ། །དགེ་སློང་དག་གིས་བརྩོན་འགྲུས་མ་གཏང་ཤིག །དགེ་སློང་དག་གིས་བརྩོན་འགྲུས་བཏང་ན་འདས་པ་
དང་བཅས་པར་འགྱུར་རོ། །སངས་རྒྱས་བཅོམ་ལྡན་འདས་གྲོང་ཀི་ཏ་ཞེས་བྱ་བའི་དྲུང་རི་ཀ་ཏའི་ནགས་སྟུག་པོ་ན་བཞུགས་སོ། །དེའི་ཚེ་རི་ཀ་ཏའི་དགེ་སློང་ཐ་སྐར་སྐྱེས་དང་ནབ་སོ་དང་། དགེ་སློང་དམར་སྐྱ་རྣམས་གནས་ཏེ། དེ་དག་
གིས་འདི་ལྟ་བུ་དང་།  འདི་འདྲ་བར་འཐབ་པ་དང་།  འཐབ་ཏུ་འཇུག་པ་དང་།  ཆེད་དུ་ལྟར་འདོང་ཞིང་འཁོད་པ་དེ་འདི་ལྟ་སྟེ།  བལ་གླང་འཐབ་པ་དང་།  རྟ་འཐབ་པ་དང་། ཤིང་རྟ་འཐབ་པ་དང་།  དཔུང་བུ་ཆུང་འཐབ་པ་དང་།  དབྱུག་པས་འཐབ་པ་དང་།  ཁུ་ཚུར་གྱིས་
འཐབ་པ་དང་།  ཁྱུ་མཆོག་འཐབ་པ་དང་།  མ་ཧེ་འཐབ་པ་དང་།  ར་ཐུག་འཐབ་པ་དང་།  ཐུག་ར་འཐབ་པ་དང་།  ཁྱི་འཐབ་པ་དང་།  བྱ་འབར་ཏ་ཀ་འཐབ་པ་དང་།  བྱ་ལ་བ་ཀ་འཐབ་པ་དང་།  ལ་བ་
ཀར་འཐབ་པ་དང་།  བུད་མེད་སྟོབས་འགྱེད་པ་དང་།  སྐྱེས་པ་སྟོབས་འགྱེད་པ་དང་།  གཞོན་ནུ་སྟོབས་འགྱེད་པ་དང་།  གཞོན་ནུ་མ་རྣམས་སྟོབས་འགྱེད་དུ་འཇུག་པ་དང་།  དད་པའི་བྲམ་ཟེ་དང་ཁྱིམ་བདག་དག་
འཕྱ་ཞིང་སྨོད་དམ་ངན་དུ་ཟེར་ནས།  འདི་ལྟར་དགེ་སློང་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་ཡང་བལ་གླང་འཐབ་པར་བྱེད་བྱེད་དུ་འཇུག་པའི་དགེ་སྦྱོང་མགོ་རེག་འདི་ལ་ཅི་ཕྱིར་བསོད་སྙོམས་སྦྱིན་པ་དང་།  མཆོད་པར་བྱ་སྙམ་དུ་སེམས་སོ། །
དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས་བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་བྲམ་ཟེ་དང་ཁྱིམ་བདག་རྣམས་ནི་རིགས་པར་འཕྱའོ། །དེ་ལྟ་བས་ན་དགེ་སློང་དག་གིས་བལ་གླང་ལ་སོགས་པ་འཐབ་ཏུ་མི་གཞུག ། 
<pb id="11.99a"/>
བལྟ་བར་ཡང་མི་བྱའོ། །དགེ་སློང་དག་གིས་བལ་གླང་ལ་སོགས་པ་འཐབ་པར་བྱེད་དམ་བྱེད་དུ་འཇུག་གམ། བལྟས་ན་འདས་པ་དང་བཅས་པར་འགྱུར་རོ། །<head n="3" t="བཙའ་ཞུགས་པ་སོགས་བཤད་པ།" type="shepa" lv="6.6.9" zh="11.240"/>མདོར་ན།  བཙའ་ཞུགས་པ་དང་དགེ་སློང་མས། །ཡོངས་སུ་དྲིས་པ་སྨྲས་པའོ། །ལས་
རྣམས་དག་ཀྱང་བྱ་བ་སྟེ། །སླར་བབས་པ་ཡི་དགེ་སློང་མ། །སངས་རྒྱས་བཅོམ་ལྡན་འདས་སེར་སྐྱའི་གནས་ཤིང་ནྱ་གྲོ་དྷའི་ཀུན་དགའ་ར་བ་ན་བཞུགས་ཏེ།  དེ་ནས་གཽ་ཏ་མཱི་སྐྱེ་དགུའི་བདག་མོ་ཆེན་མོ་ཤཱཀྱ་མོ་ལྔ་བརྒྱ་དང་ལྷན་ཅིག་
ཏུ་བཅོམ་ལྡན་འདས་གང་ན་བ་དེར་དོང་སྟེ་ཕྱིན་པ་དང་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །ཕྱོགས་གཅིག་ཏུ་འཁོད་ནས་གཽའུ་ཏ་མཱི་སྐྱེ་དགུའི་བདག་མོ་ཆེན་མོ་ལ་བཅོམ་ལྡན་འདས་ཀྱིས་
ཆོས་ཀྱི་གཏམ་ཡང་དག་པར་བསྟན།  ཡང་དག་པར་བསྐུལ། ཡང་དག་པར་གཟེང་བསྟོད།  ཡང་དག་པར་དགའ་བར་བྱས་སོ། །རྣམ་གྲངས་དུ་མར་ཆོས་ཀྱི་གཏམ་གྱིས་ཡང་དག་པར་བསྟན།  ཡང་དག་པར་བསྐུལ། ཡང་དག་པར་
གཟེང་བསྟོད། ཡང་དག་པར་དགའ་བར་བྱས་ཏེ་ཅང་མི་གསུང་བ་དང་།  གཽ་ཏ་མཱི་སྐྱེ་དགུའི་བདག་མོ་ཆེན་མོ་སྟན་ལས་ལངས་ཏེ་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་ཏེ་ཕྱག་འཚལ་ནས་བཅོམ་ལྡན་འདས་ལ་འདི་སྐད་
ཅེས་གསོལ་ཏོ། །བཙུན་པ་དེ་སྟེ་བུད་མེད་ཀྱིས་དགེ་སྦྱོང་གི་འབྲས་བུ་བཞི་འཐོབ་པའི་སྐབས་མཆིས་ན་བུད་མེད་རྣམས་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་སྟེ་བསྙེན་པར་རྫོགས་ནས་དགེ་སློང་མའི་དངོས་པོ་སྤྱོད་ཅིང་བུད་
མེད་རྣམས་བཅོམ་ལྡན་འདས་ཀྱི་དྲུང་ན་ཚངས་པར་སྤྱད་པ་སྤྱོད་དུ་གསོལ་ཞེས་གསོལ་པ་དང་།  བཅོམ་ལྡན་འདས་ཀྱིས་སྐྱེ་དགུའི་བདག་མོ་ཆེན་མོ་ལ་འདི་སྐད་ཅེས་བཀའ་སྩལ་ཏོ། །གཽ་ཏ་མཱི་ཁྱོད་འདི་ལྟར་ཁྱིམ་མི་མོའི་གོས་དཀར་པོ་གྱོན་ལ་
ནམ་འཚོའི་བར་དུ་དེ་འབའ་ཞིག་པ་ལ་ཡོངས་སུ་རྫོགས་པ། ཡོངས་སུ་དག་པ་ཡོངས་སུ་བྱང་བར་ཚངས་པར་སྤྱད་པ་སྤྱོད་ཅིག་དང་།  ཁྱོད་ལ་ཡུན་རིང་པོའི་དོན་དང་།  ཕན་པ་དང་།  བདེ་བར་འགྱུར་རོ། །གཽ་ཏ་མཱི་སྐྱེ་དགུའི་བདག་མོ་ཆེན་མོས་ལན་
<pb id="11.99b"/>
གཉིས་ལན་གསུམ་དུ་ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་དེ་སྟེ་བུད་མེད་ཀྱིས་དགེ་སྦྱོང་གི་འབྲས་བུ་བཞི་འཐོབ་པའི་སྐབས་མཆིས་ན་བུད་མེད་རྣམས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་སྟེ་བསྙེན་པར་
རྫོགས་ནས་དགེ་སློང་མའི་དངོས་པོར་སྤྱོད་ཅིང་བུད་མེད་རྣམས་བཅོམ་ལྡན་འདས་ཀྱི་དྲུང་ན་ཚངས་པར་སྤྱད་པ་སྤྱོད་དུ་གསོལ་ཞེས་གསོལ་པ་དང་།   བཅོམ་ལྡན་འདས་ཀྱིས་ལན་གཉིས་ལན་གསུམ་དུ་ཡང་གཽ་ཏ་མཱི་སྐྱེ་དགུའི་བདག་མོ་ཆེན་མོ་ལ་གཽ་ཏ་མཱི་ཁྱོད་
འདི་ལྟར་ཁྱིམ་མི་མོའི་གོས་དཀར་པོ་གྱོན་ལ་ནམ་འཚོའི་བར་དུ་དེ་འབའ་ཤིག་པ་ལ་ཡོངས་སུ་རྫོགས་པ།  ཡོངས་སུ་དག་པ།  ཡོངས་སུ་བྱང་བར་ཚངས་པར་སྤྱད་པ་སྤྱོད་ཅིག་དང་།  ཁྱོད་ལ་ཡུན་རིང་པོའི་དོན་དང་། ཕན་པ་དང་བདེ་བར་འགྱུར་རོ། །
ཞེས་བཀའ་སྩལ་པ་དང་།  དེ་ནས་གཽ་ཏ་མཱི་སྐྱེ་དགུའི་བདག་མོ་ཆེན་མོ་བཅོམ་ལྡན་འདས་ཀྱིས་ལན་གསུམ་དུ་མ་གནང་བ་དང་།  བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་བཅོམ་ལྡན་འདས་ཀྱི་དྲུང་ནས་དོང་ངོ་། །དེ་ནས་
བཅོམ་ལྡན་འདས་ཀྱིས་སེར་སྐྱའི་གནས་ན་ཇི་སྲིད་དགྱེས་ཀྱི་བར་དུ་བཞུགས་ནས་ལྷུང་བཟེད་དང་ཆོས་གོས་བསྣམས་ཏེ།  ཡུལ་ན་དི་ཀ་གང་ན་བ་དེར་རྒྱུ་ཞིང་གཤེགས་པ་དང་།  གཽ་ཏ་མཱི་སྐྱེ་དགུའི་བདག་མོ་ཆེན་མོས་བཅོམ་
ལྡན་འདས་སེར་སྐྱའི་གནས་ན་ཇི་སྲིད་དགྱེས་ཀྱི་བར་དུ་བཞུགས་ནས་ལྷུང་བཟེད་དང་ཆོས་གོས་བསྣབས་ཏེ།  ཡུལ་ན་དི་ཀ་གང་ན་བ་དེར་རྒྱུ་ཞིང་གཤེགས་པར་ཐོས་སོ། །དེ་ལྟར་ཐོས་པ་དང་ཤཱཀྱ་མོ་ལྔ་བརྒྱ་དང་ལྷན་ཅིག་ཏུ་རང་གིས་
མགོ་བྲེགས་ཏེ་ཆོས་གོས་བགོས་སོ། །མགོ་བྲེགས་ཤིང་སྦྱར་མ་གྱོན་ཏེ་བཅོམ་ལྡན་འདས་ཀྱི་དགོངས་མལ་དུ་རྗེས་བཞིན་འབྲང་ཞིང་དོང་ངོ་། །དེ་ནས་བཅོམ་ལྡན་འདས་ཀྱི་ཡུལ་བྲི་རྫི་ནས་ལྗོངས་རྒྱུ་ཞིང་ན་དི་ཀར་བྱོན་ཏེ་ན་དི་ཀའི་
གུ་ཇིའི་གནས་ན་བཞུགས་སོ། །དེ་ནས་གཽ་ཏ་མཱི་སྐྱེ་དགུའི་བདག་མོ་ཆེན་མོ་ལུས་ངལ།  ལུས་ཆད།  ལུས་དུབ་སྟེ།  རྡུལ་གྱིས་ལུས་ལ་ཕོག་བཞིན་དུ་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་པ་དང་།  བཅོམ་ལྡན་འདས་ཀྱི་ཞབས་
<pb id="11.100a"/>
ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །ཕྱོགས་གཅིག་ཏུ་འཁོད་ནས་གཽ་ཏ་མཱི་སྐྱེ་དགུའི་བདག་མོ་ཆེན་མོ་ནི་བཅོམ་ལྡན་འདས་ཀྱིས་ཆོས་ཀྱི་གཏམ་གྱིས་ཡང་དག་པར་བསྟན།  ཡང་དག་པར་བསྐུལ། ཡང་དག་པར་གཟེང་བསྟོད། 
ཡང་དག་པར་དགའ་བར་བྱས་ཏེ།  རྣམ་གྲངས་དུ་མར་ཆོས་ཀྱི་གཏམ་ཡང་དག་པར་བསྟན།  ཡང་དག་པར་བསྐུལ། ཡང་དག་པར་གཟེང་བསྟོད།  ཡང་དག་པར་དགའ་བར་བྱས་ཏེ་ཅང་མི་གསུང་བར་བཞུགས་པ་དང་།  གཽ་ཏ་མཱི་སྐྱེ་དགུའི་
བདག་མོ་ཆེན་མོ་སྟན་ལས་ལངས་ཏེ།  བཅོམ་ལྡན་འདས་གང་ན་བ་དེར་ཐལ་མོ་སྦྱར་ཏེ་ཕྱག་འཚལ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་དེ་སྟེ་བུད་མེད་ཀྱིས་དགེ་སྦྱོང་གི་འབྲས་བུ་བཞི་འཐོབ་པའི་སྐབས་མཆིས་ན་
བུད་མེད་རྣམས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་སྟེ།  བསྙེན་པར་རྫོགས་ནས་དགེ་སློང་མའི་དངོས་པོ་སྤྱོད་ཅིང་བུད་མེད་རྣམས་བཅོམ་ལྡན་འདས་ཀྱི་དྲུང་ན་ཚངས་པར་སྤྱད་པ་སྤྱོད་དུ་གསོལ་ཞེས་གསོལ་པ་དང་། 
བཅོམ་ལྡན་འདས་ཀྱིས་གཽ་ཏ་མཱི་སྐྱེ་དགུའི་བདག་མོ་ཆེན་མོ་ལ་གཽ་ཏ་མཱི་ཁྱོད་འདི་ལྟར་འདི་བཞིན་དུ་ནམ་འཚོའི་བར་དུ་མགོ་བྲེགས་ཏེ་སྦྱར་མ་གྱོན་ལ་ནམ་འཚོའི་བར་དུ་དེ་འབའ་ཤིག་ཡོངས་སུ་རྫོགས་པ། ཡོངས་སུ་དག་པ་དང་། 
བྱང་བར་ཚངས་པར་སྤྱད་པ་སྤྱོད་ཅིག་དང་།  ཁྱོད་ལ་ཡུན་རིང་པོའི་དོན་དང་།  ཕན་པ་དང་། བདེ་བར་འགྱུར་རོ་ཞེས་བཀའ་སྩལ་ཏོ། །གཽ་ཏ་མཱི་སྐྱེ་དགུའི་བདག་མོ་ཆེན་མོས་ལན་གཉིས་ལན་གསུམ་དུ་ཡང་བཅོམ་ལྡན་འདས་ལ་འདི་
སྐད་ཅེས་གསོལ་ཏོ། །བཙུན་པ་དེ་སྟེ་བུད་མེད་ཀྱིས་དགེ་སྦྱོང་གི་འབྲས་བུ་བཞི་འཐོབ་པའི་སྐབས་མཆིས་ན་བུད་མེད་རྣམས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་རྫོགས་ནས་དགེ་སློང་མའི་
དངོས་པོར་སྤྱོད་ཅིང་།  བུད་མེད་རྣམས་བཅོམ་ལྡན་འདས་ཀྱི་དྲུང་ན་ཚངས་པར་སྤྱད་པ་སྤྱོད་དུ་གསོལ།  ཞེས་དེ་སྐད་གསོལ་པ་དང་།  བཅོམ་ལྡན་འདས་ཀྱིས་ལན་གཉིས་ལན་གསུམ་དུ་ཡང་གཽ་ཏ་མཱི་སྐྱེ་དགུའི་བདག་མོ་ཆེན་མོ་ལ་
<pb id="11.100b"/>
གཽ་ཏ་མཱི་ཁྱོད་ཀྱིས་འདི་ལྟར་འདི་བཞིན་དུ་ནམ་འཚོའི་བར་དུ་མགོ་བྲེགས་ཏེ་སྦྱར་མ་གྱོན་ལ་དེ་འབའ་ཞིག་ཡོངས་སུ་རྫོགས་པ་དང་།  ཡོངས་སུ་དག་པ་དང་།   ཡོངས་སུ་བྱང་བར་ཚངས་པར་སྤྱད་པ་སྤྱོད་ཅིག་དང་། ཁྱོད་ལ་ཡུན་རིང་པོའི་དོན་དང་ཕན་
པ་དང་བདེ་བར་འགྱུར་རོ། །གཽ་ཏ་མཱི་སྐྱེ་དགུའི་བདག་མོ་ལ་ལན་གཉིས་ལན་གསུམ་དུ་བཅོམ་ལྡན་འདས་ཀྱིས་མ་གནང་བ་དང་ཕྱི་རོལ་གྱི་སྒོ་ཁང་གི་ཕྱོགས་གཅིག་ཏུ་འདུག་སྟེ་ངུ་ཞིང་མཆི་མ་འབྱིན་ཏོ། །ཚེ་དང་ལྡན་པ་ཀུན་དགའ་བོས་གཽ་
ཏ་མཱི་སྐྱེ་དགུའི་བདག་མོ་ཆེན་མོ་ཕྱི་རོལ་གྱི་སྒོ་ཁང་གི་ཕྱོགས་གཅིག་ཏུ་འདུག་ནས་ངུ་ཞིང་མཆི་མ་བྱུང་བ་མཐོང་ངོ་། །དེ་ལྟར་མཐོང་བ་དང་།  གཽ་ཏ་མཱི་སྐྱེ་དགུའི་བདག་མོ་ཆེན་མོ་ལ་གཽ་ཏ་མཱི་ཁྱོད་ཅིའི་ཕྱིར་ན་ཕྱི་རོལ་གྱི་སྒོ་ཁང་གི་ཕྱོགས་གཅིག་ཏུ་
འདུག་ལ་ངུ་ཞིང་མཆི་མ་འབྱིན་ཅེས་སྨྲས་པ་དང་།  བཙུན་པ་ཀུན་དགའ་བོ་འདི་ལྟར་བུད་མེད་ཀྱིས་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་ནས་བསྙེན་པར་རྫོགས་ཏེ་དགེ་སློང་མའི་དངོས་པོར་མ་གནང་ངོ་། །གཽ་ཏ་མཱི་དེ་ལྟ་ན་
སྡོད་ཅིག་དང་ངས་བཅོམ་ལྡན་འདས་ལ་གསོལ་ལོ། །དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་གང་ན་བ་དེར་སོང་སྟེ་དྲུང་དུ་ཕྱིན་པ་དང་།  བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་
གོ། །ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་བཙུན་པ་དེ་སྟེ་བུད་མེད་དགེ་སྦྱོང་གི་འབྲས་བུ་བཞི་འཐོབ་པའི་སྐབས་མཆིས་ན་བུད་མེད་དག་ལེགས་པར་བཤད་པའི་ཆོས་འདུལ་བ་ལ་རབ་ཏུ་
བྱུང་ཞིང་བསྙེན་པར་རྫོགས་ནས་དགེ་སློང་མའི་དངོས་པོར་སྤྱོད་ཅིང་།  བཅོམ་ལྡན་འདས་ཀྱི་དྲུང་ན་བུད་མེད་རྣམས་ཚངས་པར་སྤྱད་པ་སྤྱོད་དུ་གསོལ་ཞེས་དེ་སྐད་གསོལ་པ་དང་།  ཀུན་དགའ་བོ་ཁྱོད་བུད་མེད་ལེགས་
པར་བཤད་པའི་ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་རྫོགས་ཏེ་དགེ་སློང་མའི་དངོས་པོར་མ་གསོལ་ཅིག །དེ་ཅིའི་ཕྱིར་ཞེ་ན། ཀུན་དགའ་བོ་ལེགས་པར་བཤད་པའི་ཆོས་འདུལ་བ་ལ་བུད་མེད་རབ་ཏུ་ཕྱུང་ན་ཆོས་ཀྱི་
<pb id="11.101a"/>
འདུལ་བ་དེ་ཡུན་རིང་དུ་གནས་པར་མི་འགྱུར་རོ། །དེ་འདི་ལྟ་སྟེ་ཀུན་དགའ་བོ་དཔེར་ན་ཁྱིམ་གང་ན་བུད་མེད་མང་ཞིང་སྐྱེས་པ་ཉུང་བ་དེ་ན་རྐུན་པོ་དང་མི་ལ་རྐུ་བ་རྣམས་ཀྱིས་ཆོམས་པར་འགྱུར་ཞིང་རབ་ཏུ་ཆོམས་པར་འགྱུར་རོ། །ཀུན་
དགའ་བོ་དེ་བཞིན་དུ་ཆོས་འདུལ་བ་ལ་བུད་མེད་རབ་ཏུ་ཕྱུང་ན་ཆོས་འདུལ་བ་དེ་ཡུན་རིང་དུ་གནས་པར་མི་འགྱུར་རོ། །འདི་ལྟ་སྟེ་ཀུན་དགའ་བོ་ཞིང་རྨེད་པའི་ཁྱིམ་བདག་བུ་རམ་ཤིང་ཕུན་སུམ་ཚོགས་པ་ལ་བཙའི་ནད་བྱུང་ན་བུ་རམ་ཤིང་དག་མ་རུང་བར་འགྱུར། 
ཆུད་ཟོས་པར་འགྱུར་རོ། །ཀུན་དགའ་བོ་དེ་ལྟར་དེ་བཞིན་དུ་ཆོས་འདུལ་བ་ལ་བུད་མེད་རབ་ཏུ་བྱུང་ན་ཆོས་ཀྲེ་འདུལ་བ་འདི་ཡུན་རིང་དུ་གནས་པར་མི་འགྱུར་རོ། །འོན་ཀྱང་ཀུན་དགའ་བོ་ངས་བུད་མེད་རྣམས་ལ་དགག་ཅིང་མི་འདའ་བར་བྱ་བའི་ཕྱིར་བླ་མའི་
ཆོས་བརྒྱད་བཅས་པ་ལ་བུད་མེད་ཀྱིས་ནམ་འཚོའི་བར་དུ་བསླབ་པར་བྱའོ། །དེ་འདི་ལྟ་སྟེ་ཀུན་དགའ་བོ་ཁྱིམ་བདག་ཞིང་པས་དབྱར་འདས་ཏེ་སྟོན་གྱི་དུས་ན་ཆུ་བོ་འམ་ཡུར་བ་ཡང་རུང་ཆུ་བཅད་ན་ཆུ་དེ་བགགས་པས་འདའ་བར་མི་འགྱུར་རོ། །ཀུན་དགའ་
བོ་དེ་ལྟར་དེ་བཞིན་དུ་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་བླ་མའི་ཆོས་བརྒྱད་བཅའ་བར་བྱའོ། །དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་གྱིས་ཤིག །བརྒྱད་གང་ཞེ་ན། ཀུན་དགའ་བོ་དགེ་སློང་རྣམས་ལས་
བུད་མེད་རྣམས་ཀྱིས་རབ་ཏུ་འབྱུང་བ་དང་བསྙེན་པར་རྫོགས་ནས་དགེ་སློང་མའི་དངོས་པོར་འགྱུར་བ་རབ་ཏུ་རྟོགས་པར་བྱའོ། །ཀུན་དགའ་བོ་ངས་འདི་ནི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་དང་པོར་
བཅས་ཏེ། དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །ཀུན་དགའ་བོ་དགེ་སློང་མ་དག་གིས་དགེ་སློང་ཕ་རྣམས་ལ་ཟླ་བ་ཕྱེད་ཕྱེད་ཅིང་སྟོན་པའི་ལུང་རྗེས་སུ་བསྟན་པ་བཙལ་བར་བྱའོ། །ཀུན་དགའ་བོ་ངས་འདི་ནི་བུད་མེད་རྣམས་
ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་གཉིས་སུ་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །ཀུན་དགའ་བོ་དགེ་སློང་མ་དག་གིས་དགེ་སློང་ཕ་མེད་པའི་གནས་སུ་དབྱར་ཚུལ་དུ་མི་འཇུག་
<pb id="11.101b"/>
པར་བྱ་སྟེ།  ཀུན་དགའ་བོ་ངས་འདི་ནི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་གསུམ་དུ་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །ཀུན་དགའ་བོ་དགེ་སློང་མ་དབྱར་ཚུལ་དུ་
ཞུགས་པས་དགེ་འདུན་གཉིས་ཀ་ལ་མཐོང་བ་དང་ཐོས་པ་དང་དོགས་པའི་གནས་གསུམ་དུ་སྐབས་དབྱེ་བར་བྱ་སྟེ།  ཀུན་དགའ་བོ་ངས་འདི་ནི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་བཞིར་བཅས་ཏེ།  དེ་ལ་
བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །ཀུན་དགའ་བོ་དགེ་སློང་མས་དགེ་སློང་ཕ་ཚུལ་ཁྲིམས་ཉམས་པ་དང་།  ལྟ་བ་ཉམས་པ་དང་།  སྤྱོད་པ་ཉམས་པ་དང་།  འཚོ་བ་ཉམས་པ་ལ་གླེང་བར་མི་བྱ་དྲན་པར་མི་བྱ་སྟེ།  ཀུན་དགའ་
བོ་དགེ་སློང་མས་དགེ་སློང་ཕ་ལ་ཚུལ་ཁྲིམས་ཉམས་པ་དང་།   ལྟ་བ་ཉམས་པ་དང་།   སྤྱོད་པ་ཉམས་པ་དང་།   འཚོ་བ་ཉམས་པ་རྣམས་གླེང་བ་དང་།   དྲན་པར་བྱེད་པ་དག་མི་གནང་ངོ་། །དགེ་སློང་དག་གིས་ནི་དགེ་སློང་མ་ལ་ཚུལ་ཁྲིམས་
ཉམས་པ་དང་།   ལྟ་བ་ཉམས་པ་དང་།   སྤྱོད་པ་ཉམས་པ་དང་།  འཚོ་བ་ཉམས་པ་ལ་གླེང་བ་དང་།  དྲན་པར་བྱེད་པ་ལ་དགག་པ་མེད་དེ།  ཀུན་དགའ་བོ་ངས་འདི་ནི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་
ཆོས་ལྔར་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །ཀུན་དགའ་བོ་དགེ་སློང་མས་དགེ་སློང་ཕ་ལ་ཚིག་ངན་པ་མི་སྨྲ།  ཁྲོ་བར་མི་བྱ།  བསྡིགས་པར་མི་བྱའོ། །ཀུན་དགའ་བོ་དགེ་སློང་མས་དགེ་སློང་
ལ་ཚིག་ངན་པ་སྨྲ་བ་དང་། ཁྲོ་བ་དང་།  བསྡིགས་པ་རྣམས་མི་གནང་སྟེ།  ཀུན་དགའ་བོ་ངས་འདི་ནི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་དྲུག་པར་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་
བསླབ་པར་བྱའོ། །ཀུན་དགའ་བོ་བླ་མའི་ཆོས་ཉམས་ན་དགེ་སློང་མས་དགེ་འདུན་གཉི་ག་ལ་ཟླ་བ་ཕྱེད་ཀྱི་བར་དུ་མཉེས་པར་བྱ་བ་སྤྱོད་ཅིག །ཀུན་དགའ་བོ་ངས་འདི་ནི་བུད་མེད་རྣམས་
<pb id="11.102a"/>
ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་བདུན་དུ་བཅས་ཏེ།  དེ་ལ་ཀུན་དགའ་བོ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །ཀུན་དགའ་བོ་དགེ་སློང་མ་བསྙེན་པར་རྫོགས་ནས་ལོ་བརྒྱ་ལོན་པས་
ད་བཟོད་བསྙེན་པར་རྫོགས་པའི་དགེ་སློང་ལ་ཚིག་སྙན་པ་དང་།  བསྟོད་པ་དང་ལྡང་བ་དང་།  ཐལ་མོ་སྦྱར་བ་དང་།  ཕྱག་བྱ་བ་བྱ་སྟེ།  ཀུན་དགའ་བོ་ངས་འདི་ནི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་བརྒྱད་དུ་བཅས་
ཏེ།  འདི་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །ཀུན་དགའ་བོ་དེ་སྟེ་གཽ་ཏ་མཱི་སྐྱེ་དགུའི་བདག་མོ་ཆེན་མོས་བླ་མའི་ཆོས་འདི་བརྒྱད་ལ་ཡང་དག་པར་བཟུང་ཞིང་ནན་ཏན་དུ་བྱས་ན་འདི་ཉིད་དེ་ལ་རབ་ཏུ་བྱུང་བའོ། །དེ་ཉིད་བསྙེན་པར་
རྫོགས་པའོ། །དེ་ཉིད་ཉེས་པའི་དངོས་པོ་ཞེས་བཀའ་སྩལ་པ་དང་།  དེ་ནས་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་རང་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་བཅོམ་ལྡན་
འདས་ཀྱི་དྲུང་ནས་སོང་ངོ་། །གཽ་ཏ་མཱི་སྐྱེ་དགུའི་བདག་མོ་ཆེན་མོ་ག་ལ་བ་དེར་དོང་སྟེ་ཕྱིན་པ་དང་།  གཽ་ཏ་མཱི་སྐྱེ་དགུའི་བདག་མོ་ཆེན་མོ་ལ་འདི་སྐད་ཅེས་སྨྲས་སོ། །གཽ་ཏ་མ་བུད་མེད་རྣམས་ཀྱིས་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་
ནས་བསྙེན་པར་རྫོགས་ཏེ་དགེ་སློང་མའི་དངོས་པོར་ནི་གནང་མོད་ཀྱི་འོན་ཀྱང་གཽ་ཏ་མཱི་བཅོམ་ལྡན་འདས་ཀྱི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་བརྒྱད་བཅས་ཏེ།  འདི་ལ་བུད་མེད་རྣམས་ཀྱིས་ནམ་འཚོའི་བར་དུ་
བསླབ་པར་བྱའོ། །ནན་ཏན་དུ་བྱའོ། །བཙུན་པ་ཀུན་དགའ་བོ་བཀའ་སྩལ་པ་དེ་ཉན་ཀྱིས་གསུངས་ཤིག །གཽ་ཏ་མཱི་བཅོམ་ལྡན་འདས་ཀྱིས་ནི་འདི་སྐད་ཅེས་བཀའ་སྩལ་ཏོ། །ཀུན་དགའ་བོ་དགེ་སློང་ལས་བུད་མེད་རྣམས་ཀྱིས་རབ་ཏུ་འབྱུང་བ་དང་
བསྙེན་པར་རྫོགས་ཏེ་དགེ་སློང་མའི་དངོས་པོར་རབ་ཏུ་རྟོགས་པར་བྱའོ། །གཽ་ཏ་མཱི་བཅོམ་ལྡན་འདས་ཀྱིས་འདི་ནི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་བཅས་པ་དང་པོ་སྟེ།  དེ་ལ་བུད་མེད་རྣམས་ཀྱིས་
<pb id="11.102b"/>
ནམ་འཚོའི་བར་དུ་བསླབ་པར་བྱའོ། །གཽ་ཏ་མཱི་བཅོམ་ལྡན་འདས་ཀྱིས་ཡང་བཀའ་སྩལ་པ།  ཀུན་དགའ་བོ་དགེ་སློང་རྣམས་ཀྱི་དྲུང་ན་དགེ་སློང་མས་ཟླ་བ་ཕྱེད་ཕྱེད་ཅིང་སྟོན་པའི་ལུང་རྗེས་སུ་བསྟན་པ་བཙལ་བར་བྱའོ། །གཽ་ཏ་མཱི་བཅོམ་ལྡན་
འདས་ཀྱིས་འདི་ནི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་གཉིས་སུ་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །གཽ་ཏ་མཱི་བཅོམ་ལྡན་འདས་ཀྱིས་ཡང་བཀའ་སྩལ་པ།  ཀུན་
དགའ་བོ་དགེ་སློང་མས་དགེ་སློང་མེད་པའི་གནས་སུ་དབྱར་ཚུལ་དུ་མ་འཇུག་ཅིག །གཽ་ཏ་མཱི་བཅོམ་ལྡན་འདས་ཀྱིས་འདི་ནི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་གསུམ་དུ་བཅས་ཏེ།  འདི་ལ་བུད་མེད་རྣམས་
ཀྱིས་ནམ་འཚོའི་བར་དུ་བསླབ་པར་བྱའོ། །གཽ་ཏ་མཱི་བཅོམ་ལྡན་འདས་ཀྱིས་ཡང་བཀའ་སྩལ་པ།  ཀུན་དགའ་བོ་དབྱར་ཚུལ་དུ་ཞུགས་པའི་དགེ་སློང་མས་དགེ་འདུན་གཉིས་ཀ་ལ་མཐོང་བ་དང་།  ཐོས་པ་དང་།  དོགས་པའི་གནས་གསུམ་
དུ་སྐབས་དབྱེ་བར་བྱའོ། །གཽ་ཏ་མཱི་བཅོམ་ལྡན་འདས་ཀྱིས་འདི་ནི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་བཞིར་བཅས་ཏེ།  འདི་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །གཽ་ཏ་མཱི་
བཅོམ་ལྡན་འདས་ཀྱིས་ཡང་འདི་སྐད་གསུངས་སོ། །ཀུན་དགའ་བོ་དགེ་སློང་མས་དགེ་སློང་ཚུལ་ཁྲིམས་ཉམས་པ་དང་།  ལྟ་བ་ཉམས་པ་དང་།  སྤྱོད་པ་ཉམས་པ་དང་།  འཚོ་བ་ཉམས་པ་ལ་གླེང་བར་མི་བྱ། དྲན་པར་མི་བྱའོ། །
ཀུན་དགའ་བོ་དགེ་སློང་མས་དགེ་སློང་ཚུལ་ཁྲིམས་ཉམས་པ་དང་།  ལྟ་བ་ཉམས་པ་དང་།  སྤྱོད་པ་ཉམས་པ་དང་།  འཚོ་བ་ཉམས་པ་ལ་གླེང་བར་བྱ་བ་དང་།  དྲན་པར་བྱ་བ་མི་གནང་ངོ་། །ཀུན་དགའ་བོ་དགེ་སློང་གིས་ནི་དགེ་སློང་མ་ཚུལ་
ཁྲིམས་ཉམས་པ་དང་།  ལྟ་བ་ཉམས་པ་དང་།  སྤྱོད་པ་ཉམས་པ་དང་།  འཚོ་བ་ཉམས་པ་ལ་གླེང་བར་བྱེད།  དྲན་པར་བྱེད་པ་ལ་མི་གནང་བ་མེད་དོ། །གཽ་ཏ་མཱི་བཅོམ་ལྡན་འདས་ཀྱིས་འདི་ནི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་
<pb id="11.103a"/>
བྱ་བའི་ཕྱིར་བླ་མའི་ཆོས་ལྔ་པར་བཅས་ཏེ་འདི་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །གཽ་ཏ་མཱི་བཅོམ་ལྡན་འདས་ཀྱིས་ཡང་བཀའ་སྩལ་པ།  ཀུན་དགའ་བོ་དགེ་སློང་མས་དགེ་སློང་ལ་ཚིག་ངན་པ་
སྨྲ་བར་མི་བྱའོ། །ཁྲོ་བར་མི་བྱ།  བསྡིགས་པར་མི་བྱའོ། །ཀུན་དགའ་བོ་དགེ་སློང་མས་དགེ་སློང་ལ་ཚིག་ངན་པ་སྨྲ་བ་དང་།  ཁྲོ་བ་དང་། བསྡིགས་པ་རྣམས་མི་གནང་སྟེ།  གཽ་ཏ་མཱི་བཅོམ་ལྡན་འདས་ཀྱིས་འདི་ནི་བུད་མེད་
རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་དྲུག་པར་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །གཽ་ཏ་མཱི་ཡང་བཅོམ་ལྡན་འདས་ཀྱིས་བཀའ་སྩལ་པ།  ཀུན་དགའ་བོ་བླ་མའི་
ཆོས་བྱུང་བའི་དགེ་སློང་མས་དགེ་འདུན་སྡེ་གཉིས་ལ་ཟླ་བ་ཕྱེད་ཀྱི་བར་དུ་མཉེས་པར་སྤྱོད་དོ། །གཽ་ཏ་མཱི་བཅོམ་ལྡན་འདས་ཀྱིས་འདི་ནི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་བདུན་དུ་བཅས་ཏེ།  དེ་ལ་
བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །གཽ་ཏ་མཱི་བཅོམ་ལྡན་འདས་ཀྱིས་ཡང་བཀའ་སྩལ་པ།  བསྙེན་པར་རྫོགས་ནས་ལོ་བརྒྱ་ལོན་པའི་དགེ་སློང་མས་ད་གཟོད་བསྙེན་པར་རྫོགས་པའི་དགེ་སློང་ལ་ཚིག་སྙན་པ་
དང་།  བསྟོད་པ་དང་ལྡང་བ་དང་།  ཐལ་མོ་སྦྱར་བ་དང་། ཕྱག་བྱ་བར་བྱའོ། །གཽ་ཏ་མཱི་བཅོམ་ལྡན་འདས་ཀྱིས་འདི་ནི་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་བརྒྱད་དུ་བཅས་ཏེ། དེ་ལ་བུད་
མེད་རྣམས་ཀྱིས་ནམ་འཚོའི་བར་དུ་བསླབ་པར་བྱའོ། །བཅོམ་ལྡན་འདས་ཀྱིས་ཡང་བཀའ་སྩལ་པ།  ཀུན་དགའ་བོ་དེ་སྟེ་གཽ་ཏ་མཱི་སྐྱེ་དགུའི་བདག་མོ་ཆེན་མོ་བླ་མའི་ཆོས་འདི་བརྒྱད་ཡང་དག་པར་བཟུང་ཞིང་ནན་ཏན་བྱས་ན་དེ་ལ་འདི་
ཉིད་དེའི་རབ་ཏུ་བྱུང་བའོ། །འདི་ནི་བསྙེན་པར་རྫོགས་པའོ། །འདི་ནི་དགེ་སློང་མའི་དངོས་པོ་ཡིན་ནོ་ཞེས་བཀའ་སྩལ་ཏོ། །བཙུན་པ་ཀུན་དགའ་བོ་བཅོམ་ལྡན་འདས་ཀྱིས་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་
<pb id="11.103b"/>
བྱ་བའི་ཕྱིར་བླ་མའི་ཆོས་བརྒྱད་འདི་རྣམས་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བགྱི་བ་འདི་ནི་བདག་གིས་ངག་དང་།  ཡིད་དང་།  སྤྱི་བོས་ཀྱང་མནོད་དོ། །བཙུན་པ་ཀུན་དགའ་བོ་དེ་འདི་ལྟ་སྟེ། རྒྱལ་རིགས་ཀྱི་
བུ་མོ་འམ།  བྲམ་ཟེའི་བུ་མོ་འམ།  རྗེའུ་རིགས་ཀྱི་བུ་མོ་འམ། དམངས་རིགས་ཀྱི་བུ་མོ་ཡང་རུང་རབ་ཏུ་བཀྲུས་པ།  རབ་ཏུ་བྱུགས་པ།  སྐྲ་དང་སེན་མོ་བྱད་བྱས་པ།  གོས་དཀར་པོ་བགོས་པ་ལ་ཁ་ཅིག་གིས་མེ་ཏོག་ཨུཏྤ་ལའི་ཕྲེང་བ་འམ། 
ཙམ་པ་ཀའི་ཕྲེང་བ་དང་།  བ་རི་ཤི་ཀའི་ཕྲེང་བ་དང་།  ཨ་ཏི་མུག་ཏིའི་ཕྲེང་བ་ཡང་རུང་བ་བྱིན་ན་དེས་དེ་ལ་ཡིད་དགའ་རངས་ཏེ་ལག་པ་གཉིས་ཀྱིས་བླངས་ནས་ཡན་ལག་གི་མཆོག་མགོ་བོ་ལ་འཇོག་གོ། །བཙུན་པ་ཀུན་དགའ་བོ་དེ་བཞིན་
དུ་བཅོམ་ལྡན་འདས་ཀྱིས་བུད་མེད་རྣམས་ཀྱི་ཉེས་པ་དགག་ཅིང་མི་འདའ་བར་བྱ་བའི་ཕྱིར་བླ་མའི་ཆོས་བརྒྱད་པོ་འདི་རྣམས་བཅས་ཏེ།  དེ་ལ་བུད་མེད་རྣམས་ཀྱིས་ནམ་འཚོའི་བར་དུ་བསླབ་པར་བགྱི་བ་འདི་དག་ནི་བདག་གིས་ངག་དང་།  ཡིད་དང་། 
སྤྱི་བོས་ཀྱང་མནོད་དེ། བཅོམ་ལྡན་འདས་ཀྱིས་ནམ་གཽ་ཏ་མཱི་སྐྱེ་དགུའི་བདག་མོ་ཆེན་མོས་བླ་མའི་ཆོས་རྣམས་ཉམས་སུ་བླངས་པས་ན་རབ་ཏུ་བྱུང་ཞིང་བསྙེན་པར་རྫོགས་པའི་དགེ་སློང་མའི་དངོས་པོར་གནང་བ་དེ་ན་སངས་རྒྱས་བཅོམ་ལྡན་འདས་ལ་
ཚེ་དང་ལྡན་པ་ཨུ་པཱ་ལིས་བཙུན་པ་བཅོམ་ལྡན་འདས་ཀྱིས་ནི་དེ་སྟེ་གཽ་ཏ་མཱི་སྐྱེ་དགུའི་བདག་མོ་ཆེན་མོས་བླ་མའི་ཆོས་བརྒྱད་ཡང་དག་པར་བཟུང་ནས་ནན་ཏན་བྱས་ན་དེ་ལ་འདི་ཉིད་རབ་ཏུ་བྱུང་བའོ། །འདི་ཉིད་བསྙེན་པར་རྫོགས་པའོ། །འདི་ཉིད་དགེ་སློང་
མའི་དངོས་པོའོ་ཞེས་བཀའ་སྩལ་ན།  བཙུན་པ་དེ་ལས་གཞན་པའི་བུད་མེད་རྣམས་ཇི་ལྟར་རབ་ཏུ་བྱུང་ཞིང་བསྙེན་པར་རྫོགས་ནས་དགེ་སློང་མའི་དངོས་པོར་བགྱི་ཞེས་ཞུས་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  ཨུ་པཱ་ལི་བུད་མེད་
གཞན་ནི་རིམ་བཞིན་དུ་རབ་ཏུ་དབྱུང་ཞིང་བསྙེན་པར་རྫོགས་པར་བྱའོ། །བཅོམ་ལྡན་འདས་ཀྱིས་བུད་མེད་གཞན་ནི་རིམ་བཞིན་དུ་རབ་ཏུ་དབྱུང་ཞིང་བསྙེན་པར་རྫོགས་པར་བྱོས་ཤིག་ཅེས་བཀའ་སྩལ་ན་དགེ་སློང་དག་གིས་
<pb id="11.104a"/>
ཇི་ལྟ་བུ་རིམ་བཞིན་དུ་བྱ་བ་མི་ཤེས་ནས་དེ་ལྟ་བུར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ། གཽ་ཏ་མཱི་སྐྱེ་དགུའི་བདག་མོ་ཆེན་མོ་ལ་སོགས་པ་ཤཱཀྱ་མོ་ལྔ་
བརྒྱ་རྣམས་ནི་བླ་མའི་ཆོས་རྣམས་ཁས་བླངས་པས་རབ་ཏུ་བྱུང་ཞིང་བསྙེན་པར་རྫོགས་ཏེ་དགེ་སློང་མའི་དངོས་པོར་གྱུར་ཏོ། །བུད་མེད་གཞན་ནི་རིམ་བཞིན་བྱས་ཏེ་དགེ་སློང་མ་གང་ལ་ཡང་རུང་རབ་ཏུ་འབྱུང་བར་འདོད་པ་ཞིག་གི་
དྲུང་དུ་འོངས་ནས་དེས་བར་ཆད་ཀྱི་ཆོས་རྣམས་དྲིས་ལ་གཟུང་བར་བྱའོ། །བཟུང་ནས་སྐྱབས་གསུམ་དང་།  དགེ་བསྙེན་མའི་བསླབ་པའི་གཞི་ལྔ་བྱིན་ཅིག །སྐྱབས་གསུམ་གང་ཞེ་ན།  སངས་རྒྱས་དང་།  ཆོས་དང་།  དགེ་འདུན་ནོ། །
བསླབ་པའི་གཞི་ལྔ་གང་ཞེ་ན། སྲོག་གཅོད་པ་རབ་ཏུ་སྤངས་པ་དང་། མ་བྱིན་པར་ལེན་པ་དང་།  འདོད་པས་ལོག་པར་གཡེམ་པ་དང་།  བརྫུན་དུ་སྨྲ་བ་དང་།  ཆང་དང་འབྲུའི་ཁུ་བ་མྱོས་པར་འགྱུར་བ་བག་མེད་པའི་གནས་རབ་ཏུ་སྤངས་
ཤིང་ཆང་དང་འབྲུའི་ཁུ་བ་མྱོས་པ་བག་མེད་པའི་གནས་ལས་རབ་ཏུ་སྤངས་པ་དེ་ལྟར་འདི་བཞིན་དུ་བདག་མིང་འདི་ཞེས་བགྱི་བ་ཡང་དེང་གི་ཉིན་པར་ནས་ནམ་འཚོའི་བར་དུ་མ་བྱིན་པར་ལེན་པ་དང་།  འདོད་པས་ལོག་པར་སྤྱོད་པ་དང་། 
བརྫུན་དུ་སྨྲ་བ་དང་།  ཆང་དང་འབྲུའི་ཁུ་བ་མྱོས་པར་འགྱུར་བ་བག་མེད་པའི་གནས་རབ་ཏུ་སྤངས་པའོ། །འདི་བཞིན་དུ་ཡང་སྐྱབས་སུ་འགྲོ་བ་དང་།  བསླབ་པའི་གཞི་སྦྱིན་པར་བྱའོ། །ཐོག་མར་སྟོན་པ་ལ་ཕྱག་བྱེད་དུ་ཆུག་ཤིག ། 
དེ་ནས་དགེ་སློང་མ་གང་གིས་སྐྱབས་སུ་འགྲོ་བ་དང་བསླབ་པའི་གཞི་སྦྱིན་པ་དེ་ལ་ཕྱག་འཚལ་ཞིང་ཐལ་མོ་སྦྱོར་དུ་ཆུག་ལ།  དེ་ནས་དེས་འདི་སྐད་དུ་སྨྲ་བར་བྱའོ། །འཕགས་མ་དགོངས་ཤིག །བདག་མིང་འདི་ཞེས་བགྱི་བ་ནམ་འཚོའི་བར་དུ་རྐང་པ་
གཉིས་ཀྱི་ནང་ན་གཙོ་བོ་སངས་རྒྱས་ལ་སྐྱབས་སུ་འཆིའོ། །འདོད་ཆགས་དང་བྲལ་བའི་ནང་ན་མཆོག་དམ་པའི་ཆོས་ལ་སྐྱབས་སུ་མཆིའོ། །མང་པོའི་ནང་ན་མཆོག་དགེ་འདུན་ལ་སྐྱབས་སུ་མཆིའོ། །དེ་བཞིན་ལན་གཉིས་ལན་གསུམ་དུ་བྱའོ། །
<pb id="11.104b"/>
དེ་ནས་བསླབ་པའི་གཞི་ལྔ་བྱིན་ཅིག །འཕགས་མ་དགོངས་ཤིག །ཇི་ལྟར་འཕགས་པ་དགྲ་བཅོམ་པ་དེ་དག་གིས་ནམ་འཚོའི་བར་དུ་སྲོག་གཅོད་པ་རབ་ཏུ་སྤངས་ཤིང་སྲོག་གཅོད་པ་ལས་རབ་ཏུ་སྤངས་པ་དེ་བཞིན་དུ་བདག་མིང་འདི་ཞེས་བགྱི་བ་ཡང་དེང་གི་
ཉིན་པར་ནས་བཟུང་སྟེ།  ནམ་འཚོའི་བར་དུ་སྲོག་གཅོད་པ་སྤངས་ཤིང་སྲོག་གཅོད་པ་ལས་རབ་ཏུ་སྤངས་ཏེ་ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པའི་རྗེས་སུ་སློབ་བོ། །རྗེས་སུ་སྒྲུབ་བོ། །རྗེས་སུ་
བགྱིད་དོ། །གཞན་ཡང་ཇི་ལྟར་དགྲ་བཅོམ་པ་དེ་དག་གིས་ནམ་འཚོའི་བར་དུ་མ་བྱིན་པར་ལེན་པ་དང་།  འདོད་པས་ལོག་པར་གཡེམ་པ་དང་།  བརྫུན་དུ་སྨྲ་བ་དང་། ཆང་དང་འབྲུའི་ཁུ་བ་མྱོས་པ་བག་མེད་པའི་གནས་
ནས་སླར་ལོག་སྟེ།  བདག་ཡན་ལག་ལྔ་པོ་འདིས་འཕགས་པ་དགྲ་བཅོམ་པ་དེ་དག་གི་བསླབ་པའི་རྗེས་སུ་སློབ་བོ། །རྗེས་སུ་སྒྲུབ་བོ། །རྗེས་སུ་བགྱིད་དོ། །དེ་བཞིན་དུ་ལན་གཉིས་ལན་གསུམ་དུ་བྱའོ། དེ་ནས་དགེ་འདུན་གྱི་ནང་དུ་སྒྲོགས་པའི་དགེ་སློང་
མ་སྐོས་ཤིག །གང་བསྐོས་པ་དེས་ཀྱང་དགེ་སློང་མ་དེ་ལ་ཁྱོད་ཀྱིས་འདི་ལ་བར་ཆད་ཀྱི་ཆོས་དྲིས་སམ་ཞེས་དྲིས་ཤིག །མ་དྲིས་པར་གྲགས་པར་བྱས་ན་འདས་པ་དང་བཅས་པར་འགྱུར་རོ། །དེ་ནས་དགེ་སློང་མ་དེས་དགེ་འདུན་འདུས་ཤིང་འཁོད་དམ། 
སོ་སོའི་གནས་ཁང་དུ་ཡང་རུང་འདི་སྐད་དུ་སྒྲོགས་ཤིག །གསོན་ཅིག་འཕགས་པའི་དགེ་འདུན་མ་རྣམས་མིང་འདི་ཞེས་བགྱི་བ་འདི་ཁྱིམ་པ་མོ་གོས་དཀར་པོ་སྐྲ་མ་བྲེགས་པ་ལས་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་
རྫོགས་ཏེ་དགེ་སློང་མའི་དངོས་པོར་གསོལ་ན།  མིང་འདི་ཞེས་བགྱི་བ་འདི་སྐྲ་བྲེགས་ཤིང་གོས་ངུར་སྨྲིག་བགོས་ནས་ཡང་དག་པར་དད་པས་ཁྱིམ་ནས་ཁྱིམ་མེད་པར་མཁན་མོ་མིང་འདི་ཞེས་བགྱི་བ་ལས་རབ་ཏུ་འབྱུང་ན། ཅི་རབ་ཏུ་བྱུང་ཤིག་གམ།  ཐམས་ཅད་
ཀྱིས་ཀྱང་དེ་སྟེ་ཡོངས་སུ་དག་ནའོ་ཞེས་སྨྲོས་ཤིག །དེ་སྟེ་འདི་བཞིན་སྨྲ་ན་ནི་ལེགས། འོན་ཏེ་མ་སྨྲས་ན་འདས་པ་དང་བཅས་པར་འགྱུར་རོ། །དེ་ནས་མཁན་མོས་འདྲེག་པའི་དགེ་སློང་མ་ལ་སྐྲ་བྲེག་པར་གསོལ་ཅིག །དེས་ཀྱང་ནུ་མོ་སྐྲ་བྲེག་གམ་
<pb id="11.105a"/>
ཞེས་དྲིས་ཤིག །དེ་སྟེ་བྲེག་གོ་ཞེས་སྨྲ་ན་བྲེག །དེ་སྟེ་མ་ཡིན་ནོ་ཞེས་སྨྲ་ན་འདི་ནས་སོང་ཞེས་སྨྲོས་ཤིག །དགེ་སློང་དག་གིས་སྐྲ་འབྲེག་པའི་དགེ་སློང་མས་དེ་ལྟར་མངོན་དུ་སྤྱད་པའི་ཆོས་བཅས་ཏེ།  སྐྲ་འབྲེག་པའི་དགེ་སློང་མས་
འདི་ལྟར་གྲང་བར་གྱུར་ན་ཆུ་དྲོན་པོས་ཁྲུས་བྱའོ། །འོན་ཏེ་ཚ་བར་གྱུར་པའི་ཚེ་ན་ཆུ་གྲང་མོས་ཁྲུས་བྱའོ། །དེ་ནས་སྐད་ཅིག་གཅིག་ལ་ལུས་ཀྱི་ཆུ་བསྐམས་ཏེ་ཤམ་ཐབས་གྱོན་ཅིག །ཤམ་ཐབས་བསྐོན་པ་ན་མཚན་མ་མེད་པ་འམ། མཚན་
གཉིས་པ་འམ། གླེ་འདམས་པ་མ་ཡིན་ནམ་ཞེས་མོ་མཚན་བརྟག་པར་བྱའོ། །སྐྲ་འདྲེག་པའི་དགེ་སློང་མས་དེ་ལྟར་མངོན་དུ་སྤྱད་པའི་ཆོས་བཅས་པ་ཡང་དག་པར་བླངས་ཏེ་མི་སྤྱོད་ན་འདས་པ་དང་བཅས་པར་འགྱུར་རོ། །དེ་ནས་མཁན་མོས་
དགེ་ཚུལ་མའི་བསླབ་པའི་གཞི་འབོག་པའི་དགེ་སློང་མ་གསོལ་ཅིག །གང་ལ་གསོལ་བ་དེས་སྟོན་པ་ལ་ཕྱག་འཚལ་དུ་ཆུག་ལ་མདུན་དུ་ཙོག་པུར་ཞོག་སྟེ་ཐལ་མོ་སྦྱོར་དུ་ཆུག་ལ་དགེ་ཚུལ་མའི་བསླབ་པའི་གཞི་རྣམས་ཕོག་ཤིག །འཕགས་མ་
དགོངས་ཤིག །ཇི་ལྟར་འཕགས་པ་དགྲ་བཅོམ་པ་དེ་དག་གིས་ནམ་འཚོའི་བར་དུ་སྲོག་གཅོད་པ་སྤངས་ཏེ་སྲོག་གཅོད་པ་ལས་སླར་ལོག་པ་དེ་བཞིན་དུ་བདག་མིང་འདི་ཞེས་བགྱི་བས་ཀྱང་དེང་གི་དུས་འདི་ནས་བཟུང་སྟེ་ནམ་འཚོའི་བར་དུ་སྲོག་གཅོད་པ་
སྤངས་ཏེ་སྲོག་གཅོད་པ་ལས་སླར་ལྡོག་གོ། །བདག་ཡན་ལག་དང་པོ་འདིས་ཇི་ལྟར་འཕགས་པ་དགྲ་བཅོམ་པ་དེ་དག་གིས་བསླབ་པའི་རྗེས་སུ་སློབ་པོ། །རྗེས་སུ་སྒྲུབ་པོ། །རྗེས་སུ་བགྱིད་དོ། །གཞན་ཡང་ཇི་ལྟར་འཕགས་པ་དགྲ་བཅོམ་པ་དེ་དག་གིས་
ནམ་འཚོའི་བར་དུ་མ་བྱིན་པར་ལེན་པ་དང་།  མི་ཚངས་པར་སྤྱོད་པ་དང་།  བརྫུན་དུ་སྨྲ་བ་དང་། འབྲུའི་ཆང་དང་། འབྲས་བུའི་ཆང་མྱོས་པར་འགྱུར་བ་བག་མེད་པའི་གནས་དང་།  གླུ་དང་།  གར་དང་བརྡུང་བ་དང་། ཕྲེང་བ་དང་།  དྲི་དང་།  བྱུག་པ་དང་།  ཁ་དོག་འཆང་བ་
རྣམས་དང་།  མལ་སྟན་མཐོན་པོ་དང་མལ་སྟན་ཆེན་པོ་དང་།  དུས་མ་ཡིན་པར་ཟ་བ་དང་།  གསེར་དངུལ་བླང་བ་རྣམས་སྤངས་ཏེ།  གསེར་དངུལ་བླང་བ་ལས་སླར་ལོག་པ་དེ་བཞིན་དུ་བདག་མིང་འདི་ཞེས་བགྱི་བས་ཀྱང་དེང་གི་དུས་འདི་ནས་བཟུང་སྟེ།   ནམ་འཚོའི་
<pb id="11.105b"/>
བར་དུ་མ་བྱིན་པར་ལེན་པ་དང་།  མི་ཚངས་པར་སྤྱོད་པ་དང་། བརྫུན་དུ་སྨྲ་བ་དང་། འབྲུའི་ཆང་དང་འབྲས་བུའི་ཆང་མྱོས་པར་འགྱུར་བ་བག་མེད་པར་འགྱུར་བའི་གནས་དང་། གླུ་དང་གར་དང་བརྡུང་བ་དང་། ཕྲེང་བ་དང་།  དྲི་དང་།  བྱུག་པ་དང་།  ཁ་དོག་འཆང་བ་རྣམས་དང་། 
མལ་སྟན་མཐོན་པོ་དང་མལ་སྟན་ཆེན་པོ་དང་།  དུས་མ་ཡིན་པར་ཟ་བ་དང་།  གསེར་དངུལ་བླང་བ་དག་སྤངས་ནས་གསེར་དངུལ་བླང་བ་ལས་སླར་ལོག་སྟེ།  བདག་ཡན་ལག་བཅུ་པོ་འདིས་ཇི་ལྟར་འཕགས་པ་དགྲ་བཅོམ་པ་དེ་དག་གིས་བསླབ་པའི་རྗེས་སུ་
སློབ་པོ། །རྗེས་སུ་སྒྲུབ་པོ། །རྗེས་སུ་བགྱིད་དོ། །འདི་ལན་གཉིས་ལན་གསུམ་དུ་སྨྲ་བར་བྱའོ། །མཁན་མོ་མིང་འདི་ཞེས་བགྱི་བ་སྟེ་སློབ་དཔོན་མས་བདག་དགེ་ཚུལ་མར་ཟུང་ཤིག །དེ་སྟེ་ཁྱིམ་དུ་གནས་པ་ལོ་བཅུ་ལོན་པ་འམ།  གཞོན་ནུ་མ་ལོ་བཅྭ་བརྒྱད་
ལོན་པ་དེ་ལ་ནི་ལོ་གཉིས་སུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་གི་བསླབ་པ་བྱིན་ཅིག །འདི་བཞིན་དུ་སྦྱིན་པར་བྱ་སྟེ།  དགེ་སློང་མའི་དགེ་འདུན་འདུས་ཤིང་འཁོད་དོ། །ཉུང་ན་ཡང་དགེ་སློང་མ་བཅུ་གཉིས་འདུས་པའི་འཁོར་ལ་ཕྱག་འཚལ་དུ་
ཆུག་ལ་རྒན་པའི་དྲུང་དུ་ཙོག་པུར་ཞོག་ལ་མཁན་མོར་གསོལ་བར་བྱའོ། །གསོན་ཅིག །འཕགས་མའི་དགེ་འདུན་རྣམས་བདག་མིང་འདི་ཞེས་བགྱི་བས་དོན་གྱི་སླད་དུ་མཚན་ནས་སྨོས་ཏེ། མཁན་མོ་འདི་ཞེས་བགྱི་བ་ལས་རབ་ཏུ་
རྫོགས་པར་བཙལ་ན།  བདག་མིང་འདི་ཞེས་བགྱི་བ་མཁན་མོ་མཚན་འདི་ཞེས་བགྱི་སྟེ།  འཕགས་མའི་དགེ་འདུན་ལས་ལོ་གཉིས་སུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་གི་བསླབ་པ་གསོལ་ན།  འཕགས་མའི་དགེ་འདུན་མས་བདག་
མིང་འདི་ཞེས་བགྱི་བ་ཁྱིམ་ན་གནས་པ་ལོ་བཅུ་ལོན་པ་འམ་གཞོན་ནུ་མ་ལོ་བཅྭ་བརྒྱད་ལོན་ཏེ།  ཆོས་དྲུག་དང་རྗེས་སུ་འབྲང་བའི་ཆོས་དྲུག་གི་བསླབ་པ་ཐུགས་བརྩེ་བ་ཅན་བརྩེ་བའི་སླད་དུ་སྩལ་དུ་གསོལ་ཏེ།  དེ་བཞིན་ལན་གཉིས་ལན་གསུམ་དུ་བྱའོ། །དེའི་
འོག་ཏུ་དགེ་སློང་མ་གཅིག་གིས་གསོལ་བ་ཐོབ་ལ་ལས་བྱོས་ཤིག །གསོན་ཅིག །འཕགས་མའི་དགེ་འདུན་མ་རྣམས་མིང་འདི་ཞེས་བགྱི་བ་ཁྱིམ་ན་གནས་པ་ལོ་བཅུ་ལོན་པ་འམ།  གཞོན་ནུ་མ་ལོ་བཅྭ་བརྒྱད་ལོན་ཏེ་འཕགས་མའི་དགེ་འདུན་མ་
<pb id="11.106a"/>
ལས་ལོ་གཉིས་སུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་གསོལ་ན།  དེ་འཕགས་མའི་དགེ་འདུན་གྱིས་དུས་ལ་བབ་ཅིང་བཟོད་ན་འཕགས་མའི་དགེ་འདུན་མ་རྣམས་ཀྱིས་གནང་ལ་འཕགས་མའི་དགེ་འདུན་མ་རྣམས་ཀྱིས་མིང་འདི་ཞེས་བྱ་བ་
ཁྱིམ་ན་གནས་པ་ལོ་བཅུ་ལོན་པ་འམ།  གཞོན་ནུ་མ་ལོ་བཅྭ་བརྒྱད་མ་སྟེ། ལོ་གཉིས་སུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་གི་བསླབ་པ་སྩོལ་ཅིག །འདི་ནི་གསོལ་བའོ། །ལས་ནི་འདི་བཞིན་དུ་བྱའོ། །གསོན་ཅིག་འཕགས་མའི་དགེ་འདུན་མ་རྣམས་
མིང་འདི་ཞེས་བགྱི་བ་ཁྱིམ་ན་གནས་པ་ལོ་བཅུ་ལོན་པ་འམ། གཞོན་ནུ་མ་ལོ་བཅྭ་བརྒྱད་མ་སྟེ།  འཕགས་མའི་དགེ་འདུན་ལས་ལོ་གཉིས་སུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་གི་བསླབ་པ་གསོལ་ན།  འཕགས་མའི་དགེ་འདུན་མས་མིང་
འདི་ཞེས་བགྱི་བ་ཁྱིམ་ན་གནས་པ་ལོ་བཅུ་ལོན་པ་འམ།  གཞོན་ནུ་མ་ལོ་བཅྭ་བརྒྱད་མ་སྟེ། ལོ་གཉིས་སུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་གི་བསླབ་པ་གསོལ་ན། གང་མིང་འདི་ཞེས་བགྱི་བ་ཁྱིམ་ན་གནས་པ་ལོ་བཅུ་ལོན་པ་འམ། 
གཞོན་ནུ་མ་ལོ་བཅྭ་བརྒྱད་མ་སྟེ།  ཆོས་དྲུག་དང་རྗེས་སུ་འབྲང་བའི་ཆོས་དྲུག་གི་བསླབ་པ་སྩལ་བར་འཕགས་མའི་དགེ་འདུན་རྣམས་གང་བཟོད་པ་ནི་ཅང་མ་གསུང་ཤིག །མི་བཟོད་པ་རྣམས་ནི་གསུངས་ཤིག །མིང་འདི་ཞེས་བགྱི་བ་ཁྱིམ་ན་
གནས་པ་ལོ་བཅུ་ལོན་པ་དང་། གཞོན་ནུ་མ་ལོ་བཅྭ་བརྒྱད་མ་སྟེ། ཆོས་དྲུག་དང་རྗེས་སུ་འབྲང་བའི་ཆོས་དྲུག་འཕགས་མའི་དགེ་འདུན་རྣམས་ཀྱིས་སྩལ་ཏེ། འཕགས་མའི་དགེ་འདུན་མ་རྣམས་བཟོད་ཅིང་གནང་སྟེ་ཅང་མི་གསུང་བས་ན་དེ་དེ་བཞིན་
དུ་འཛིན་ཏོ། །དེ་ནས་དེ་ལ་ཆོས་དྲུག་དང་རྗེས་སུ་འབྲང་བའི་ཆོས་དྲུག་ཞིབ་ཏུ་སྟོན་ཅིག །དྲུག་གང་ཞེ་ན། གཅིག་པུ་གྲོང་དུ་མི་འགྲོ་དང་། །ཆུ་བོ་ཕ་རོལ་མི་རྒལ་ལོ། །སྐྱེས་པ་དག་དང་རེག་མི་བྱ། །སྐྱེས་པ་དང་ཡང་གནས་མི་གཅིག །སྨྱན་དུ་འགྱུར་བ་
མི་བྱ་སྟེ། །ཁ་ན་མ་ཐོ་མི་བཅབ་པོ། །འདི་ནི་དེ་བཞིན་གཤེགས་པ་ཡིས། །གསུང་རབ་ཀྱི་ནི་ཆོས་དྲུག་གསུངས། །རྗེས་སུ་འབྲང་བའི་ཆོས་དྲུག་གང་ཞེ་ན།  གསེར་ལ་སོགས་པ་མི་བཟུང་སྟེ། །གསང་བའི་སྤུ་ནི་བྲེག་མི་བྱ། །ས་ཡང་བརྐོ་
<pb id="11.106b"/>
བར་མི་བྱ་ཞིང་། །གླེན་པས་རྩྭ་སྔོན་མི་གཅད་དོ། །བྱིན་ལེན་མ་བྱས་ཟས་མི་བཟའ། །གཞག་པ་རྣམས་ནི་བཟའ་མི་བྱ། །རྗེས་སུ་འབྲང་བའི་ཆོས་དྲུག་འདི། །བདེ་བར་གཤེགས་པས་མ་གནང་ངོ་། །ནམ་ལོ་གཉིས་སུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་
གིས་བསླབ་པར་གྱུར་ན།  དེ་ནས་ཚངས་པར་སྤྱོད་པ་ལ་རིམ་གྲོར་བྱ་བའི་སྡོམ་པ་སྦྱིན་པར་བྱའོ། །ཐོག་མར་མཁན་མོས་ཆོས་གོས་ལྔ་དང་།  ལྷུང་བཟེད་ཤོམས་ལ་གསང་བ་སྟོན་པ་དང་།  ལས་བྱེད་པའི་དགེ་སློང་མ་གསོལ་ཅིག །དེའི་འོག་ཏུ་དགེ་སློང་མའི་དགེ་འདུན་
མ་རྣམས་འདུས་ཤིང་འཁོད་པ་དང་། ཉུང་ན་ཡང་དགེ་སློང་མ་བཅུ་གཉིས་འདུས་པའི་འཁོར་ལ་ལན་གསུམ་དུ་ཕྱག་བྱས་ནས་མཁན་མོར་གསོལ་བ་བྱས་ཏེ།  དེ་སྟེ་མཁན་མོ་ཡིན་ན་ནི་འདི་བཞིན་གསོལ་ལོ། །དགོངས་ཤིག་མཁན་མོ།  བདག་མིང་འདི་ཞེས་
བགྱི་བ་མཁན་མོ་ལ་མཁན་མོར་གསོལ་ན།  མཁན་མོ་བདག་གི་མཁན་མོར་གྱུར་ཅིག །མཁན་མོ་ལས་བསྙེན་པར་རྫོགས་པར་གསོལ་ལོ། །དེ་སྟེ་སློབ་དཔོན་མ་ལ་ཡང་འདི་སྐད་དུ་གསོལ་བ་བྱའོ། །སློབ་དཔོན་མ་དགོངས་ཤིག །བདག་མིང་འདི་ཞེས་
བགྱི་བ་སློབ་དཔོན་མ་ལས་མཁན་མོར་གསོལ་ཏེ།  སློབ་དཔོན་མ་བདག་གི་མཁན་མོར་གྱུར་ཅིག  །སློབ་དཔོན་མ་མཁན་མོ་ལས་བསྙེན་པར་རྫོགས་པར་གསོལ་ལོ། །དེ་བཞིན་ལན་གཉིས་ལན་གསུམ་མོ། །དེ་ནས་ཆོས་གོས་རྣམས་
བྱིན་གྱིས་བརླབ་པར་བྱའོ། །མཁན་མོ་དགོངས་ཤིག །བདག་མིང་འདི་ཞེས་བགྱི་བའི་ཆོས་གོས་འདི་སྦྱར་མར་བྱིན་གྱིས་བརླབས་ཏེ་བྱས་པ་རྫོགས་པའི་ཆོས་གོས་ཀུན་དུ་སྤྱད་པའོ། །དེ་བཞིན་ལན་གཉིས་ལན་གསུམ།  འདི་བཞིན་དུ་སྟོད་གཡོགས་
དང་།  བར་དུ་བགོ་བ་དང་།  ཁུ་སུལ་དང་། རྔུལ་ཟན་རྣམས་བྱིན་གྱིས་བརླབ་པོ། །དེ་ནས་ལྷུང་བཟེད་དགེ་སློང་མའི་དགེ་འདུན་མ་ལ་བསྟན་ཏོ། །དགེ་སློང་མ་དག་གིས་ལྷུང་བཟེད་བཟང་ངོ་ཞེས་སྨྲོས་ཤིག །དེ་ནས་ལྷུང་བཟེད་བྱིན་གྱིས་བརླབས་ཏེ། 
མཁན་མོ་དགོངས་ཤིག །བདག་མིང་འདི་ཞེས་བགྱི་བའི་ལྷུང་བཟེད་འདི་ནི་དྲང་སྲོང་གི་སྣོད་དེ།  བསླང་བའི་སྣོད་དུ་བྱིན་གྱིས་བརླབ་པོ། །བཟའ་བར་ཀུན་དུ་སྤྱད་དོ། །དེ་བཞིན་ལན་གཉིས་ལན་གསུམ་མོ། །དེའི་འོག་ཏུ་ཐོས་པའི་གནས་ནས་སྤངས་
<pb id="11.107a"/>
ནས་མཐོང་བའི་གནས་སུ་ཐལ་མོ་སྦྱར་ལ་མང་པོ་འདུས་པ་ལོགས་སུ་སྟོན་ལ་ཞོག་ཤིག །དེ་ནས་ལས་བྱེད་པའི་དགེ་སློང་མས་མིང་འདི་ཞེས་བྱ་བའི་གསང་བ་སྟོན་པར་སུ་ལ་གསོལ་སྨྲོས་ཤིག །གང་བསྐོས་པ་དེས་ཀྱང་མིང་འདི་ཞེས་བགྱི་བའོ་ཞེས་
སྨྲོས་ཤིག །དེ་ནས་ལས་བྱེད་པའི་དགེ་སློང་མས་ཐོག་མར་དད་པར་བྱོས་ཤིག །མིང་འདི་ཞེས་བྱ་བ་མཁན་མོ་མིང་འདི་ཞེས་བྱ་བ་སྟེ། མིང་འདི་ཞེས་བྱ་བའི་གསང་བ་སྟོན་པར་དད་དེ།  དེ་སྟེ་དད་ན་དེས་དད་དོ་ཞེས་སྨྲོས་ཤིག །དེ་ནས་ལས་བྱེད་པའི་དགེ་སློང་མས་
གསོལ་བ་ཉི་ཚེ་བྱོས་ཤིག །གསོན་ཅིག་འཕགས་པའི་དགེ་འདུན་མ་རྣམས།  མཁན་མོ་མིང་འདི་ཞེས་བགྱི་སྟེ།  མིང་འདི་ཞེས་བགྱི་བའི་གསང་སྟེ་སྟོན་པར་མིང་འདི་ཞེས་བགྱི་བ་དད་ན།  དེ་སྟེ་འཕགས་མའི་དགེ་འདུན་མ་རྣམས་ཀྱི་དུས་ལ་བབ་ཅིང་
བཟོད་ན།  འཕགས་མའི་དགེ་འདུན་མ་རྣམས་ཀྱིས་གནོང་ཤིག་དང་།  འཕགས་མའི་དགེ་འདུན་མ་རྣམས་མཁན་མོ་མིང་འདི་ཞེས་བགྱི་སྟེ། མིང་འདི་ཞེས་བགྱི་བ་ལ་གསང་བ་སྟོན་ཏེ། འདི་ནི་གསོལ་བའོ། །དེ་ནས་གསང་བ་སྟོན་པའི་དགེ་སློང་མས་
མདུན་དུ་ཙོག་པུར་ཞོག་སྟེ་ཐལ་མོ་སྦྱར་དུ་ཆུག་ལ་སྨྲོས་ཤིག །མིང་འདི་ཞེས་བྱ་བ་ཁྱོད་ཉོན་ཅིག །འདི་ནི་ཁྱོད་ཀྱི་བདེན་པའི་དུས།  འདི་ནི་ཡང་དག་པའི་དུས་ཏེ།  ངས་ཁྱོད་ལ་ཅུང་ཟད་ཅིག་དྲིས་པ་དེ་ཐམས་ཅད་ཁྱོད་ཀྱིས་མ་འཛེམ་པར་བྱུང་བ་ལ་ནི་བྱུང་ཞེས་བྱ། 
མ་བྱུང་བ་ལ་ནི་མ་བྱུང་ཞེས་མ་ནོར་བར་སྨྲོས་ཤིག །ཁྱོད་བུད་མེད་དམ། བུད་མེད་དོ། །ཁྱིམ་དུ་གནས་པ་ལོ་བཅུ་གཉིས་པ་འམ།  གཞོན་ནུ་མ་ལོ་ཉི་ཤུ་ཚང་ངམ་ཚང་ངོ་། །ཁྱོད་ཀྱི་ཆོས་གོས་ལྔ་དང་ལྷུང་བཟེད་དུ་ལྡན་ནམ།  ལྡན་ནོ། །ཁྱོད་ཀྱི་ཕ་མ་དང་
ཁྱིམ་ཐབ་རྣམས་གསོན་ནམ།  ཕ་དང་མ་དང་ཁྱོ་རྣམས་ཀྱིས་གནང་ངམ།  བྲན་མོ་མ་ཡིན་ནམ།  ཕྲོགས་པ་མ་ཡིན་ནམ།  རྙེད་པ་མ་ཡིན་ནམ།  བཙོངས་པ་མ་ཡིན་ནམ།  རྩོད་པ་མེད་དམ།  རྐུས་པ་མ་ཡིན་ནམ།  གཞན་གྱི་ཆགས་པ་མེད་དམ།  སྤྲུལ་པ་
མ་ཡིན་ནམ། རྒྱལ་པོ་ལ་གཙེས་པ་མ་ཡིན་ནམ།  རྒྱལ་པོ་དང་ཁོན་པ་མ་ཡིན་ནམ།  རྒྱལ་པོ་ལ་གནོད་པའི་ལས་བྱེད་པ་མ་ཡིན་ནམ། ཁྱོད་ཀྱིས་རྒྱལ་པོ་ལ་གནོད་པའི་ལས་བྱས་སམ་བྱེད་དུ་བཅུག་པ་མ་ཡིན་ནམ། མི་སྲུན་པ་མ་ཡིན་ནམ།  མྱ་ངན་
<pb id="11.107b"/>
གྱིས་གདུངས་པ་མ་ཡིན་ནམ།  སྦྲུམ་མ་མ་ཡིན་ནམ།  མཚན་མེད་པ་མ་ཡིན་ནམ། མཚན་གཉིས་པ་མ་ཡིན་ནམ།  གླེ་འདམས་པ་མ་ཡིན་ནམ།  རྟག་ཏུ་ཁྲག་འཛག་པ་མ་ཡིན་ནམ།  ཁྲག་མེད་པ་མ་ཡིན་ནམ།  མཚན་མ་ཙམ་ཡོད་པ་མ་ཡིན་ནམ།  དགེ་སློང་བསླུས་
པ་མ་ཡིན་ནམ།  ཕ་བསད་པ་མ་ཡིན་ནམ།  མ་བསད་པ་མ་ཡིན་ནམ།  དགྲ་བཅོམ་པ་བསད་པ་མ་ཡིན་ནམ།  དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་ཕྱུང་བ་མ་ཡིན་ནམ།  མུ་སྟེགས་ཅན་མ་ཡིན་ནམ།  མུ་སྟེགས་ཅན་དུ་འགྲོ་བ་མ་ཡིན་ནམ། 
རྐུན་པོའི་རྒྱལ་མཚན་ཅན་མ་ཡིན་ནམ། རྐུན་གནས་པ་མ་ཡིན་ནམ།  སོ་སོར་གནས་པ་མ་ཡིན་ནམ།  མི་གནས་པ་མ་ཡིན་ནམ།  ཅི་ཁྱོད་སྔོན་རབ་ཏུ་བྱུང་བ་མ་ཡིན་ནམ།  དེ་སྟེ་རབ་ཏུ་བྱུང་བའོ་ཞེས་སྨྲ་ན།  འོ་ན་སླར་སོང་ཤིག་ཅེས་སྨྲོས་ཤིག ། 
དེ་སྟེ་རབ་ཏུ་མ་བྱུང་ཞེས་སྨྲ་ན།  ཅི་ཁྱོད་ཀྱིས་ད་ལྟར་རབ་ཏུ་བྱུང་ནས་ཁྱོད་ཀྱིས་ཚངས་པར་སྤྱོད་པ་ཡང་དག་པར་སྤྱད་དམ།  ཁྱོད་ཀྱིས་དགེ་སློང་མའི་དགེ་འདུན་ལས་ལོ་གཉིས་སུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་བསླབ་པ་གསོལ་ཏམ། 
གསོལ་ཏོ། །ཁྱོད་ཀྱིས་ལོ་གཉིས་སུ་ཆོས་དྲུག་དང་རྗེས་སུ་འབྲང་བའི་ཆོས་དྲུག་གི་བསླབ་པ་བསླབས་སམ།  བསླབས་སོ། །ཁྱོད་ལ་དགེ་སློང་མའི་དགེ་འདུན་གྱིས་ཚངས་པར་སྤྱད་པ་སྐྱེད་པའི་སྡོམ་པ་ཕོག་གམ།  ཕོག་གོ། །ཁྱོད་ལ་དགེ་སློང་མའི་
དགེ་འདུན་གྱིས་སྔར་བྱ་བའི་རྣམས་བྱས་སམ།  བགྱིས་སོ། །ཁྱོད་ཀྱིས་དགེ་སློང་མའི་དགེ་འདུན་རྣམས་ཀྱི་སེམས་གུས་པར་བྱས་སམ། གུས་པར་བགྱིས་སོ། །བར་ཆད་ཀྱི་ཆོས་རྣམས་ལས་ཡོངས་སུ་དག་གམ།  ཡོངས་སུ་དག་གོ། །ཁྱོད་ལ་
གཞན་གྱི་བུ་ལོན་མང་ཡང་རུང་།  ཉུང་ཡང་རུང་ཆགས་པ་མེད་དམ།  ཁྱོད་ཀྱི་མིང་ཅི།  ཁྱོད་ཀྱི་མཁན་མོའི་མིང་ཅི།  བདག་གི་མིང་ནི་འདི་ཞེས་བགྱི། དོན་གྱི་སླད་དུ་མཚན་ནས་སྨོས་ཏེ་མཁན་མོའི་མིང་ནི་འདི་ཞེས་བགྱིའོ། །ཁྱོད་མིང་འདི་ཞེས་བྱ་བ་ཉོན་ཅིག  ། 
བུད་མེད་ཀྱི་ལུས་ལ་གནོད་པར་འགྱུར་བ་ལུས་ཀྱི་ནད་འདི་འདྲ་བ་ཡོད་དེ། དེ་འདི་ལྟ་སྟེ། མཛེ་དང་། འབྲས་དང་།  ཤུ་བ་དང་། ཕོལ་མིག་དང་།  ཚད་པ་དང་།  ཤ་བཀྲ་ཅན་དང་། རྐོམ་པོ་དང་། ཀློག་པ་དང་། རབ་ཏུ་གཡན་པ་དང་། 
<pb id="11.108a"/>
སྐྱིགས་བུ་དང་། སྐྱུགས་པ་དང་།  གཞང་འབྲུམ་དང་། རིམས་དང་། ཟ་ངད་དང་།  མྱོས་པ་དང་། ངལ་བ་དང་།  རྨོང་བུ་དང་། དབུགས་མི་བདེ་བ་དང་།  ལུད་པ་དང་། སྐེམ་པ་དང་།  བརྗེད་བྱེད་དང་།  འཇས་པ་དང་། དཀར་
པོའི་ནད་དང་།  རྐང་འབམ་དང་།  མཁྲིས་པ་དང་།  རྐུབ་འབྲུམ་དང་།  ཡན་ལག་ཚ་བ་དང་།  རྩིབ་ལོགས་ཚ་བ་དང་།  རུས་པ་ཞིགས་པ་དང་།   རིམས་ཞག་གཅིག་པ་དང་།  ཞག་གཉིས་པ་དང་།  ཞག་གསུམ་པ་དང་།  ཞག་བཞི་པ་དང་། 
འདུས་པའི་རིམས་དང་།  རྟག་པའི་རིམས་དང་། ཁྱོད་ཀྱི་ལུས་ལ་འདི་ལྟ་བུའི་ལུས་ཀྱི་ནད་དང་།  ལུས་ལ་གནོད་པར་འགྱུར་བ།  གཞན་དག་མེད་དམ།  དེ་སྟེ་ཡོངས་སུ་གཙང་བར་གྱུར་ན།  གསང་སྟེ་སྟོན་པས་ཇི་ལྟར་བདག་གིས་
ཁྱོད་ལ་དྲིས་པ་དེ་བཞིན་དུ་དགེ་འདུན་གྱི་ནང་དུ་ཡང་སྨྲོས་ཤིག་ཅེས་བསྒོ་ལ་འདིར་འདུག་སྟེ་མ་བོས་ཀྱི་བར་དུ་མ་འོང་ཤིག །དེ་ནས་གསང་སྟེ་སྟོན་པ་ལམ་གྱི་བར་དུ་འདུག་ལ་འདི་སྐད་སྨྲོས་ཤིག །དགོངས་ཤིག་འཕགས་མ།  བདག་གིས་
མིང་འདི་ཞེས་བགྱི་བ་ལ་བར་ཆད་ཀྱི་ཆོས་རྣམས་བསྟན་ཅིང་དྲིས་ན།  ཡོངས་སུ་དག་གོ་ཞེས་ཉིད་མཆི་ན། ཅི་མཆི་ཞིག་གམ།  དགེ་སློང་མ་ཐམས་ཅད་ཀྱིས་ཀྱང་དེ་སྟེ་ཡོངས་སུ་དག་པར་གྱུར་ན་ཚུར་ཤོག་ཅེས་སྨྲོས་ཤིག །དེ་ལྟར་སྨྲས་
ན་ནི་ལེགས། མ་སྨྲས་ན་ནི་འདས་པ་དང་བཅས་པར་འགྱུར་རོ། །དེ་ནས་ལས་བྱེད་པའི་དགེ་སློང་མས་མདུན་དུ་ཞོག་ལ་ཚངས་པར་སྤྱོད་པ་སྐྱེད་པའི་སྡོམ་པ་གསོལ་ཅིག །གསོན་ཅིག་འཕགས་མའི་དགེ་འདུན་མ་རྣམས།  བདག་མིང་
འདི་ཞེས་བགྱི་བ་མིང་འདི་ཞེས་བགྱི་བ་ལས་བསྙེན་པར་རྫོགས་པར་འཚལ་ཏེ།  དེ་ཡང་བདག་མིང་འདི་ཞེས་བགྱི་བ་འཕགས་མའི་དགེ་འདུན་མ་རྣམས་ལས་ཚངས་པར་སྤྱོད་པ་སྐྱེད་པའི་སྡོམ་པ་གསོལ་གྱིས་དོན་གྱི་སླད་དུ་མཚན་ནས་
སྨོས་ཏེ་མཁན་མོ་མིང་འདི་ཞེས་བགྱི་སྟེ། འཕགས་མའི་དགེ་འདུན་གྱིས་བདག་མིང་འདི་ཞེས་བགྱི་བ་ལ་ཚངས་པར་སྤྱོད་པ་སྐྱེད་པའི་སྡོམ་པ་གསོལ་ཅིག །བརྩེ་བ་ཅན་བརྩེ་བའི་ཕྱིར་རོ། །དེ་བཞིན་ལན་གཉིས་ལན་གསུམ་མོ། །
<pb id="11.108b"/>
དེ་ནས་ལས་བྱེད་པའི་དགེ་སློང་མས་གསོལ་བ་ཐོབ་ལ་ལས་བྱོས་ཤིག །གསོན་ཅིག་འཕགས་མའི་དགེ་འདུན་མ་རྣམས། མིང་འདི་ཞེས་བྱ་བ་མིང་འདི་ཞེས་བགྱི་བ་ལས་བསྙེན་པར་རྫོགས་པར་འཚལ་ཏེ། མིང་འདི་ཞེས་བགྱི་བ་འདི་
མཁན་མོའི་མིང་འདི་ཞེས་བགྱི་བ་སྟེ།  འཕགས་མའི་དགེ་འདུན་མ་རྣམས་ལས་ཚངས་པར་སྤྱད་པ་སྐྱེད་པའི་སྡོམ་པ་གསོལ་ན།  དེ་སྟེ་འཕགས་མའི་དགེ་འདུན་མ་རྣམས་ཀྱི་དུས་ལ་བབ་ཅིང་བཟོད་ན་འཕགས་མའི་དགེ་འདུན་མ་རྣམས་ཀྱིས་
གནོང་ཤིག །བདག་མིང་འདི་ཞེས་བགྱི་བ་དགེ་འདུན་གྱི་ནང་དུ་བར་ཆད་ཀྱི་ཆོས་འདི་འདྲི་སྟེ།  འདི་ནི་གསོལ་བའོ། །མིང་འདི་ཞེས་བྱ་བ་ཁྱོད་ཉོན་ཅིག་འདི་ནི་ཁྱོད་ཀྱི་བདེན་པའི་དུས།  འདི་ནི་ཡང་དག་པའི་དུས་ཏེ་ངས་ཁྱོད་ལ་ཅུང་ཟད་ཅིག་དྲིས་པ་དེ་ཐམས་
ཅད་ཁྱོད་ཀྱིས་མ་འཛེམ་པར་བྱུང་བ་ལ་ནི་བྱུང་ཞེས་མ་བྱུང་བ་ལ་ནི་མ་བྱུང་ཞེས་མ་ནོར་བར་སྨྲོས་ཤིག །བུད་མེད་དམ། བུད་མེད་དོ་ཞེས་བྱ་བ་ནས།  ཁྱོད་ཀྱི་ལུས་ལ་འདི་འདྲ་བའི་ནད་ཀྱིས་གནོད་པ་དང་གཞན་ཡང་མེད་དམ།  དེས་མེད་དོ་ཞེས་སྨྲོས་ཤིག་
པའི་བར་དུ་སྦྱར་རོ། །དེ་ནས་གསོལ་བ་བྱོས་ཤིག །གསོན་ཅིག་འཕགས་མའི་དགེ་འདུན་མ་རྣམས། མིང་འདི་ཞེས་བགྱི་བ་འདི་མཁན་མོ་མིང་འདི་ཞེས་བགྱི་བ་ལས་བསྙེན་པར་རྫོགས་པར་འཚལ་ཏེ།  ཁྱིམ་ན་གནས་པ་ལོ་བཅུ་གཉིས་པ་འམ། 
གཞོན་ནུ་མ་ལོ་ཉི་ཤུ་ཚང་ལ་ཆོས་གོས་ལྔ་དང་ལྷུང་བཟེད་དུ་ཡང་ལྡན།  བར་ཆད་ཀྱི་ཆོས་རྣམས་ཀྱང་ཡོངས་སུ་གཙང་ངོ་ཞེས་བདག་ཉིད་མཆི་སྟེ།  མིང་འདི་ཞེས་བགྱི་བ་འདི་མཁན་མོའི་མིང་འདི་ཞེས་བགྱི་སྟེ། འཕགས་མའི་དགེ་འདུན་
མ་རྣམས་ལས་ཚངས་པར་སྤྱད་པ་སྐྱེད་པའི་སྡོམ་པ་གསོལ་ན།  དེ་སྟེ་འཕགས་མའི་དགེ་འདུན་མ་རྣམས་ཀྱི་དུས་ལ་བབ་ཅིང་བཟོད་ན་འཕགས་མའི་དགེ་འདུན་མ་རྣམས་ཀྱིས་གནོང་ལ།  འཕགས་མའི་དགེ་འདུན་མ་རྣམས་ཀྱི་མིང་འདི་ཞེས་
བགྱི་བ་མཁན་མོའི་མིང་འདི་ཞེས་བགྱི་སྟེ། དེ་ལ་ཚངས་པར་སྤྱད་པ་སྐྱེད་པའི་སྡོམ་པ་སྩོལ་ཅིག །མཁན་མོའི་མིང་འདི་ཞེས་བགྱི་སྟེ།  འདི་ནི་གསོལ་བའོ། །ལས་ཀྱང་འདི་བཞིན་བྱའོ། །གསོན་ཅིག་འཕགས་མའི་དགེ་འདུན་མ་རྣམས་
<pb id="11.109a"/>
མིང་འདི་ཞེས་བགྱི་བ་འདི་མིང་འདི་ཞེས་བགྱི་བ་ལས་བསྙེན་པར་རྫོགས་པར་འཚལ་ཏེ།  ཁྱིམ་ན་གནས་པ་ལོ་བཅུ་གཉིས་པ་འམ།  གཞོན་ནུ་མ་ལོ་ཉི་ཤུར་ཚང་ལ་ཆོས་གོས་ལྔ་དང་ལྷུང་བཟེད་དུ་ཡང་ལྡན། 
བར་ཆད་ཀྱི་ཆོས་ཀྱང་གཙང་ངོ་ཞེས་བདག་ཉིད་མཆི་སྟེ། མིང་འདི་ཞེས་བགྱི་བ་འདི་ནི་མཁན་མོ་མིང་འདི་ཞེས་བགྱི་སྟེ།  འཕགས་མའི་དགེ་འདུན་མ་རྣམས་ལ་ཚངས་པར་སྤྱད་པ་སྐྱེད་པའི་སྡོམ་པ་གསོལ་ན།  འཕགས་མའི་
དགེ་འདུན་མ་རྣམས་ཀྱིས་མིང་འདི་ཞེས་བགྱི་བ་ལ་མཁན་མོ་མིང་འདི་ཞེས་བགྱི་སྟེ།  དེ་ལ་ཚངས་པར་སྤྱད་པ་སྐྱེད་པའི་སྡོམ་པ་གསོལ་ན།  འཕགས་མའི་དགེ་འདུན་མ་རྣམས་ལས་མིང་འདི་ཞེས་བགྱི་སྟེ།  མཁན་མོ་མིང་འདི་ཞེས་
བགྱི་སྟེ།  དེ་ལ་ཚངས་པར་སྤྱད་པ་སྐྱེད་པའི་སྡོམ་པ་སྩལ་བར་གང་ལ་བཟོད་པ་དེ་དག་ནི་ཅང་མ་གསུང་ཤིག །གང་ལ་མི་བཟོད་པ་དེ་དག་ནི་གསུངས་ཤིག །འཕགས་མའི་དགེ་འདུན་མ་རྣམས་ཀྱིས་མིང་འདི་ཞེས་བགྱི་བ་ལ་
མཁན་མོ་མིང་འདི་ཞེས་བགྱི་སྟེ།  དེ་ལ་ཚངས་པར་སྤྱད་པ་སྐྱེད་པའི་སྡོམ་པ་སྩལ་ཏེ།  འཕགས་མའི་དགེ་འདུན་མ་རྣམས་ཀྱིས་བཟོད་ཅིང་གནང་བས་ན་ཅང་མི་གསུང་སྟེ།  དེ་དེ་བཞིན་དུ་འཛིན་ཏོ། །དེའི་འོག་ཏུ་དགེ་སློང་ཕའི་དགེ་
འདུན་ཐམས་ཅད་འདུས་ཤིང་འཁོད་དེ་ཉུང་ན་ཡང་དགེ་སློང་གི་གྲངས་བཅུའི་འཁོར་དང་།  དགེ་སློང་མ་ཐམས་ཅད་འདུས་ཤིང་འཁོད་ལ་ཉུང་ན་ཡང་དགེ་སློང་མ་བཅུ་གཉིས་ཀྱི་འཁོར་དུ་ལས་བྱེད་པའི་དགེ་སློང་ཕའི་མདུན་དུ་རྩྭ་ཆུན་པོ་
འམ།  སྟན་ཁོང་ཚངས་ཅན་གྱི་སྟེང་དུ་ཞོག་ལ་ཐལ་མོ་སྦྱར་ཏེ་དགེ་འདུན་གཉིས་ཀ་ལས་བསྙེན་པར་རྫོགས་པར་གསོལ་བར་བྱའོ། །གསོན་ཅིག་བཙུན་པའི་དགེ་འདུན་སྡེ་གཉིས་རྣམས།  བདག་མིང་འདི་ཞེས་བགྱི་བ་དོན་
གྱི་སླད་དུ། མཚན་ནས་སྨོས་ཏེ་མཁན་མོའི་མིང་འདི་ཞེས་བགྱི་བ་ལས་བསྙེན་པར་རྫོགས་པར་འཚལ་ཏེ།  བདག་མིང་འདི་ཞེས་བགྱི་བ་དགེ་འདུན་སྡེ་གཉི་ག་ལས་བསྙེན་པར་རྫོགས་པར་གསོལ་ན།  བཙུན་པའི་
<pb id="11.109b"/>
དགེ་འདུན་གཉིས་ཀས་བདག་བསྙེན་པར་རྫོགས་པར་བགྱི་བར་གསོལ།  བཙུན་པའི་དགེ་འདུན་གཉིས་ཀས་བདག་དབྱུང་བར་གསོལ།  བཙུན་པའི་དགེ་འདུན་གཉི་གས་བདག་རྗེས་སུ་གཟུང་བར་གསོལ། 
བཙུན་པའི་དགེ་འདུན་གཉི་གས་བདག་ལ་ཐུགས་བརྩེ་བར་གསོལ།  ཐུགས་བརྩེ་བ་ཅན་ཐུགས་བརྩེ་བའི་ཕྱིར་རོ། །འདི་བཞིན་ལན་གཉིས་ལན་གསུམ་དུ་བྱའོ། །དེའི་འོག་ཏུ་ལས་བྱེད་པའི་
དགེ་སློང་ཕས་གསོལ་བ་གྱིས་ཤིག །གསོན་ཅིག་བཙུན་པའི་དགེ་འདུན་གཉི་གའི་རྣམས།  མིང་འདི་ཞེས་བགྱི་བ་འདི་མཁན་མོ་མིང་འདི་ཞེས་བགྱི་བ་ལ་བསྙེན་པར་རྫོགས་པར་འཚལ་ཏེ། 
མིང་འདི་ཞེས་བགྱི་བ་འདི་མཁན་མོ་མིང་འདི་ཞེས་བགྱི་སྟེ། དགེ་འདུན་གཉི་ག་ལས་བསྙེན་པར་རྫོགས་པར་གསོལ་ན། དེ་སྟེ་དགེ་འདུན་གཉི་གའི་དུས་ལ་བབ་ཅིང་བཟོད་ན་དགེ་འདུན་གཉི་
གས་གནོང་ཤིག །བདག་གིས་འདི་ལ་དགེ་འདུན་གཉི་གའི་ནང་དུ་བར་ཆད་ཀྱི་ཆོས་རྣམས་འདྲི་སྟེ།  འདི་ནི་གསོལ་བའོ། །མིང་འདི་ཞེས་བྱ་བ་ཁྱོད་ཉོན་ཅིག  །འདི་ནི་ཁྱོད་ཀྱི་བདེན་
པའི་དུས།  འདི་ནི་ཡང་དག་པའི་དུས་ཏེ། ངས་ཁྱོད་ལ་ཅུང་ཟད་ཅིག་དྲིས་པ་དེ་ཐམས་ཅད་ཁྱོད་ཀྱིས་མ་འཛེམ་པར་བྱུང་བ་ལ་ནི་བྱུང་ཞེས་བྱ།  མ་བྱུང་བ་ལ་ནི་མ་བྱུང་ཞེས་མ་ནོར་བར་སྨྲོས་ཤིག  ། 
ཁྱོད་བུད་མེད་དམ།  བུད་མེད་དོ། །ཁྱིམ་ན་གནས་པ་ལོ་བཅུ་གཉིས་དང་།  གཞོན་ནུ་མ་ལོ་ཉི་ཤུ་ཚང་ངམ།  ཚང་ངོ་། །ཁྱོད་ཀྱི་ཆོས་གོས་ལྔ་དང་།  ལྷུང་བཟེད་དུ་ལྡན་
ནམ།  ལྡན་ནོ། །ཁྱོད་ཀྱི་ཕ་དང་།  མ་དང་།  ཁྱིམ་ཐབ་གསོན་ནམ།  གསོན་ནོ། །ཕ་དང་མ་དང་ཁྱིམ་ཐབ་ཀྱིས་གནང་ངམ། གནང་ངོ་། །བྲན་མོ་མ་ཡིན་ནམ།  ཕྲོགས་པ་མ་ཡིན་ནམ། 
<pb id="11.110a"/>
རྙེད་པ་མ་ཡིན་ནམ།  བཙོངས་པ་མ་ཡིན་ནམ།  ཆགས་པ་མེད་དམ།  སྤྲུལ་པ་མ་ཡིན་ནམ།  རྒྱལ་པོའི་གཙེས་པ་མ་ཡིན་ནམ།  རྒྱལ་པོ་དང་འཁོན་པ་མ་ཡིན་ནམ། །རྒྱལ་པོ་ལ་གནོད་པའི་
ལས་བྱེད་པ་མ་ཡིན་ནམ།  ཁྱོད་ཀྱིས་རྒྱལ་པོ་ལ་གནོད་པ་བྱས་པ་འམ།  གནོད་པ་བྱེད་དུ་བཅུག་པ་མ་ཡིན་ནམ།  མི་སྲུན་པ་མ་ཡིན་ནམ། མྱ་ངན་གྱིས་གདུངས་པ་མ་ཡིན་ནམ།  སྦྲུམ་མ་མ་ཡིན་ནམ།  མཚན་
མེད་པ་མ་ཡིན་ནམ།  མཚན་གཉིས་པ་མ་ཡིན་ནམ།  གླེ་འདམས་པ་མ་ཡིན་ནམ།  རྟག་ཏུ་ཁྲག་འཛག་པ་མ་ཡིན་ནམ།  ཁྲག་མེད་པ་མ་ཡིན་ནམ།  མཚན་མ་ཙམ་ཡོད་པ་མ་ཡིན་ནམ།  དགེ་སློང་བསླུས་པ་
མ་ཡིན་ནམ།  ཕ་བསད་པ་མ་ཡིན་ནམ།  མ་བསད་པ་མ་ཡིན་ནམ།  དགྲ་བཅོམ་པ་བསད་པ་མ་ཡིན་ནམ།  དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་ཕྱུང་བ་མ་ཡིན་ནམ། མུ་སྟེགས་ཅན་མ་
ཡིན་ནམ།  མུ་སྟེགས་ཅན་དུ་འགྲོ་བ་མ་ཡིན་ནམ།  རྐུན་པོའི་རྒྱལ་མཚན་ཅན་མ་ཡིན་ནམ།  རྐུན་གནས་པ་མ་ཡིན་ནམ།  སོ་སོར་གནས་པ་མ་ཡིན་ནམ།  མི་གནས་པ་མ་ཡིན་ནམ། ཅི་
ཁྱོད་སྔོན་རབ་ཏུ་བྱུང་ངམ།  དེ་སྟེ་རབ་ཏུ་བྱུང་ངོ་ཞེས་སྨྲ་ན།  འོ་ན་སོང་ཤིག་ཅེས་སྨྲོས་ཤིག  །དེ་སྟེ་རབ་ཏུ་མ་བྱུང་ངོ་ཞེས་ཟེར་ན།   ཅི་ཁྱོད་ད་ལྟར་རབ་ཏུ་བྱུང་ངམ།  བྱུང་ངོ་། །ཅི་ཁྱོད་ཀྱིས་ཚངས་པར་
སྤྱད་པ་ཡང་དག་པར་སྤྱད་དམ།  ཅི་ཁྱོད་ཀྱིས་དགེ་སློང་མའི་དགེ་འདུན་གྱིས་ལོ་གཉིས་སུ་ཆོས་དྲུག་དང་།  རྗེས་སུ་འབྲང་བའི་ཆོས་དྲུག་བསླབ་པ་བྱིན་ནམ།  བྱིན་ནོ། །ཁྱོད་ཀྱིས་ལོ་གཉིས་སུ་ཆོས་དྲུག་དང་རྗེས་སུ་
འབྲང་བའི་ཆོས་དྲུག་བསླབ་པ་བསླབས་སམ།  བསླབས་སོ། །ཁྱོད་ལ་དགེ་སློང་མའི་དགེ་འདུན་གྱིས་ཚངས་པར་སྤྱད་པ་སྐྱེད་པའི་སྡོམ་པ་ཕོག་གམ།  ཕོག་གོ། །ཁྱོད་ལ་དགེ་སློང་མའི་དགེ་འདུན་གྱིས་སྔར་བྱ་བའི་ལས་རྣམས་
<pb id="11.110b"/>
བྱས་སམ།  བགྱིས་སོ། །ཁྱོད་ཀྱིས་དགེ་སློང་མའི་དགེ་འདུན་རྣམས་ཀྱི་སེམས་གུས་པར་བྱས་སམ།  གུས་པར་བགྱིས་སོ། །བར་ཆད་ཀྱི་ཆོས་རྣམས་ལས་ཡོངས་སུ་དག་གམ། ཡོངས་སུ་དག་གོ། །ཁྱོད་ལ་
གཞན་གྱི་མང་ཡང་རུང་། ཉུང་ཡང་རུང་ཆགས་པ་མེད་དམ།  ཁྱོད་ཀྱི་མིང་ཅི།  ཁྱོད་ཀྱི་མཁན་མོའི་མིང་ཅི།  བདག་གི་མིང་ནི་འདི་ཞེས་བགྱི།  དོན་གྱི་སླད་དུ་མཚན་ནས་སྨོས་ཏེ་མཁན་མོའི་མིང་ནི་འདི་ཞེས་བགྱིའོ། །
མིང་འདི་ཞེས་བྱ་བ་ཁྱོད་ཉོན་ཅིག །བུད་མེད་ཀྱི་ལུས་ལ་གནོད་པར་འགྱུར་བ་ལུས་ཀྱི་ནད་འདི་འདྲ་བ་ཡོད་དེ།  དེ་འདི་ལྟ་སྟེ། མཛེ་དང་།  འབྲས་དང་།  ཤུ་བ་དང་།  ཕོལ་མིག་དང་།  ཚད་པ་དང་།  ཤ་བཀྲ་ཅན་
དང་།  རྐོམ་པོ་དང་།  གློག་པ་དང་།  རབ་ཏུ་གཡའ་བ་དང་། སྐྱུགས་པ་དང་།  གཞང་འབྲུམ་དང་།  སྐྱིགས་བུ་དང་།  རིམས་དང་། ཟ་ངད་དང་།  མྱོས་པ་དང་།  ངལ་བ་དང་།  མགོ་གཡུང་དང་། 
ཚད་པ་དང་།  ལུད་པ་དང་།  དབུགས་མི་བདེ་བ་དང་།  སྐེམ་པ་དང་། བརྗེད་བྱེད་དང་།  འཇས་པ་དང་།  ནད་དཀར་པོ་དང་།  རྐང་འབམ་དང་། མཁྲིས་པ་དང་།  རྐུབ་འབྲུམ་དང་།  ཡན་ལག་ཚ་
བ་དང་།  རྩིབ་ལོགས་ཚ་བ་དང་།  རུས་པ་ཞིགས་པ་དང་།  རིམས་ཞག་གཅིག་པ་དང་། གཉིས་པ་དང་། གསུམ་པ་དང་།  བཞི་པ་དང་། འདུས་པའི་རིམས་དང་། རྟག་པའི་རིམས་དང་།  ཁྱོད་
ཀྱི་ལུས་ལ་འདི་ལྟ་བུའི་ལུས་ཀྱི་ནད་དང་།  ལུས་ལ་གནོད་པར་འགྱུར་བ་དང་། དེ་ལས་གཞན་ཀྱང་མེད་དམ་དེ་ལས་ཁྱོད་ཀྱིས་ཡང་དག་པ་ཇི་བཞིན་པར་སྨྲོས་ཤིག།            །། 
