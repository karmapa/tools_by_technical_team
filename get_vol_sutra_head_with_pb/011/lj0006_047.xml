<pb id="11.208a"/>
དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་།  བྲམ་ཟེ་ཁ་ཅིག་དད་པས་བྱིན་པ་དག་ཡོངས་སུ་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ།  འཇིགས་པར་འགྱུར་བ་དང་། 
བདེ་བར་འགྱུར་བ་དང་།  ལོ་ཉེས་པར་འགྱུར་བ་དང་།  ལོ་ལེགས་པར་འགྱུར་བ་དང་།  ཆར་འབབ་མི་མཁས་པར་འགྱུར་བ་དང་།  ཆར་འབབ་མཁས་པར་འགྱུར་བ་དང་།  ཡམས་ཀྱི་ནད་འབྱུང་བར་འགྱུར་བ་དང་།  ཡམས་ཀྱི་ནད་འབྱུང་བར་
མི་འགྱུར་བ་སྟེ།  དགེ་སྦྱོང་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ།།                  །།འདུལ་བ་ཕྲན་ཚེགས་ཀྱི་གཞི། <bampo n="6.47" zh="11.505"/>བམ་པོ་བཞི་བཅུ་རྩ་བདུན་པ། འདི་ལྟར་ཡང་མ་སྡུག་དགེ་སྦྱོང་ངམ། བྲམ་
ཟེ་ཁ་ཅིག་དད་པས་བྱིན་པ་ཡོངས་སུ་སྤྱད་ནས་ཡོན་པོའི་རིག་པས་ལོག་པར་འཚོ་བས་འཚོ་བར་བྱེད་པ་འདི་ལྟ་སྟེ། ནང་གི་རྒྱལ་པོ་ནི་རྒྱལ་བར་འགྱུར་བ་དང་།  ཕྱིའི་རྒྱལ་པོ་ནི་ཕམ་པར་འགྱུར་བ་དང་།  ཕྱིའི་རྒྱལ་པོ་ནི་རྒྱལ་བར་འགྱུར་བ་དང་།  ནང་
གི་རྒྱལ་པོ་ནི་ཕམ་པར་འགྱུར་བ་དང་།  ནང་གི་རྒྱལ་པོ་ནི་འབྲོས་པར་འགྱུར་བ་དང་།  ཕྱིའི་རྒྱལ་པོ་སྙེགས་པར་འགྱུར་བ་དང་།  ཕྱིའི་རྒྱལ་པོ་འབྲོས་པ་དང་།  ནང་གི་རྒྱལ་པོ་སྙེགས་པར་འགྱུར་བ་སྟེ།  དགེ་སྦྱོང་ནི་ཡོན་པོའི་རིག་པས་ལོག་
པར་འཚོ་བས་འཚོ་བར་བྱེད་པ་དེ་ལྟ་བུ་ལས་སླར་ལོག་པ་ཡིན་ནོ། །འདི་ལྟར་ཡང་མ་སྡུག་དགེ་སྦྱོང་ངམ།  བྲམ་ཟེ་ཁ་ཅིག་དད་པས་བྱིན་པ་ཡོངས་སུ་སྤྱད་དེ།  ཡོན་པོའི་རིག་པས་འཚོ་བས་འཚོ་བར་བྱེད་པ་འདི་ལྟ་སྟེ།  ལས་སུ་ནི་ཉི་མ་དང་། 
ཟླ་བ་ལམ་ལས་གོལ་བར་འགྲོ་བ་དང་།  ཉི་མ་གཟའི་ལམ་དང་། ཟླ་བ་གཟའི་ལམ་དང་།  སྐར་མདའ་ལྟུང་བ་དང་། ཕྱོགས་སུ་ཤར་བ་དང་། ཕྱོགས་སུ་ཚིག་པ་དང་།  བར་སྣང་ལ་ལྷ་རྣམས་རྔ་རྡུང་བ་དང་།  ཉི་མའི་ལམ་གཟའ་མ་ཡིན་
པ་དང་།  ཟླ་བའི་ལམ་གཟའ་མ་ཡིན་པ་དང་།  སྐར་མདའ་ལྟུང་བ་དང་།  ཕྱོགས་སུ་ཤར་བ་དང་།  ཕྱོགས་སུ་ཚིག་པ་དང་།  བར་སྣང་ལ་ལྷ་རྣམས་རྔ་རྡུང་བ་དང་། ཉི་མ་དང་ཟླ་བ་གཉིས་དེ་ལྟ་བུར་འཕྲུལ་ཆེ་བ་མཐུ་ཆེ་བ་དེ་ལྟར་ལམ་དུ་ཤར། 
<pb id="11.208b"/>
ལམ་མ་ཡིན་པར་ཤར།  འདི་ལྟར་ལམ་དུ་ནུབ།  འདི་ལྟར་ལམ་མ་ཡིན་པར་ནུབ།  ལམ་འདི་ལྟ་བུར་གྱུར་ན་ཉོན་མོངས་པ་དང་།  རྣམ་པར་བྱང་བར་སྦྱོར་རོ། །དགེ་སྦྱོང་ནི་ཡོན་པོའི་རིག་པས་ལོག་པར་འཚོ་བས་འཚོ་བ་དེ་ལྟ་བུ་ལས་སླར་ལོག་པ་
ཡིན་ནོ། །འདི་ལྟར་ཡང་ཨ་འབའ་སྟ། དགེ་སྦྱོང་ངམ།  བྲམ་ཟེ་ཁ་ཅིག་དད་པས་བྱིན་པ་ཡོངས་སུ་སྤྱད་དེ་ཡོན་པོའི་རིག་པས་ལོག་པར་འཚོ་བས་འཚོ་བར་བྱེད་པ་འདི་ལྟ་སྟེ།  ཉི་མ་དང་ཟླ་བ་གཉིས་ལམ་གོལ་བ་འདི་ལྟ་བུར་སོང་ན་རྣམ་པར་སྨིན་པ་འདི་ལྟ་
བུར་འགྱུར་རོ། །རྣམ་པ་འདི་ལྟ་བུའི་རྣམ་པར་སྨིན་པ་ནི་ཉི་མའི་གཟའ་དང་། ཟླ་བའི་གཟའ་ལས་འདི་ལྟ་བུར་ཞུགས་ཤིང་སྐར་མདའ་ལྟུང་བ་དང་།  ཕྱོགས་སུ་ཤར་བ་དང་།  ཕྱོགས་སུ་ཚིག་པ་དང་།  བར་སྣང་ལ་ལྷ་རྣམས་རྔ་རྡུང་བ་ན་རྣམ་པ་འདི་ལྟ་བུར་སྨིན། 
ཉི་མ་དང་ཟླ་བ་འདི་ལྟ་བུར་འཕྲུལ་ཆེ། མཐུ་ཆེ་བ།  ལམ་འདི་ལྟ་བུར་ནི་ཤར།  ལམ་འདི་ལྟ་བུར་ནི་ནུབ།  ལམ་འདི་ལྟ་བུར་གྱུར་ན་ཉོན་མོངས་པ་དང་།  རྣམ་པར་བྱང་བ་བདེ་བ་རྣམ་པར་སྨིན་པ་འདི་ལྟ་བུར་འགྱུར་རོ་ཞེས་སྟོན་གྱི།  དགེ་སྦྱོང་ནི་ཡོན་པོའི་རིག་
པས་ལོག་པར་འཚོ་བ་དེ་ལྟ་བུ་ལས་སླར་ལོག་པ་ཡིན་ཏེ།  དེ་ནི་འཕགས་པའི་ཚུལ་ཁྲིམས་ཀྱི་ཕུང་པོ་དེ་ལྟ་བུ་དང་ལྡན་པས་ན་ནང་གི་ཁ་ན་མ་ཐོ་བ་མེད་པས་བདེ་བ་སོ་སོར་མྱོང་ངོ་། །དེས་དབང་པོ་ཡུལ་ལས་བཟློག་སྟེ།  གནས་པས་ན་དྲན་པ་
ཀུན་བསྲུངས་པའོ། །དྲན་པ་གསལ་བ།  དྲན་པ་བསྲུངས་པའི་ཡིད་ཀྱིས་སྙོམས་པའི་གནས་སུ་སྤྱོད་དོ། །དེ་མིག་གིས་གཟུགས་མཐོང་ཡང་མཚན་མར་མི་འཛིན་པ་དང་།  འབྲུར་མི་འཛིན་པར་འགྱུར་བ་ནི་གང་གི་ཕྱིར་མིག་གི་དབང་པོའི་སྡོམ་
པས་མ་བསྡམས་པས་གནས་པ་ན་ཆགས་པ་དང་།  ཡིད་བློང་བ་དང་།  འཇིག་རྟེན་གྱི་སྡིག་པ་མི་དགེ་བའི་ཆོས་ཀྱི་སེམས་རྗེས་སུ་འཇུག་པ་དེ་དག་ལ་སྡོམ་པའི་ཕྱིར་ནན་ཏན་བྱེད་དེ།  མིག་གི་དབང་པོ་བསྲུངས་པས་མིག་གི་དབང་པོ་སྡོམ་
པར་བྱེད་དོ། །དེ་བཞིན་དུ་རྣ་བས་ནི་སྒྲ་ལ།  སྣས་ནི་དྲི་ལ།  ལྕེས་ནི་རོ་ལ།  ལུས་ཀྱིས་ནི་རེག་བྱ་ལ།  ཡིད་ཀྱིས་ནི་ཆོས་ལ་ཤེས་ཀྱང་མཚན་མར་འཛིན་པར་མི་བྱེད།  འབྲུར་འཛིན་པར་མི་བྱེད་དེ་གང་གི་ཕྱིར་ཡིད་ཀྱི་དབང་པོའི་སྡོམ་པས་མ་བསྡམས་པར་
<pb id="11.209a"/>
སྤྱོད་དེ་ཆགས་པ་དང་།  ཡིད་བློང་བ་དང་།  འཇིག་རྟེན་གྱི་སྡིག་པ་མི་དགེ་བའི་ཆོས་ཀྱི་རྗེས་སུ་འཇུག་པ་དེ་དག་གིས་སྡིག་པ་འཐོབ་བོ། །ཡིད་ཀྱིས་བསྡམས་པས་ཡིད་ཀྱི་དབང་པོ་སྡོམ་པར་བྱེད་དོ། །དེ་ལ་འཕགས་པའི་ཚུལ་
ཁྲིམས་འདི་དང་ལྡན་པས་ན་དབང་པོ་ཡུལ་ལས་བཟློག་པ་འདིས་ན་ནང་གི་ཁ་ན་མ་ཐོ་བ་མེད་དེ་བདེ་བ་སོ་སོར་མྱོང་ངོ་། །དེ་འོང་བ་དང་།  འགྲོ་བ་རབ་ཏུ་ཤེས་ཏེ་གནས་པར་གྱུར་པས་ན་སྣང་བ་དང་།  ཀུན་དུ་སྣང་བ་དང་།  བསྐུམ་པ་དང་།  བརྐྱང་བ་
དང་།  སྦྱར་མ་དང་།  ཆོས་གོས་དག་དང་།  ལྷུང་བཟེད་དག་བཟུང་བ་དང་། འགྲོ་བ་དང་། འགྲེང་བ་དང་།  འདུག་པ་དང་།  ཉལ་བ་དང་།  མི་ཉལ་བ་དང་།  སྨྲ་བ་དང་།  ཅང་མི་ཟེར་བ་དང་།  གཉིད་ཀྱིས་རྨྱ་བ་དང་།  མྱ་ངན་བསལ་བར་བྱེད་པ་དག་ཤེས་
ཤིང་གནས་པར་འགྱུར་རོ། །དེས་འཕགས་པའི་ཚུལ་ཁྲིམས་ཀྱི་ཕུང་པོ་དང་ལྡན་པ་དང་།  དབང་པོ་དབེན་པ་དང་།  དེས་རབ་ཏུ་དྲན་པ་དང་།  ཡང་དག་པར་རབ་ཏུ་ཤེས་པ་དང་ལྡན་པས་ནང་གི་ཁ་ན་མ་ཐོ་བ་མེད་པ་བདེ་བ་ཡང་དག་པར་ཚོར་ཏེ།  དེ་ནས་
དབེན་པར་གནས་ཏེ། དགོན་པ་དང་།  ཤིང་དྲུང་དང་།  ཁྱིམ་སྟོང་པ་དང་།  དབེན་པར་གྱུར་པ་འམ།  ཤིང་དྲུང་དུ་གྱུར་པ་འམ།  ཁྱིམ་སྟོང་པར་གྱུར་པ་དག་ཏུ་འདུག་སྟེ། སྐྱིལ་མོ་དཀྲུང་བཅས་ནས།  ལུས་དྲང་པོར་བསྲང་སྟེ།  དྲན་པ་མངོན་དུ་བཞག་
ནས་དེས་འཇིག་རྟེན་གྱི་ཆགས་པ་སྤངས་ཏེ།  ཆགས་པ་དང་བྲལ་བའི་སེམས་མང་པོར་སྤྱོད་ཅིང་ཆགས་སེམས་ཡོངས་སུ་སྦྱོང་ངོ་། །གནོད་སེམས་དང་། རྨུགས་པ་དང་།  གཉིད་དང་།  དྲེགས་པ་དང་།  འགྱོད་པ་དང་།  ཐེ་ཚོམ་འཇིག་རྟེན་
དུ་སྤངས་པས་རེ་བ་དང་བྲལ།  ཐེ་ཚོམ་ལས་བྲལ་བ་ཡིན་ནོ། །དེ་དགེ་བའི་ཆོས་འདི་ལྟ་བུ་འམ།  ཇི་ལྟ་བུ་ཞེས་བྱ་བའི་ཐེ་ཚོམ་གྱི་སེམས་ཡོངས་སུ་སྦྱོང་ངོ་། །འདི་ལྟ་སྟེ་མ་སྡུག་སྐྱེས་བུ་ཞིག་གིས་སྐྱིན་པོ་བླངས་ཏེ། དེས་དེ་ལས་སུ་བྱ་བ་ལ་སྦྱར་
ན་དེས་ལས་དེ་ཡང་འབྱོར་ནས་དེས་དེ་སྐྱིན་པོ་དེ་བསབས་ལ་བུད་མེད་དག་གསོ་བ་ཙམ་གྱི་རང་གི་ནོར་ཀྱང་ཡོད་ནས་དེ་འདི་སྙམ་དུ་སེམས་པར་གྱུར་ཏོ། །བདག་གིས་སྐྱིན་པོ་བླངས་ཏེ་ལས་ལ་སྦྱར་བས་ན་བདག་གིས་ལས་དེ་འབྱོར་ཏེ་དེས་ན་བདག་གིས་
<pb id="11.209b"/>
སྐྱིན་པོ་དེ་ཡང་བསབས་ལ་བུད་མེད་དག་གསོ་བ་ཙམ་གྱི་ནོར་ཀྱང་ཡོད་དོ་སྙམ་དུ་གྱུར་ནས་དེ་དེའི་རྒྱུས་བདེ་བ་དང་། ཡིད་དགའ་བར་གྱུར་ཏོ། །འདི་ལྟ་སྟེ།  མ་སྡུག་སྐྱེས་བུ་ཞིག་ནད་བུ་ཅན་ཏེ། སྡུག་བསྔལ་ཞིང་ནད་ཚབས་ཆེ་བ་དེ་ཁ་ཟས་ཟོས་པ་དང་ལུས་ལ་
གནོད།  སྐོམ་འཐུངས་ན་ནི་ལྟོ་མི་བདེ་བར་འགྱུར་རོ། །དེ་དུས་ཕྱི་ཞིག་ན་བདེ་བ་དང་། ནད་མེད་པ་དང་།  སྟོབས་དང་ལྡན་པར་གྱུར་པས་ཁ་ཟས་ཟོས་ན་ནི་ལུས་ལ་ཕན་ལ་སྐོམ་འཐུངས་ན་ནི་ལྟོ་ལ་མི་གནོད་ནས་དེ་འདི་སྙམ་དུ་སེམས་པར་གྱུར་ཏོ། །བདག་
སྔོན་ནི་ནད་བུ་ཅན་སྡུག་བསྔལ་ཞིང་ན་ཚབས་ཆེ་བར་གྱུར་ཏེ། བདག་དེ་བས་ན་ཁ་ཟས་ཟོས་ན་ནི་ལུས་ལ་གནོད།  སྐོམ་འཐུངས་ན་ནི་ལྟོ་མི་བདེའོ། །བདག་ད་ལྟར་ནི་བདེ་ཞིང་ནད་མེད་དེ་སྟོབས་དང་ལྡན་པས་ཁ་ཟས་ཟོས་ན་ནི་ལུས་ལ་ཕན་
ལ་སྐོམ་འཐུངས་ན་ནི་ལྟོ་ལ་མི་གནོད་དོ་སྙམ་ནས་དེ་དེའི་རྒྱུས་བདེ་བར་གྱུར།  ཡིད་དགའ་བར་གྱུར་ཏོ། །འདི་ལྟ་སྟེ།  མ་སྡུག་སྐྱེས་བུ་ཞིག་བྲན་དང་།  མངག་གཞུག་པ་དང་།  བསྒོ་བ་དང་།  སྤྱད་པ་དང་།  འདི་ལྟར་རང་ཉམ་དུ་འགྲོར་མེད་པར་གྱུར་པ་
དེ་དུས་གཞན་ཞིག་ན་བྲན་མ་ཡིན།  མངག་གཞུག་པ་མ་ཡིན།  བསྒོ་བ་མ་ཡིན།  བཀོལ་བ་མ་ཡིན།  འདི་ལྟར་རང་ཉམ་དུ་འགྲོར་ཡོད་དེ་དེ་འདི་སྙམ་དུ་གྱུར་ཏོ། །བདག་སྔོན་བྲན་དང་།  མངག་གཞུག་པ་དང་།  བསྒོ་བ་དང་།  བཀོལ་བ་དང་།  འདི་ལྟར་
རང་ཉམ་དུ་འགྲོར་མེད་པར་གྱུར་ཏོ། །བདག་ད་ལྟར་ནི་བྲན་མ་ཡིན། མངག་གཞུག་པ་མ་ཡིན།  བཀོལ་བ་མ་ཡིན།  འདི་ལྟར་རང་ཉམ་དུ་འགྲོར་ཡོད་དེ།  དེ་དེའི་རྒྱུས་བདེ་བར་གྱུར།  ཡིད་དགའ་བར་གྱུར་ཏོ། །འདི་ལྟ་སྟེ། ཨ་མ་འབའ་སྟ་སྐྱེས་བུ་ཞིག་
ལག་པ་ཕྱིང་ཀ་ལོག་ཏུ་དམ་དུ་བཅིངས་པས་བཅིངས་པར་གྱུར་ནས།  དེ་དེ་ལས་ཐར་ནས་བཀྲ་ཤིས་པ་བདེ་བ་མི་འགོད་པ་སྟེ་དེ་འདི་སྙམ་དུ་གྱུར་ཏོ། །བདག་སྔོན་ནི་ལག་པ་ཕྱིང་ཀ་ལོག་ཏུ་བཅིངས་པས་བཅིངས་པར་གྱུར།  བདག་ད་ལྟར་ནི་དེ་ལས་
ཐར་བས་བཀྲ་ཤིས་པ་དང་།  བདེ་བ་དང་།  མ་གོད་པ་སྟེ།  དེ་དེའི་རྒྱུས་ཡིད་དགའ་བར་གྱུར་ཏོ། །འདི་ལྟ་སྟེ། མ་སྡུག་སྐྱེས་བུ་ཞིག་འཇིགས་པ་ལས་ནི་བདེ་བར་གྱུར།  ལོ་ཉེས་པ་ལས་ནི་ལོ་ལེགས་པར་གྱུར་ནས་དེ་འདི་སྙམ་དུ་གྱུར་ཏོ། །བདག་ནི་
<pb id="11.210a"/>
འཇིགས་པ་ལས་བདེ་བར་གྱུར།  ལོ་ཉེས་པ་ལས་ནི་ལོ་ལེགས་པར་གྱུར་ཏེ།  དེ་དེའི་རྒྱུས་བདེ་བར་གྱུར།  ཡིད་དགའ་བར་གྱུར་ཏོ། །དེ་དེ་བཞིན་དུ་ཇི་ལྟར་བསྐྱིས་པ་དང་།  ཇི་ལྟར་ནད་དང་།  ཇི་ལྟར་བྲན་དང་།  ཇི་ལྟར་བཅིངས་པ་དང་།  ཇི་ལྟར་འཇིགས་པ་དེ་
བཞིན་དུ་དེས་ངེས་པར་སྒྲིབ་པ་འདི་ལྔ་ལས་བདག་ཉིད་བྲལ་བར་མཐོང་ངོ་། །དེས་སེམས་ཅན་ལ་ཉེ་བར་ཉོན་མོངས་པར་བྱེད་པ།  ཤེས་རབ་ཉམ་ཆུང་བར་བྱེད་པ།  གནོད་པའི་ཕྱོགས་མྱ་ངན་ལས་འདའ་བ་དང་། མི་མཐུན་པའི་སྒྲིབ་པ་ལྔ་སྤངས་
ཏེ།  འདོད་པ་ལས་དབེན་པ།  སྡིག་པ་མི་དགེ་བའི་ཆོས་ལས་དབེན་པ།  རྟོག་པ་དང་བཅས་པ།  དཔྱོད་པ་དང་བཅས་པ།  དབེན་པ་ལས་སྐྱེས་པའི་དགའ་བ་དང་།  བདེ་བའི་བསམ་གཏན་དང་པོ་མངོན་དུ་བསྒྲུབས་ནས་གནས་སོ། །དེས་
ལུས་འདི་ཉིད་ལས་དབེན་པ་ལས་སྐྱེས་པ་དང་། དགའ་བ་དང་བདེ་བས་མངོན་པར་རླན་ཏོ། །རབ་ཏུ་རླན་ནོ། །ཀུན་དུ་ཚིམ་མོ། །ཀུན་དུ་ཁྱབ་སྟེ།  འདི་ལྟ་སྟེ།  དབེན་པ་ལས་སྐྱེས་པའི་དགའ་བ་དང་།  བདེ་བས་ལུས་ཐམས་ཅད་དུ་ཁྱབ་པར་
མ་གྱུར་པ་འམ།  མ་ཁྱབ་པར་གྱུར་པ་ཅུང་ཟད་ཀྱང་མེད་དོ། །འདི་ལྟ་སྟེ།  བྱི་བདར་བ་འམ་བྱི་བདར་བའི་སློབ་མ་མཁས་པ་ཡང་རུང་སྟེ།  དེས་ཁར་ཕོར་རམ།  གཞོང་བུ་འམ།  ཉ་ཕྱིས་ཀྱི་ནང་དུ་ཡང་རུང་།  བཀྲུ་བའི་ཕྱེ་མ་ཞིབ་མོ་བླུགས་ཏེ། 
ཆུས་བཏབ་ཅིང་བཏབ་ནས་གཤེར་བར་བྱས་ཏེ།  བཀྲུ་བའི་གོང་བུ་དེ་ཡང་སྣུམ་པ་དང་།  སྣུམ་པར་གྱུར་པ་དང་།  སྣུམ་པས་ཁྱབ་པ་དང་།  གསལ་བར་ནང་དང་ཕྱིའི་སྣུམ་པས་སོ་སོར་མི་འགྱེས་མི་ཟག་གོ། །དེ་ལྟར་དེ་བཞིན་དུ་ལུས་འདི་
ལ་དབེན་པ་ལས་སྐྱེས་པའི་དགའ་བ་དང་། བདེ་བས་མངོན་དུ་རླན།  རབ་ཏུ་རླན།  ཀུན་དུ་ཚིམ།  ཀུན་དུ་ཁྱབ་སྟེ།  དེའི་ལུས་ཐམས་ཅད་དུ་དབེན་པ་ལས་སྐྱེས་པའི་དགའ་བ་དང་།  བདེ་བས་ཅུང་ཟད་ཀྱང་མ་ཁྱབ་པར་གྱུར་པ་མེད་དོ། །དེ་རྣམ་
པར་རྟོག་པ་དང་།  རྣམ་པར་དཔྱོད་པ་ཞི་བར་བྱ་བའི་ཕྱིར་ནང་གི་སེམས་ལ་རབ་ཏུ་དགའ་བ་གཅིག་ཏུ་དམིགས་པས་རྣམ་པར་མི་རྟོག་རྣམ་པར་མི་དཔྱོད་པའི་ཏིང་ངེ་འཛིན་ལས་སྐྱེས་པའི་དགའ་བ་དང་།  བདེ་བའི་བསམ་གཏན་གཉིས་པ་མངོན་དུ་
<pb id="11.210b"/>
བསྒྲུབས་ཏེ་གནས་སོ། །དེའི་ལུས་འདི་ཉིད་ལ་ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བས་མངོན་པར་རླན། རབ་ཏུ་རླན།  ཀུན་དུ་ཚིམ།  ཀུན་དུ་ཁྱབ་བོ། །འདི་ལྟ་སྟེ།  དེའི་ལུས་ཐམས་ཅད་ཏིང་ངེ་འཛིན་ལས་སྐྱེས་པའི་དགའ་བ་དང་།  བདེ་བས་
མ་ཁྱབ་པ་འམ།  ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །དེ་འདི་ལྟ་སྟེ། མ་སྡུག་རིའི་སྤྱི་བོར་བཀོད་པའི་མཚོ་མཚེའུ་དེ་ལ་ཤར་ཕྱོགས་ནས་ཆུ་མི་བབ།  ལྷོ་ཕྱོགས་ནས་མ་ཡིན།  ནུབ་ཕྱོགས་ནས་མ་ཡིན་ཏེ།  བྱང་ཕྱོགས་ནས་ཆུ་འབབ་པར་ཀྱང་
མི་འགྱུར།  དེར་དུས་དུས་སུ་ཡང་དག་པར་ཆར་པ་ཡང་མི་འབབ་སྟེ།  བཀོད་མའི་ཆུ་དེ་ལས་གཞན་ནི་མ་གཏོགས་ཏེ་ཆུའི་རྫིང་གི་ཆུའི་བུ་གུ་ཆེན་པོ་ནས་ཆུའི་ཕུང་པོ་ཆེན་པོ་འབྱུང་བས་ཆུའི་རྫིང་བུ་དེ་ཐམས་ཅད་ཆུ་གྲང་མོས་མངོན་པར་རླན།  རབ་ཏུ་
རླན།  ཀུན་དུ་ཚིམ།  ཀུན་དུ་ཁྱབ་སྟེ་འདི་ལྟ་སྟེ།  ཆུ་གྲང་མོས་ཆུའི་རྫིང་བུ་ཐམས་ཅད་དུ་མ་ཁྱབ་པར་གྱུར་པ་ནི་ཅུང་ཟད་ཀྱང་མེད་དེ།  དེ་དེ་ལྟར་འདི་བཞིན་དུ་དེ་ལུས་འདི་ཉིད་ལ་ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བས་མངོན་པར་རླན། རབ་ཏུ་
རླན།  ཀུན་དུ་ཚིམ།  ཀུན་དུ་ཁྱབ་སྟེ།  འདི་ལྟ་སྟེ།  ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བས་ལུས་ཐམས་ཅད་དུ་མ་ཁྱབ་པ་དང་།  ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །དེས་དགའ་བ་སྤངས་ནས་བཏང་སྙོམས་དང་། དྲན་
པ་དང་།  རབ་ཏུ་ཤེས་པ་དང་།  བདེ་བས་ལུས་ལ་སོ་སོར་མྱོང་བར་གནས་ཏེ།  གང་འཕགས་པ་དག་གིས་གསུངས་པའི་དྲན་པ་དང་ལྡན་པའི་བཏང་སྙོམས་པར་བྱས་ཏེ་བདེ་བར་གནས་སོ་ཞེས་བྱ་བའི་བསམ་གཏན་གསུམ་
པ་མངོན་དུ་བསྒྲུབས་ཏེ་གནས་སོ། །དེའི་ལུས་འདི་ལ་དགའ་བ་མེད་པའི་བདེ་བས་མངོན་པར་རླན་རབ་ཏུ་རླན།  ཀུན་དུ་ཚིམ།  ཀུན་དུ་ཁྱབ་བོ། །འདི་ལྟ་སྟེ།  དགའ་བ་མེད་པའི་བདེ་བས་ལུས་ཐམས་ཅད་དུ་ཁྱབ་པར་མ་གྱུར་པ་
ཅུང་ཟད་ཀྱང་མེད་དོ། །དེ་འདི་ལྟ་སྟེ།  མེ་ཏོག་ཨུཏྤ་ལ་འམ།  པད་མོ་འམ། ཀུ་མུ་ཏ་འམ།  པུན་ད་རི་ཀ་དག་ཆུ་ལས་སྐྱེས་ཏེ།  ཆུར་འཕེལ་ཞིང་རྩ་བ་ཆུར་ནུབ་ནས་གནས་སོ། །དེ་དག་ཇི་ཙམ་རྩ་བ་ནས་རྩེ་མོའི་བར་དུ་འདི་ལྟ་སྟེ།  བསིལ་བའི་ཆུས་མ་ཁྱབ་པ་
<pb id="11.211a"/>
འམ།  ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །དེ་ལྟར་དེ་བཞིན་དུ་ལུས་འདི་ཉིད་ལ་དགའ་བ་མེད་པའི་བདེ་བས་མངོན་པར་རླན།  རབ་ཏུ་རླན།  ཀུན་དུ་ཚིམ།  ཀུན་དུ་ཁྱབ་བོ། །འདི་ལྟ་སྟེ།  དགའ་བ་མེད་པའི་བདེ་བས་ལུས་ཐམས་
ཅད་དུ་མ་ཁྱབ་པ་དང་།  ཁྱབ་པར་མ་གྱུར་པ་ཅུང་ཟད་ཀྱང་མེད་དོ། །དེས་བདེ་བ་ཡང་སྤངས།  སྡུག་བསྔལ་ཡང་སྤངས་ཏེ།  ཡིད་བདེ་བ་དང་ཡིད་མི་བདེ་བ་སྔར་སྤངས་པས་ན་སྡུག་བསྔལ་ཀྱང་མ་ཡིན་བདེ་བ་ཡང་མ་ཡིན་པ་བཏང་སྙོམས་དང་དྲན་པ་
ཡོངས་སུ་དག་པ་བསམ་གཏན་བཞི་པ་མངོན་པར་བསྒྲུབས་ནས་གནས་སོ། །དེའི་ལུས་འདི་ཉིད་ལ་ཀུན་དུ་དག་པ་ཡོངས་སུ་དཀར་བ་ལ་ཞུགས་ནས་མོས་པར་བྱས་ནས་ཁྱབ་པར་མངོན་དུ་བསྒྲུབས་ཏེ་གནས་སོ། །འདི་ལྟ་སྟེ།  ཁྱིམ་བདག་
གམ་ཁྱིམ་བདག་གི་བུ་ཡང་རུང་བརྒྱད་ཀྱིས་བཏགས་སམ།  དགུར་བཏགས་པའི་གོས་ཀྱིས་དེའི་མགོ་ནས་ལག་པ་དང་།  རྐང་པ་ཡན་ཆད་དུ་དཀྲིས་ཏེ་དེ་མགོ་བོ་ནས་རྐང་པའི་བར་དུའོ། །འདི་ལྟ་སྟེ།  ཀུན་དུ་དག་པའི་རས་ཡོངས་སུ་དཀར་
བས་ལུས་ཐམས་ཅད་དུ་མ་ཁྱབ་ཅིང་མ་ཁྱབ་པར་གྱུར་པ་ནི་ཅུང་ཟད་ཀྱང་མེད་དེ།  དེ་ལྟར་དེ་བཞིན་ལུས་འདི་ཉིད་ལ་ཀུན་དུ་དག་པའི་སེམས་ཡོངས་སུ་བྱང་བ་ལ་མོས་ཁྱབ་པར་མངོན་དུ་བསྒྲུབས་ནས་གནས་སོ། །འདི་ལྟ་སྟེ། ཀུན་དུ་དགའ་བའི་
སེམས་ཡོངས་སུ་བྱང་བས་ལུས་ཐམས་ཅད་དུ་མ་ཁྱབ་པ་དང་མ་ཁྱབ་པར་གྱུར་པ་ནི་ཅུང་ཟད་ཀྱང་མེད་དོ། །མ་སྡུག་ནམ་འཕགས་པ་ཉན་ཐོས་པ་དག་གིས་བདེ་བ་ཡང་སྤངས་སྡུག་བསྔལ་ཡང་སྤངས་ཏེ།  ཡིད་བདེ་བ་དང་། ཡིད་མི་བདེ་བ་
གཉིས་སྔར་ནུབ་པས་བདེ་བ་ཡང་མ་ཡིན་སྡུག་བསྔལ་ཀྱང་མ་ཡིན་པ།  བཏང་སྙོམས་དང་དྲན་པ་ཀུན་དུ་དག་སྟེ།  བསམ་གཏན་བཞི་པ་མངོན་དུ་བསྒྲུབས་ཏེ་གནས་སོ། །དེའི་སེམས་དེ་ནི་དེའི་ཚེ་ན་མི་མཐོ་མི་དམའ་བར་གྱུར་ཏོ། །མི་མཐོ་མི་
དམའ་བར་གནས་པས་མི་གཡོ་བ་ཐོབ་བོ། །འདི་ལྟ་སྟེ།  ཁང་པ་བརྩེགས་པ་འམ།  ཁང་ཆེན་བརྩེགས་པར་ཡུངས་མར་གྱི་མེ་མར་བུས་ཏེ།  མེ་ལྕེ་དེ་ལ་རླུང་དང་།  བྱ་དང་།  མི་དང་། མི་མ་ཡིན་པ་རྣམས་ཀྱིས་མ་བསྒུལ་མ་བསྐྱོད་པ་དེའི་དུས་ན་མི་མཐོ་
<pb id="11.211b"/>
མི་དམའ་བར་གྱུར་ཏེ། མི་མཐོ་མི་དམའ་བར་གནས་པས་མི་གཡོ་བར་འབར་རོ། །དེ་ལྟར་དེ་བཞིན་དུ།  མ་སྡུག་གང་གི་ཚེ་འཕགས་པ་ཉན་ཐོས་དག་གིས་བདེ་བ་ཡང་སྤངས།  སྡུག་བསྔལ་ཡང་སྤངས་ཏེ།  ཡིད་བདེ་བ་དང་ཡིད་མི་བདེ་བ་གཉི་ག་ནི་སྔར་ནུབ་
པས་སྡུག་བསྔལ་ཀྱང་མ་ཡིན་བདེ་བ་ཡང་མ་ཡིན་པ་བཏང་སྙོམས་དང་། དྲན་པ་ཀུན་དུ་དག་སྟེ།  བསམ་གཏན་བཞི་པ་མངོན་དུ་བསྒྲུབས་ཏེ་གནས་སོ། །དེའི་སེམས་དེ་ནི་དེའི་དུས་ན་མི་མཐོ་མི་དམའ་བར་གྱུར་ཏེ།  མི་མཐོ་མི་དམའ་བར་གནས་པས་མི་གཡོ་བ་
ཐོབ་སྟེ་དེ་འདི་སྙམ་དུ་གྱུར་ཏོ། །བདག་གིས་ལུས་འདི་ནི་གཟུགས་ཅན་ཆེ་བ།  འབྱུང་བ་ཆེན་པོ་བཞི་སྟེ།  འདི་ལ་རྣམ་པར་ཤེས་པ་གནས་སོ། །འདི་ལ་རྟེན་ཏོ། །འདི་ནང་དུ་ཞུགས་སོ། །ཅི་ནས་བདག་གིས་ལུས་ལས་ཡིད་བསྐྱོད་དེ་ལུས་གཞན་གཟུགས་
ཅན་ཡིད་ལས་བྱུང་བ་མ་གོད་པ་དབང་པོ་རྣམས་མ་ཉམས་པ་ཞིག་བསྒྲུབ་བོ་སྙམ་བསམས་ནས།  དེས་ལུས་དེ་ལས་ཡིད་བསྐྱོད་དེ།  ལུས་གཞན་གཟུགས་ཅན་ཡིད་ལས་བྱུང་བ་མ་གོད་པ་དབང་པོ་རྣམས་མ་ཉམས་པ་མངོན་དུ་སྒྲུབ་པར་བྱེད་དོ། །དེ་འདི་
ལྟ་སྟེ།  མ་སྡུག་བཻ་དཱུརྱའི་ནོར་བུ་ཟུར་བརྒྱད་པ་རང་བཞིན་བཟང་བ་གསལ་ཞིང་རྣམ་པར་དང་བ་སྟེ།  དྲི་མ་མེད་པ་ལ་ཚོན་སྣ་བཞི་པའི་སྐུད་པས་བཏགས་ཏེ་སྔོན་པོ་དང་།  སེར་པོ་དང་།  དམར་པོ་དང་།  རྨའོ། །དེ་ལ་མིག་དང་ལྡན་པའི་སྐྱེས་བུས་མཐོང་ན་
འདི་ནི་སྐུད་པའོ། །འདི་ནི་ནོར་བུ་སྟེ་ནོར་བུ་སྐུད་པ་ལ་བརྒྱུས་པར་ཤེས་སོ། །དེ་ལྟར་དེ་བཞིན་དུ་དེས་ལུས་དེ་ལས་ཡིད་བསྐྱོད་དེ།  དེ་ལུས་གཞན་གཟུགས་ཅན་ཡིད་ལས་བྱུང་བ་མ་གོད་པ་དབང་པོ་རྣམས་མ་ཉམས་པ་མངོན་དུ་སྒྲུབ་པར་བྱེད་དོ། །དེ་འདི་
ལྟ་སྟེ།  མ་སྡུག་སྐྱེས་བུ་ཞིག་གྲེས་མའི་བམ་པོ་ལས་ཉག་མ་གཅིག་དྲངས་པ་དེ་མིག་དང་ལྡན་པའི་སྐྱེས་བུས་མཐོང་ན་འདི་ནི་གྲེས་མའོ། །འདི་ནི་ཉག་མར་དྲངས་པ་ཡིན་པར་ཤེས་སོ། །དེ་ལྟར་དེ་བཞིན་དུ་དེས་ལུས་དེ་ལས་ཡིད་བསྐྱོད་དེ།  ལུས་གཞན་གཟུགས་ཅན་
ཡིད་ལས་བྱུང་བ་མ་གོད་པ་དབང་པོ་རྣམས་མ་ཉམས་པ་མངོན་དུ་སྒྲུབ་པར་བྱེད་དོ། །དེ་འདི་ལྟ་སྟེ།  མ་སྡུག་སྐྱེས་བུ་ཞིག་གཟེབ་ཀྱི་ནང་ནས་སྦྲུལ་གཅིག་ཕྱིར་ཕྱུང་བ་དེ་མིག་དང་ལྡན་པའི་སྐྱེས་བུ་དེས་མཐོང་ན་འདི་ནི་གཟེབ་བོ། །འདི་ནི་སྦྲུལ་ཏེ་གཟེབ་ནས་སྦྲུལ་ཕྱུང་
<pb id="11.212a"/>
བར་ཤེས་སོ། །དེ་ལྟར་དེ་བཞིན་དུ་དེས་ལུས་དེ་ལས་ཡིད་བསྐྱོད་དེ།  དེ་ལུས་གཞན་གཟུགས་ཅན་ཡིད་ལས་བྱུང་བ་མ་གོད་པ་དབང་པོ་རྣམས་མ་ཉམས་པར་མངོན་དུ་སྒྲུབ་པར་བྱེད་དོ། །དེ་འདི་ལྟ་སྟེ། མ་སྡུག་སྐྱེས་བུ་ཞིག་རལ་གྲི་ཤུབས་ནས་རལ་
གྲི་འབྱིན་པ་དེ་ལ་མིག་དང་ལྡན་པའི་སྐྱེས་བུས་མཐོང་ན་འདི་ནི་རལ་གྲིའི་ཤུབས་སོ། །འདི་ནི་རལ་གྲིའོ། །འདི་ནི་རལ་གྲི་ཤུབས་ནས་ཕྱུང་བར་ཤེས་སོ། །དེ་ལྟར་དེ་བཞིན་དུ་ལུས་དེ་ལས་དེས་ཡིད་བསྐྱོད་དེ།  ལུས་གཞན་གཟུགས་ཅན་ཡིད་ལས་བྱུང་བ་མ་གོད་པ་དབང་པོ་
རྣམས་མ་ཉམས་པ་མངོན་དུ་སྒྲུབ་པར་བྱེད་དོ། །དེས་འདི་བཞིན་མ་གཡེངས་པའི་སེམས་ཀུན་དུ་དག་པ།  ཡོངས་སུ་བྱང་བ།  ཉེས་པ་མེད་པའི་ཉེ་བའི་ཉོན་མོངས་པ་ལས་བྲལ་བ་དྲང་པོར་གྱུར་ཏེ་ལས་སུ་རུང་བར་གནས་པས་མི་གཡོ་བ་འཐོབ་སྟེ།  རྫུ་འཕྲུལ་གྱི་ཡུལ་ལ་
ཡེ་ཤེས་མངོན་པར་བྱང་བ་དང་།  མངོན་པར་ཤེས་པ་ལ་སེམས་མངོན་པར་འཇུག་གོ། །དེས་རྣམ་པ་དུ་མའི་རྫུ་འཕྲུལ་གྱི་ཡུལ་སོ་སོར་མྱོང་བ་ནི་འདི་ལྟ་སྟེ་གཅིག་ལས་མང་པོར་འགྱུར་རོ། །མང་པོ་ལས་གཅིག་ཏུ་འགྱུར་རོ། །མངོན་པར་སྣང་བ་ལས་མི་སྣང་བའོ། །ཡེ་ཤེས་ཀྱི་
སྣང་བ་སོ་སོར་མྱོང་བར་འགྱུར་ཏེ།  རྩིག་པ་ལས་ཐལ་བ་དང་།  རི་ལས་ཐལ་བ་དང་།  ར་བ་ལས་ཐལ་ཞིང་མི་ཆགས་པར་ལུས་ཀྱིས་འགྲོ་བ་ནི་འདི་ལྟ་སྟེ།  ནམ་མཁའ་དང་འདྲ་བའོ། །ས་ལ་ནུབ་ཅིང་འབྱུང་བ་ནི་འདི་ལྟ་སྟེ། ཆུ་བཞིན་ནོ། །ཆུ་རྒྱུན་གྱི་སྟེང་ནས་འགྲོ་བ་ནི་འདི་
ལྟ་སྟེ།  ས་བཞིན་ནོ། །ནམ་མཁའ་ལས་སྐྱིལ་མོ་དཀྲུང་བཅས་ཏེ་འགྲོ་བ་ནི་འདི་ལྟ་སྟེ།  བྱ་གཤོག་པ་ཅན་བཞིན་ནོ། །ཉི་མ་དང་ཟླ་བ་འདི་གཉིས་འདི་ལྟ་བུར་མཐུ་ཆེ་བ་རྫུ་འཕྲུལ་ཆེ་བ་ཡང་ལག་པས་རེག་ཀུན་དུ་རེག་པར་བྱེད་པ་ཚངས་པའི་འཇིག་རྟེན་
གྱི་བར་དུ་ལུས་ཀྱི་དབང་བྱེད་དོ། །དེ་འདི་ལྟ་སྟེ།  གསེར་མགར་མཁས་པ་འམ། གསེར་མགར་གྱི་སློབ་མ་མཁས་པ་ཡང་རུང་།  གསེར་ཤིན་དུ་སྦྱངས་པར་ཤེས་ནས་ཅི་དང་ཅི་འདོད་པ་དེ་དང་དེའི་རྐྱེན་གྱིས་ཁྱད་པར་དུ་བྱེད་པ་ནི་དེ་སྟེ། གླེགས་བམ་འམ། 
དེ་སྟེ་རྣ་ཆ་འམ།  དེ་སྟེ་མགྲིན་རྒྱན་ཏམ།  དེ་སྟེ་ལག་གདུབ་བམ།  དེ་སྟེ་རྐང་གདུབ་བམ།  སོར་གདུབ་བམ།  དངུལ་དང་གསེར་གྱི་ཕྲེང་བར་ཡང་རུང་མྱུར་ཞིང་རིངས་པར་བྱེད་དོ། །དེ་ལྟ་དེ་བཞིན་དུ་འདིས་ཀྱང་མཉམ་པར་གཞག་པའི་སེམས་ཀུན་དུ་དག་པས་
<pb id="11.212b"/>
ཡོངས་སུ་བྱང་བ་ཉེས་པ་མེད་པ་ཉེ་བའི་ཉོན་མོངས་པ་ལས་བྲལ་བ་དྲང་པོར་གྱུར་པ་ལས་སུ་རུང་བར་གནས་པར་མི་གཡོ་བ་ཐོབ་སྟེ།  རྫུ་འཕྲུལ་གྱི་ཡུལ་ལ་ཡེ་ཤེས་མངོན་པར་བྱ་བའི་ཕྱིར་མངོན་པར་ཤེས་པ་དག་ལ་སེམས་མངོན་པར་ཞུགས་སོ། །
དེ་འདི་ལྟ་སྟེ།  གཅིག་ལས་མང་པོར་གྱུར་པས་ན།  སྔ་མ་བཞིན་ཚངས་པའི་འཇིག་རྟེན་གྱི་བར་དུ་ལུས་ཀྱིས་དབང་དུ་བྱེད་དོ། །འདི་ལྟ་སྟེ།  རྫ་མཁན་ནམ་རྫ་མཁན་གྱི་སློབ་མ་མཁས་པ་ཡང་རུང་།  འཇིམ་པའི་གོང་བུ་ཤིན་དུ་སྦྱངས་པར་ཤེས་ནས་
ཅི་དང་ཇི་ལྟ་བུར་འདོད་པའི་སྣོད་ཀྱི་ཁྱད་པར་དེ་དང་དེར་བྱེད་པ་ནི་མྱུར་བ་མྱུར་བར་བྱེད་དེ།  དེ་ལྟར་དེ་བཞིན་དུ་དེས་འདི་བཞིན་མཉམ་པར་གཞག་པའི་སེམས་ཀུན་དུ་དག་པ།  ཡོངས་སུ་བྱང་བ།  ཉེས་པ་མེད་པ་ཉེ་བའི་ཉོན་མོངས་པ་ལས་བྲལ་བ་ནས་
སྔ་མ་བཞིན་ཏེ་ཚངས་པའི་འཇིག་རྟེན་གྱི་བར་དུ་ལུས་ཀྱིས་དབང་བྱེད་དོ། །དེ་འདི་ལྟ་སྟེ་སོ་མཁན་མཁས་པ་འམ།  སོ་མཁན་གྱི་སློབ་མ་མཁས་པ་ཡང་རུང་།  སོ་ཤིན་དུ་སྦྱངས་པར་ཤེས་ནས་ཅི་དང་ཇི་ལྟ་བུར་འདོད་པའི་གཟུགས་ཀྱི་ཁྱད་པར་དེ་དང་དེར་
བྱེད་དེ་མྱུར་ཞིང་རིངས་པར་མངོན་པར་བྱེད་དོ། །དེ་ལྟར་དེ་བཞིན་དུ་དེས་འདི་བཞིན་དུ་མཉམ་པར་གཞག་པའི་སེམས་ཀུན་དུ་དག་པ་ཡོངས་སུ་བྱང་བ་ནས།  སྔ་མ་བཞིན་ཏེ་ཚངས་པའི་འཇིག་རྟེན་གྱི་བར་དུ་ལུས་ཀྱིས་དབང་དུ་བྱེད་དོ། །དེས་འདི་བཞིན་མཉམ་
པར་གཞག་པའི་སེམས་ཀུན་དུ་དག་པ།  ཡོངས་སུ་བྱང་བ།  ཉེས་པ་མེད་པ་ཉེ་བའི་ཉོན་མོངས་པ་ལས་བྲལ་བ་དྲང་པོར་གྱུར་ཅིང་།  ལས་སུ་རུང་བར་གནས་པས་མི་གཡོ་བ་ཐོབ་སྟེ།  འཕྲུལ་གྱི་རྣ་བ་ལ་ཡེ་ཤེས་མངོན་པར་བྱ་བའི་ཕྱིར་མངོན་པར་
ཤེས་པ་དག་ལ་སེམས་མངོན་པར་འཇུག་གོ། །དེས་འཕྲུལ་གྱི་རྣ་བ་རྣམ་པར་དག་པ་མི་ལས་འདས་པས་སྒྲ་གཉིས་ཐོས་པ་ནི་མི་དང་མི་མ་ཡིན་པའི་དང་རིང་བའི་དང་ཉེ་བའོ། །དེ་འདི་ལྟ་སྟེ།  དུང་འབུད་པའི་སྐྱེས་བུས་རི་མཐོན་པོའི་རྩེ་མོར་འཛེགས་
ཏེ།  མཚན་མོ་ནམ་ཕྱེད་ཀྱི་དུས་སུ་དུང་བུས་པ་དེའི་སྒྲས་སོ་སོའི་ཕྱོགས་སུ་ཁྱབ་པར་གྲགས་སོ། །དེ་ལྟར་དེ་བཞིན་དུ་དེས་འདི་བཞིན་དུ་མཉམ་པར་བཞག་པའི་སེམས་ཀུན་དུ་དག་པ། ཡོངས་སུ་བྱང་བ།  ཉེས་པ་མེད་པ་ཉེ་བའི་ཉོན་མོངས་
<pb id="11.213a"/>
པ་ལས་བྲལ་བ་དྲང་པོར་གྱུར་ཅིང་ལས་སུ་རུང་བར་གནས་པས་མི་གཡོ་བ་ཐོབ་སྟེ།  འཕྲུལ་གྱི་རྣ་བ་ལ་ཡེ་ཤེས་མངོན་པར་བྱ་བའི་ཕྱིར་མངོན་པར་ཤེས་པ་དེ་དག་ལ་སེམས་མངོན་པར་འཇུག་གོ། །དེས་འཕྲུལ་གྱི་རྣ་བ་རྣམ་པར་དག་པ་མི་
ལས་འདས་པས་སྒྲ་གཉིས་ཐོས་ཏེ། མི་དང་མི་མ་ཡིན་པའི་དང་།  རིང་བའི་དང་ཉེ་བའོ། །དེས་འདི་བཞིན་མཉམ་པར་གཞག་པའི་སེམས་ཀུན་དུ་དག་པ།  ཡོངས་སུ་བྱང་བ། ཉེས་པ་མེད་པ་ཉེ་བའི་ཉོན་མོངས་པ་ལས་བྲལ་བ་དྲང་པོར་གྱུར་ཅིང་
ལས་སུ་རུང་བར་གནས་པས་མི་གཡོ་བ་ཐོབ་སྟེ།  སེམས་ཀྱི་རྣམ་གྲངས་ལ་ཡེ་ཤེས་མངོན་པར་བྱ་བའི་ཕྱིར་མངོན་པར་ཤེས་པ་དག་ལ་སེམས་མངོན་པར་འཇུག་གོ། །སེམས་ཅན་ཕ་རོལ་དང་།  གང་ཟག་ཕ་རོལ་དག་ནི་རྣམ་པར་བརྟགས་
པ་དང་།  རྣམ་པར་དཔྱད་པའི་ཡིད་ཇི་ལྟར་གྱུར་པ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཏེ།  འདོད་ཆགས་དང་བཅས་པའི་སེམས་ལ་འདོད་ཆགས་དང་བཅས་པའི་སེམས་ཤེས་ཇི་ལྟ་བུ་ཉིད་རབ་ཏུ་ཤེས་སོ། །འདོད་ཆགས་དང་བྲལ་བའི་སེམས་ལ་
འདོད་ཆགས་དང་བྲལ་བའི་སེམས་ཤེས་ཇི་ལྟ་བུ་ཉིད་རབ་ཏུ་ཤེས་སོ། །ཞེ་སྡང་དང་བཅས་པ་དང་།  ཞེ་སྡང་དང་བྲལ་བ་དང་།  གཏི་མུག་དང་བཅས་པ་དང་།  གཏི་མུག་དང་བྲལ་བ་དང་།  གཡེང་བ་དང་།  མི་གཡེང་བ་དང་།  ཞུམ་པ་དང་།  རབ་ཏུ་འཛིན་པ་
དང་།  འཕྱར་བ་དང་།  མ་འཕྱར་བ་དང་།  ཉེ་བར་ཞི་བ་དང་།  ཉེ་བར་མ་ཞི་བ་དང་།  མཉམ་པར་གཞག་པ་དང་།  མཉམ་པར་མ་གཞག་པ་དང་།  མ་བསྒོམས་པ་དང་།  བསྒོམས་པ་དང་།  མ་གྲོལ་བའི་སེམས་ལ་མ་གྲོལ་བའི་སེམས་སོ་ཤེས་ཇི་ལྟ་བུ་ཉིད་
རབ་ཏུ་ཤེས་སོ། །ཤིན་ཏུ་རྣམ་པར་གྲོལ་བའི་སེམས་ལ་ཤིན་ཏུ་རྣམ་པར་གྲོལ་བའི་སེམས་ཞེས་ཇི་ལྟ་བུ་ཉིད་རབ་ཏུ་ཤེས་སོ། །དེ་འདི་ལྟ་སྟེ།  མིག་དང་ལྡན་པའི་སྐྱེས་བུས་ཡོངས་སུ་དག་པའི་མེ་ལོང་གི་དཀྱིལ་འཁོར་བཟུང་སྟེ།  བདག་གི་བཞིན་གྱི་མཚན་
མ་རྟོག་གོ། །དེ་ལྟར་འདི་བཞིན་དེས་མཉམ་པར་གཞག་པའི་སེམས་ཀུན་དུ་དག་པ།  ཡོངས་སུ་བྱང་བ་ཉེས་པ་མེད་པ་ཉེ་བའི་ཉོན་མོངས་པ་ལས་བྲལ་བ་དྲང་པོར་གྱུར་ཅིང་ལས་སུ་རུང་བར་གནས་པས་མི་གཡོ་བ་ཐོབ་སྟེ། སེམས་ཀྱི་རྣམ་གྲངས་ཡེ་ཤེས་
<pb id="11.213b"/>
མངོན་པར་ཤེས་པར་བྱ་བའི་ཕྱིར་མངོན་པར་ཤེས་པ་དག་ལ་སེམས་མངོན་པར་འཇུག་པ་ནས་སྔ་མ་བཞིན་ཏེ། ཤིན་ཏུ་རྣམ་པར་གྲོལ་བའི་སེམས་ལ་ཤིན་ཏུ་རྣམ་པར་གྲོལ་བའི་སེམས་ཤེས་ཇི་ལྟ་བུ་ཉིད་རབ་ཏུ་ཤེས་པའི་བར་དུ་སྟེ། འདི་ནི་རྐང་པ་ཞེས་བྱའོ། །རིག་པ་གང་ཞེ་ན། དེས་
འདི་བཞིན་མཉམ་པར་གཞག་པའི་སེམས་ཀུན་དུ་དག་པ།  ཡོངས་སུ་བྱང་བ། ཉེས་པ་མེད་པ།  ཉེ་བའི་ཉོན་མོངས་པ་ལས་ཀྱང་བྲལ་བ་དྲང་པོར་གྱུར་ཅིང་ལས་སུ་རུང་བར་གནས་པས་མི་གཡོ་བ་ཐོབ་སྟེ།  སྔོན་གྱི་གནས་ལ་རྗེས་སུ་དྲན་པའི་ཡེ་ཤེས་མངོན་པར་བྱ་བའི་ཕྱིར་
མངོན་པར་ཤེས་པ་དག་ལ་སེམས་མངོན་པར་འཇུག་སྟེ།  དེས་རྣམ་པ་དུ་མའི་སྔོན་གྱི་གནས་ལ་རྗེས་སུ་དྲན་པ་ནི་འདི་ལྟ་སྟེ། སྐྱེ་བ་གཅིག་དང་།  གཉིས་དང་།  གསུམ་དང་།  བཞི་དང་།  ལྔ་དང་། དྲུག་དང་།  བདུན་དང་།  བརྒྱད་དང་།  དགུ་དང་།  བཅུ་དང་།  ཉི་ཤུ་དང་། 
སུམ་བཅུ་དང་།  བཞི་བཅུ་དང་།  ལྔ་བཅུ་དང་།  སྐྱེ་བ་བརྒྱ་དང་།  སྐྱེ་བ་སྟོང་དང་། སྐྱེ་བ་བརྒྱ་སྟོང་དུ་མ་དང་། འཇིག་པའི་བསྐལ་པ་དང་།  འབྱུང་བའི་བསྐལ་པ་དང་།  འཇིག་པ་དང་འབྱུང་བའི་བསྐལ་པ་དང་།  འཇིག་པའི་བསྐལ་པ་དུ་མ་དང་།  འབྱུང་བའི་
བསྐལ་པ་དུ་མ་དང་། འཇིག་པ་དང་འབྱུང་བའི་བསྐལ་པ་དུ་མ་ཡང་རྗེས་སུ་དྲན་ནོ། །སྐྱེ་བའི་སེམས་ཅན་དེ་དག་ནི་འདི་ཞེས་བྱ་སྟེ།  བདག་ཀྱང་དེ་ན་མིང་འདི་ཞེས་བྱ། རིགས་ནི་འདིའོ། །རུས་ནི་འདིའོ། །ཁ་ཟས་ནི་འདི་ལྟ་བུའོ། །བདེ་བ་དང་།  སྡུག་
བསྔལ་འདི་ལྟ་བུ་ཡང་སོ་སོར་མྱོང་སྟེ།  ཚེ་འདི་ལྟ་བུར་རིང་།  འདི་ལྟ་བུར་རིང་དུ་གནས་ཏེ།  ཚེའི་མཐའ་ནི་འདི་ཙམ་དུ་གྱུར་ནས་དེ་ནས་བདག་ཤི་འཕོས་ཏེ་ཆེ་གེ་མོ་ཞིག་ཏུ་སྐྱེས་སོ། །དེ་ནས་ཀྱང་ཤི་འཕོས་ཏེ་ཆེ་གེ་མོ་ཞིག་ཏུ་སྐྱེས་ཏེ།  དེ་ནས་ཀྱང་ཤི་འཕོས་ཏེ་འདིར་
སྐྱེས་སོ་ཞེས་དབྱིབས་དང་། གནས་ཀྱི་གཏན་ཚིགས་སུ་བཅས་པ་རྣམ་པ་དུ་མའི་སྔོན་གྱི་གནས་རྗེས་སུ་དྲན་ནོ། །དེ་འདི་ལྟ་སྟེ།  སྐྱེས་བུ་ཞིག་གྲོང་ནས་གྲོང་དུ་འགྲོའོ། །གྲོང་དེ་ནས་ཡང་གཞན་དུ་སོང་བ་དང་།  དེ་འདི་སྙམ་དུ་གྱུར་ཏོ། །བདག་ནི་ཆེ་གེ་མོ་ཞིག་
གི་གྲོང་ནས་ཆེ་གེ་མོ་ཞིག་གི་གྲོང་དུ་འགྲོ་སྟེ།  དེ་ནས་ཡང་ཆེ་གེ་མོ་ཞིག་ཏུ་འགྲོའོ། །དེ་ནས་གྲོང་འདིར་ཕྱིན་ཏོ། །དེ་ལྟར་འདི་བཞིན་དུ་དེས་འདི་བཞིན་མཉམ་པར་གཞག་པའི་སེམས་ཀུན་དུ་དག་པ།  ཡོངས་སུ་བྱང་བ།  ཉེས་པ་མེད་པ། ཉེ་བའི་ཉོན་
<pb id="11.214a"/>
མོངས་པ་དང་བྲལ་བ་དྲང་པོར་གྱུར་ཅིང་ལས་སུ་རུང་བར་གནས་པས་མི་གཡོ་བ་ཐོབ་སྟེ།  སྔོན་གྱི་གནས་ལ་རྗེས་སུ་དྲན་པའི་ཡེ་ཤེས་མངོན་པར་བྱ་བའི་ཕྱིར་མངོན་པར་ཤེས་པ་དག་ལ་སེམས་མངོན་པར་འཇུག་གོ། །དེས་རྣམ་པ་དུ་
མའི་སྔོན་གྱི་གནས་ལ་རྗེས་སུ་དྲན་ཏེ།  འདི་ལྟ་སྟེ།  གཅིག་ཅེས་བྱ་བ་ནས་སྔ་མ་བཞིན་ཏེ།  དབྱིབས་དང་གནས་ཀྱི་གཏན་ཚིགས་སུ་བཅས་ཏེ་རྣམ་པ་དུ་མའི་སྔོན་གྱི་གནས་རྗེས་སུ་དྲན་པའི་བར་དུའོ། །དེས་དེ་བཞིན་དུ་མཉམ་པར་
གཞག་པའི་སེམས་ཀུན་དུ་དག་པ།  ཡོངས་སུ་བྱང་བ་ཉེས་པ་མེད་པ། ཉེ་བའི་ཉོན་མོངས་པ་ལས་བྲལ་བ་དྲང་པོར་གྱུར་ཏེ།  ལས་སུ་རུང་བར་གནས་པས་མི་གཡོ་བ་ཐོབ་སྟེ།  འཆི་འཕོ་དང་སྐྱེ་བ་ཤེས་པ་མངོན་པར་བྱ་བའི་ཕྱིར་མངོན་
པར་ཤེས་པ་དག་ལ་སེམས་མངོན་པར་འཇུག་གོ། །དེས་འཕྲུལ་གྱི་མིག་རྣམ་པར་དག་པ་མི་ལས་འདས་པས་སེམས་ཅན་རྣམས་འཆི་བ་དང་།  སྐྱེ་བ་དང་།  ཁ་དོག་སྡུག་པ་དང་།  ཁ་དོག་མི་སྡུག་པ་དང་།  ངན་པ་དང་།  བཟང་པོ་དང་།  བདེ་བར་
འགྲོ་བར་སོང་བ་དང་།  ངན་པར་འགྲོ་བ་རྣམས་མཐོང་ངོ་། །སེམས་ཅན་རྣམས་ཇི་ལྟར་ལས་ཀྱིས་ཉེ་བར་འགྲོ་བ་དེ་ལྟ་བུ་ཉིད་རབ་ཏུ་ཤེས་ཏེ། ཀྱེ་སེམས་ཅན་འདི་དག་གིས་ནི་ལུས་ཀྱིས་ཉེས་པར་སྤྱད་པ་དང་ལྡན་པ།  ངག་དང་ཡིད་ཀྱིས་
ཉེས་པར་སྤྱད་པ་དང་ལྡན་ཞིང་འཕགས་པ་དག་ལ་སྐུར་ཏེ་ངན་པར་ལྟ་ཞིང་ངན་པར་ལྟ་བའི་ལས་དང་།  ཆོས་ལ་ཡིད་དམ་བཅས་པ་དེའི་རྒྱུ་དེའི་རྐྱེན་གྱིས་ན་ལུས་དང་བྲལ་ཏེ་ཤི་བའི་འོག་ཏུ་ངན་སོང་ངན་འགྲོར་ལྟུང་སྟེ་སེམས་ཅན་དམྱལ་བར་སྐྱེའོ། 
ཀྱེ་གཞན་ཡང་སེམས་ཅན་འདི་དག་གིས་ནི་ལུས་ཀྱིས་དགེ་བར་སྤྱད་པ་དང་ལྡན།  ངག་དང་ཡིད་ཀྱིས་དགེ་བར་སྤྱད་པ་དང་ལྡན་པས་འཕགས་པ་དག་ལ་མ་སྐུར་ཏེ་ཡང་དག་པར་ལྟ་ཞིང་ཡང་དག་པར་ལྟ་བའི་ལས་དང་ཆོས་ལ་ཡིད་དམ་བཅས་པ་
དེའི་རྒྱུ་དེའི་རྐྱེན་གྱིས་ནམ་ལུས་དང་བྲལ་བའི་འོག་ཏུ་བདེ་བར་འགྲོ་བ་མཐོ་རིས་ཀྱི་ལྷར་སྐྱེའོ། །དེ་འདི་ལྟ་སྟེ།  མིག་དང་ལྡན་པའི་སྐྱེས་བུ་ཞིག་གིས་ལམ་གྱི་བཞི་མདོ་ཆེན་པོར་འདུག་སྟེ།  སྐྱེ་བོ་མང་པོ་འོང་བ་དང་།  འགྲོ་བ་དང་།  འགྲེང་བ་དང་། འདུག་པ་དང་། 
<pb id="11.214b"/>
ཉལ་བ་དག་རྣམ་པ་སྣ་ཚོགས་སུ་གནས་པ་དེ་དག་ཀྱང་མཐོང་ངོ་། །དེ་ལྟར་འདི་བཞིན་དུ་དེའི་འཕྲུལ་གྱི་མིག་རྣམ་པར་དག་པ་མི་ལས་འདས་ཤེས་བྱ་བ་ནས།  སྔ་མ་བཞིན་ལྷར་སྐྱེའོ་ཞེས་བྱ་བའི་བར་དུ་སྟེ། དེས་འདི་བཞིན་མཉམ་པར་བཞག་པའི་སེམས་
ཀུན་དུ་དག་པ།  ཡོངས་སུ་བྱང་བ། ཉེས་པ་མེད་པ།  ཉེ་བའི་ཉོན་མོངས་པ་ལས་བྲལ་བ།  དྲང་པོར་གྱུར་ཅིང་ལས་སུ་རུང་བར་གནས་པས་མི་གཡོ་བ་ཐོབ་སྟེ།  ཟག་པ་ཟད་པ་ལས་ཡེ་ཤེས་མཐོང་བར་བྱ་བའི་ཕྱིར་མངོན་པར་ཤེས་པ་དག་ལ་སེམས་མངོན་པར་འཇུག་
སྟེ།  དེས་སྡུག་བསྔལ་འདི་ནི་འཕགས་པའི་བདེན་པའོ་ཞེས་ཇི་ལྟ་བུ་ཉིད་རབ་ཏུ་ཤེས་སོ། །འདི་ནི་སྡུག་བསྔལ་ཀུན་འབྱུང་བའོ། །འདི་ནི་སྡུག་བསྔལ་འགོག་པའོ། །འདི་ནི་སྡུག་བསྔལ་འགོག་པར་འཇུག་པའི་ལམ་འཕགས་པའི་བདེན་པའོ་ཞེས་ཇི་ལྟ་བུ་ཉིད་རབ་ཏུ་ཤེས་
པའོ། །དེས་འདི་བཞིན་ཤེས། འདི་བཞིན་མཐོང་བས་ན་འདོད་པའི་ཟག་པ་ལས་སེམས་རྣམ་པར་གྲོལ།  སྲིད་པའི་ཟག་པ་དང་།  མ་རིག་པའི་ཟག་པ་ལས་སེམས་རྣམ་པར་གྲོལ་ལོ། །རྣམ་པར་གྲོལ་ནས་རྣམ་པར་གྲོལ་ལོ་ཞེས་བྱ་བའི་ཡེ་ཤེས་མཐོང་བར་འགྱུར་ཏེ། 
བདག་གི་སྐྱེ་བ་ཟད་དོ། །ཚངས་པར་སྤྱོད་པ་སྤྱད་དོ། །བྱ་བ་བྱས་ཏེ་སྲིད་པ་འདི་ལས་གཞན་མེད་པར་ཤེས་སོ། །དཔེར་ན་འདི་ལྟ་སྟེ།  གྲོང་ངམ་གྲོང་འདབ་ཅིག་ནས་ཤིན་དུ་མི་རིང་བ་ཞིག་ནས་ཆུའི་རྫིང་གཏིང་ཟབ་པ།  མ་རྙོགས་པ།  གསོལ་བ།  རྣམ་པར་དང་
བ་དེ་ལ་མིག་དང་ལྡན་པའི་སྐྱེས་བུ་ཞིག་འགྲམ་དུ་འདུག་པས་གསེག་མ་འམ།  གྱོ་མོ་འམ།  ཉ་འམ།  རུས་སྦལ་ལམ།  ཆུ་སྲིན་ཡང་རུང་མཐོང་ངོ་། །དེ་ལྟར་དེས་འདི་བཞིན་མཉམ་པར་གཞག་པའི་སེམས་ཀུན་དུ་དག་པ།  ཡོངས་སུ་བྱང་བ། 
ཉེས་པ་མེད་པ།  ཉེ་བའི་ཉོན་མོངས་པ་དང་བྲལ་བ་དྲང་པོར་གྱུར་ཅིང་ལས་སུ་རུང་བར་གནས་པས་མི་གཡོ་བ་ཐོབ་པ་ནས།  སྔ་མ་བཞིན་ཏེ།  སྲིད་པ་འདི་ལས་གཞན་མེད་པར་ཤེས་པའི་བར་དུའོ། །འདི་ནི་རིག་པ་ཞེས་བྱ་སྟེ།  སྔ་མའི་རིག་པ་
དང་། དེ་གཉིས་གཅིག་ཏུ་བསྡུས་ན་རིག་པ་དང་རྐང་པ་ཞེས་བྱའོ། །ཁྱེའུ་བླ་ན་མེད་པའི་རིག་པ་དང་རྐང་པར་ལྡན་པ་འདི་མངོན་པར་མ་བྱས་པ་མངོན་པར་བྱ་བའི་ཕྱིར་ཐབས་བཞིར་རིག་པར་བྱ་སྟེ།  བཞི་གང་ཞེ་ན།  འདི་ན་བྲམ་ཟེའི་ཁྱེའུ་དགེ་སྦྱོང་
<pb id="11.215a"/>
ངམ།  བྲམ་ཟེ་ཁ་ཅིག་གིས་བླ་ན་མེད་པའི་རིག་པ་དང་རྐང་པར་ལྡན་པ་འདི་ཉིད་མངོན་པར་མ་ཆུད་པས་གྲོང་ནས་དགོན་པར་སོང་སྟེ།  ཡལ་ག་དང་ལོ་མའི་སྤྱིལ་བུ་བྱས་ནས་གནས་པར་བྱེད་དོ། །བདག་ཅག་འདིར་རྩ་བ་དང་། འབྲས་བུས་འཚོའོ་ཞེས་
འཛེར་ཏེ།  དེ་དག་རྩ་བ་དང་།  འབྲས་བུས་འཚོ་བར་བྱེད་དོ། །བྲམ་ཟེའི་ཁྱེའུ་དེ་ནི་བླ་ན་མེད་པའི་རིག་པ་རྐང་པར་ལྡན་པ་མངོན་པར་མ་བྱས་པ་མངོན་པར་བྱ་བའི་ཕྱིར་འདི་ནི་ཐབས་དང་པོར་རིག་པར་བྱའོ། །བྲམ་ཟེའི་ཁྱེའུ་ཇི་སྙམ་དུ་སེམས།  གང་ངས་བླ་ན་མེད་
པའི་རིག་པ་དང་རྐང་པར་ལྡན་པ་དེའི་ཐབས་དང་པོར་བསྟན་པ་དེར་ཁྱོད་སློབ་དཔོན་དང་བཅས་ནས་འདུག་མྱོང་ངམ།  ཀྱེ་གཽ་ཏ་མ་མ་མྱོང་ངོ་། །གཞན་ཡང་བྲམ་ཟེའི་ཁྱེའུ་དགེ་སྦྱོང་ངམ།  བྲམ་ཟེ་ཁ་ཅིག་བླ་ན་མེད་པའི་རིག་པ་དང་རྐང་པར་ལྡན་པ་འདི་ཉིད་མངོན་པར་
མ་ཆུད་པས་རྩ་བ་དང་འབྲས་བུའི་ཁ་ཟས་དེ་བཏང་སྟེ། ཕྱོགས་གཅིག་ཏུ་སོང་ནས་ལོ་མ་དང་ཡལ་གའི་སྤྱིལ་བུ་བྱས་ཏེ་གནས་པར་བྱེད་དོ། །བདག་ཅག་འདི་ན་ལོ་མའི་ཁ་ཟས་ཀྱིས་འཚོའོ་ཞེས་སྨྲས་ཏེ།  དེ་དག་དེར་ལོ་མ་འབའ་ཤིག་གི་ཁ་ཟས་ཀྱིས་འཚོ་བར་བྱེད་
དོ། །བྲམ་ཟེའི་ཁྱེའུ་བླ་ན་མེད་པའི་རིག་པ་དང་རྐང་པར་ལྡན་པ་འདི་མངོན་པར་མ་བྱས་པ་མངོན་པར་བྱ་བའི་ཕྱིར་འདི་ནི་ཐབས་གཉིས་པ་སྟེ་རིག་པར་བྱའོ། །གཞན་ཡང་བྲམ་ཟེའི་ཁྱེའུ་དགེ་སྦྱོང་ངམ།  བྲམ་ཟེ་ཁ་ཅིག་བླ་ན་མེད་པའི་རིག་པ་དང་རྐང་པར་ལྡན་པ་
འདི་ཉིད་མངོན་པར་མ་ཆུད་པར་རྩ་བ་དང་།  འབྲས་བུའི་ཁ་ཟས་དེ་ཡང་བོར་ཏེ་ཕྱོགས་གཅིག་ཏུ་སོང་ནས་ཡལ་ག་དང་ལོ་མའི་སྤྱིལ་བུ་བྱས་ཏེ།  འཚོ་བར་བྱེད་ཅིང་འདིར་ནི་བདག་ཅག་གིས་སྔགས་རྣམས་ནི་བཅང་སྨྲང་རྣམས་ནི་སྦྱར་རོ་ཞེས་སྨྲས་ཏེ། 
དེ་དག་སྔར་སྔགས་དག་འཆང་ཞིང་སྨྲང་སྦྱོར་བ་བྲམ་ཟེའི་ཁྱེའུ་བླ་ན་མེད་པའི་རིག་པ་དང་རྐང་པར་ལྡན་པ་འདི་མངོན་པར་མ་བྱས་པ་མངོན་པར་བྱ་བའི་ཕྱིར་ཐབས་གསུམ་པ་སྟེ་ཤེས་པར་བྱའོ། །གཞན་ཡང་བྲམ་ཟེའི་ཁྱེའུ་དགེ་སྦྱོང་ངམ། 
བྲམ་ཟེ་ཁ་ཅིག་བླ་ན་མེད་པའི་རིག་པ་དང་རྐང་པར་ལྡན་པ་འདི་ཉིད་མངོན་པར་མ་ཆུད་པར་རྩ་བ་དང་།  འབྲས་བུའི་ཁ་ཟས་དེ་དང་། ལོ་མའི་ཁ་ཟས་དེ་དང་།  སྔགས་འཆང་བ་དང་སྨྲང་སྦྱོར་བ་དེ་དག་བོར་ཏེ། མངོན་པར་མ་
<pb id="11.215b"/>
ཆུད་པར་བྱེད་ནས་གྲོང་དུ་ལྷགས་ཏེ།  ཁང་པ་སྒོ་བཞི་པ་བརྩིགས་ནས་གནས་པར་བྱེད་ཅིང་འདིར་བདག་ཅག་གིས་སྦྱིན་པ་བྱིན་ཞིང་བསོད་ནམས་བྱས་ཏེ་འོང་ཞིང་འགྲོ་བའི་དགེ་སྦྱོང་དང་།  བྲམ་ཟེ་དག་ལ་ཇི་ལྟར་ནུས་པ་དང་།  ཇི་ལྟ་བའི་
སྟོབས་ཀྱིས་བསོད་སྙོམས་སྦྱིན་ནོ་ཞེས་འཛེར་ནས་དེ་དག་གིས་དེར་སྦྱིན་པ་བྱིན་ཞིང་བསོད་ནམས་བྱེད་དེ།  འགྲོ་བ་དང་འོང་བའི་དགེ་སྦྱོང་དང་བྲམ་ཟེ་དག་ལ་ཇི་ལྟར་ནུས་པ་དང་།  ཇི་ལྟ་བུར་འབྱོར་བ་དེ་བསོད་སྙོམས་བྱིན་ནོ། །བྲམ་ཟེའི་
ཁྱེའུ་བླ་ན་མེད་པའི་རིག་པ་དང་རྐང་པར་ལྡན་པ་དེ་མངོན་པར་མ་བྱས་པ་མངོན་པར་བྱ་བའི་ཕྱིར་འདི་ནི་ཐབས་བཞི་པ་ཡིན་ཏེ་ཤེས་པར་བྱའོ། །བྲམ་ཟེའི་ཁྱེའུ་ཇི་སྙམ་དུ་སེམས།  གང་ངས་བླ་ན་མེད་པའི་རིག་པ་དང་རྐང་པར་ལྡན་པ་འདི་
མངོན་པར་བྱ་བའི་ཕྱིར་ཐབས་རྣམ་པ་བཞིར་བསྟན་པ་དེར་ཁྱོད་སློབ་དཔོན་དང་བཅས་པས་གནས་མྱོང་ངམ།  ཀྱེ་གཽ་ཏ་མ་མ་མྱོང་ངོ་། །བྲམ་ཟེའི་ཁྱེའུ་དེ་ལྟ་བས་ན་ཐབས་དེ་དག་ཀུན་ཁྱོད་ཀྱིས་མ་རྫོགས་བཞིན་དུ་ཅིའི་ཕྱིར་ཁྱོད་ཀྱིས་
ཤཱཀྱ་དག་ལ་ཨེ་མའོ་ཤཱཀྱ་དག་ནི་ད་གདོད་ཀྱིའོ། །ཨེ་མའོ་ཤཱཀྱ་དག་ནི་གདོད་བྱུང་བའོ་ཞེས་ཚིག་གིས་སྨྲ་བར་བྱེད། བྲམ་ཟེའི་ཁྱེའུ་ཇི་སྙམ་དུ་སེམས།  སྔོན་གྱི་བྲམ་ཟེ་བྱུང་བ་རྣམས་ནི་བྲམ་ཟེའི་དྲང་སྲོང་དེ་དག་ལ་འདི་ལྟ་སྟེ།  ཨསྟ་
ཀ་དང་།  འབའ་མ་དེ་བོ་དང་།  བི་ཤྭ་མི་ཏྲ་དང་།  ཛ་མ་དཱ་ག་ནེ་དང་།  ཨང་གི་རཱ་དང་།  བྷཱ་ར་དྭཱ་ཛ་དང་།  འབའ་ས་ཤྭ་དང་།  ཀ་ཤེ་པ་དང་། འབྲི་གུ་དེ་དག་གིས་སྔགས་རྣམས་བྱས། སྨྲང་རྣམས་ཕྱུང་བ་དེ་དག་ད་ལྟར་གྱི་བྲམ་ཟེ་
རྣམས་དང་སྔོན་གྱི་རྣམས་སྔགས་ཀྱི་ཚིག་དང་།  བསྟོད་པ་དང་།  དབྱངས་སུ་བྱས་པ་དང་།  སྦྱར་བ་དེ་དག་ལ་དབྱངས་སུ་སྦྱར།  དེ་དག་ལ་རྗེས་སུ་རྗོད་པར་བྱེད་དོ། །ཇི་ལྟར་ཁྱོད་སློབ་དཔོན་དང་བཅས་པ་ད་ལྟར་འོབས་
ཀྱིས་སྐོར་བ།  རྩང་བཙུགས་པ་ལྕགས་ཀྱི་གཟེ་མ་བྲེས་ཤིང་།  འགག་པར་བྱེད་པའི་གྲོང་ཁྱེར་ན་གནས་པ་ལྟ་ཅི་དེ་དག་ཀྱང་དེ་བཞིན་ནམ།  ཀྱེ་གཽ་ཏ་མ་དེ་ལྟར་མ་ལགས་སོ། །ཇི་ལྟར་ཁྱོད་སློབ་དཔོན་དང་བཅས་བཞིན་དུ་ཕྲག་པར་གཟར་ཅིང་རྒྱལ་
<pb id="11.216a"/>
མཚན་གྱི་མཆོག་དང་།  སྟོབས་ཀྱི་མཆོག་དང་།  གཡུལ་བཤམས་པ་དུ་མ་ལ་རབ་ཏུ་ལྟ་བ་མྱོང་བར་འགྱུར་བ་བཞིན་དུ་ཅི་དེ་དག་ཀྱང་དེ་ལྟར་རམ།  ཀྱེ་གཽ་ཏ་མ་མ་ལགས་སོ། །ཇི་ལྟར་ཁྱོད་སློབ་དཔོན་དང་བཅས་པ་རྒོད་མ་སྐྱ་མོ་ཐམས་ཅད་དང་
སྦྱར་བའི་ཤིང་རྟ་ལ་ཞོན་ཏེ།  གསེར་གྱི་ཁར་བ་དང་།  རིལ་བ་བཟུང་སྟེ།  བྲམ་ཟེའི་ཁྱེའུ་མང་པོས་བསྐོར།  བྲམ་ཟེའི་ཁྱེའུ་མང་པོ་མདུན་དུ་བྱས་ཏེ་ལྗོངས་སུ་འགྲོ་ཞིང་སོང་བ་ལྟར་ཇི་དེ་དག་ཀྱང་དེ་བཞིན་ནམ།  ཀྱེ་གཽ་ཏ་མ་མ་ལགས་སོ། །ཇི་ལྟར་ཁྱོད་སློབ་དཔོན་
དང་བཅས་པས་འདི་བཞིན་དུ་སྐྲ་སྤྱི་བོར་བཅིངས་པའི་ཀུན་དུ་རྒྱུ་བ་ལག་པ་གདུ་བུ་ཅན་ནུ་མ་ཕོ་ལོང་བཞིན་པའི་བུད་མེད་ཀྱིས་བསྐུ་བ་དང་།  བཀྲུ་བ་དང་།  མཉེ་བ་ལ་སོགས་པ་ཉམས་སུ་ལེན་པ་ལྟར་ཅི་དེ་དག་ཀྱང་དེ་བཞིན་ནམ།  ཀྱེ་གཽ་ཏ་མ་མ་ལགས་སོ། །
ཇི་ལྟར་ཁྱོད་སློབ་དཔོན་དང་བཅས་པས་གསེར་གྱི་དཔུང་རྒྱན་འཆང་བ།  གསེར་གྱི་དོ་ཤལ་ཐོགས་པས་བརྒྱན་པའི་བུད་མེད་དང་ལྷན་ཅིག་ཏུ་རྐང་པ་བརྐྱང་སྟེ་ཉི་མ་ཤར་བའི་བར་དུ་ཉལ་བར་བྱེད་པ་དེ་བཞིན་ཅི་དེ་དག་ཀྱང་དེ་ལྟར་རམ།  གཽ་ཏ་མ་མ་
ལགས་སོ། །བྲམ་ཟེའི་ཁྱེའུ་ཁྱོད་ཀྱི་མཁན་པོའི་ཉེས་པ་རྣམས་ལ་ཉོན་ཅིག །བྲམ་ཟེའི་ཁྱེའུ་བྲམ་ཟེའི་བུ་པདྨའི་སྙིང་པོ་ཟེར་ནི་མན་ཡུལ་ཀོ་ས་ལའི་རྒྱལ་པོ་ལ་ལྟར་སོང་བ་ནི་རྩིག་པས་བསྒྲིབས་པ་འམ།  ཡོལ་བས་བསྒྲིབས་པ་ལས་
གཞན་དུ་མ་ཡིན་ཏེ།  ཅིའི་ཕྱིར་ན་དེ་འདྲ་བར་ཤེས་པའི་སྐྱེས་བུ་དེ་གང་གིས་བཙོས་པའི་ཁ་ཟས་ཟ་བ་དེ་ཉིད་ལ་བཞིན་མངོན་སུམ་དུ་མི་བསྟན་པ་རིགས་སམ།  བྲམ་ཟེའི་ཁྱེའུ་ཁྱོད་ཉིད་ཀྱི་ཉེས་པ་ལ་འང་ཉོན་ཅིག །སྔོན་བྱུང་བ་ནི་བྲམ་
ཟེའི་ཁྱེའུ་ཡུལ་ཀོ་ས་ལའི་རྒྱལ་པོ་གསལ་རྒྱལ་རྒྱལ་པོ་རང་གི་སྟན་ལ་འདུག་སྟེ།  སྐྱེས་བུ་གཞན་ཞིག་ལ་ཀྱེ་སྐྱེས་བུ་དོན་ནི་འདི་ལྟ་བུ་སྟེ།  འདི་དང་འདི་ལྟ་བུར་བྱོས་ཤིག །འདི་དང་འདི་ལྟ་བུར་སྤྱོད་ཅིག་ཅེས་བསྒོའོ། །དེ་སྐད་བསྒོ་ནས་
རྒྱལ་པོ་སྟན་ལས་ལངས་ཏེ་སོང་ངོ་། །དེ་ནས་སྐྱེས་བུ་དེས་ལྐོག་ཏུ་རྒྱལ་པོའི་སྟན་ལ་འདུག་ཏེ་སྐྱེས་བུ་གཞན་ཞིག་ལ་འང་ཀྱེ་སྐྱེས་བུ་དོན་འདི་དང་འདི་ལྟ་བུར་བྱོས་ཤིག །འདི་དང་འདི་ལྟ་བུར་སྤྱོད་ཅིག་ཅེས་བསྒོ་ན།  བྲམ་ཟེའི་ཁྱེའུ་ཇི་སྙམ་དུ་
<pb id="11.216b"/>
སེམས།  དེ་ལྟར་སྐྱེས་བུ་ལྐོག་ཏུ་རྒྱལ་པོའི་སྟན་ལ་འདུག་ནས་རྒྱལ་པོས་སྨྲས་པ་ནི་སྨྲ།  རྒྱལ་པོས་གསུངས་པ་ནི་ཟེར་ན་ཅི་དེ་རྒྱལ་པོ་ཡིན་ནམ།  ཅི་རྒྱལ་པོར་འགྱུར་རམ།  ཀྱེ་གཽ་ཏ་མ་མ་ལགས་སོ། །དེ་ལྟར་འདི་བཞིན་དུ་བྲམ་ཟེའི་ཁྱེའུ་ཁྱོད་ཀྱང་དྲང་སྲོང་
གིས་བཤད་པ་ནི་འཆད།  སྨྲས་པ་ནི་སྨྲ་ན་དྲང་སྲོང་ཡིན་ནམ།  དྲང་སྲོང་དུ་འགྱུར་རམ།  ཀྱེ་གཽ་ཏ་མ་མ་ལགས་སོ། །བྲམ་ཟེའི་ཁྱེའུ་འོན་ཀྱང་ཁྱོད་དོན་གང་གི་ཕྱིར་འོངས་པའི་དོན་དེ་ཤིན་དུ་ལེགས་པར་ཡིད་ལ་ཟུང་ཤིག་དང་།  ཁྱོད་ལ་ཡུན་རིང་པོར་ཕན་པ་
དང་།  དོན་དང་།  བདེ་བར་འགྱུར་རོ། །དེ་ནས་བྲམ་ཟེའི་ཁྱེའུ་མ་སྡུག །བཅོམ་ལྡན་འདས་ཀྱི་སྐུ་ལ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་བརྟགས་པ་དང་།  སུམ་བཅུ་ནི་མཐོང་གི་གཉིས་ལ་ཡིད་གཉིས་དང་།  ཐེ་ཚོམ་ཟོས་ཏེ་ཕོ་མཚན་གསང་བ་སྨད་ཀར་ནུབ་
པ་དང་།  ལྕེ་སྲབ་ལ་ཆེ་བའོ། །དེས་ཚིགས་སུ་བཅད་དེ་སྨྲས་པ། སུམ་བཅུ་རྩ་གཉིས་མཚན་ཞེས་ཐོས། །ཐུབ་ཆེན་ཁྱོད་ལ་སྐྱེས་བུའི་མཚན། །སུམ་བཅུ་རྩ་གཉིས་ཡོད་ཅེས་ཐོས། །གཽ་ཏམ་ཁྱོད་ཀྱི་སྐུ་ལ་ནི། །རྣམ་པ་དེ་གཉིས་མི་གདའ་ན། །མི་མཆོག་
ཁྱོད་ཀྱི་ཕོ་མཚན་གསང་། །དེ་ནི་སྨད་ཀར་ནུབ་བམ་ཅི། །བུད་མེད་ལྟ་བུའི་སྒྲ་ཡི་ཚིག །ལྕེ་ནི་ཐུང་བ་མ་ལགས་གྲང་། །སྲབ་མོ་མྱུར་དུ་ཕྱུང་བ་མཛོད། །བདག་གི་ཐེ་ཚོམ་བསལ་བར་གསོལ། །སྙན་པར་བསྒྲགས་པའི་སངས་རྒྱས་རྣམས། །མཐོང་བར་
རྙེད་པ་ཤིན་དུ་དཀའོ། །དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་འདི་ནི་ངའི་ལུས་ལ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་བརྟགས་ན་སུམ་བཅུ་ནི་མཐོང་གི་ཕོ་མཚན་གསང་བ་ནུབ་པ་དང་།  སྲབ་ལ་ཆེ་བའི་ལྕེ་གཉིས་ལ་ཡིད་
གཉིས་དང་ཐེ་ཚོམ་ཟོས་ཀྱིས།  གང་བདག་གིས་ཇི་ལྟར་བྲམ་ཟེའི་ཁྱེའུ་མ་སྡུག་ངའི་ཕོ་མཚན་གསང་བ་ནུབ་པ་དང་།  ཆེ་ལ་སྲབ་པའི་ལྕེ་མཐོང་བར་འགྱུར་བ་དེ་ལྟ་བུའི་མཚན་མ་བསྟན་ཏོ་སྙམ་དུ་དགོངས་ནས།  བཅོམ་ལྡན་འདས་ཀྱིས་ཇི་ལྟར་བྲམ་ཟེའི་
ཁྱེའུ་མ་སྡུག་བཅོམ་ལྡན་འདས་ཀྱི་ཕོ་མཚན་གསང་བ་སྦུབས་སུ་ནུབ་པ་མཐོང་བར་མཚན་མ་བསྟན་ཏོ། །ཞལ་གྱི་སྐྲ་མཚམས་ཀྱི་བར་དུ་ཞལ་ནས་ལྕེ་ཕྱུང་སྟེ།  གཡོགས་པ་མཐོང་ནས་དེ་ཡང་འདི་སྙམ་དུ་གྱུར་ཏོ། །ཀྱེ་དགེ་སྦྱོང་གཽ་ཏ་མ་ནི་སྐྱེས་
