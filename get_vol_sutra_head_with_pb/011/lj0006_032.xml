<pb id="11.47b"/>
མུ་སྟེགས་ཅན་རྣམས་དང་། སྐྱེ་བོའི་ཚོགས་ཀྱི་མདུན་དུ་བླ་ན་མེད་པའི་ཆོ་འཕྲུལ་ཆེན་པོ་བསྟན་ཅིང་མུ་སྟེགས་ཅན་རྣམས་ཐག་སྩལ་པ་དང་།  ལྷ་དང་མི་རྣམས་དགའ་བར་མཛད་པ་དང་། སྐྱེ་བོ་དམ་པ་རྣམས་གློ་བ་རངས་པར་མཛད་པར་བཅོམ་ལྡན་འདས་
ལ་གསོལ་པ་བདག་ལགས་ཏེ།  དེ་ནི་དགེ་སྦྱོང་དང་བྲམ་ཟེར་བཅས།  ལྷ་དང་མིར་བཅས་པའི་སྐྱེ་དགུ་ལ་ཡུན་རིང་པོའི་དོན་དང་།  ཕན་པ་དང་བདེ་བར་འགྱུར་ལགས་སོ་ཞེས་གསོལ་པ་དང་།  བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་ལ་ཅང་མི་གསུང་
བས་གནང་ངོ་། །དེ་ནས་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་ཀྱིས་ཅང་མི་གསུང་བས་གནང་བར་རིག་ནས་རང་གི་སྟན་ཇི་ལྟ་བ་ལ་འདུག་གོ།།                  །།འདུལ་བ་ཕྲན་ཚེགས་ཀྱི་གཞི།  <bampo n="6.32" zh="11.119"/>བམ་པོ་སུམ་བཅུ་རྩ་གཉིས་པ།  དེ་ནས་བཅོམ་ལྡན་འདས་ཀྱིས་
ཕྱག་འཁོར་ལོ་དང་།  བཀྲ་ཤིས་དང་།  གཡུང་དྲུང་ཅན་དྲ་བས་འབྲེལ་པ།  བསོད་ནམས་བརྒྱ་ཕྲག་དུ་མ་ལས་འཁྲུངས་པ། འཇིགས་པ་རྣམས་དབུགས་འབྱིན་པར་མཛད་པས་ས་ལ་རེག་པར་མཛད་དེ།  ཀྱེ་མ་ཀླུ་རྣམས་ཀྱིས་པད་མ་ཤིང་རྟའི་འཁོར་ལོ་ཙམ་
འདབ་མ་སྟོང་དང་ལྡན་པ། ཐམས་ཅད་གསེར་ལས་བྱས་པ།  རིན་པོ་ཆེའི་ཆུ་བ་དང་།  རྡོ་རྗེའི་ཟེ་བ་ཅན་ཁྱེར་ཏེ་འོངས་ཀྱང་སླ་ན་སྙམ་དུ་འཇིག་རྟེན་པའི་ཐུགས་བསྐྱེད་པ་མཛད་དོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཉིད་ཀྱིས་གང་གི་ཚེ་འཇིག་
རྟེན་པའི་ཐུགས་བསྐྱེད་པ་དེའི་ཚེ་སྲོག་ཆགས་གྲོག་སྦུར་རྣམས་ཀྱིས་ཀྱང་བཅོམ་ལྡན་འདས་ཀྱི་ཐུགས་སེམས་ཀྱིས་ཤེས་པར་འགྱུར་ལ།  གང་གི་ཚེ་འཇིག་རྟེན་ལས་འདས་པའི་ཐུགས་བསྐྱེད་པ་དེའི་ཚེ་ནི་ཉན་ཐོས་དང་།  རང་སངས་རྒྱས་རྣམས་ཀྱིས་ཀྱང་བཅོམ་
ལྡན་འདས་ཀྱི་ཐུགས་སེམས་ཀྱིས་ཤེས་པར་མི་འགྱུར་ན།  དུད་འགྲོའི་སྐྱེ་གནས་སུ་སོང་བ་ཀླུ་རྣམས་ཀྱིས་ལྟ་སྨོས་ཀྱང་ཅི་དགོས།  བཅོམ་ལྡན་འདས་ཀྱིས་ཅིའི་ཕྱིར་ས་ལ་རེག་པར་མཛད་སྙམ་ན་ཆོ་འཕྲུལ་ཆེན་པོ་སྟོན་པར་མཐོང་ནས་དེ་དག་
གིས་པད་མ་ཤིང་རྟའི་འཕང་ལོ་ཙམ་འདབ་མ་སྟོང་དང་ལྡན་པ།  ཐམས་ཅད་གསེར་ལས་བྱས་པ། རིན་པོ་ཆེའི་ཆུ་བ་དང་། རྡོ་རྗེའི་ཟེ་བ་ཅན་ཁྱེར་ཏེ་ས་བརྟོལ་ནས་བྱུང་བ་དང་། བཅོམ་ལྡན་འདས་པད་མ་དེའི་སྙིང་པོ་ལ་བཞུགས་སོ། །དེ་ནས་བཅོམ་ལྡན་འདས་ཀྱི་
<pb id="11.48a"/>
གཡས་གཡོན་དུ་པད་མ་དེ་འདྲ་བ་གཞན་རབ་ཏུ་མང་པོ་དག་བྱུང་བར་གྱུར་ཏེ།  དེ་དག་རེ་རེ་ལ་ཡང་སྤྲུལ་པའི་སངས་རྒྱས་རྣམས་བཞུགས་པར་གྱུར་ཏོ། །དེ་དག་གི་གཡས་གཡོན་དུ་ཡང་པད་མ་དེ་འདྲ་བ་གཞན་དག་བྱུང་བར་གྱུར་ཅིང་དེ་དག་
ལ་ཡང་གཞན་ཏེ་དེ་བཞིན་དུ་འོག་མིན་གྱི་གནས་ཀྱི་བར་དུ་སངས་རྒྱས་ཕལ་པོ་ཆེ་སྤྲུལ་ཏོ། །དེ་ན་སངས་རྒྱས་ཁ་ཅིག་ནི་འབར། ཁ་ཅིག་ནི་གསལ་བར་མཛད།  ཁ་ཅིག་ནི་ཆར་འབེབས།  ཁ་ཅིག་ནི་གློག་འབྱིན།  ཁ་ཅིག་ནི་ཀུན་ཤེས་པ་ལུང་སྟོན།  ཁ་
ཅིག་ནི་ཞུ་བ་ཞུ།  ཁ་ཅིག་ནི་ལན་འདེབས།  ཁ་ཅིག་ནི་འཆག་པ་མཛད།  ཁ་ཅིག་ནི་གཞེས།  ཁ་ཅིག་ནི་བཞེངས།  ཁ་ཅིག་ནི་བཞུགས།  ཁ་ཅིག་ནི་གཟིམས་ཏེ།  ཇི་ལྟར་བྱིས་པ་གཞོན་ནུ་རྣམས་ཀྱིས་ཀྱང་སྒྲིབ་པ་མེད་པར་སངས་རྒྱས་ཀྱི་སྐུ་མཐོང་བ་དེ་
ལྟར་ཡང་བྱིན་གྱིས་བརླབས་སོ། །ཆོ་འཕྲུལ་དེ་མཐོང་ནས་ཀོ་ས་ལའི་རྒྱལ་པོ་གསལ་རྒྱལ་བཙུན་མོའི་འཁོར་དང་།  གཞོན་ནུ་དང་།  བློན་པོ་དང་།  ཕོ་བྲང་འཁོར་གྱི་མི་དང་བཅས་པ་དང་།  ཡུལ་སྣ་ཚོགས་ནས་འོངས་པའི་སྲོག་ཆགས་འབུམ་ཕྲག་དུ་མ་དང་། 
ནམ་མཁའི་དཀྱིལ་ན་ལྷ་འབུམ་ཕྲག་དུ་མ་བཅོམ་ལྡན་འདས་ཀྱི་ཆོ་འཕྲུལ་ཆེན་པོ་ལ་མིག་མི་འཛུམས་པར་ལྟ་ཞིང་རྒྱུན་མི་འཆད་པར་ཕྱག་འཚལ་ལོ། །ནམ་མཁའ་ལ་གནས་པའི་ལྷ་རྣམས་ཀྱང་རྔ་དག་རྡུང་ངོ་། །གནས་གནས་ན་ཡང་རྔ་བོ་ཆེ་
རྣམས་ནི་རྡུང་།  དུང་སྒྲིལ་མ་ནི་འབུད།  རོལ་མོའི་སྒྲ་རྣམ་པ་སྣ་ཚོགས་ནི་འབྱིན་ཅིང་།  ལ་ལ་ནི་གླུ་ལེན།  ལ་ལ་ནི་གར་བྱེད་དོ། །བྱོལ་སོང་གི་སྐྱེ་གནས་སུ་གཏོགས་པའི་སྲོག་ཆགས་རྣམས་ཀྱང་ཡིད་བདེ་བ་སྐྱེས་ནས་རང་གི་རིས་དང་འདྲ་བའི་སྒྲ་
སྐད་རྣམ་པ་སྣ་ཚོགས་སྒྲོགས་པ་འདི་ལྟ་སྟེ།  རྟ་རྣམས་ནི་འཚེར།  གླང་པོ་ཆེ་རྣམས་ནི་ངུར།  རྔ་མོ་རྣམས་ནི་འཁང་།  བ་ལང་རྣམས་ནི་འབོད།  རྨ་བྱ་རྣམས་ནི་འགྱུར་ཏེ།  ལྷ་དང་མིར་བཅས་པའི་འགྲོ་བ་དགའ་བ་དང་རབ་ཏུ་དགའ་བ་སྐྱེས་ནས། 
བཅོམ་ལྡན་འདས་ལ་མཆོད་པ་བྱ་བར་སྤྲོ་བར་གྱུར་ཏོ། །དེ་ནས་ལྷ་རྣམས་ཀྱིས་ལྷའི་མེ་ཏོག་ཨུཏྤ་ལ་དང་།  པད་མ་དང་།  ཀུ་མུ་ད་དང་།  པད་མ་དཀར་པོ་དང་། མན་དཱ་ར་བ་རྣམས་གཏོར་ཏོ། །ལྷའི་ཨ་ག་རུའི་ཕྱེ་མ་དང་།  རྒྱ་སྤོས་ཀྱི་ཕྱེ་མ་དང་། 
<pb id="11.48b"/>
ཙན་དན་གྱི་ཕྱེ་མ་དང་།  ལྷ་རྫས་ཀྱི་གོས་དག་ཀྱང་གཏོར། མིའི་དང་མི་མ་ཡིན་པའི་བར་དག་ཀྱང་དེ་བཞིན་ནོ། །དེ་ལྟ་བུའི་དགའ་སྟོན་ཆེན་པོ་བྱུང་བ་ན་གདུལ་བའི་སྐྱེ་བོས་རྟོགས་པར་མཛད་པའི་ཕྱིར་བཅོམ་ལྡན་འདས་ཉིད་ཀྱིས་ཚིགས་སུ་བཅད་པ་འདི་དག་
བཀའ་སྩལ་ཏོ། །བརྩམ་པར་བྱ་ཞིང་ངེས་འབྱུང་བྱ། །སངས་རྒྱས་བསྟན་ལ་འབད་པར་བྱ། །འདམ་བུའི་ཁྱིམ་ལ་གླང་ཆེན་བཞིན། །འཆི་བདག་སྡེ་ནི་གཞོམ་པར་བྱ། །གང་ཞིག་ཆོས་འདུལ་འདི་ལ་ནི། །བག་དང་ལྡན་པར་སྤྱོད་བྱེད་པ། །སྐྱེ་བའི་འཁོར་
བ་རབ་སྤངས་ནས། །སྡུག་བསྔལ་གྱི་ནི་མཐར་བྱེད་འགྱུར། །ལྷག་མ་སྤྲུལ་པའི་སངས་རྒྱས་རྣམས་ཀྱིས་ཀྱང་གཅིག་ཅར་དུ་ཚིགས་སུ་བཅད་པ་འདི་དག་བཀའ་སྩལ་ཏོ། །ཇི་སྲིད་ཉི་མ་མ་ཤར་བ། །དེ་སྲིད་སྲིན་བུ་མེ་ཁྱེར་གསལ། །མཁའ་ལ་ཉི་མ་ཤར་བ་ན། །
མོག་མོག་པོར་འགྱུར་གསལ་མི་འགྱུར། །ཇི་སྲིད་དེ་བཞིན་གཤེགས་མ་བྱུང་། །རྟོག་གེ་ཅན་རྣམས་སྔོན་གསལ་ཏེ། །རྫོགས་པའི་སངས་རྒྱས་འཇིག་རྟེན་སྣང་། །རྟོག་གེ་མི་གསལ་དེའི་སློབ་མིན། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་
བཀའ་སྩལ་པ།  དགེ་སློང་དག་ཆོ་འཕྲུལ་ཆེན་པོ་མི་སྣང་བར་འགྱུར་གྱིས་མཚན་མ་ཟུང་ཤིག །བཅོམ་ལྡན་འདས་ཀྱིས་དེ་སྐད་གསུངས་མ་ཐག་ཏུ་མོད་ལ་མི་སྣང་བར་གྱུར་ཏོ། །དེ་མི་སྣང་བར་གྱུར་པ་དང་།  ཀོ་ས་ལའི་རྒྱལ་པོ་གསལ་རྒྱལ་གྱིས་མུ་
སྟེགས་ཅན་རྣམས་ལ་འདི་སྐད་ཅེས་སྨྲས་སོ། །ཀྱེ་བཅོམ་ལྡན་འདས་ཀྱིས་མིའི་ཆོས་བླ་མའི་རྫུ་འཕྲུལ་གྱི་ཆོ་འཕྲུལ་བསྟན་ཟིན་ཏེ། ད་ནི་ཁྱེད་ཀྱི་རེས་ལ་བབ་པས་ཁྱེད་ཀྱིས་སྟོན་ཅིག །དེ་ནས་འོད་སྲུང་རྫོགས་བྱེད་ཅང་མི་སྨྲ་བར་ཀུན་ཏུ་རྒྱུ་གནག་
ལྷས་ཀྱི་བུ་ལ་གྲུ་ཕུགས་བྱས་སོ། །དེས་ཀྱང་སྨྲ་འདོད་ཀྱི་བུ་མོའི་བུ་ཡང་དག་རྒྱལ་བ་ཅན་ལའོ། །དེས་ཀྱང་མི་ཕམ་སྐྲའི་ལ་བ་ཅན་ལའོ། །དེས་ཀྱང་ཀཱ་ཏྱཱི་བུ་ནོག་ཅན་ལའོ། །དེས་ཀྱང་གཅེར་བུ་པ་གཉེན་གྱི་བུ་ལའོ། །དེས་ཀྱང་འོད་སྲུང་རྫོགས་བྱེད་ལ་བྱས་ན་འགའ་
ཡང་སྨྲ་བར་མི་བྱེད་དོ། །དེ་དག་ལ་ལན་གཉིས་ལན་གསུམ་གྱི་བར་དུ་རྒྱལ་པོས་དེ་སྐད་ཅེས་སྨྲས་ན།  དེ་བཞིན་དུ་གཅིག་ལ་གཅིག་གྲུ་ཕུགས་བྱེད་ཅིང་ཅང་མི་ཟེར་བར་གྱུར།  ཡུལ་ཡུལ་པོར་གྱུར།  ཞུམ་ཞུམ་པོར་གྱུར་ནས་མགོ་སྨད་ཅིང་སྤོབས་པ་མེད་དེ
<pb id="11.49a"/>
སེམས་ཁོངས་སུ་ཆུད་ཅིང་འདུག་གོ། །དེ་ནས་གནོད་སྦྱིན་ལག་ན་རྡོ་རྗེ་འདི་སྙམ་དུ་སྐྱེས་བུ་བླུན་པོ་འདི་རྣམས་ཡུན་རིང་པོ་ནས་བཅོམ་ལྡན་འདས་ལ་ཐོ་འཚམ་པས་དེའི་ཕྱིར་གང་གིས་ན་འདི་རྣམས་ཀུན་ཏུ་འབྲོས་པར་འགྱུར་བའི་ཐབས་ཤིག་བྱའོ་
སྙམ་ནས།  དེས་གང་གིས་ན་ཆོ་འཕྲུལ་གྱི་མདུན་ཁང་དེ་དེ་རྣམས་ཀྱི་མིག་ལམ་དུ་ཡང་མི་འབབ་པ་དེ་ལྟ་བུའི་རླུང་མར་དང་ཆར་དྲག་བཏང་བ་དང་།  དེ་ན་ཁ་ཅིག་ནི་བྲེད་ནས་རིའི་གསེབ་ཏུ་ཞུགས།  ཁ་ཅིག་ནི་རྩྭའི་ཚང་ཚིང་དུ།  ཁ་ཅིག་ནི་ནགས་ཐིབས་པོར། 
ཁ་ཅིག་ནི་མདུན་ཁང་དུ།  ཁ་ཅིག་ནི་ལྷ་ཁང་དུ་ཞུགས་སོ། །བཅོམ་ལྡན་འདས་ནི་ཉིད་ཀྱི་ཆོ་འཕྲུལ་ཆེན་པོའི་མདུན་ཁང་ན་བཞུགས་ཤིང་ཚིགས་སུ་བཅད་པ་དག་བཀའ་སྩལ་པ།  འཇིགས་པས་སྐྲག་པའི་མི་རྣམས་ནི། །ཕལ་ཆེར་རི་དང་ནགས་ཚལ་དང་། །
ཀུན་དགའ་ར་བ་ལྗོན་ཤིང་དང་། །མཆོད་རྟེན་རྣམས་ལ་སྐྱབས་སུ་འགྲོ། །སྐྱབས་དེ་གཙོ་བོ་མ་ཡིན་ཞིང་། །སྐྱབས་དེ་མཆོག་གྱུར་མ་ཡིན་ཏེ། །སྐྱབས་དེ་དག་ལ་བརྟེན་ནས་ནི། །སྡུག་བསྔལ་ཀུན་ལས་རབ་མི་ཐར། །གང་ཞིག་གང་ཚེ་སངས་རྒྱས་དང་། །
ཆོས་དང་དགེ་འདུན་སྐྱབས་སོང་ཞིང་། །འཕགས་པ་ཡི་ནི་བདེན་པ་བཞི། །སྡུག་བསྔལ་སྡུག་བསྔལ་ཀུན་འབྱུང་དང་། །སྡུག་བསྔལ་ཡང་དག་འདས་པ་དང་། །མྱ་ངན་འདས་བདེར་འགྲོ་བ་ཡི། །འཕགས་ལམ་ཡན་ལག་བརྒྱད་པོ་དག །ཤེས་
རབ་ཀྱིས་ནི་ལྟ་བྱེད་ན། །སྐྱབས་དེ་དག་ནི་གཙོ་ཡིན་ཞིང་། །སྐྱབས་དེ་དག་ནི་མཆོག་ཡིན་ཏེ། །སྐྱབས་དེ་དག་ལ་བརྟེན་ནས་ནི། །སྡུག་བསྔལ་ཀུན་ལས་རབ་ཏུ་ཐར། །དེ་ནས་བཅོམ་ལྡན་འདས་ཀྱིས་འཁོར་དེའི་བསམ་པ་དང་། བག་ལ་ཉལ་
དང་། ཁམས་དང་། རང་བཞིན་ཐུགས་སུ་ཆུད་ནས་དེ་ལ་བརྟེན་ཏེ་གང་ཐོས་ན་སེམས་ཅན་བརྒྱ་ཕྲག་མང་པོས་ཁྱད་པར་ཆེན་པོ་ཐོབ་པར་འགྱུར་བ་དེ་ལྟ་བུའི་ཆོས་བསྟན་པས་ཁ་ཅིག་གིས་ནི་རྒྱུན་དུ་ཞུགས་པའི་འབྲས་བུ་མངོན་སུམ་དུ་
བྱས།  ཁ་ཅིག་གིས་ནི་ལན་གཅིག་ཕྱིར་འོང་བའི་འབྲས་བུ། ཁ་ཅིག་གིས་ནི་ཕྱིར་མི་འོང་བའི་འབྲས་བུ།  ཁ་ཅིག་གིས་ནི་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་སོ། །ཁ་ཅིག་གིས་ནི་ཉན་ཐོས་ཀྱི་བྱང་ཆུབ་
<pb id="11.49b"/>
ཏུ་སེམས་བསྐྱེད་དོ། །ཁ་ཅིག་གིས་ནི་རང་སངས་རྒྱས་ཀྱི་བྱང་ཆུབ་ཏུ། ཁ་ཅིག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ།  འཁོར་དེ་ཕལ་ཆེར་སངས་རྒྱས་ལ་གཞོལ་བ་དང་།  ཆོས་ལ་འབབ་པ་དང་།  དགེ་འདུན་ལ་བབ་པར་
བཀོད་དོ། །དེ་ནས་བཅོམ་ལྡན་འདས་ཀྱིས་འཁོར་དེ་དག་ལ་ཆོས་ཀྱི་གཏམ་གྱིས་ཡང་དག་པར་བསྟན།  ཡང་དག་པར་ལེན་དུ་བཅུག །ཡང་དག་པར་གཟེང་བསྟོད།  ཡང་དག་པར་དགའ་བར་མཛད་དེ་གདན་ལས་བཞེངས་ནས་གཤེགས་སོ། །དེ་ནས་འོད་
སྲུང་རྫོགས་བྱེད་ལ་སློབ་མ་རྣམས་ཀྱིས་དྲིས་པ།  མཁན་པོ་དེ་ཁོ་ན་ཉིད་ཇི་ལྟ་བུ་ལགས་པ་གསུངས་ཤིག །དེས་སློབ་མ་དེ་དག་ཁ་ཅིག་ལ་ནི་བུ་འདི་ལྟ་སྟེ།  འཇིག་རྟེན་རྟག་པ་འདི་ནི་དེ་ཁོ་ན་ཉིད་ཡིན་ནོ་ཞེས་སྨྲས།  གཞན་དག་ལ་ནི་མི་རྟག་གོ། །གཞན་
དག་ལ་ནི་རྟག་ཀྱང་རྟག་མི་རྟག་ཀྱང་མི་རྟག་གོ། །གཞན་དག་ལ་ནི་རྟག་པ་ཡང་མ་ཡིན་མི་རྟག་པ་ཡང་མ་ཡིན་ནོ། །གཞན་ལ་ནི་མཐའ་ཡོད་དོ། །མཐའ་མེད་དོ། །མཐའ་ཡོད་ཀྱང་ཡོད་མཐའ་མེད་ཀྱང་མེད་དོ། །མཐའ་ཡོད་པ་ཡང་མ་ཡིན་མཐའ་
མེད་པ་ཡང་མ་ཡིན་ནོ། །སྲོག་དེ་ལུས་ཡིན་ནོ། །སྲོག་ཀྱང་གཞན་ལ་ལུས་ཀྱང་གཞན་ཡིན་ནོ། །དེ་བཞིན་སོང་བ་ཤི་ཕན་ཆད་ཡོད་དོ། །མེད་དོ། །ཡོད་ཀྱང་ཡོད་ལ་མེད་ཀྱང་མེད་དོ། །དེ་བཞིན་སོང་བ་ཤི་ཕན་ཆད་ཡོད་པ་ཡང་མ་ཡིན་མེད་པ་ཡང་
མ་ཡིན་པ་འདི་ནི་བདེན་གྱི་གཞན་ནི་རྨོངས་པ་ཡིན་ནོ་ཞེས་རྣམ་པ་གཞན་དང་གཞན་གྱིས་བསླུས་སོ། །དེ་ཡང་ངོ་ཚ་ནས་མགོ་སྨད་དེ་མྱ་ངན་གྱི་མེས་གདུངས་པས་ཆུ་བསིལ་བ་འདོད་པའི་ཕྱིར་རྫིང་བུར་སོང་བ་དང་། དེ་ནས་ལམ་དུ་
མ་ནིང་ཞིག་གིས་མཐོང་ནས་དེས་ཚིགས་སུ་བཅད་དེ་སྨྲས་པ། ཐུག་རེ་རྭ་མཐུ་ཆག་པ་ལྟ་བུ་ཡི། །མདངས་མེད་ཁྱོད་ཅིག་ག་ལས་རིངས་པར་འོངས། །ཤཱཀྱའི་ཆོས་ནི་རྣམ་པར་མ་ཤེས་པས། །བོང་བུ་བཞིན་དུ་འཛེམ་པ་མེད་པར་འཕྱིན། །
དེས་ཀྱང་ཚིགས་སུ་བཅད་དེ་སྨྲས་པ།  ང་ཡི་མདུན་ན་འདུག་འདི་འཆི་བདག་དེས། །བདག་གི་ལུས་ལ་སྟོབས་དང་བརྩོན་པ་མེད། །དངོས་པོ་ཐམས་ཅད་བདེ་དང་སྡུག་བསྔལ་སྟེན། །ཐར་ཟིན་ང་ནི་བདེ་བ་བྱེད་དུ་འགྲོ། །ཉི་ཟེར་རབ་ཏུ་ཚ་བར་བྱེད་རྣམས་ཀྱིས། །
<pb id="11.50a"/>
ལུས་དང་སེམས་ཀུན་གདུངས་ཤིང་ངལ་གྱུར་གྱིས། །མི་སྲུན་ཐོང་ལ་རྫིང་རབ་བསིལ་བ་དེ། །ག་ལ་ཡོད་པ་བདག་ལ་མྱུར་དུ་སྨྲོས། །དེས་ཀྱང་ཚིགས་སུ་བཅད་དེ་སྨྲས་པ། ཕོ་ངན་སྡིག་ཅན་སྐྱེས་མཆོག་མ་ཡིན་པ། །མཚེའུ་ལྟར་པད་
མ་ངང་པ་དང་ལྡན་ཞིང་། །གངས་ཀྱི་ཆུ་ལྟར་ཆུ་ཡོངས་གཙང་བ་ཡི། །རྫིང་བུ་ཤིན་དུ་བཟང་པོ་མ་མཐོང་ངམ། །དེས་ཀྱང་ཚིགས་སུ་བཅད་དེ་སྨྲས་པ།  ཁྱོད་ཀྱང་ཕོ་མིན་མི་ཡི་ཆུང་མ་འང་མིན། །དེ་བརྡ་ཕྲད་ཀྱིས་ཟུང་ལ་ལམ་ཕྱེ་དང་། །རྫིང་
བུ་ཆུ་བཟང་ཆུ་བསིལ་གང་བར་ནི། །གདུང་བ་བསིལ་བར་བྱ་ཕྱིར་བདག་འགྲོའོ། །དེ་ལམ་དེ་ནས་བཟུར་བ་དང་རྫོགས་བྱེད་ཀྱང་རྫིང་བུའི་དྲུང་དུ་སོང་སྟེ་མགུལ་དུ་བུམ་པ་བྱེ་མས་བཀང་བ་བཏགས་ནས་དེར་ནུབ་སྟེ།  དེ་ཉིད་དུ་དུས་ལས་འདས་
སོ། །དེ་ནས་དེའི་སློབ་མ་རྣམས་ཀྱིས་གཅིག་ལ་གཅིག་དྲིས་པ། མཁན་པོ་ཁྱེད་སུས་མཐོང་།  དེ་རྣམས་ཀྱིས་སྨྲས་པ། མ་མཐོང་ངོ་། །ཁྱེད་ལས་མཁན་པོས་ལུང་བསྟན་པ་སུ་ཡོད།  དེ་ན་ཁ་ཅིག་གིས་སྨྲས་པ།  ཤེས་ལྡན་དག་ངེད་ལ་
ནི་མཁན་པོས་འཇིག་རྟེན་རྟག་པ་འདི་ནི་བདེན་གྱི་གཞན་ནི་རྨོངས་པ་ཡིན་ནོ་ཞེས་ལུང་བསྟན་ཏོ། །ཁ་ཅིག་གིས་སྨྲས་པ།  ངེད་ལ་ནི་མི་རྟག་གོ་ཞེས་བསྟན་ཏོ། །གཞན་དག་གིས་སྨྲས་པ།  ངེད་ལ་ནི་རྟག་ཀྱང་རྟག་མི་རྟག་ཀྱང་མི་རྟག་གོ། །
རྟག་པ་ཡང་མ་ཡིན་མི་རྟག་པ་ཡང་མ་ཡིན་ནོ། །མཐའ་མེད་དོ། །མཐའ་ཡོད་དོ། །མཐའ་ཡོད་ཀྱང་ཡོད་མེད་ཀྱང་མེད་དོ། །མཐའ་ཡོད་པ་ཡང་མ་ཡིན་མཐའ་མེད་པ་ཡང་མ་ཡིན་ནོ། །དེ་བཞིན་སོང་བ་ཤི་ཕན་ཆད་ཡོད་དོ། །མེད་དོ། །ཡོད་
ཀྱང་ཡོད་ལ་མེད་ཀྱང་མེད་དོ། །དེ་བཞིན་སོང་བ་ཤི་ཕན་ཆད་ཡོད་པ་ཡང་མ་ཡིན་མེད་པ་ཡང་མ་ཡིན་པ་འདི་ནི་བདེན་གྱི་གཞན་ནི་རྨོངས་པ་ཡིན་ནོ་ཞེའོ། །དེ་རྣམས་ཀྱིས་སྨྲས་པ།  ཤེས་ལྡན་དག་འདི་ལྟ་སྟེ།  སྣ་ཚོགས་སུ་བཏགས་
པས་བདག་ཅག་ཐམས་ཅད་མི་མཐུན་པར་གྱུར་གྱིས་མ་ལ་བདག་ཅག་གིས་མཁན་པོ་ཀུན་དུ་བཙལ་ལ་དེ་ཁོ་ན་ཉིད་ཇི་ལྟ་བུ་ཡིན་དྲིའོ་ཞེས་དེ་རྣམས་དོང་བ་དང་།  དེ་རྣམས་ཀྱིས་ལམ་གྱི་དབུས་སུ་བུ་མོ་ཞིག་མཐོང་ནས་དེ་རྣམས་ཀྱིས་དེ་ལ་ཚིགས་
<pb id="11.50b"/>
སུ་བཅད་པས་དྲིས་པ།  ཆོས་ཀྱི་གོས་ནི་གྱོན་པ་པོ། །དཀའ་ཐུབ་ནལ་ཟེ་གང་ཟ་བ། །རྫོགས་བྱེད་འདི་ནས་སོང་གྱུར་པ། །བཟང་མོ་ཁྱོད་ཀྱིས་མ་མཐོང་ངམ། །དེས་ཀྱང་ཚིགས་སུ་བཅད་པས་སྨྲས་པ།  ངན་སོང་སེམས་ཅན་དམྱལ་བ་པ། །ལག་པ་
བརྐྱང་ནས་འགྲོ་བ་ཡི། །རྫོགས་བྱེད་དེ་ནི་ཆུས་གཡེངས་ནས། །རྐང་ལག་སྐྱ་བོར་གྱུར་ཅིང་འདུག །དེ་རྣམས་ཀྱིས་ཀྱང་ཚིགས་སུ་བཅད་པས་སྨྲས་པ།  ཆོས་ཀྱི་གོས་ནི་གྱོན་པ་པོ། །ཆོས་སྤྱོད་ཐུབ་པ་དེ་ལ་ནི། །ཁྱོད་ཀྱིས་སྨྲས་དེ་ལེགས་མིན་གྱིས། །
བཟང་མོ་དེ་སྐད་མ་ཟེར་ཅིག །དེས་ཀྱང་ཚིགས་སུ་བཅད་དེ་སྨྲས་པ།  ཕོ་མཚན་གྱི་ནི་རྟགས་སྐྱེས་པ། །བློ་ལྡན་དེས་སུ་འཇིག་རྟེན་ན། །རྟག་ཏུ་འཇིག་རྟེན་གྱིས་མཐོང་བར། །གཅེར་བུར་གྲོང་དུ་རྒྱུ་བར་བྱེད། །ཕོ་མཚན་མདུན་ནས་སྤྱོད་བྱེད་པ། །གང་
གི་ཆོས་ནི་འདི་འདྲ་བ། །དེ་ནི་རྒྱལ་པོ་རྣམ་ཐོས་བུས། །མདའ་ནི་སྟེའུ་ཀས་གཅོད་འདོང་ཅིག་ཅེས་བྱས་པ་དང་།  དེ་དག་ཅང་མི་ཟེར་བར་དོང་ནས་དེ་དག་རྫིང་བུར་ཕྱིན་པ་དང་།  རེ་ཤིག་ན་རྫོགས་བྱེད་བུམ་པ་བྱེ་མས་བཀང་བ་མགུལ་དུ་བཏགས་ནས་
དུས་ལས་འདས་པ་མཐོང་ནས།  དེ་རྣམས་ལས་གང་དག་བསླབ་པ་འདོད་པ་དེ་རྣམས་ཀྱིས་ཤེས་ལྡན་དག་འདི་ནི་བདེན་གྱི་གཞན་ནི་རྨོངས་པ་ཡིན་ནོ་ཞེས་སྨྲས་ནས།  དེ་དག་ཀྱང་བུམ་པ་བྱེ་མས་བཀང་བ་མགུལ་དུ་བཏགས་ནས་དེ་ཉིད་དུ་དུས་
ལས་འདས་སོ། །ལྷག་མ་རྣམས་ནི་སླར་ལོག་ནས་མཐའ་འཁོབ་ཏུ་དོང་ནས་འདུག་གོ། །གང་གི་ཚེ་བཅོམ་ལྡན་འདས་སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ་ཐོགས་པ་མེད་པའི་སྟོབས་ཀྱི་འཁོར་ལོས་སྒྱུར་བས་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་ཆོས་ཀྱི་འཁོར་ལོ་བསྐོར་བ་དེའི་ཚེ་མུ་སྟེགས་ཅན་ཐམས་ཅད་ཀྱིས་མིའི་ཆོས་བླ་མའི་རྫུ་འཕྲུལ་གྱི་ཆོ་འཕྲུལ་ལ་སྤྱན་དྲངས་པ་ལས་མུ་སྟེགས་ཅན་ཐམས་ཅད་ཐག་སྩལ་
ཕམ་པར་མཛད་རྒྱབ་ཀྱིས་ཕྱོགས་པར་མཛད། སྤོབས་པ་མེད་པར་མཛད་དེ།  དེ་ནས་མཐའ་འཁོབ་ཀྱི་ལྗོངས་རྣམས་སུ་རྟེན་པར་གྱུར་ཏོ། །དེ་ན་དགེ་སློང་རྣམས་ཐེ་ཚོམ་སྐྱེས་ནས།  བཙུན་པ་བཅོམ་ལྡན་འདས་ཀྱིས་བླ་ན་མེད་པ་ཡང་དག་པར་
<pb id="11.51a"/>
རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་མིའི་ཆོས་བླ་མའི་རྫུ་འཕྲུལ་གྱི་ཆོ་འཕྲུལ་ལ་སྤྱན་དྲངས་པ་ལས་མུ་སྟེགས་ཅན་ཐམས་ཅད་ཐག་སྩལ། ཕམ་པར་མཛད།  རྒྱབ་ཀྱིས་ཕྱོགས་པར་མཛད།  སྤོབས་པ་མེད་པར་མཛད་
པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ད་ལྟར་ང་འདོད་ཆགས་དང་བྲལ། ཞེ་སྡང་དང་བྲལ། གཏི་མུག་དང་བྲལ། སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། 
འཁྲུག་པ་ལས་ཡོངས་སུ་གྲོལ་ཏེ། ཐམས་ཅད་མཁྱེན་པ།  རྣམ་པ་ཐམས་ཅད་མཁྱེན་པ།  ཤེས་པ་དང་ཤེས་བྱ་ཐམས་ཅད་ལ་དབང་ཐོབ་པ།  སྐྱེས་བུ་འདུལ་བའི་ཁ་ལོ་སྒྱུར་བ།  བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་བྱང་ཆུབ་ནས་
མུ་སྟེགས་ཅན་ཐམས་ཅད་ཐག་བཅུག །ཕམ་པར་བྱས། རྒྱབ་ཀྱིས་ཕྱོགས་པར་བྱས།  སྤོབས་པ་མེད་པར་བྱས་པ་འདི་ལ་ངོ་མཚར་ཅི་ཆེ།  འདས་པའི་དུས་ན་ང་འདོད་ཆགས་དང་བཅས།  ཞེ་སྡང་དང་བཅས།  གཏི་མུག་དང་བཅས་པ།  སྐྱེ་བ་དང་།  རྒ་བ་དང་། 
ན་བ་དང་།  འཆི་བ་དང་།  མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་ལས་ཡོངས་སུ་མ་གྲོལ་བ་ན་ཡང་སྟོན་པ་དྲུག་པོ་འཁོར་དང་བཅས་པ་འདི་དག་ཐག་བཅུག །ཕམ་པར་བྱས།  རྒྱབ་ཀྱིས་ཕྱོགས་པར་བྱས། 
སྤོབས་པ་མེད་པར་བྱས།  ཚར་བཅད་དེ་མཐའ་འཁོབ་ཀྱི་ལྗོངས་རྣམས་སུ་རྟེན་དུ་བཅུག་པ་དེ་བཤད་ཀྱིས་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དགེ་སློང་དག་སྔོན་བྱུང་བ་འདས་པའི་དུས་ན་ལུས་འཕགས་ཤེས་བྱ་བའི་ལྗོངས་ན་རྒྱལ་
པོ་སྐྱེད་པ་ཞེས་བྱ་བ་རྒྱལ་སྲིད་འབྱོར་པ་དང་རྒྱས་པ་ཞེས་བྱ་བ་ནས།  བྱེད་དུ་འཇུད་དོ་ཞེས་བྱ་བ་རྒྱས་པར་རོ། །དེ་ནས་རྒྱལ་པོ་སྐྱེད་པས་བཙུན་མོ་གཟུགས་བཟང་བ།  མཛེས་པ།  བལྟ་ན་སྡུག་པ་ཞིག་བླངས་ནས་དེ་དེ་དང་ལྷན་ཅིག་རྩེ་བར་བྱེད།  དགའ་
བར་བྱེད།  དགའ་མགུར་སྤྱོད་པར་བྱེད་དོ། །དེ་ནས་བཙུན་མོ་དེ་ལ་སེམས་ཅན་ཞུགས་པར་གྱུར་ནས་རིམ་གྱིས་ཟླ་བ་དགུ་ལོན་པ་དང་།  ཁྱེའུ་གཟུགས་བཟང་བ།  བལྟ་ན་སྡུག་པ།  མཛེས་པ་ཞིག་བཙས་སོ། །གཞོན་ནུ་དེ་བཙས་པ་ན་ལུས་འཕགས་ཀྱི་
<pb id="11.51b"/>
ལྗོངས་རྣམས་ལོ་ལེགས་པ་དང་། བཟའ་བ་དང་བཏུང་བ་མོད་པར་གྱུར་ཅིང་ལྷས་ཀྱང་ཆར་དུས་བཞིན་དུ་ཕབ། དུས་དང་འཐུན་པའི་རླུང་ཡང་ལྡང་སྟེ།  དེས་ན་རྟག་ཏུ་བཟའ་བ་དང་བཏུང་བ་མོད་པར་གྱུར་ཏོ། །དེ་ནས་གཞོན་ནུའི་བཙས་སྟོན་རྒྱ་ཆེར་བྱས་ནས། 
གཞོན་ནུའི་མིང་ཅིར་གདགས་ཤེས་རྒྱལ་པོ་སེམས་པ་ན་གང་གི་ཕྱིར་གཞོན་ནུ་འདི་བཙས་པ་ན་ཡུལ་དུ་བཟའ་བ་དང་བཏུང་བ་མོད་པར་གྱུར་པ་དེའི་ཕྱིར་གཞོན་ནུའི་མིང་བཟའ་བཏུང་ཞེས་བཏགས་ནས།  དེ་ནས་གཞོན་ནུ་བཟའ་བཏུང་མ་མ་བརྒྱད་ལ་
རྗེས་སུ་གཏད་དོ། །གང་གི་ཚེ་དེ་ཆེན་པོར་གྱུར་པ་དེའི་ཚེ་ཡི་གེ་སློབ་ཏུ་བཅུག་པ་དང་།  རིང་པོ་མ་ཐོགས་པར་མཐར་ཕྱིན་པར་གྱུར་ཏོ། །རིགས་ཀྱི་བཟོའི་གནས་ལ་ཡང་རིང་པོ་མ་ཐོགས་པར་མཁས་པར་གྱུར་ཏོ་ཞེས་གོང་མ་བཞིན་དུ་རྒྱས་པར་བརྗོད་པར་
བྱའོ། །གཞོན་ནུ་དེ་ཡང་དཔའ་བ། ཚམ་ཚོམ་མེད་པ།  གཏུམ་པ་རེམ་པར་གྱུར་ཏོ། །དེ་ནས་བཙུན་མོ་བུས་སྙེམས་ནས་རྒྱལ་པོ་ཡབ་ཀྱི་བཀའ་ཤིན་དུ་མི་ཉན་ཅིང་ཟློག་ཐབས་བྱེད་པར་གྱུར་ཏོ། །རྒྱུ་དེས་རྒྱལ་པོ་ཡང་མི་དགའ་བས་གདུངས་པ་དང་།  དེ་མི་
དགའ་བ་བློན་པོ་རྣམས་ཀྱིས་ཤེས་ནས་སྨྲས་པ།  ལྷ་ཅིའི་སླད་དུ་མི་དགྱེས་པར་གྱུར།  རྒྱལ་པོས་སྨྲས་པ།  ངའི་བཙུན་མོ་བུས་སྙེམས་ནས་ད་ནི་ངའི་བཀའ་ཤིན་དུ་མི་ཉན་ཅིང་ཟློག་ཐབས་བྱེད་དེ་རྒྱུ་དེས་ན་ང་མི་དགའ་བར་གྱུར་ཏོ། །དེ་ནས་བློན་
པོ་རྣམས་ཀྱིས་སྨྲས་པ། ལྷ་གལ་ཏེ་འདི་བཀའ་བཞིན་མི་བགྱིད་ན་ད་གཞན་ཞིག་བླང་བར་བགྱི་སྟེ།  དེས་ན་འདི་ཡང་དབང་དུ་འགྱུར་ལ། ལྷ་ཡང་གཞན་དང་ལྷན་ཅིག་དགྱེས་པ་བསྟར་བར་འགྱུར་རོ། །རྒྱལ་པོས་སྨྲས་པ།  གང་ནས་བླང་བར་
བྱ།  བློན་པོ་རྣམས་ཀྱིས་སྨྲས་པ། ཉི་འོག་གི་རྒྱལ་པོ་འདིའི་དེ་ནས་བླང་བར་བགྱིའོ། །རྒྱལ་པོས་སྨྲས་པ།  དེ་དང་ང་མི་མཛའ་བ་ཡིན་ན་ཇི་ལྟར་དེ་ནས་བླང་།  བློན་པོས་སྨྲས་པ།   ཉི་འོག་གི་རྒྱལ་པོ་འདི་ནི་ཆུང་བས་གཉེན་དུ་བགྱིས་ན་བཤེས་པར་འགྱུར་
ལགས་ཀྱིས་ཐམས་ཅད་དུ་ཐུགས་ཁྲལ་ཆུང་བར་བཞུགས་ཤིག་དང་།  འདི་བདག་ཅག་གིས་བསྒྲུབ་པར་བགྱིའོ། །དེ་ནས་བློན་པོ་རྣམས་ཉི་འོག་གི་རྒྱལ་པོ་དེའི་ཐད་དུ་སོང་ནས་དེར་དེ་དག་གིས་དེ་ཤིན་དུ་རངས་པར་བྱས་པ་དང་།  དེས་སྨྲས་པ་ངས་དམ་
<pb id="11.52a"/>
ཞིག་བཅས་ནས་བུ་མོ་སྦྱིན་ཏེ།  གལ་ཏེ་ངའི་ཚ་བོ་ཞིག་ཡོད་ལ་དེ་རྒྱལ་ཚབ་ཀྱི་ཐབས་སྦྱིན་ན་དེ་ལྟ་ན་ངས་སྦྱིན་པར་བྱའོ། །དེ་རྣམས་ཀྱིས་སྨྲས་པ། དེ་བཞིན་དུ་བགྱིའོ། །རྒྱལ་པོས་སྨྲས་པ།  རེ་ཤིག་སྔར་རྒྱལ་པོ་དེ་ལ་གྱིས་ལ།  དེ་གལ་ཏེ་དམ་
བཅས་པ་དེ་བཞིན་དུ་བཏུབ་ན་དེའི་འོག་ཏུ་སྦྱིན་པར་བྱའོ། །དེ་ནས་བློན་པོ་རྣམས་ཀྱིས་དེ་ལ་ཕྱག་འཚལ་ཏེ་སྨྲས་པ།  ལྷ་རྒྱལ་ཚབ་ཏུ་སྩལ་བར་བློན་པོ་རྣམས་ཀྱི་དད་པར་བྱས་པས་ཅི་ནས་ལྷའི་དབོན་པོ་ཞིག་མཆིས་ན་དེ་རྒྱལ་ཚབ་དུ་སྩལ་བ་ཡེ་བགྱིའོ། །དེ་ནས་
ཐོབ་སྟེ།  དཔལ་གྱི་འབྱོར་པ་ཆེན་པོས་བག་མར་བླངས་ནས་དེ་དང་རྒྱལ་པོ་སྐྱེད་པ་ལྷན་ཅིག་རྩེ་བར་བྱེད། དགའ་བར་བྱེད།  དགའ་མགུར་སྤྱོད་པར་བྱེད་དོ། །དེ་ནས་བཙུན་མོ་དེ་གཡེར་བག་ཆེ་བ་ཞིག་པས་ཇི་ལྟར་རྒྱལ་པོ་དམ་པ་དེ་ལྟར་མཉེས་པར་བྱས་པ་དང་། 
རྒྱལ་པོས་སྨྲས་པ།  ཁྱོད་ལ་དམ་པ་ཅི་ཞིག་སྦྱིན།  དེས་ཐལ་མོ་སྦྱར་ནས་སྨྲས་པ།  གལ་ཏེ་བདག་ལ་ལྷས་སྐབས་ཕྱེ་ན་བདག་གི་བུ་བཙས་པ་གང་ལགས་པ་དེ་རྒྱལ་ཚབ་ཏུ་སྩལ་བར་སྩོལ།  དེའི་ཚིག་ཐོས་མ་ཐག་ཏུ་རྒྱལ་པོ་མཚོན་གྱིས་གནད་ཏུ་བསྣུན་
པ་བཞིན་དུ་ཏིང་ཞེས་བྱེད་ནས་བསམས་པ། བདག་གིས་འདི་ལ་དམ་པ་སྦྱིན་པར་སྐབས་ཕྱེ་བ་དང་། འདིས་ཀྱང་དེ་ལྟ་བུའི་དམ་པ་བསླངས་ལ་བདག་གི་བུ་བཟའ་བཏུང་འདི་ཡང་དཔའ་ཞིང་བརྩོན་པ།  གཟུགས་བཟང་ཞིང་བལྟ་ན་སྡུག་པ།  རིགས་དང་འཐུན་
པར་སྐྱེས་པའི་བུ་གཅིག་པ་ཡིན་ན་ཇི་ལྟར་ན་འདི་བཏང་སྟེ་གཞན་རྒྱལ་ཐབས་སྦྱིན་པར་བྱས་ཏེ། ད་འདི་ལ་ཇི་ལྟར་བྱ་ཞེས་ཐེ་ཚོམ་སྐྱེས་ནས་སེམས་པ་ལ་ཞུགས་པ་དང་།  རེ་ཤིག་ན་བློན་པོ་རྣམས་ཀྱིས་རྒྱལ་པོ་ཡིད་མི་བདེ་བར་རིག་ནས་ལྷ་ཅི་དགོངས་ཤེས་
དྲིས་པ་དང་།  རྒྱལ་པོས་དེ་རྣམས་ལ་རང་བཞིན་སྨྲས་ཏེ།  ངས་བཙུན་མོ་ལ་དམ་པ་སྦྱིན་པའི་སྐབས་ཕྱེ་བ་དང་།  དེས་ཀྱང་བུ་ཞིག་མཆིས་པར་གྱུར་ན་རྒྱལ་ཚབ་ཏུ་སྩལ་བར་གསོལ་ཞེས་གསོལ་བ་བཏབ་ནས།  དེའི་ཕྱིར་ང་སེམས་ཁོངས་སུ་ཆུད་པར་
གྱུར་ཏོ། །དེ་ནས་བློན་པོ་རྣམས་ཀྱིས་སྨྲས་པ།  ལྷ་འདིར་ཡང་མ་བས་ཏེ།  ཉི་འོག་གི་རྒྱལ་པོ་གང་ལས་བདག་ཅག་གིས་འདི་བསླངས་པ་དེ་ལས་ཀྱང་དམ་འདི་ལྟ་བུ་བཅས་པས་སྩལ་མོད་ཀྱི།  ལྷ་འོན་ཀྱང་མཆིས་པར་འགྱུར་རམ།  མ་མཆིས་པར་འགྱུར་རམ། 
<pb id="11.52b"/>
ཁྱེའུ་འམ་བུ་མོར་འགྱུར་བ་ད་དུང་སུས་འཚལ་རེ་ཤིག་དེ་ལ་མཆོག་སྩོལ་ཅིག །དེ་ནས་རྒྱལ་པོས་ཀྱང་དེ་བཞིན་དུ་བྱའོ་ཞེས་བསྒོའོ། །དེ་ནས་གཞན་ཞིག་ན་བཙུན་མོ་སེམས་ཅན་དང་ལྡན་པར་གྱུར་ནས་ཟླ་བ་དགུ་ཚང་བ་དང་།  གཞོན་ནུ་གཟུགས་བཟང་བ། 
མཛེས་པ།  བལྟ་ན་སྡུག་པ་ཞིག་བཙས་ཏེ།  དེའི་བཙས་སྟོན་རྒྱ་ཆེར་བྱས་ནས་གཞོན་ནུ་འདིའི་མིང་ཅིར་གདགས་ཤེས་མིང་འདོགས་པར་བྱེད་དོ། །དེ་ནས་རྒྱལ་པོ་སྐྱེད་པས་བསམས་པ།  གང་གི་ཕྱིར་འདི་མ་བཙས་པ་ནས་རྒྱལ་སྲིད་མངོན་པར་
འདོད་ཅིང་མངོན་པར་དགའ་བས་ན་དེའི་ཕྱིར་གཞོན་ནུ་འདིའི་མིང་རྒྱལ་སྲིད་ལ་མངོན་པར་དགའ་བ་ཞེས་བྱ་བར་བཏགས་སོ། །དེ་མ་མ་བརྒྱད་པོ་རྣམས་ལ་གཏད་ནས་དེ་དག་གིས་ཀྱང་དྲིལ་བ་དང་། ཕྱི་བ་དང་། བཀྲུ་བ་དང་།  འོ་མ་དང་།  སྦྲང་རྩི་དང་།  མར་
དཀར་རྣམས་ཀྱིས་བསྐྱེད་ནས་གང་གི་ཚེ་ཆེན་པོར་གྱུར་ཀྱང་རྒྱལ་ཚབ་ཏུ་མ་བཅུག་གོ། །དེ་ནས་དེའི་མ་མེས་ཉི་འོག་གི་རྒྱལ་པོས་ལུས་འཕགས་ཀྱི་རྒྱལ་པོ་སྐྱེད་པ་ལ་ཕོ་ཉ་བཏང་སྟེ།  ཇི་སྟེ་བདག་གི་ཚ་བོ་རྒྱལ་སྲིད་ལ་མངོན་པར་དགའ་བ་རྒྱལ་
ཚབ་ཏུ་མ་བཅུག་ན་བདག་དཔུང་གི་ཚོགས་ཡན་ལག་བཞི་པ་གོ་བསྐོན་ཏེ་ཁྱོད་ཀྱི་གན་དུ་འོང་ངོ་ཞེས་སྤྲིང་བ་དང་།  དེས་ཕོ་ཉའི་ཚིག་ཐོས་ནས་འཇིགས་སྐྲག་ནས་ཡིད་མི་བདེ་ཞིང་འདུག་གོ། །དེ་ནས་བློན་པོ་རྣམས་ཀྱིས་རྒྱལ་པོ་སྐྱེད་པ་སྐྲག་ཅིང་
མི་དགའ་བར་རིག་ནས་སྨྲས་པ།  ལྷ་ཅིའི་སླད་དུ་འདི་ལྟར་མི་དགྱེས་པར་མཛད། སྐྱེད་པས་སྨྲས་པ།  ཉི་འོག་གི་རྒྱལ་པོ་དེས་ཚ་བོའི་ཕྱིར་ཕོ་ཉ་བཏང་ནས་ཕོ་ཉ་དེ་འདི་སྐད་ཅེས་ཅི་སྟེ་ངའི་ཚ་བོ་རྒྱལ་ཚབ་ཏུ་མི་གཞུག་ན་ང་འོངས་ཏེ་
ཁྱོད་རྒྱལ་པོ་ལས་ཕྱུང་ལ་ངའི་ཚ་བོ་གཞུག་གོ་ཞེས་ཟེར་རོ། །དེ་ནས་བློན་པོ་རྣམས་ཀྱིས་སྨྲས་པ། ལྷ་རྒྱལ་སྲིད་ལ་མངོན་པར་དགའ་བ་རྒྱལ་ཚབ་ཀྱི་ཐབས་སྩལ་ལ།  གཞོན་ནུ་བཟའ་བཏུང་འདི་དགུམ་པར་བགྱིའོ། །དེ་ནས་རྒྱལ་པོ་སྐྱེད་པས་བློན་
པོ་རྣམས་ལ་སྨྲས་པ། ཆོས་དང་མི་ལྡན་པའི་ཚིག་དེ་ལྟ་བུ་མ་སྨྲ་ཤིག །འདི་ལྟར་འདི་ན་བུ་ཕ་གསོད་པ་ཐོས་ཀྱི་ཕ་བུ་གསོད་པ་ནི་མ་ཡིན་པས་ང་ནི་དེ་ལྟར་གཏན་མི་བྱེད་དོ། །དེ་དག་གིས་སྨྲས་པ།  ཇི་སྟེ་མི་དགུམ་ན་ཡང་ཡན་
<pb id="11.53a"/>
ལག་མ་མཆིས་པར་བགྱིའོ། །དེ་ནས་རྒྱལ་པོ་སྐྱེད་པས་བློན་པོ་རྣམས་ལ་སྨྲས་པ།  གལ་ཏེ་ཡན་ལག་མེད་པར་བྱས་ན་བསད་པ་ཁོ་ནར་ཟད་མོད།  དེ་ནས་བློན་པོ་རྣམས་ཀྱིས་རྒྱལ་པོ་སྐྱེད་པའི་ཚིག་ཐོས་ནས་རྒྱལ་པོ་ལ་
སྨྲས་པ།  ལྷ་འདི་ལ་གཞན་བགྱིར་ཅི་མཆིས།  བསྐྲད་པར་བགྱིའོ། །རྒྱལ་པོས་སྨྲས་པ། ཉེས་པ་མེད་པ་ཇི་ལྟར་བསྐྲད་པར་བྱ།  བློན་པོ་རྣམས་ཀྱིས་སྨྲས་པ། ཅིའི་སླད་དུ་འང་མི་བསྡོ་རིང་པོ་མི་ཐོགས་པར་གཞོན་ནུ་ལ་ནོངས་པ་འབྱུང་བར་
རྔོ་ཐོག་གིས་རེ་ཤིག་རྒྱལ་སྲིད་ལ་མངོན་པར་དགའ་བ་ལ་ཐབས་སྩོལ་ཅིག །དེ་ནས་ནི་གཞོན་ནུ་བཟའ་བཏུང་རང་ཉིད་ཀྱིས་འཚལ་བར་འགྱུར་རོ། །དེ་ནས་རྒྱལ་པོ་སྐྱེད་པས་དབང་ཐང་གི་ཉི་མ་ཤིས་པ་ལ་བཀྲ་ཤིས་དང་ཤིས་པར་བརྗོད་
པ་བྱས་ནས་རྒྱལ་སྲིད་ལ་མངོན་པར་དགའ་བ་རྒྱལ་ཚབ་ཀྱི་ཐབས་བྱིན་ནོ། །དེ་ཐབས་བྱིན་པར་གཞོན་ནུ་བཟའ་བཏུང་གིས་ཐོས་ནས་བསམས་པ།  ལྷས་ནི་བདག་སྤངས་པར་གྱུར་གྱིས་ད་བདག་འདིར་འདུག་ཀྱང་ཅི་ཞིག་
རུང་སྟེ།  བདག་བསད་པར་འོང་ངོ་སྙམ་ནས་དེ་མའི་ཐད་དུ་སོང་སྟེ་མི་བདེ་བའི་ལོ་རྒྱུས་བཤད་ནས་སྨྲས་པ།  བདག་རྒྱལ་པོ་ལྔ་ལེན་གྱི་ཡུལ་དུ་མཆིས་མཁྱེན་པར་མཛོད་ཅིག །དེ་ནས་དེ་ཡང་སྡུག་བསྔལ་རྣམ་པ་སྣ་ཚོགས་ཀྱིས་ནི་མྱོས།  བུ་དང་
བྲལ་བའི་སྡུག་བསྔལ་དང་ནི་ལྡན།  བུའི་མགུལ་ནས་ནི་འཁྱུད་དེ་སྙིང་རྗེ་རྗེ་སྐད་སྨྲེ་སྔགས་བཏོན་ཏེ།  སྨྲས་པ།  དུ་གུལ་རས་ཀྱི་གདིང་བས་མཛེས་བྱས་པའི། །མལ་སྟན་ཆེ་ལ་འོས་པར་བདེར་ཉལ་བ། །བུ་གཅིག་ད་ནི་ས་སྟེང་ཐང་བུ་
ལ། །གོས་ཀྱིས་ཕྱོགས་གཅིག་བཏིང་ནས་ཇི་ལྟར་ཉལ། །མལ་དུ་བདེ་བར་ཉལ་ནས་རོལ་མོ་དང་། །གླུ་སྒྲ་སྣ་ཚོགས་དག་གིས་སད་བྱས་པ། །གྲང་དང་ཚ་བའི་ཆུ་ཡིས་ཕོག་གྱུར་ན། །མདངས་ཅན་ལུས་ནི་ཇི་ལྟར་ནགས་ན་དགའ། །
སྔོན་ཆད་རྒྱལ་པོས་གནང་བའི་བཟའ་བཏུང་དང་། །སྟན་དང་བཞོན་དང་ཐེག་མཆོག་ལ་སྤྱོད་པ། །བྱུག་པ་རྒྱན་དང་གོས་ཀྱིས་ཕོངས་བཞིན་དུ། །སུ་ཡི་དབང་གིས་སྡུག་བསྔལ་གྱུར་པར་འཁྱམ། །འཇིག་རྟེན་དང་ཕྲད་སྐྱེ་བོའི་ཚོགས་
<pb id="11.53b"/>
རྣམས་ཀྱིས། །ཐལ་མོ་རབ་སྦྱར་རྔ་སྒྲ་གླུ་དབྱངས་དག །ཡིད་དང་རྣ་འོང་རྣམས་ཀྱིས་ལེགས་མཆོད་པ། །སྐོམ་པས་མངོན་པར་གདུངས་བཞིན་གང་དུ་འཁྱམ། །གཞོན་ནུས་སྨྲས་པ།  གཏན་དུ་བདེ་བ་ཡང་ནི་སུ་ཞིག་ཡོད། །གཏན་དུ་སྡུག་བསྔལ་བ་
ཡང་སུ་ཞིག་ཡོད། །མི་བདེ་མ་ཐོབ་པ་ཡང་སུ་ཞིག་ཡོད། །འཐོབ་པར་མི་འགྱུར་བ་ཡང་སུ་ཞིག་ཡོད། །འགྱུར་བའི་དབང་གིས་མི་རྣམས་བདེ་སྡུག་སྟེ། །རྒྱུ་སྐར་འཁོར་ལོ་མཁའ་ལ་འཁོར་བ་བཞིན། །བདེ་བས་དགའ་མིན་སྡུག་པས་མི་
དགའ་མེད། །མི་དབང་རིགས་རྗེས་འགྲོ་བའི་རྟགས་ཡིན་ནོ། །དེས་མ་ལ་དེ་ལྟ་བུ་རྣམ་པ་མང་པོ་ཁོང་དུ་ཆུད་པར་བྱས་ཏེ་ཡུལ་ལྔ་ལེན་གང་ན་བ་དེར་སོང་ངོ་། །དེ་དེར་གྲོང་དང་ཉེ་བར་ཕྱིན་ནས་ལུས་ངལ་བ་དང་།  ལུས་བཀྲེས་པས་ཤིང་གི་གྲིབ་
མ་ཞིག་ལ་ཉལ་ཞིང་འདུག་གོ། །ཇི་ཙམ་ཞིག་ན་རྒྱལ་པོའི་བྱ་བ་ཅུང་ཟད་ཅིག་གི་ཕྱིར་ལྔ་ལེན་གྱི་བཀྲབས་པ་དག་གཅིག་ཕྱོགས་དེར་འོངས་པ་དང་།  བཟའ་བཏུང་གྲིབ་མ་དེ་ལ་ཉལ་ཞིང་འདུག་པ་མཐོང་ནས་སྨྲས་པ། འདི་ལྟ་བུར་གཟུགས་
བཟང་བ། བལྟ་ན་སྡུག་པ། མཁྲང་བ།  སྲ་བ། ལེགས་པར་འབྲེལ་བ་རོ་སྟོད་ཆེ་བ།  དཔུང་པ་རིང་བའི་སྐྱེས་བུ་འདི་སུ་ཞིག་ཅེས་དེ་དག་གིས་དེ་བསླངས་ནས་སུའི་བུ་ཡིན་ཞེས་དྲིས་པ་དང་།  དེས་སྨྲས་པ། བདག་ནི་ལུས་འཕགས་ཀྱི་རྒྱལ་པོ་སྐྱེད་པའི་
བུ་བཟའ་བཏུང་ཞེས་བྱ་བ་ཡིན་ནོ། །དགོས་པ་ཅི་ཞིག་གི་ཕྱིར་འོངས། དེས་དེ་རྣམས་ལ་ཇི་ལྟར་གྱུར་པ་སྨྲས་སོ། །དེ་ནས་བཀྲབས་པ་དེ་དག་གིས་རྒྱལ་པོའི་བུ་དེ་སྐྱེས་སུ་ཁྱེར་ནས་ལྔ་ལེན་གྱི་རྒྱལ་པོའི་གན་དུ་སོང་སྟེ་བཟའ་བཏུང་དེ་ལ་ཕུལ་
ནས།  ལྷ་འདི་རྒྱལ་པོ་སྐྱེད་པའི་བུ་བཟའ་བཏུང་ཞེས་བགྱི་བ་ལགས་ཏེ།  ཕས་འདི་ལྟ་བུ་ཞིག་གི་སླད་དུ་བཀྲད་ནས་འདིར་ཕྱིན་པ་ལགས་སོ། །དེ་ནས་བཟའ་བཏུང་གིས་ཀྱང་ལྔ་ལེན་གྱི་རྒྱལ་པོ་ལ་ཐམས་ཅད་རྒྱས་པར་བསྙད་དོ། །ཡང་སྨྲས་པ།  མི་ཡི་
བདག་པོ་སྐྱེད་པ་ནི། །དབང་པོ་འདྲ་བའི་སྲས་འདི་སྟེ། །གཟུགས་ལྡན་ཡོན་ཏན་ཕུན་ཚོགས་པ། །རྒྱལ་སྲིད་ཉམས་ནས་འདིར་མཆིས་སོ། །དེ་ནས་ལྔ་ལེན་གྱི་རྒྱལ་པོས་མགུལ་ནས་འཁྱུད་དེ།  དགའ་བར་འགྱུར་བའི་གཏམ་རྣམ་པ་སྣ་ཚོགས་
<pb id="11.54a"/>
སྨྲས་ནས་དགའ་བ་ཁོང་དུ་ཆུད་པར་བྱས་ཏེ།  དེ་ལ་བུ་མོ་དང་ཡུལ་དག་ཀྱང་བྱིན་ནོ། །དེ་ཡང་དེ་དང་ལྷན་ཅིག་རྩེ་བར་བྱེད།  དགའ་བར་བྱེད།  དགའ་མགུར་སྤྱོད་པར་བྱེད་པ་ལས་རེ་ཤིག་ན་སྐྱེ་དགུའི་བདག་མོ་དེ་སེམས་ཅན་དང་ལྡན་པར་གྱུར་ཏེ་ཟླ་བ་དགུ་
ཚང་བ་དང་ཁྱེའུ་གཟུགས་བཟང་བ་བལྟ་ན་སྡུག་པ།  མཛེས་པ། མཐོང་ག་སེང་གེ་ལྟར་འདུག་པ།  དཔུང་པ་རིང་བ།  རོ་སྟོད་སེང་གེ་འདྲ་བ་ཞིག་བཙས་ནས། དེའི་བཙས་སྟོན་རྒྱ་ཆེར་བྱས་ནས་གཞོན་ནུའི་མིང་ཅིར་གདགས་སྙམ་པ་ལས།  བདག་གི་མིང་
བཟའ་བཏུང་ཡིན་པས་འདི་ནི་བཟའ་བཏུང་མང་པོའོ། །དེ་ནས་གཞོན་ནུ་བཟའ་བཏུང་མང་པོ་མ་མ་བརྒྱད་པོ་རྣམས་ལ་གཏད་པ་དང་།  དེ་དག་གིས་བསྐུ་བ་དང་།  ཕྱི་བ་དང་།  བཀྲུ་བ་དང་།  འོ་མ་དང་།  སྦྲང་རྩི་དང་།  མར་དཀར་རྣམས་ཀྱིས་བསྐྱེད་ནས་
གང་གི་ཚེ་ཆེན་པོར་གྱུར་པ་དེའི་ཚེ་ཁྱེའུ་ཡི་གེ་སློབ་པའི་གྲྭར་ཡི་གེ་སློབ་ཏུ་བཏང་ངོ་། །དེའི་ཕ་བཟའ་བཏུང་ནི་ནད་ཀྱིས་བཏབ་ནས་དེ་སྨན་པ་དང་། སྨན་དང་ནད་གཡོག་རྣམས་ཀྱིས་ཀྱང་གསོ་བར་མ་ནུས་ནས་དུས་ལས་འདས་སོ། །དེ་དུས་ལས་འདས་པ་དང་།  རྒྱལ་
པོའི་བུ་མོ་ཤིན་ཏུ་མྱ་ངན་གྱིས་ཐེབས་ནས་ཆོ་ངེས་བཏབ་སྟེ་སྨྲེ་སྔགས་འདོན་ཏོ། །དེ་ནས་ལྔ་ལེན་གྱི་རྒྱལ་པོས་བསམས་པ། བུད་མེད་ཐམས་ཅད་ཀྱི་བསམ་པ་ནི་ཕལ་ཆེར་སྐྱེས་པ་འདོད་པ་ཡིན་པས་གཅིག་ལ་སྦྱིན་ནོ་སྙམ་ནས།  དེས་དེ་
དང་གཞོན་ནུ་བཟའ་བཏུང་མང་པོ་དང་བཅས་པར་མདུན་ན་འདོན་ལ་བྱིན་ནོ། །དེ་ནས་མདུན་ན་འདོན་དེ་དེ་དང་ལྷན་ཅིག་དགའ་བ་རྒྱ་ཆེན་པོ་ཉམས་སུ་མྱོང་བར་བྱེད་དོ། །རེ་ཤིག་མདུན་ན་འདོན་དེའི་ཁྱིམ་དྲུང་ན་བྱ་གག་ཅིག་སྐད་འབྱིན་པ་
ཕྱོགས་དེ་ན་བྲམ་ཟེ་ལྟས་མཁན་ཞིག་འགྲོ་བས་ཐོས་ནས་དེས་མི་གང་གིས་དེའི་ཤ་ཟོས་པ་དེ་རྒྱལ་པོར་འགྱུར་རོ་ཞེས་སྨྲས་པ་དང་།  ཚིག་དེ་མདུན་ན་འདོན་གྱིས་ཐོས་ནས་དེས་བྲམ་ཟེ་དེ་ལ་ཡང་དྲིས་ཏེ།  དེ་ནས་མདུན་ན་འདོན་གྱིས་བྱ་གག་བཟུང་ནས་
བསད་དེ་ཆུང་མ་ལ་སྨྲས་པ།  བྱ་གག་འདི་འཕྲལ་དུ་ཚོས་ཤིག་དང་།  ང་རྒྱལ་པོའི་ཕོ་བྲང་ནས་སླར་འོང་ངོ་ཞེས་བྱས་ནས་དེ་རྒྱལ་པོའི་ཕོ་བྲང་དུ་སོང་ངོ་། །ཇི་ཙམ་ན་ཁྱེའུ་བཟའ་བཏུང་མང་པོ་གྲྭ་ནས་བཀྲེས་ཏེ་ཁྱིམ་དུ་འོངས་ན་མ་ཡང་མི་སྣང་ངོ་། །དེ་ནས་དེས་
<pb id="11.54b"/>
བདག་ཅག་གི་ཅི་དག་བཙོས།  ཅི་ཞིག་བཟའ་སྙམ་ནས་རེ་ཤིག་ན་མ་ནི་མི་སྣང་གི་བལྟས་ན་རྫེའུ་ཞིག་གི་ནང་ན་བྱ་གག་ཅིག་མགོ་གྱེན་དུ་བྱུང་ཞིང་འདུག་པ་མཐོང་ངོ་། །དེ་ནས་དེས་ཀྱང་རྫེའུའི་ནང་ན་འདུག་བཞིན་དུ་མགོ་བཅད་དེ་ཟོས་སོ། །ཇི་ཙམ་ན་མ་འོངས་ནས་དེ་ལ་
མགོ་སུས་ཟོས་ཞེས་དྲིས་པ་དང་།  དེས་བདག་གིས་འཚལ་ཏོ་ཞེས་བྱས་པ་དང་།  དེ་ནས་ཟན་བྱིན་ཏེ་གྲྭར་བཏང་ངོ་། །མདུན་ན་འདོན་ཀྱང་འོངས་ནས་བཟའ་ཞེས་བྱས་པ་དང་།  བྱ་གག་གི་མགྲིན་པ་མི་སྣང་ནས་འདིའི་མགྲིན་པ་ག་རེ།  ཆུང་མས་སྨྲས་པ། ཁྱེའུས་འཚལ་
ཏོ་ཞེས་བྱས་པ་དང་།  དེ་ནས་བྱ་གག་གི་ལྷག་མ་ཟོས་ནས་བསམས་པ།  ཅི་རེ་ཤིག་བྱ་གག་རིལ་གྱིས་ཟོས་པས་རྒྱལ་པོར་འགྱུར་རམ།  འོན་ཏེ་ཡན་ལག་མ་ཚང་བ་ཟོས་པས་ཀྱང་རྒྱལ་པོར་འགྱུར་སྙམ་དུ་ཐེ་ཚོམ་སྐྱེས་ནས་ཐེ་ཚོམ་གཅད་པའི་ཕྱིར་ཐབས་གཞན་ཞིག་གིས་
བྲམ་ཟེ་ལྟས་མཁན་དེ་ཉིད་བོས་ཏེ་ཀྱེ་བྲམ་ཟེ་ཆེན་པོ་ཁྱོད་ཀྱིས་སྔར་གང་གིས་བྱ་གག་ཟོས་པ་དེ་རྒྱལ་པོར་འགྱུར་རོ་ཞེས་བྱ་བ་ཅི་ཡན་ལག་མ་ཚང་བ་ཟོས་པས་དེར་འགྱུར་རམ། འོན་ཏེ་རིལ་གྱིས་ཟོས་པས་འགྱུར།  དེས་སྨྲས་པ། ཡན་ལག་མ་ཚང་ཡང་གང་གིས་དེའི་མགོ་ཟོས་
པ་དེ་རྒྱལ་པོར་འགྱུར་རོ། །ཡང་ན་གང་གིས་དེའི་མགོ་ཟོས་པ་དེ་བསད་དེ་དེའི་མགོ་ཟོས་ན་དེ་ཉིད་རྒྱལ་པོར་འགྱུར་རོ། །དེ་ནས་མདུན་ན་འདོན་གྱི་བློ་སྐྱེས་པ་གཞོན་ནུ་འདི་བསད་ནས་འདིའི་མགོ་བཟའ་ན་མས་ཤེས་པར་མ་བྱས་ན་ནི་གསད་པ་འམ་བཟའ་བར་མི་ནུས་པས་
རེ་ཤིག་བཏུབ་བམ་མི་བཏུབ་འདི་ཉིད་ཀྱི་མའི་ཉམ་དྲོད་བླང་ངོ་སྙམ་ནས། དེས་སྙན་པའི་ཚིག་རྣམ་པ་དུ་མས་བཞམས་ཏེ།  བཟང་མོ་ཅི་ཁྱོས་རྒྱལ་པོ་བྱས་ན་ལེགས་སམ།  འོན་ཏེ་བུས་རྒྱལ་པོ་བྱས་ན་ལེགས་ཤེས་སྨྲས་པ་དང་། དེས་ཟུར་དང་སྣོལ་
དག་ལས་ལེགས་པར་བརྟགས་ཏེ་བསམས་པ།  གལ་ཏེ་བུས་རྒྱལ་པོ་བྱས་ན་ལེགས་ཤེས་སྨྲས་ན། འདི་བདག་ལས་གྱེད་པར་འགྱུར་བས་ཅི་ནས་ཀྱང་དེ་དང་འཐུན་པར་སྨྲའོ་སྙམ་ནས་དེས་ཁྱོས་རྒྱལ་པོ་བྱས་ན་ལེགས་སོ་ཞེས་སྨྲས་སོ། །བུད་མེད་
དེ་ཡང་མཁས་ཤིང་མཛངས་ལ་དཔྱོད་པ་ཅན་ཞིག་པས་དེས་བསམས་ན།  བྱ་གག་གི་མགོའི་ཕྱིར་ཁོན་དུ་བཟུང་ནས་བདག་གི་བུ་བསད་པར་ཆད་པར་འཕྲིགས་ཏེ་ད་ནི་དུས་ལ་བབ་ཀྱིས་ཅི་ནས་ཀྱང་བུ་བསྲུང་བར་བྱའོ་སྙམ་ནས་དེས་བུ་ལ་གསང་སྟེ་བུ་ཁྱོད་ཀྱིས་
<pb id="11.55a"/>
བྱ་གག་གི་མགོ་ཟོས་པ་ནི་མ་ལེགས་པ་ཞིག་བྱས་ཀྱིས་ཡུལ་འདི་ནས་མྱུར་དུ་སོང་ཤིག །སོང་ནས་མེས་པོ་རྒྱལ་པོ་བྱེད་པ་དེ་ན་ཁྱོད་ཀྱི་རང་གི་སྐྱེ་བོའི་ཚོགས་ཡོད་པ་དེར་བདེ་བར་འདུག་ཤིག །དེ་སྐད་སྨྲས་པ་དང་།   དེ་བྲོས་ནས་ལུས་འཕགས་སུ་སོང་
ངོ་། །དེ་ངལ་ཞིང་བཀྲེན་སྐོམ་པས་ལུས་གཟིར་ཏེ་གནས་ཀྱི་ཉེན་ཀོར་གྱི་སྐྱེད་མོས་ཚལ་གྱི་ཤིང་ཞིག་གི་དྲུང་དུ་གོས་ཤིག་བཏིང་ནས་ཉལ་ཞིང་འདུག་གོ། །དེའི་ཚེ་རྒྱལ་སྲིད་ལ་མངོན་པར་དགའ་བ་ནད་ཀྱིས་ཐེབས་ནས་སྨན་པ་དང་།  སྨན་དང་།  ནད་གཡོག་རྣམས་ཀྱིས་གསོ་
བར་མ་ནུས་ནས་དེ་ཤི་སྟེ་རྒྱལ་པོ་རབས་ཆད་དོ། །འདི་ནི་རྒྱལ་པོའི་ཆོས་ཉིད་དེ། ཇི་སྲིད་དུ་གཞན་རྒྱལ་པོར་དབང་མ་བསྐུར་བ་དེ་སྲིད་དུ་རྒྱལ་པོའི་རོ་མི་འབྱིན་ཏོ། །ཅི་ཙམ་ན་བློན་པོ་རྣམས་དང་།  རྒྱལ་པོའི་མི་གཞན་དང་།  བྲམ་ཟེ་དང་། ལྟས་མཁན་རྣམས་གལ་ཏེ་བསོད་
ནམས་ཀྱིས་དབང་ཆེ་བར་གྲགས་པའི་སེམས་ཅན་འགའ་ཞིག་རྙེད་ན་དེ་རྒྱལ་སྲིད་ལ་གཞག་གོ་ཞེས་ཕན་ཚུན་ཚོལ་ཞིང་སོང་སྟེ། དེ་རྣམས་ཀྱིས་བཙལ་བ་ལས་གྲོང་ཁྱེར་གྱི་ཕྱི་རོལ་ཤིང་དྲུང་ཞིག་ན་ཁྱེའུ་གཞོན་ནུ་གཟུགས་བཟང་བ།  བལྟ་ན་སྡུག་པ།  མཛེས་པ། 
མཐོང་ཀ་སེང་གེ་འདྲ་བ།  ཉི་མ་ཡོལ་ཡང་ཤིང་གི་གྲིབ་མ་ཤར་ཕྱོགས་སུ་མི་འཁོར་བར་དེའི་ལུས་མི་གཏོང་བ་ཞིག་ཉལ་ཞིང་འདུག་པ་མཐོང་ངོ་། །དེ་ནས་བློན་པོ་དྲུག་པོ་དེ་རྣམས་ཀྱིས་དེ་མཐོང་ནས་ངོ་མཚར་དུ་གྱུར་ཏེ་སྨྲས་པ། བདག་ཅག་གི་བསོད་ནམས་ཀྱིས་
དབང་ཆེ་བར་གྲགས་པའི་སེམས་ཅན་འདི་ལས་གཞན་བསོད་ནམས་ཀྱི་སྟོབས་དང་ལྡན་པ་མ་མཐོང་ངོ་། །ཡང་འདི་ནི་གཟུགས་བཟང་བ།  བལྟ་ན་སྡུག་པ།  མཛེས་པ།  མཚན་དང་ལྡན་པ་ཞིག་པས་འདི་ནི་རྒྱལ་སྲིད་ལ་གཞག་པར་འོས་སོ་ཞེས་གཅིག་ཏུ་
ངེས་པར་བྱས་ནས་བུ་ལོངས་ལོངས་ཤེས་བསླང་ངོ་། །དེ་ཡང་ལངས་ཏེ་དྲིས་པ།  ང་བསླང་སྟེ་ཅི་བྱ།  དེ་དག་གིས་སྨྲས་པ། རྒྱལ་པོར་གཞུག་གོ། །དེས་སྨྲས་པ།  རྒྱལ་པོ་ཉལ་བ་དེ་ལྟར་བསླང་ངམ། བློན་པོ་རྣམས་ཀྱིས་སྨྲས་པ། འོ་ན་ཇི་ལྟར་བསླང་།  གཞོན་ནུས་སྨྲས་པ། 
གླུ་དང་། སིལ་སྙན་དང་།  རོལ་མོའི་སྒྲ་མི་གྲག་པས་བསླང་མོད།  དེ་རྣམས་ཀྱིས་དེ་ཐོས་པ་དང་འདི་སྙམ་དུ་འདི་ནི་རིགས་དམའ་བ་ལས་བྱུང་བ་མ་ཡིན་གྱི་འདི་ངེས་པར་རིགས་མཐོན་པོ་ལས་སྐྱེས་པ་ཡིན་ནོ་སྙམ་ནས་དེ་དག་གིས་དྲིས་པ།  ཁྱོད་སུ་
<pb id="11.55b"/>
ཞིག་སུའི་བུ་ཡིན།  དེ་ནས་ཁྱེའུ་གཞོན་ནུ་དེས་ཀྱང་སེང་གེའི་བཞིན་དུ་བསྒྱིངས་ནས་རང་གི་རིགས་སྨྲས་པ།  ལུས་འཕགས་ཀྱི་རྒྱལ་པོ་སྐྱེད་པ་ཞེས་བྱ་བ་དེའི་བུ་ནི་བཟའ་བཏུང་ངོ་། །བཟའ་བཏུང་དེའི་བུ་ནི་བཟའ་བཏུང་མང་པོ་ཞེས་བྱ་སྟེ་ང་ཡིན་ནོ། །དེ་ནས་
བློན་པོ་དྲུག་པོ་རྣམས་འཛུམ་ཕྱུང་ནས་བདག་ཅག་གིས་ནི་བདག་ཅག་ཉིད་ཀྱི་གཞོན་ནུ་རྙེད་དོ་ཞེས་སྨྲས་སོ། །དེ་ནས་གནས་དེ་ཉིད་ནས་སྐྱེ་བོའི་ཚོགས་ཆེན་པོས་ཡོངས་སུ་བསྐོར་ཅིང་གླུ་དང་། སིལ་སྙན་དང་།  རོལ་མོའི་སྒྲ་དང་།  ཤིས་པར་བརྗོད་པ་
ལ་སོགས་པས་མདུན་དུ་དྲངས་ཏེ་གྲོང་ཁྱེར་དུ་བཅུག་ནས་རྒྱལ་པོར་དབང་བསྐུར་ཏོ། །གང་གི་ཕྱིར་འདིས་རྒྱལ་པོའི་རྒྱུད་ཆད་པ་བསབས་པ་དེའི་ཕྱིར་མིང་སྐྱེད་པ་ཁོ་ནར་བཏགས་ནས་དེའི་མིང་བཟའ་བཏུང་མང་པོ་ཞེས་བྱ་བ་གང་ཡིན་པ་
དེ་མེད་པར་གྱུར་ཏོ། །དེ་ནས་དེ་རྒྱལ་སྲིད་བྱེད་དུ་འཇུག་པ་ན་བྱིས་པའོ་སྙམ་ནས་བློན་པོ་རྣམས་ཀྱིས་དེ་ཁྱད་དུ་བསད་དེ་དེ་ལ་དབང་ཅུང་ཟད་ཀྱང་མེད་དོ། །དེ་ནས་དུས་གཞན་ཞིག་ན་རྒྱལ་པོ་བཟའ་བཏུང་མང་པོ་ཡུལ་བལྟར་སོང་སྟེ། 
དེས་གྲོང་དང་།  གྲོང་ཁྱེར་དང་།  ཚོང་དུས་རྣམས་བལྟས་ནས་གྲོང་དང་གྲོང་ཁྱེར་དང་།  རི་འོར་པ་འདི་རྣམས་སུའི་ཡིན་ཞེས་དྲིས་པ་དང་།  དེ་དག་གིས་བློན་པོ་དེ་དྲུག་ཁོ་ནའི་ལགས་སོ་ཞེས་སྨྲས་པ་དང་། དེ་གཅིག་པུས་བསམས་པ། 
གྲོང་དང་།  གྲོང་ཁྱེར་དང་།  རི་འོར་པ་འདི་སུའི་ཡིན་ཞེས་དེ་སྐད་དུ་གང་དང་གང་ལས་དྲིས་པ་དེ་དག་ཐམས་ཅད་དེ་སྐད་ཟེར་བས་བདག་ལྟ་ཞིག་བཟའ་བ་དང་བགོ་བ་ཙམ་ལ་དབང་ཕྱུག་བྱེད་ཀྱི་གཞན་ཅི་ལ་ཡང་མ་ཡིན་ནོ་སྙམ་དུ་རང་
གིས་རིག་ནས་དེ་སེམས་ཁོངས་ཀྱི་རྒྱ་མཚོར་ཆུད་ནས་འདི་ཇི་ལྟར་བྱ་ཞེས་སེམས་སོ། །དེ་དེ་ལྟར་སེམས་པ་ན་ལྷ་ཞིག་གིས་རྒྱལ་པོ་མི་དགའ་བར་མ་བྱེད་ཅིག །འདི་ལྟར་ཁྱོད་ཉིད་ཀྱི་ཡུལ་ན་རི་འོར་གང་པོའི་མཚན་ཞེས་བྱ་བ་དེ་ན་
སྣ་ལ་གཏོགས་པ་གང་པོ་ཞེས་བྱ་བ་དེ་ལ་བུ་སྨན་ཆེན་པོ་ཞེས་བྱ་བ་ཞིག་ཡོད་པར་འགྱུར་གྱིས་དེ་ཁྱོད་ཀྱིས་བློན་པོར་ཆུག་ཤིག་དང་།  དེས་ཡུལ་བདག་གིར་བྱས་ནས་ཁྱོད་ལ་འབུལ་བས་ཁྱོད་ལ་ཕན་པ་དང་།  བདེ་བ་དང་འདོད་པ་དང་
<pb id="11.56a"/>
ལྡན་པར་འགྱུར་རོ་ཞེས་བསྒོའོ། །དེ་ནས་བཟའ་བཏུང་མང་པོས་མི་དག་མངགས་ཏེ་རི་འོར་གང་པོའི་མཚན་དེ་ན་སྣ་ལ་གཏོགས་པ་གང་པོ་ཞེས་བྱ་བ་དེ་ཚོལ་ཏོ། །གལ་ཏེ་རྙེད་དང་དེའི་ཆུང་མ་ལ་བུ་ཡོད་དམ་མེད་རྟོགས་ཤིག་
ཅེས་བསྒོའོ། །དེ་དག་སོང་སྟེ་མཐོང་ནས་དྲིས་ན་དེས་བདག་གི་ཆུང་མ་ལ་བུ་ཡོད་དོ་ཞེས་སྨྲས་པ་དང་།  དེ་དག་སླར་འོངས་ནས་རྒྱལ་པོ་ལ་གསོལ་པ། རྒྱལ་པོ་སྣ་ལ་གཏོགས་པ་དེ་མཆིས་ཏེ་དེའི་མཆིས་བྲང་ཡང་སྦྲུམ་ལགས་སོ། །དེ་ནས་རྒྱལ་པོས་
ཡི་གེ་སྤྲིང་སྟེ།  གང་པོ་བཀུག་ནས་བཤེས་པའི་ཚིག་གིས་དེ་ལ་རི་འོར་དེ་བྱིན་ནས་འདིར་རང་གི་བུ་མའི་ལྟོ་ན་འདུག་པ་དེ་དེང་ཕྱིན་ཆད་ཡོངས་སུ་སྐྱོངས་ལ་ཅི་ནས་ཀྱང་དེ་ཡན་ལག་གང་ཡང་ཉམས་པར་མི་འགྱུར་བ་དེ་ལྟར་གྱིས་ཤིག་ཅེས་
བསྒོའོ། །དེ་ནས་དེ་ཟླ་བ་དགུ་ཚང་བ་དང་ཁྱེའུ་གཟུགས་བཟང་བ།  མཛེས་པ།  བལྟ་ན་སྡུག་པ་ཞིག་བཙས་ནས་ཅི་འབྱོར་བའི་བཙས་སྟོན་རྒྱ་ཆེར་བྱས་ཏེ།  ཁྱེའུ་འདི་མིང་ཅིར་གདགས་ཤེས་བྱས་ན་དེའི་མས་སྨྲས་པ།  བདག་འདི་ལྟར་ཡུན་རིངས་སུ་
ནད་བུ་ཅན་དུ་གྱུར་ཏེ།  སྨན་པ་དང་སྨན་དང་།  ནད་གཡོག་རྣམས་ཀྱིས་ནད་ཞི་བར་བྱ་མ་ནུས་པ་ལས་གང་གི་ཚེ་ཁྱེའུ་འདི་ལྟོར་ཞུགས་པ་དེ་ཉིད་ནས་ནད་ཞི་བར་གྱུར་པས་དེས་ན་འདིའི་མིང་སྨན་ཆེན་པོར་གདགས་སོ། །སྨྲས་པ།  སྨན་རྣམས་ཀུན་
གྱི་ནང་ན་ནི། །བདག་གི་བུ་ནི་སྨན་ཆེན་པོ། །འདི་ནི་སྨན་པས་ལྷག་པའི་སྨན། །དེ་ལྟས་འདིའི་མིང་སྨན་ཡིན་ནོ། །དེ་ནས་སྨན་ཆེན་པོ་ཕའི་ཕྲག་པ་ལ་ཞོན་ཏེ་ཁྲུས་བྱ་བའི་ཕྱིར་སྲང་གི་དབུས་ནས་རྫིང་བུར་ཁྱེར་ཏེ་སོང་བ་ལས་རེ་ཤིག་
ན་སའི་སྟེང་ན་ཉའི་དུམ་བུ་ཞིག་འདུག་པ་མཐོང་ནས།  དེས་དེ་ལ་རིན་པོ་ཆེ་ཡིན་ནོ་སྙམ་ནས་དེ་རྐང་པའི་མཐེ་བོས་སའི་སྟེང་ནས་བླང་བར་བརྩམས་པ་དང་། ཇི་ཙམ་ན་སྨན་ཆེན་པོས་སྨྲས་པ།  ཕ་གཅིག་གང་པོ་རིན་ཆེན་ལྷུང་སྙམ་སྟེ། །ལས་
བཏང་མིག་མི་འཛུམས་པར་ཉ་དུམ་ལ། །རྟོག་ཅིང་དེ་ནས་རིན་ཆེན་ཡིན་པར་སེམས། །ཕ་གཅིག་གང་པོ་རྟོགས་ཤིག་རིན་ཆེན་མིན། །ཉ་དུམ་དམར་པོ་རྐང་གིས་འདྲིལ་བར་ཟད། །རྣམ་ཐོས་བུ་དེ་བག་མེད་སྤྱོད་མ་ཡིན། །དེ་ནས་དེ་རྫིང་དུ་སོང་
<pb id="11.56b"/>
ནས་གང་པོས་སྨན་ཆེན་པོ་དང་།  གོས་རྫིང་འགྲམ་དུ་བཞག་སྟེ་ཁྲུས་བྱ་བའི་ཕྱིར་ཆུར་ཞུགས་པ་ན་པད་མའི་སྟེང་ན་ཆུ་སྐྱར་ཞིག་འདུག་པ་དང་དེས་ཆུ་སྐྱར་དེ་བཟུང་ངོ་སྙམ་ནས་དེ་དེའི་དྲུང་དུ་སོང་བ་དང་།  དེ་ཡང་དེ་ནས་འཕུར་ཏོ། །དེ་ནས་སྨན་
ཆེན་པོས་སྨྲས་པ། པད་མའི་སྟེང་ནས་ཆུ་སྐྱར་འཕུར། །ཆུ་སྐྱར་འཕུར་བས་པད་མ་ལྷགས། །པད་མའི་སྟེང་ནས་ཆུ་སྐྱར་མོ། །འཕུར་བ་རེ་ཤིག་ཕ་གཅིག་གཟིགས། །དེ་ནས་ཡང་དུས་ཕྱི་ཞིག་ན་དེས་སྨན་ཆེན་པོ་ཕྲག་པ་ལ་ཁྱེར་ནས་ཆུ་བོ་གང་
གཱར་ཁྲུས་བྱེད་དུ་སོང་སྟེ། དེས་དེ་དང་གོས་ཆུ་འགྲམ་དུ་བཞག་ནས་ཆུར་ཞུགས་ཏེ་ཁྲུས་བྱེད་པ་ན་ཁར་གཞོང་ཞིག་ཆུ་བོས་ཁྱེར་བ་དེའི་སྟེང་ན་ངང་མོ་ཞིག་འདུག་པ་མཐོང་ངོ་། །དེ་མཐོང་ནས་སྨན་ཆེན་པོས་སྨྲས་པ།  ཆུ་བོ་གང་གཱས་ཁར་གཞོང་
ཁྱེར། །ཁར་གཞོང་དེ་སྟེང་ངང་མོ་འདུག །ཁར་གཞོང་ངང་མོ་ལྷན་ཅིག་ཏུ། །གང་གཱས་ཁྱེར་བ་ཕ་གཅིག་གཟིགས། །ཇི་ཙམ་དུ་དུས་གཞན་ཞིག་ན་ཡང་ཁྲུས་བྱེད་ཅིང་སྨན་ཆེན་པོ་ཆུ་འགྲམ་དུ་གཞག་པ་དང་། རེ་ཤིག་ན་ཆུ་བོ་གང་གཱའི་རྒྱུན་
ཕྱོགས་སུ་བུམ་པ་ཞིག་ཁྱེར་བ་དེའི་སྟེང་ན་ཆུ་སྲེགས་ཤིག་འདུག་པ་དེ་མཐོང་ནས་སྨན་ཆེན་པོས་ཕ་ལ་སྨྲས་པ། ཆུ་བོ་གང་གཱས་བུམ་པ་ཁྱེར། །དེ་ཡི་སྟེང་ན་ཆུ་སྲེགས་འདུག །རེ་ཤིག་ཕ་གཅིག་བུམ་པ་ནི། །ཆུ་སྲེགས་གང་གཱ་བཅས་ཏེ་གཟིགས། །ཇི་
ཙམ་དུས་གཞན་ཞིག་ན་ཡང་ཁྲུས་བྱེད་པར་འདོད་ནས་ཆུ་བོ་གང་གཱར་སོང་སྟེ།  དེས་སྨན་ཆེན་པོ་ཆུ་འགྲམ་དུ་བཞག་ནས་དེར་ཁྲུས་བྱེད་པ་ལ་ཞུགས་པ་དང་། རེ་ཤིག་ན་ཆུ་བོ་གང་གཱའི་རྒྱུན་ཕྱོགས་སུ་ལུག་ཐུག་ཅིག་ཁྱེར་བ་དེའི་སྟེང་ན་བྱ་གར་ཞིག་འདུག་པ་མཐོང་ངོ་། །
དེ་ནས་དེ་སྨན་ཆེན་པོས་མཐོང་ནས་སྨྲས་པ།  ཆུ་བོ་གང་གཱས་ལུག་ཐུག་ཁྱེར། །དེ་བཞིན་དེ་སྟེང་བྱ་གར་འདུག  །ལུག་ཐུག་བྱ་གར་ལྷན་ཅིག་ཏུ། །གང་གཱས་ཁྱེར་བ་ཡབ་གཅིག་གཟིགས། །དེ་ནས་སྨན་ཆེན་པོ་དེ་ན་བྱིས་པ་རྣམས་དང་ལྷན་ཅིག་རྩེ་བ་ལས་རེ་ཤིག་ན་བྱིས་
པ་དེ་དག་འདུས་ནས་དེ་རྒྱལ་པོར་བཅུག་གོ། །དེས་ཀྱང་ཁ་ཅིག་བློན་པོར་བཅུག་ནས་དེ་དེ་དག་དང་ལྷན་ཅིག་རྩེ་ཞིང་འདུག་གོ། །ཅི་ཙམ་ན་བྲམ་ཟེ་རྒན་པོ་ཞིག་ཆུང་མ་གཞོན་ནུ་དར་ལ་བབ་པ་ཞིག་དང་ཁྱོ་ཤུག་ལྷན་ཅིག་ཏུ་ལམ་དུ་ཞུགས་ནས་ཡུལ་གཞན་དུ་འགྲོ་བ་
<pb id="11.57a"/>
ལས་རེ་ཤིག་ན་བྲམ་ཟེ་བཤང་གཅིའི་སར་སོང་ངོ་། །དེ་ནས་གཡོན་ཅན་ཕོ་ཞིག་གིས་འཕྲིགས་ནས་བུད་མེད་དེའི་དྲུང་དུ་སོང་སྟེ་སྨྲས་པ།  བཟང་མོ་ཁྱོད་ཀྱི་ཕ་དེ་གར་སོང་།  བུད་མེད་ཀྱིས་སྨྲས་པ།  གང་ཞིག  །དེ་ནས་གཡོན་ཅན་གྱིས་སྨྲས་པ། 
དེ་མེས་པོ་ཡིན་པ་ལྟ་ཞིག །སྨྲས་པ།  འདི་ཅི་ཟེར་བ་ཞིག །དེ་ནས་གཡོན་ཅན་གྱིས་སྨྲས་པ། དེ་ཁྱོད་ཀྱི་ཡང་མེས་པོ་ཡིན་པ་ལྟ་ཞིག །བུད་མེད་ཀྱིས་སྨྲས་པ།  ངའི་ཕ་ཡང་མ་ཡིན།  མེས་པོ་ཡང་མ་ཡིན།  ཡང་མེས་པོ་ཡང་མ་ཡིན་གྱི་དེ་ནི་ངའི་ཁྱོ་ཡིན་ནོ། །དེ་ནས་
གཡོན་ཅན་གྱིས་ཅུང་ཟད་ཅིག་བགད་དེ་སྨྲས་པ།  བླུན་མོ་ཁྱོད་གྲོགས་མོ་འམ་ངོ་ཚ་ཤེས་པ་གཞན་གྱི་དྲུང་དུ་འདི་ལྟ་བུ་ངའི་ཁྱོ་ཡིན་ནོ་ཞེས་སྨྲ་བ་ངོ་མི་ཚ་འམ།  ས་སྐལ་བ་ལྡན་པ་འདིའི་སྟེང་ན་སྐྱེས་བུ་ལྷའི་གཟུགས་འདྲ་བས་རབ་ཏུ་གང་བ་ཁྱོད་ཀྱིས་མ་མཐོང་ངམ། 
འདི་ལྟ་བུའི་གཟུགས་མཛེས་པ་ཆུད་ཟོས་སོ། །ངས་ཁྱོད་ཀྱི་ཁྱོ་བྱས་ཚུར་བདག་ཅག་ལྷན་ཅིག་འདོང་།  གལ་ཏེ་ཁྱོད་ཀྱི་ཕྱིར་བྲམ་ཟེ་རྒན་པོ་དང་ང་ཐབ་མོ་བྱུང་དང་དེར་ཡང་ཁྱོད་ཀྱིས་སྐྱེ་བོའི་ཚོགས་ཆེན་པོ་ལ་ངའི་ཁྱོ་འདི་ཡིན་ནོ་ཞེས་ང་ཁྱོ་ཡིན་པར་
ཕྱེ་ཤིག་ཅེས་བྱས་པ་དང་དེ་དང་གཡོན་ཅན་འགྲོགས་ཏེ་སོང་ངོ་། །བྲམ་ཟེ་ཡང་བཤང་གཅི་དང་བཀྲུ་བཤལ་བྱས་ནས་ལངས་པ་དང་།  དེས་དེ་མ་མཐོང་ངོ་། །རེ་ཤིག་ན་སྒང་བུ་མཐོན་པོ་ཞིག་གི་སྟེང་དུ་འཛེགས་ནས་བལྟས་ན་སྐྱེས་པ་གཞན་ཞིག་
དང་འགྲོགས་ཏེ་སོང་བ་མཐོང་ནས་བྲམ་ཟེ་དེས་བརྒྱུགས་ཏེ་ལག་པ་ཡ་གཅིག་ནས་བཟུང་ངོ་། །གཡོན་ཅན་གྱིས་ཀྱང་ལག་པ་ཡ་གཅིག་ནས་བཟུང་བ་དང་དེ་ནས་བྲམ་ཟེས་སྨྲས་པ། ངའི་ཆུང་མ་ཅིའི་ཕྱིར་དབྲོག །གཡོན་ཅན་གྱིས་སྨྲས་པ། 
འདི་ངའི་ཆུང་མ་ཡིན་ན།  ཀྱེ་མ་ཁྱོད་རེ་འོ་བརྒྱལ། བྲམ་ཟེས་ཀྱང་ངའི་ཡིན་ནོ། །ཞེས་སྨྲས་ནས་དེ་གཉིས་ལམ་ཀར་ཐབ་མོ་བྱུང་སྟེ་ཕར་དྲངས་ཚུར་དྲངས་པ་དང་།  གཡོན་ཅན་དེ་དར་ལ་བབ་པས་སྟོབས་ཆེ་ནས་བྲམ་ཟེ་ལས་དྲངས་ཏེ་ཕྲོགས་སོ། །
དེ་ནས་བྲམ་ཟེ་བཅོམ་པས་འབྲོག་དེར་བྲམ་ཟེར་མ་བྱས་ཀྱིས་ར་མདའ་ལོག་ཅེས་བྱས་སོ། །དེའི་ཚེ་ན་སྨན་ཆེན་པོ་བྱིས་པ་རྣམས་དང་ལྷན་ཅིག་དགོན་པ་ན་རྩེ་ཞིང་འདུག་པ་ལས་བྲམ་ཟེར་མ་བྱས་སོ་ཞེས་བྱ་བ་དེ་ཡང་བྱིས་པ་དག་གིས་ཐོས་སོ། །
