<pb id="11.149a"/>
རྫི་ཞིག་གནས་པ་དེས་རིགས་མཉམ་པ་ལས་ཆུང་མ་ཞིག་བླངས་ཏེ། དེ་དེ་དང་ལྷན་ཅིག་ཏུ་རྩེ་དགའ་ཡོངས་སུ་སྤྱོད་དོ། །དེ་ལ་རྩེ་དགའ་ཡོངས་སུ་སྤྱད་པས་དུས་ཕྱི་ཞིག་ན་ཆུང་མ་སེམས་ཅན་དང་ལྡན་པར་གྱུར་ཏོ། །སངས་རྒྱས་མི་འབྱུང་བ་ན་
རང་སངས་རྒྱས་འཇིག་རྟེན་དུ་འབྱུང་སྟེ། ཉམས་ཤིང་དམན་པ་ལ་ཐུགས་བརྩེ་བ་གནས་པས་མཐར་ཚ་བ་འཇིག་རྟེན་པའི་ཡོན་གནས་གཅིག་པའོ། །ཇི་ཙམ་ན་རང་སངས་རྒྱས་གཞན་ཞིག་ཡུལ་རྒྱུ་ཞིང་རྒྱལ་པོའི་ཁབ་ཏུ་གཤེགས་ཏེ་དེའི་ཚེ་ན་རྒྱལ་པོའི་
ཁབ་ཀྱི་གྲོང་དུ་དུས་སྟོན་ཉེ་བར་གྱུར་ཏོ། །དེར་སྔོན་ཟན་པ་ལྔ་བརྒྱ་ཙམ་ཞིག་གཙང་ཞིང་བསོད་པའི་བཟའ་བ་དང་བཅའ་བ་ཁྱེར་ཏེ་གོས་སྣ་ཚོགས་ཀྱིས་ནི་ཀླུབས།  མེ་ཏོག་ཀུ་སུ་མ་དྲི་ཞིམ་པོས་བརྒྱན་ཏེ་གར་བྱེད་གླུ་ལེན་རྔ་རྡུང་ཞིང་བསྐྱེད་མོས་ཚལ་གྱི་སར་དོང་
བར་དུ་བ་ལང་རྫི་མོ་ཞིག་དར་བ་བུམ་པ་གང་ཐོགས་ཏེ་ལམ་དེ་ནས་མར་སོང་བ་དང་།  སྔོན་ཟན་པ་དེ་དག་གིས་དེ་མཐོང་ནས་གྲོགས་མོ་ཚུར་ཤོག །གླུ་བླང་ངོ་ཞེས་སྨྲས་པ་དང་།  དེས་ཀྱང་དེ་དག་གར་ཇི་ལྟ་ཇི་ལྟར་བྱེད་པ་དེ་ལྟ་དེ་ལྟར་བྱས་པས་དེའི་མངལ་ཞིག་པར་གྱུར་
ཏོ། །དེ་ཁྲོས་ནས་རང་སངས་རྒྱས་ལ་ཨ་མྲའི་འབྲས་བུ་སྨིན་པ་ལྔ་བརྒྱ་ཕུལ་ནས་སྨོན་ལམ་བཏབ་པ།  དགེ་བའི་རྩ་བ་འདིས་བདག་གང་དང་གང་དུ་སྐྱེས་པ་དེ་དང་དེར་མདངས་འཕྲོག་མའི་གནོད་སྦྱིན་མོ་ཞིག་ཏུ་སྐྱེས་ལ་རྒྱལ་པོའི་ཁབ་ཀྱི་
མི་རྣམས་ཀྱི་བུ་དང་བུ་མོ་བདག་གིས་ཕྲོགས་ཏེ་ཟ་བར་གྱུར་ཅིག །བདག་ལ་བུ་ཡང་ལྔ་བརྒྱ་བཙའ་བར་གྱུར་ཅིག་ཅེས་སྨྲས་སོ། །དགེ་སློང་དག་དེའི་ཚེ་བ་ལང་རྫིའི་ཆུང་མར་གྱུར་པ་ནི་ད་ལྟར་གྱི་འཕྲོག་མ་ཡིན་ཏེ་སྨོན་ལམ་བཏབ་
པའི་དབང་གིས་འདི་ལྟ་བུར་སྐྱེས་པ་ཡིན་ནོ།།                    །།འདུལ་བ་ཕྲན་ཚེགས་ཀྱི་གཞི། <bampo n="6.41" zh="11.365"/>བམ་པོ་བཞི་བཅུ་རྩ་གཅིག་པ།  གླེང་གཞི་ནི་མཉན་དུ་ཡོད་
པ་ན་སྟེ།  བཅོམ་ལྡན་འདས་ཀྱིས་དགེ་སློང་མ་དགོན་པ་ལ་གནས་པར་མི་བྱའོ་ཞེས་གསུངས་པ་དང་།  དེ་དག་ཚོང་དུས་དང་།  སྲང་དང་།  ལམ་གྱི་སུམ་མདོ་དག་ཏུ་བསམ་གཏན་ལ་ཞུགས་པ་ན་དེ་ཡང་ཉེས་པའི་དམིགས་སུ་གྱུར་ཏེ། 
<pb id="11.149b"/>
དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་དེ་ལྟ་བས་ན་དགེ་སློང་མ་དག་དབྱར་མོ་ཁང་ན་གནས་པར་བྱའོ་ཞེས་བཀའ་སྩལ་པ་དང་།  དད་པའི་བྲམ་ཟེ་དང་། ཁྱིམ་བདག་དག་གིས་བཅོམ་ལྡན་འདས་
ཀྱིས་དགེ་སློང་མ་རྣམས་ལ་དབྱར་མོ་ཁང་གནང་ངོ་ཞེས་ཐོས་ནས།  དེ་དག་གིས་གྲོང་ཁྱེར་གྱི་ཕྱི་རོལ་ཏུ་དགེ་སློང་མའི་དབྱར་མོ་ཁང་བརྩིགས་པ་དང་།  དགེ་སློང་མ་དག་ལ་དེ་བཞིན་དུ་མི་རྒོད་དང་།  ནལ་གྱི་བུ་དང་།  སུའི་བུ་གཏོལ་མེད་པ་དག་གླགས་ལྟ་
བར་གྱུར་ནས་དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་དེ་ལྟ་བས་ན་དགེ་སློང་མའི་དབྱར་མོ་ཁང་གྲོང་ཁྱེར་གྱི་ཕྱི་རོལ་དུ་མ་བརྩིག་པར་གྲོང་ཁྱེར་གྱི་ནང་དུ་བརྩིག་པར་བྱའོ་ཞེས་
བཀའ་སྩལ་ཏོ། །གླེང་གཞི་ནི་མཉན་དུ་ཡོད་པ་ན་སྟེ། དགེ་སློང་མ་སྦོམ་དགའ་མོས་དབྱར་མོ་ཁང་གི་སྒོ་ན་འདུག་སྟེ་བྲམ་ཟེ་དང་ཁྱིམ་བདག་དག་ལ་འཕྱས་པ་དང་།  དེ་དག་འཕྱ་ཞིང་སྨོད་ངན་དུ་འཛེར་ཏོ། །དེ་ལྟར་གྱུར་པ་དགེ་སློང་དག་གིས་བཅོམ་
ལྡན་འདས་ལ་གསོལ་ནས། བཅོམ་ལྡན་འདས་ཀྱིས་དགོངས་པ། གང་ཉེས་པའི་དམིགས་སུ་གྱུར་པ་ནི་དགེ་སློང་མ་དབྱར་མོ་ཁང་གི་སྒོ་ན་འདུག་པའི་ཕྱིར་ཏེ།  དེ་ལྟ་བས་ན་དགེ་སློང་མ་དབྱར་མོ་ཁང་གི་སྒོ་ན་འདུག་པར་
མི་བྱ་བར་དགོངས་ནས་དགེ་སློང་རྣམས་ལ་བཀའ་སྩལ་པ།  དགེ་སློང་རྣམས་བྲམ་ཟེ་དང་།  ཁྱིམ་བདག་དག་འཕྱ་བ་ནི་གནས་ཡིན་ཏེ།  དེ་ལྟ་བས་ན་དགེ་སློང་མ་དགེ་སློང་མའི་དབྱར་མོ་ཁང་གི་སྒོ་ན་འདུག་པར་
མི་བྱའོ། །དགེ་སློང་མ་དབྱར་མོ་ཁང་གི་སྒོ་ན་འདུག་ན་འདས་པ་དང་བཅས་པར་འགྱུར་རོ། །གླེང་གཞི་མཉན་དུ་ཡོད་པ་ན་སྟེ། བཅོམ་ལྡན་འདས་ཀྱིས་དགེ་སློང་མ་དབྱར་མོ་ཁང་གི་སྒོ་ན་འདུག་པར་མི་བྱའོ་ཞེས་བཀའ་སྩལ་པ་དང་། 
སྦོམ་དགའ་མོ་སྐར་ཁུང་དུ་འདུག་སྟེ། བྲམ་ཟེ་དང་ཁྱིམ་བདག་དག་ལ་འཕྱ་བ་དང་།  དེ་དག་ཀྱང་ངོར་འཕྱ་ནས་སྔ་མ་བཞིན་ཏེ།  དགེ་སློང་མ་སྐར་ཁུང་དུ་འདུག་པར་མི་བྱའོ་ཞེས་བྱ་བའི་བར་དུ་སྟེ།  དགེ་སློང་མ་སྐར་ཀུང་དུ་འདུག་ན་འདས་པ་དང་
<pb id="11.150a"/>
བཅས་པར་འགྱུར་རོ། །མདོར་ན།  སང་ཀག་ཀྴི་ནི་གནང་བའོ། །སྐྱེས་པ་འཁྲུ་བར་ཁྲུས་མི་བྱ། །སྲང་དག་ཏུ་ནི་མི་འགྲོ་སྟེ། །དེ་དག་བསྙེན་པར་དེས་རྫོགས་སོ། །<head n="3" t="སང་ཀཱག་ཀྵི་སོགས་བཤད་པ།" type="shepa" lv="6.7.2" zh="11.367"/>སངས་རྒྱས་བཅོམ་ལྡན་འདས་མཉན་དུ་ཡོད་པ་འཛེ་
ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ། དགེ་སློང་མ་དག་གིས་དབྱར་མོ་ཁང་ན་ཆོས་གོས་ལྔ་གྱོན་ཏེ་ལས་ཀུན་བྱེད་པ་དང་།  དེ་དག་ཉོན་མོངས་པར་གྱུར་ཏོ། །དེ་ལྟ་བུར་གྱུར་པ་ཐོས་ནས་དགེ་སློང་མ་དག་གིས་དགེ་སློང་
ལ་སྨྲས་པ་དང་། དགེ་སློང་ཕ་དག་གིས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་དེ་ལྟ་བས་ན་དགེ་སློང་མ་སང་ཀག་ཀྴི་གནང་གིས་གྱོན་ཏེ་དབྱར་མོ་ཁང་གི་ལས་ཀུན་བྱོས་ཤིག་ཅེས་བཀའ་སྩལ་ཏོ། །བྲམ་ཟེ་དང་ཁྱིམ་བདག་དབྱར་
མོ་ཁང་དུ་འོངས་ནས་ཡང་དེ་དག་དེ་བཞིན་དུ་སང་ཀག་ཀྴི་གྱོན་པ་ལ་ལས་བྱེད་དེ་དག་ཆགས་པར་གྱུར་ཏོ། །གཞན་དད་པ་དག་ནི་འཕྱའོ། །དེ་ལྟར་གྱུར་པ་དགེ་སློང་དག་གིས་ཐོས་ཏེ།  བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་བཀའ་
སྩལ་པ།  དགེ་སློང་དག་བྲམ་ཟེ་དང་།  ཁྱིམ་བདག་འཕྱ་བ་དག་ནི་གནས་ཡིན་ཏེ།  དེ་ལྟ་བས་ན་དགེ་སློང་མ་བྲམ་ཟེ་དང་།  ཁྱིམ་བདག་གི་མདུན་ན་སང་ཀག་ཀྴི་གྱོན་ཏེ་ལས་མ་བྱེད་ཅིག །དགེ་སློང་མས་བྲམ་ཟེ་དང་ཁྱིམ་བདག་གི་མདུན་དུ་སང་ཀག་ཀྴི་གྱོན་
ལ་ལས་བྱེད་ན་འདས་པ་དང་བཅས་པར་འགྱུར་རོ། །འདི་ལྟར་ནམ་བྲམ་ཟེ་དང་།  ཁྱིམ་བདག་གི་མདུན་དུ་ལས་བྱེད་པ་དེའི་ཚེ་སང་ཀག་ཀྴིས་དཔུང་པ་གཡོགས་ལ་སང་ཀག་ཀྴི་གྱོན་ཏེ་ལས་ཀུན་བྱོས་ཤིག །གླེང་གཞི་ནི་མཉན་དུ་ཡོད་པ་ན་སྟེ། 
སྦོམ་དགའ་མོ་སྐྱེས་པ་འཁྲུ་བའི་སར་དེས་ཁྲུས་བྱས་པ་དང་།  ཁྱེའུ་གཞོན་ནུ་དག་གིས་དེ་མཐོང་ནས་གཅིག་ལ་གཅིག་གཏམ་དུ་འཛེར་བ་ནི། ཀྱེ་ལྟོས་ཤིག་དགེ་སྦྱོང་མ་མགོ་བྱི་མོ་དེའི་ལུས་ནི་ནགས་ཀྱི་མ་ཧེ་བཞིན་ནོ། །དེ་ལྟར་གྱུར་པ་དགེ་སློང་མ་དག་གིས་
དགེ་སློང་ལ་སྨྲས་པ་དང་།  དགེ་སློང་དག་གིས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་བཀའ་སྩལ་པ།  གང་སུ་ཞིག་དགེ་སློང་མ་སྐྱེས་པ་འཁྲུ་བའི་སར་འཁྲུ་ན་ཉེས་པའི་དམིགས་ཡིན་ཏེ།  དེ་ལྟ་བས་ན་དགེ་སློང་མས་སྐྱེས་པ་འཁྲུ་བའི་སར་ཁྲུས་མི་བྱ་
<pb id="11.150b"/>
བར་དགོངས་ནས་དགེ་སློང་དག་ལ་བཀའ་སྩལ་པ།  དགེ་སློང་རྣམས་བྲམ་ཟེ་དང་།  ཁྱིམ་བདག་དག་ནི་འཕྱ་བའི་གནས་ཡིན་ཏེ།  དེ་ལྟ་བས་ན་དགེ་སློང་མས་སྐྱེས་པ་འཁྲུ་བའི་གནས་སུ་མ་འཁྲུ་ཤིག །དགེ་སློང་མས་སྐྱེས་པ་འཁྲུ་བའི་སར་འཁྲུ་ན་འདས་པ་དང་བཅས་
པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ། སྦོམ་དགའ་མོ་ལམ་གྱི་བཞི་མདོ་ན་འདུག་ནས་བྲམ་ཟེ་དང་། ཁྱིམ་བདག་རྣམས་ལ་དཔྱས་པ་དང་། དེ་དག་གིས་དགེ་སྦྱོང་མགོ་རེག་མ་འདི་ནི་ལམ་གྱི་བཞི་མདོར་འདུག་སྟེ་ཡུ་བུ་ཅག་ལས་འཕྱས་ལྟོས་ཤིག་ཅེས་འཕྱའོ། །
དེ་ལྟར་གྱུར་པ་དགེ་སློང་མ་དག་གིས་ཐོས་ནས། དགེ་སློང་དག་ལ་སྨྲས་པ་དང་། དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བྲམ་ཟེ་དང་། ཁྱིམ་བདག་དག་ནི་འཕྱ་བ་གནས་ཡིན་ཏེ། དེ་ལྟ་བས་ན་དགེ་སློང་མས་
སྲང་དུ་མ་འགྲོ་ཤིག །འགྲོ་ན་འདས་པ་དང་བཅས་པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ།  ཚེ་དང་ལྡན་པ་ཨུ་པཱ་ལིས་སངས་རྒྱས་བཅོམ་ལྡན་འདས་ལ་ཞུས་པ།  བཙུན་པ་བཅོམ་ལྡན་འདས་ཀྱིས་ནི་གཽ་ཏ་མཱི་སྐྱེ་དགུའི་བདག་མོ་ཆེན་མོ་བླ་མའི་ཆོས་ཁས་
བླངས་པས་རབ་ཏུ་བྱུང་ཞིང་བསྙེན་པར་རྫོགས་ནས་དགེ་སློང་མའི་དངོས་པོར་འགྱུར་རོ་ཞེས་གསུངས་ན། ཅི་བཙུན་པ་དགེ་སློང་མ་ལྔ་བརྒྱ་དེ་དག་གིས་ཀྱང་བླ་མའི་ཆོས་ཁས་བླངས་པས་རབ་ཏུ་བྱུང་ཞིང་བསྙེན་པར་རྫོགས་ནས་དགེ་སློང་མའི་དངོས་པོར་གྱུར་
ལགས་སམ། ཨུ་པཱ་ལི་དགེ་སློང་མ་ལྔ་བརྒྱ་དེ་དག་ཀྱང་བླ་མའི་ཆོས་ཁས་བླངས་པས་རབ་ཏུ་བྱུང་ཞིང་བསྙེན་པར་རྫོགས་ནས་དགེ་སློང་མའི་དངོས་པོར་གྱུར་ཏོ། །<head n="3" t="མཚན་གཉིས་སོགས་བཤད་པ།" type="shepa" lv="6.7.3" zh="11.369"/>མདོར་ན།  ཇི་ལྟར་མཚན་གཉིས་པ་དང་ཡང་། །དེ་བཞིན་གླེ་ཡང་འདམས་གྱུར་པ། །
རྟག་ཏུ་ཁྲག་རབ་ཟག་པ་དང་། །ཐ་མ་ཡི་ནི་ཁྲག་མེད་པའོ། །སངས་རྒྱས་བཅོམ་ལྡན་འདས་མཉན་དུ་ཡོད་པ་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ།  མཉན་དུ་ཡོད་པ་ན་དགེ་སློང་མ་གཞན་ཞིག་གིས་མཚན་གཉིས་
པ་ཞིག་རབ་ཏུ་ཕྱུང་བ་དང་།  དེས་དགེ་སློང་མ་དག་ལ་མཚན་མ་བསྟན་ནས་དགེ་སློང་མ་དག་གིས་དེ་ལ་ནུ་མོ་ཁྱོད་ཇི་ལྟ་བུ་ཞེས་དྲིས་ནས་དེས་སྨྲས་པ།  ཆེ་ཞེ་མཚན་གཉིས་མའོ། །དེ་ལྟར་གྱུར་པ་དགེ་སློང་མ་དག་གིས་དགེ་སློང་དག་ལ་སྨྲས་པ་དང་། 
<pb id="11.151a"/>
དགེ་སློང་དག་གིས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་མཚན་གཉིས་པ་ནི་མ་ནིང་ཡིན་གྱིས་དགེ་སློང་ཁྱེད་ཀྱིས་མཚན་གཉིས་པ་དེ་སྐྲོད་ཅིག །དགེ་སློང་མཚན་གཉིས་པ་ལ་ནི་ཆོས་
འདུལ་བ་འདི་ལ་རབ་ཏུ་སྐྱེ་བའི་ཆོས་ཅན་དུ་མི་འགྱུར་རོ། །དེ་ལྟ་བས་ན་གང་སུ་ཞིག་རབ་ཏུ་བྱུང་བར་འདོད་དེ་དེ་འོངས་ན་དེ་ལ་དེ་དག་གིས་ཁྱོད་མཚན་གཉིས་པ་མ་ཡིན་ནམ་ཞེས་དྲིས་ཤིག །མ་དྲིས་པར་རབ་ཏུ་ཕྱུང་ན་འདས་པ་དང་བཅས་པར་འགྱུར་རོ། །
གླེང་གཞི་མཉན་དུ་ཡོད་པ་ན་སྟེ། མཉན་དུ་ཡོད་པ་ན་དགེ་སློང་མ་གཞན་ཞིག་གིས་གླེ་འདམས་མ་ཞིག་རབ་ཏུ་བྱུང་ནས།  དེ་ཆབ་ཁུང་སར་སོང་སྟེ་གཅིས་པ་དང་།  དེ་ཡང་བཤང་གཅི་གཉིས་ཀ་ཕྱུང་སྟེ་དེ་སླར་ཕྱུང་བ་དང་།  དགེ་སློང་མ་གཞན་ཞིག་དེར་
ཞུགས་པ་དང་།  ཆབ་ཁུང་ས་བཤང་བས་མ་རུང་བར་གྱུར་པ་དེས་མཐོང་ནས་དེས་ནུབ་མོ་ཆབ་ཀུང་ས་འདི་བཤང་བས་མ་རུང་བར་སུས་བྱས་ཤེས་དྲིས་པ་དང་།  དེས་ཆེ་ཞེ་བདག་གིས་བག་མ་མཆིས་པས་མ་རུང་བར་བགྱིས་སོ་ཞེས་
སྨྲས་པ་དང་།  དེས་ནུ་མོ་ཁྱོད་ཀྱིས་བག་མེད་ཅི་ཞིག་བྱས་ཤེས་དྲིས་པ་དང་།  དེས་སྨྲས་པ།  ཆེ་ཞེ་བདག་ནི་གླེ་འདམས་མ་སྟེ།  གཅི་བར་བསམས་པ་དང་དེ་ན་བཤང་བ་ཡང་བྱུང་ན་བདག་གིས་ཇི་ལྟར་བགྱི།  དེ་ལྟར་གྱུར་པ་
དགེ་སློང་མ་དག་གིས་དགེ་སློང་ལ།  དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་ཁྱེད་ཀྱིས་གླེ་འདམས་མ་སྐྲོད་ཅིག  །དགེ་སློང་ཆོས་འདུལ་བ་འདི་གླེ་འདམས་མ་ལ་
ནི་རབ་ཏུ་སྐྱེ་བའི་ཆོས་ཅན་དུ་མི་འགྱུར་རོ། །དེ་ལྟ་བས་ན་གང་སུ་ཞིག་རབ་ཏུ་འབྱུང་བར་འདོད་དེ་དྲུང་དུ་འོངས་ན་དེས་གླེ་འདམས་མ་མ་ཡིན་ནམ་དྲིས་ཤིག །མ་དྲིས་པར་རབ་ཏུ་ཕྱུང་ན་འདས་པ་དང་བཅས་པར་འགྱུར་རོ། །གླེང་གཞི་མཉན་དུ་
ཡོད་པ་ན་སྟེ།  མཉན་དུ་ཡོད་པ་ན་དགེ་སློང་མ་གཞན་ཞིག་གིས་རྟག་ཏུ་ཁྲག་འཛག་པ་ཞིག་རབ་ཏུ་ཕྱུང་སྟེ།  དེའི་སྨད་གཡོགས་ཀྱི་གནས་སུ་ཁྲག་གིས་མ་རུང་བར་གྱུར་ཏེ་སྦྲང་བུ་དག་གིས་གང་བ་དང་། དེ་ལ་དགེ་སློང་མ་ཞིག་གིས་ནུ་མོ་
<pb id="11.151b"/>
ཁྱོད་ཅི་ཁྲག་རྟག་ཏུ་འཛག་གམ་ཞེས་དྲིས་པ་དང་།  ཕུ་མོ་ཇི་ལྟར་བྱ།  བདག་ནི་རྟག་ཏུ་ཁྲག་འཛག་པའོ། །དེ་ལྟར་གྱུར་པ་དགེ་སློང་མ་དག་གིས་དགེ་སློང་ལ་སྨྲས་པ་དང་།  དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་
ཀྱིས་བཀའ་སྩལ་པ།  དགེ་སློང་དག་རྟག་ཏུ་ཁྲག་འཛག་པ་ནི་མ་ནིང་མོ་ཡིན་ཏེ།  དགེ་སློང་ཁྱེད་ཀྱིས་སྐྲོད་ཅིག །ཆོས་འདུལ་བ་ལ་འདི་རྟག་ཏུ་ཁྲག་འཛག་པ་ལ་རབ་ཏུ་སྐྱེ་བའི་ཆོས་ཅན་དུ་མི་འགྱུར་རོ། །དེ་ལྟ་བས་ན་གང་སུ་ཞིག་རབ་ཏུ་འབྱུང་བར་འདོད་
དེ་དེ་དྲུང་དུ་འོངས་ན་དེས་ཁྱོད་རྟག་ཏུ་ཁྲག་འཛག་མ་མ་ཡིན་ནམ་ཞེས་དྲིས་ཤིག །མ་དྲིས་པར་རབ་ཏུ་ཕྱུང་ན་འདས་པ་དང་བཅས་པར་འགྱུར་རོ། །གླེང་གཞི་མཉན་དུ་ཡོད་པ་ན་སྟེ།  མཉན་དུ་ཡོད་པ་ན་དགེ་སློང་མ་གཞན་ཞིག་ཁྲག་མེད་མ་ཞིག་
རབ་ཏུ་ཕྱུང་ནས་འདོད་ཆགས་དང་བྲལ་བ་མ་ཡིན་པས་ན་དགེ་སློང་མ་དག་ནི་དུས་སུ་ཁྲག་འཛག་པ་དང་དེས་དེ་མཐོང་ནས་དཔྱས་པ་ཕུ་མོ་དག་ཅི་ཁྱེད་ཅག་ལོག་པར་རྟོག་པ་ལ་རྟོག་གམ།  ཅིའི་ཕྱིར་ཁྱེད་ཅག་ཁྲག་འཛག །ནུ་མོ་ཅི་ཞིག་འཕྱར་
ཡོད།  བུད་མེད་ནི་ཆོས་ཉིད་ཀྱིས་འདི་བཞིན་ན་ཁྱོད་ཅི་མི་འཛག་གམ།  དེས་བདག་ནི་ཁྲག་མེད་ན་བདག་ལ་ཁྲག་འཛག་ཏུ་ཅི་ཡོད་ཅེས་སྨྲས་སོ། །དེ་ལྟར་གྱུར་པ་དགེ་སློང་མ་དག་གིས་དགེ་སློང་ལ་སྨྲས་ནས་དགེ་སློང་དག་གིས་བཅོམ་
ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་ཁྲག་མེད་པ་ནི་མ་ནིང་མོ་ཡིན་ཏེ་ཁྱེད་ཀྱིས་སྐྲོད་ཅིག །དགེ་སློང་དག་ཁྲག་མེད་པ་ལ་ཆོས་འདུལ་བ་འདི་ལ་རབ་ཏུ་སྐྱེ་བའི་ཆོས་ཅན་དུ་མི་
འགྱུར་རོ། །དེ་ལྟ་བས་ན་གང་སུ་ཞིག་རབ་ཏུ་འབྱུང་བར་འདོད་དེ་དེ་དྲུང་དུ་འོངས་ན་དེས་ཁྱོད་ཁྲག་མེད་པ་མ་ཡིན་ནམ་ཞེས་དྲིས་ཤིག །མ་དྲིས་པར་རབ་ཏུ་ཕྱུང་ན་འདས་པ་དང་བཅས་པར་འགྱུར་རོ། །<head n="3" t="མཚན་མ་ཙམ་སོགས་བཤད་པ།" type="shepa" lv="6.7.4" zh="11.372"/>མདོར་ན། མཚན་མ་ཙམ་
དང་སྨེ་གབ་ཀྱིས། །སྲད་བུས་དེ་ལ་འང་བཅིང་བར་བྱ། །ཐུ་མི་བྱ་དང་དགེ་སློང་འཆགས། །དགེ་སློང་མས་ཀྱང་བཤགས་མི་བྱ། །སངས་རྒྱས་བཅོམ་ལྡན་འདས་མཉན་དུ་ཡོད་པ་ན་འཛེ་ཏའི་ཚལ་མགོན་མེད་
<pb id="11.152a"/>
ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ།  མཉན་དུ་ཡོད་པ་ན་དགེ་སློང་མ་གཞན་ཞིག་གིས་མཚན་མ་ཙམ་ཡོད་པ་ཞིག་རབ་ཏུ་ཕྱུང་སྟེ།  དེ་ཆབ་ཀུང་སར་ཞུགས་ནས་རིང་ཞིག་ལོན་ཏེ་སླར་བྱུང་བ་དང་།  དེ་ལ་དགེ་སློང་མ་དག་གིས་
ནུ་མོ་རིང་ཞིག་ཐོགས་ཏེ་བྱུང་ན་ཅི་བྱེད།  དེས་ཕུ་མོ་བདག་ནི་མཚན་མ་ཙམ་མཆིས་པ་ལགས་ན།  མོ་མཚན་ཚང་བ་མ་ལགས་ཏེ།  ཇི་ལྟར་བགྱི་ཞེས་སྨྲས་སོ། །དེས་ནུ་མོ་ཁྱོད་མཚན་མ་ཙམ་པ་མ་ཡིན་ནམ་ཞེས་དྲིས་པ་དང་།  དེས་ཕུ་མོ་བདག་ནི་མཚན་
མ་ཙམ་མོ་དེ་ལྟར་གྱུར་པ་དགེ་སློང་མ་དག་གིས་དགེ་སློང་དག་ལ་སྨྲས་ཏེ།  དགེ་སློང་དག་གིས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་མཚན་མ་ཙམ་པ་མ་ནིང་ཡིན་ཏེ།  ཁྱེད་ཀྱིས་སྐྲོད་ཅིག་
དགེ་སློང་དག་ཆོས་འདུལ་བ་འདི་མཚན་མ་ཙམ་པ་ལ་རབ་ཏུ་སྐྱེ་བའི་ཆོས་ཅན་དུ་མི་འགྱུར་རོ། །དེ་ལྟ་བས་ན་གང་སུ་ཞིག་རབ་ཏུ་འབྱུང་བར་འདོད་དེ་དྲུང་དུ་འོངས་ན་དེ་དག་ལ་མཚན་མ་ཙམ་པ་མ་ཡིན་ནམ་ཞེས་དྲིས་ཤིག །མ་དྲིས་པར་
རབ་ཏུ་ཕྱུང་ན་འདས་པ་དང་བཅས་པར་འགྱུར་རོ། །གླེང་གཞི་མཉན་དུ་ཡོད་པ་ན་སྟེ། འདོད་ཆགས་དང་བྲལ་བ་མ་ཡིན་པས་ན་དགེ་སློང་མ་སྔོན་གྱི་ལས་ཀྱི་ཉེས་པས་སྐབས་སྐབས་སུ་མོ་མཚན་ནས་ཁྲག་ཟགས་པས་དེའི་སྨད་གཡོགས་ཀྱི་གནས་
གནས་སུ་མ་རུང་བར་གྱུར་ཏེ།  སྦྲང་བུ་དག་གིས་གང་བ་དང་མི་མཛེས་ཏེ་དགེ་སློང་མས་བཀྲུས་ནས་བཅོས་ཀྱང་སླར་དེ་འདྲ་བར་གྱུར་ཏེ།  དེ་ལྟར་གྱུར་པ་དགེ་སློང་མ་དག་གིས་དགེ་སློང་དག་ལ་སྨྲས་ནས།  དགེ་སློང་དག་གིས་བཅོམ་ལྡན་འདས་ལ་
གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དེ་ལྟ་བས་ན་དགེ་སློང་དག་དགེ་སློང་མས་སྨེ་གབ་ཆོངས་ཤིག །བཅོམ་ལྡན་འདས་ཀྱིས་དགེ་སློང་མས་སྨེ་གབ་ཆོངས་ཤིག་ཅེས་གསུངས་པ་དང་།  དགེ་སློང་མ་དག་སྨེ་གབ་འཆང་བར་གྱུར་ནས། 
དེ་ནས་དུས་ཕྱི་ཞིག་ན་སྦོམ་དགའ་མོ་བསོད་སྙོམས་ལ་ཞུགས་པ་དང་།  སྲང་དུ་སྨེ་གབ་ལྷུང་ནས།  སྲང་ན་ཁྱེའུ་དང་བུ་མོ་དག་ཅིག་རྩེ་བ་དག་གིས་མཐོང་སྟེ།  དེ་དག་གིས་འཕགས་མ་འདི་ཅི་ཞིག་ལྷུང་ཞེས་དྲིས་པ་དང་།  དེ་སྐད་སྨྲས་པས་ཁྲོས་ཏེ་བུ་ཟན་མོའི་བུ་
<pb id="11.152b"/>
མ་དང་།  སྲིང་མོའི་དྲུང་དུ་དེང་ལ་དྲིས་ཤིག་དང་། དེ་དག་གིས་སྟོན་ཏོ་ཞེས་སྨྲས་སོ། །དེ་ལྟར་གྱུར་པ་དགེ་སློང་མ་དག་གིས་ཐོས་ཏེ།  དགེ་སློང་དག་ལ་སྨྲས་པ་དང་།  དགེ་སློང་དག་གིས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་བཀའ་
སྩལ་པ།  དེ་ལྟ་བས་ན་དགེ་སློང་དག་དེ་ལྟ་བུ་ཁོ་ནར་མོ་མཚན་གྱི་སྨེ་གབ་བཅང་བར་མི་བྱའོ། །སྲད་བུས་ཐོགས་ལ་རྐེད་པར་ཆོངས་ཤིག །དེ་ལྟར་ན་ཉེས་པའི་དམིགས་སུ་མི་འགྱུར་རོ། །གླེང་གཞི་མཉན་དུ་ཡོད་པ་ན་སྟེ།  དེ་ནས་ཚེ་དང་ལྡན་པ་
འོད་སྲུང་ཆེན་པོ་སྔ་དྲོ་ཤམ་ཐབས་དང་ཆོས་གོས་བགོས། ལྷུང་བཟེད་ཐོགས་ཏེ། མཉན་དུ་ཡོད་པར་བསོད་སྙོམས་ཀྱི་ཕྱིར་ཞུགས་པ་དང་།  དེ་སྦོམ་དགའ་མོས་མཐོང་ནས་མྱུར་ཞིང་རིངས་པར་དེའི་དྲུང་དུ་སོང་སྟེ། གླེན་པ་རབ་ཏུ་གླེན་པ་ཞེས་
སྨྲས་ནས་མཆིལ་མས་བཏབ་པ་དང་།  དེས་སྨྲས་པ།  སྲིང་མོ་ཁྱོད་ཀྱིས་ནི་ཉེས་པ་མེད་ཀྱིས་ཚེ་དང་ལྡན་པ་ཀུན་དགའ་བོས་གལ་ཏེ་ཉེས་པ་སྦོམ་པོ་སྤྱོད་པའི་བུད་མེད་རྣམས་ལེགས་པར་བཤད་པའི་ཆོས་འདུལ་བ་ལ་རབ་ཏུ་བྱུང་སྟེ་བསྙེན་
པར་རྫོགས་ནས་དགེ་སློང་མའི་དངོས་པོར་གནང་བས་ལན་ནོ། །དེ་ལྟར་གྱུར་པ་དགེ་སློང་དག་གིས་ཐོས་ཏེ་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་དགེ་སློང་དག་སྦོམ་དགའ་མོ་ནི་དགེ་སྦྱོང་མ་མ་ཡིན།  དགེ་སློང་མ་མ་ཡིན།  སྨད་འཚོང་
མ་ཡང་ཇི་ལྟར་སྦོམ་དགའ་མོས་བྱས་པ་བཞིན་དགེ་སློང་ལ་མི་བྱེད་དོ། །དེ་ལྟ་བས་ན་དགེ་སློང་མས་དགེ་སློང་ལ་ཐུ་ཞེས་བྱ་བར་མ་བྱེད་ཅིག་ཅེས་བཀའ་སྩལ་ཏོ། །དགེ་སློང་མས་དགེ་སློང་ལ་ཐུ་ཞེས་བྱས་ན་འདས་པ་དང་བཅས་
པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ། དེའི་ཚེ་ན་དགེ་སློང་གཞན་ཞིག་ལ་ཉེས་པ་བྱུང་སྟེ།  དེས་དགེ་སློང་མ་ཞིག་མཐོང་ནས་འཕགས་མ་ཅུང་ཞིག་འདུག་ཅེས་སྨྲས་པ་དང་།  དེས་འཕགས་པ་ཅི་འཚལ།  དེས་འཕགས་མ་བདག་ལ་
ཉེས་པ་ཞིག་བྱུང་སྟེ་འཆགས་སོ་ཞེས་སྨྲས་སོ། །དེ་འདུག་ནས་དེས་དེའི་མདུན་དུ་འདུག་སྟེ་སྨྲས་ནས།  དགོངས་ཤིག་འཕགས་མ་བདག་མིང་འདི་ཞེས་བྱ་བའི་དགེ་སློང་ལ་འདི་ལྟ་བུ་འདི་འདྲ་བའི་ཉེས་པ་ཞིག་བྱུང་སྟེ།  བདག་གིས་འཕགས་མའི་མདུན་
<pb id="11.153a"/>
དུ་འཐོལ་ལོ། །འཆགས་སོ། །མི་འཆབ་བོ། །འཐོལ་ལོ་བཤགས་པས་བདེ་བར་འགྱུར་གྱིས་མ་འཐོལ་མ་བཤགས་པ་ནི་མ་ཡིན་ནོ། །མོས་འཕགས་པ་ཅི་འདྲ་བའི་ཉེས་པ་ཡང་ཁྱོད་ལ་བྱུང་ངམ་དེ་ནི་མ་ལེགས་པ་བྱས་སོ་ཞེས་སྨྲས་པ་དང་། 
དགེ་སློང་དེ་སྐྱེངས་པར་གྱུར་ཏེ།  དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་བཀའ་སྩལ་པ།  དེ་ལྟ་བས་ན་དགེ་སློང་དག་དགེ་སློང་གིས་དགེ་སློང་མའི་མདུན་དུ་ཉེས་པ་བཤགས་པར་མི་བྱ་སྟེ་
ཡོངས་སུ་དག་པ་ལྟ་བ་འཐུན་པའི་དགེ་སློང་གི་མདུན་དུ་བཤགས་པར་བྱའོ། །དགེ་སློང་གིས་དགེ་སློང་མའི་མདུན་དུ་ཉེས་པ་བཤགས་ན་འདས་པ་དང་བཅས་པར་འགྱུར་རོ། །གླེང་གཞི་མཉན་དུ་ཡོད་པ་ན་སྟེ།  དེའི་དུས་ན་དགེ་སློང་མ་
གཞན་ཞིག་ལ་ཉེས་པ་བྱུང་ནས། དེས་དགེ་སློང་ཞིག་མཐོང་སྟེ།  དེས་བསྟི་སྟང་དུ་བྱ་བ་དང་བཅས་ཏེ་རྐང་པ་ལ་ཕྱག་འཚལ་ནས་འཕགས་པ་ཐུགས་རྗེར་དགོངས་ཏེ་ཅུང་ཞིག་བཞུགས་ཤིག་ཅེས་སྨྲས་པ་དང་།  དེས་འཕགས་མ་ཅི་དགོས་ཤེས་
དྲིས་ན།  དེས་འཕགས་པ་བདག་ལ་ཉེས་པ་ཞིག་བྱུང་སྟེ།  དེ་འཕགས་པའི་སྤྱན་སྔར་བཤགས་སོ་ཞེས་སྨྲས་པ་དང་།  དེ་འདུག་གོ། །དེས་ཀྱང་དེའི་རྐང་པ་ལ་ཕྱག་འཚལ་ཏེ་མདུན་དུ་འདུག་ནས་ཐལ་མོ་སྦྱར་ཏེ་འཕགས་པ་དགོངས་ཤིག  ། 
བདག་མིང་འདི་ཞེས་བྱ་བའི་དགེ་སློང་མ་ལ་འདི་ལྟ་བུ་འདི་འདྲ་བའི་ཉེས་པ་ཞིག་བྱུང་སྟེ།  དེ་བདག་གིས་འཕགས་པའི་སྤྱན་སྔར་ཉེས་པ་བྱུང་བ་བཤགས་སོ། །འཐོལ་ལོ། །མི་འཆབ་བོ། །འཐོལ་ཞིང་བཤགས་ན་བདེ་བར་འགྱུར་རོ་
མ་བཤགས་མ་འཐོལ་ན་ནི་མ་ཡིན་ནོ། །དེས་འདི་ལྟ་བུའི་གཟུགས་ཀྱི་ཉེས་པ་བྱུང་བ་ནི་འཕགས་མས་མ་ལེགས་པར་བྱས་སོ་ཞེས་སྨྲས་པ་དང་།  དགེ་སློང་མ་དེ་སྐྱེངས་པར་གྱུར་ཏོ། །དེ་ལྟར་གྱུར་པ་དགེ་སློང་དག་གིས་ཐོས་
ནས་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དེ་ལྟ་བས་ན་དགེ་སློང་དག་དགེ་སློང་མས་དགེ་སློང་ཕའི་མདུན་དུ་ཉེས་པ་འཐོལ་བར་མི་བྱ་སྟེ།  དགེ་སློང་མ་ཡོངས་སུ་དག་པ་ལྟ་བ་འཐུན་པའི་
<pb id="11.153b"/>
མདུན་དུ་ཉེས་པ་འཐོལ་བར་བྱའོ། །དགེ་སློང་མས་དགེ་སློང་གི་མདུན་དུ་ཉེས་པ་འཐོལ་ན་འདས་པ་དང་བཅས་པར་འགྱུར་རོ། །<head n="3" t="དགེ་སློང་ཕས་ལས་བརྗོད་པ་སོགས་བཤད་པ།" type="shepa" lv="6.7.5" zh="11.376"/>མདོར་ན།  དགེ་སློང་ཕས་ནི་ལས་བརྗོད་ཅིག །དགེ་སློང་མས་ནི་བརྟག་པར་བྱའོ། །ཁྲི་དང་ཁྲིའུ་འང་སྦྱིན་པར་བྱ། །
གཡོགས་པ་དག་ལ་མི་གཞག་གོ། །སངས་རྒྱས་བཅོམ་ལྡན་འདས་མཉན་དུ་ཡོད་པ་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ།  བཅོམ་ལྡན་འདས་ཀྱིས་དགེ་སློང་ཕའི་ལས་ཀྱང་སོ་སོ། དགེ་སློང་མའི་ཡང་སོ་
སོ།  སྤྱི་ལས་ནི་མ་གཏོགས་སོ་ཞེས་གསུངས་པ་དང་།  དགེ་སློང་མ་དག་དགེ་སློང་ཕའི་མདུན་ན་ལས་བྱས་པ་དང་།  འཇིགས་པར་གྱུར་ཏེ་ལས་བྱེད་པར་མ་སྤོབས་སོ། །དེ་ལྟར་གྱུར་པ་དགེ་སློང་གིས་བཅོམ་ལྡན་འདས་ལ་གསོལ་པ་དང་། 
བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་གིས་ལས་བྱོས་ཤིག །དགེ་སློང་མས་ནི་བརྟག་པར་བྱའོ། །བཅོམ་ལྡན་འདས་ཀྱིས་དེ་ལྟ་བས་ན་དགེ་སློང་དག་གིས་ནི་ལས་བྱོས་ཤིག །དགེ་སློང་མས་ནི་བརྟག་པར་བྱའོ་ཞེས་གསུངས་
པ་དང་།  དགེ་སློང་མ་དག་གིས་ཇི་ལྟར་བརྟག་པ་མི་ཤེས་ཏེ་དེ་དག་གིས་དེ་ལྟར་གྱུར་པ་དགེ་སློང་དག་ལ་སྨྲས་ནས་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་མ་དག་
གིས་བག་ཡོད་པར་ཡིད་ལ་བྱ་སྟེ། འདི་ནི་གསོལ་བའོ། །འདི་ནི་ལས་དང་པོའོ། །འདི་ནི་གཉིས་པའོ། །འདི་ནི་གསུམ་པའོ་ཞེས་ཤེས་པར་བྱའོ། །གླེང་གཞི་མཉན་དུ་ཡོད་པ་ན་སྟེ།  བཅོམ་ལྡན་འདས་ཀྱིས་ཆོས་ཉན་པ་བསྒྲགས་པར་བྱོས་ཤིག་ཅེས་གསུངས་
པ་དང་།  དགེ་སློང་དག་གིས་སྟན་མ་བཏིང་ནས་བཅོམ་ལྡན་འདས་ཀྱིས་སྟན་ཐིང་ཤིག་ཅེས་བཀའ་སྩལ་ཏོ། །དེ་ནས་དུས་ཕྱི་ཞིག་ན་ཆོས་བཤད་པ་བསྒྲགས་པར་གྱུར་པ་ན།  དགེ་སློང་མ་དག་འོངས་ནས་གཡོགས་པའི་ཁྲིའུ་ལ་
འདུག་སྟེ་ཆོས་ཉན་པར་བརྩམས་པ་དང་།  དེར་དགེ་སློང་མ་གཞན་ཞིག་དྲན་པ་ཉེ་བར་མ་བཞག་སྟེ་ཁྲག་ཟགས་ནས་གཡོགས་པའི་ཁྲིའུ་མ་རུང་བར་གྱུར་ཏོ། །དེ་ནས་ཆོས་བསྒྲགས་པ་ཟིན་པ་དང་།  དགེ་བསྐོས་ཀྱིས་སྟན་བསྡུ་
<pb id="11.154a"/>
བར་བརྩམས་ན་ཇི་ཙམ་ན་གཡོགས་པའི་ཁྲིའུ་མ་རུང་བར་གྱུར་ཏེ།  སྦྲང་བུས་གང་བ་མཐོང་ནས་དེ་ལྟ་བུར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་བཀའ་སྩལ་པ། དགེ་སློང་
དག་དེ་ལྟ་བས་ན་དགེ་སློང་མ་དག་ཆོས་ཉན་པའི་ཕྱིར་འོངས་པ་ལ་གཡོགས་པའི་ཁྲིའུ་མི་སྦྱིན་ནོ། །དེས་ཀྱང་ཁྲིའུ་གཡོགས་པ་ལ་འདུག་པར་མི་བྱའོ། །བཅོམ་ལྡན་འདས་ཀྱིས་དགེ་སློང་མ་ཆོས་ཉན་དུ་འོངས་པ་ལ་ཁྲིའུ་གཡོགས་པ་མ་སྦྱིན་
ཅིག་ཅེས་བཀའ་སྩལ་པ་དང་།  དགེ་སློང་དེ་དག་གིས་དེ་དག་ཆོས་ཉན་པའི་ཕྱིར་ལྷགས་པ་རྣམས་ལ་ཁྲིའུ་མ་གཡོགས་པ་བྱིན་པ་དང་།  ཇི་ཙམ་ན་སྐྱེ་དགུའི་བདག་མོ་ཆེན་མོ་ཆོས་ཉན་པའི་ཕྱིར་འོངས་པ་དང་།  དེ་ལ་ཡང་ཁྲིའུ་མ་གཡོགས་པ་
ཞིག་བྱིན་པ་དང་།  དེས་འཕགས་པ་བདག་སྔོན་ཁྱིམ་ན་གནས་པ་ན་ཡང་ཁྲིའུ་མ་གཡོགས་པ་ལ་ཅུང་ཟད་ཀྱང་མ་མཆིས་སོ་ཞེས་སྨྲས་པ་དང་།  དགེ་སློང་དག་གིས་སྨྲས་པ།  གཽ་ཏ་མཱི་བཅོམ་ལྡན་འདས་ཀྱིས་མ་གནང་སྟེ། དགེ་སློང་མ་ཆོས་
ཉན་པའི་ཕྱིར་ལྷགས་པ་ལ་ཁྲིའུ་གཡོགས་པ་མ་སྦྱིན་ཅིག་ཅེས་བཀའ་སྩལ་ཏོ། །དེས་འཕགས་པ་དགེ་སློང་མ་གང་དག་དྲན་པ་ཉེ་བར་མི་འཇོག་པ་དེ་བཞིན་དུ་བདག་ཀྱང་ཉེས་པའི་དམིགས་པ་ཅི་བགྱིད་དམ་ཞེས་སྨྲས་པ་དང་། དེ་ལྟར་གྱུར་པ་
དགེ་སློང་དག་གིས་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་དགེ་སློང་དག་དེ་ལྟ་བས་ན་གནང་བ་ནི་དྲན་པ་ཉེ་བར་འཇོག་པའི་དགེ་སློང་མ་དེ་དག་ཆོས་ཉན་པའི་ཕྱིར་འོངས་ན་དེ་དག་ལ་ནི་ཁྲིའུ་གཡོགས་པ་སྦྱིན་པར་བྱོས་ཤིག ། 
འདི་ལ་ཐེ་ཚོམ་མ་བྱེད་ཅིག་ཅེས་བཀའ་སྩལ་ཏོ། །<head n="3" t="ཆང་འཚོང་མ་སོགས་བཤད་པ།" type="shepa" lv="6.7.6" zh="11.378"/>མདོར་ན།  ཆང་འཚོང་མ་དང་སྨད་འཚོང་མ། །བྲན་མོ་དང་ཡང་རེག་མི་བྱ། །གནོད་པའི་གོས་དང་བྲང་མི་བརྡུང་། །དགེ་སློང་དག་གི་ནང་དུ་གཞག །སངས་རྒྱས་བཅོམ་
ལྡན་འདས་མཉན་དུ་ཡོད་པ་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ།  དེ་ནས་དགེ་སློང་མ་སྦོམ་དགའ་མོ་སྔ་དྲོའི་དུས་ན་ཤམ་ཐབས་དང་ཆོས་གོས་བགོས་ལྷུང་བཟེད་ཐོགས་ཏེ་མཉན་དུ་ཡོད་
<pb id="11.154b"/>
པར་བསོད་སྙོམས་ཀྱི་ཕྱིར་ཞུགས་སོ། །དེ་བསོད་སྙོམས་ལ་ཞུགས་ནས་ཁྱིམ་མི་མོ་ཞིག་མཐོང་སྟེ་བགོ་བ་བཟང་ཞིང་སྨད་གཡོགས་དང་རྒྱན་བཟང་པོ་ཞིག་སྟེ། དེས་དེ་མཐོང་ནས་ནུ་མོ་ཁྱོད་ཀྱི་གོས་དང་།  རྒྱན་དག་ག་ལས་རྙེད་
ཅེས་དྲིས་པ་དང་།  དེས་འཕགས་མ་བདག་ནི་ཆང་འཚོང་སྟེ།  དེ་ལས་འདི་དག་ཐམས་ཅད་རྙེད་དོ་ཞེས་སྨྲས་པ་དང་།  སྦོམ་དགའ་མོས་ཐབས་འདི་ནི་ལེགས་པ་ཞིག་སྟེ་དེ་ལྟར་འགྲུབ་བམ་མི་འགྲུབ་པ་བལྟའོ་སྙམ་བསམས་ནས། 
དེས་དེ་ལ་དམིགས་ཤིང་དྲན་བཞིན་དུ་སོང་ནས་ཇི་ཙམ་དུ་མཐོང་བ་གནས་གཞན་ཞིག་ན་བུད་མེད་ཅིག་གོས་དྲི་མ་ཅན་གྱོན་ལ་ཟས་མེད་ཅིང་དེ་རིད་ལ་གོམ་པ་དལ་གྱིས་འགྲོ་བ་ཞིག་མཐོང་ནས་བུ་མོ་ཁྱོད་སུའི་ཞེས་དྲིས་པ་དང་། 
དེས་སྨྲས་པ།  སུའི་ཡང་མ་ཡིན་ཏེ།  གང་བདག་བཟའ་བ་དང་།  བགོ་བ་སྟེར་བ་དེའི་ལས་བདག་གིས་བྱའོ། །དེས་བུ་མོ་དེ་སྟེ་དེ་བཞིན་ན་ཆང་འཚོང་བ་ཅིའི་ཕྱིར་མི་སྤྱོད་ཅེས་སྨྲས་པ་དང་། དེས་འཕགས་མ་ཅི་འདི་
བཞིན་ཉིད་དུ་ཆང་འཚོང་བ་སྤྱོད་དུ་རུང་ངམ། དེར་ཐོག་མར་ནོར་མང་དུ་དགོས་སོ། །ཟོང་ཡོད་ཀྱང་སྣོད་དང་ཆང་འཐུང་བ་དག་བདེ་བར་འདུག་པའི་ཁང་པ་རྒྱ་ཆེན་པོ་རྣམས་ཀྱང་མེད་དོ་ཅེས་སྨྲས་པ་དང་།  སྦོམ་དགའ་མོས་བུ་མོ་
དེ་སྟེ་བདག་གིས་དེ་དག་ཐམས་ཅད་སྦྱར་ལ་ཁྱོད་ཀྱི་བཟའ་བ་དང་བགོ་བ་ཡང་སྦྱིན་གྱིས་རྙེད་པ་ཐམས་ཅད་བདག་ལ་བྱིན་ཅིག་ཅེས་སོ། །དེས་འཕགས་མ་ལེགས་ཀྱིས་དེ་བཞིན་དུ་བགྱིའོ། །སྦོམ་དགའ་མོས་དབྱར་
མོ་ཁང་དང་ཉེ་བར་དེའི་ཁང་པ་ཞིག་རྩིགས་ཏེ།  ཟོང་དང་། སྣོད་དང་། ཡོ་བྱད་རྣམས་བྱིན་པ་དེས་དེར་ཆང་འཚོང་བ་ལ་ཞུགས་ཏེ། ཆང་ཡང་ཞིམ་པོར་གྱུར་ནས་ཆང་འཐུང་བ་དག་དེར་མང་དུ་འདུས་ཤིང་ཚོགས་པ་དང་དེ་དག་མཐོང་
ནས་ཆང་འཚོང་བ་གཞན་དག་ཕྲག་དོག་སྐྱེས་པར་གྱུར་ཏོ། །སྦོམ་དགའ་མོས་ཀྱང་རྙེད་པ་དག་འཕེལ་ཏོ། །དེ་ནས་དུས་གཞན་ཞིག་ན་རྒྱལ་པོའི་ཕོ་བྲང་དུ་ཆང་ཞིག་དགོས་པར་གྱུར་ནས་རྒྱལ་པོའི་སྐྱེས་བུ་དག་གིས་
<pb id="11.155a"/>
ཆང་འཚོང་བ་ཐམས་ཅད་བསྡུས་པ་ན། དེ་དག་ཕྲག་དོག་ལངས་ཏེ་དེ་རྣམས་ཀྱིས་རྒྱལ་པོའི་སྐྱེས་བུ་དག་ལ་འདི་ན་སྦོམ་དགའ་མོའི་ཆང་འཚོང་མ་ཞིག་དབྱར་མོ་ཁང་དང་ཉེ་བ་ན་ཆང་འཚོང་ཞིང་འདུག་གིས་ཆང་མ་དེ་ཡང་ཁྲིད་ཅིག་ཅེས་
སྨྲས་པ་དང་།  དེ་དག་གིས་དེ་བཟུང་སྟེ་ཁྲིད་དོ། །དེ་ངུ་བར་གྱུར་ཏེ་འཕགས་མ་སྦོམ་དགའ་མོ་རྒྱལ་པོའི་སྐྱེས་བུ་འདི་དག་གིས་བདག་ཁྲིད་དོ་ཞེས་སྨྲས་པ་དང་། དེ་མྱུར་དུ་གོམ་པ་མགྱོགས་པར་སོང་ནས་བུ་ཟན་མོའི་བུ་དག་བདག་གི་བུ་མོ་འདི་གར་བཀྲི་
ཞེས་སྨྲས་སོ། །དེ་དག་གིས་ཅི་འཕགས་མ་ཆང་འཚོང་ངམ། མི་མཛའ་བ་རྣམས་ཀྱི་གཉའ་བར་རྡོག་པས་མནན་ལ་ཆང་ཡང་འཚོང་ངོ་། །ཅི་འཕགས་མ་ལ་ཡང་དགྲ་ཡོད་དམ་ཞེས་སྨྲས་པ་དང་། ཁྱེད་ཅག་ཉིད་ངའི་དགྲ་ཆེན་པོ་ཡིན་ཏེ་དེའི་ཕྱིར་
བདག་གི་བུ་མོ་ཁྲིད་དོ་ཞེས་སྨ་ཞིང་། དེ་དག་འཐབ་པ་བྲམ་ཟེ་དང་། ཁྱིམ་བདག་དག་གིས་མཐོང་སྟེ། དེ་དག་གིས་ཀྱེ་འདི་དག་ཅི་ཞེས་དྲིས་པ་དང་། དེ་དག་གིས་ཞིབ་ཏུ་སྨྲས་པ་དང་། དེ་དག་འཕྱ་ཞིང་སྨོད་ངན་དུ་འཛེར་བ་ནི་དགེ་སྦྱོང་ཤཱཀྱའི་བུའི་དགེ་སྦྱོང་དག་ནི་ཚིག་པའོ། །
དེ་འདི་ལྟར་དགེ་སྦྱོང་མགོ་རེག་མ་ཡང་ཆང་འཚོང་བ་ལ་ཞུགས་པས་ན་དགེ་སྦྱོང་དང་ཚངས་པ་ཡང་རབ་ཏུ་ཚིག་པའོ། །དེ་ལྟ་བུར་གྱུར་པ་དགེ་སློང་དག་གིས་ཐོས་ཏེ་བཅོམ་ལྡན་འདས་ལ་གསོལ་ནས།  བཅོམ་ལྡན་འདས་ཀྱིས་བཀའ་སྩལ་པ།  སྦོམ་དགའ་མོས་
དགེ་སྦྱོང་མ་ཡིན་པ་ཆེར་བྱས་ཏེ།  དེ་ལྟ་བས་ན་དགེ་སློང་མས་ཆང་འཚོང་བ་མ་བྱེད་ཅིག །འཚོང་ན་འདས་པ་དང་བཅས་པར་འགྱུར་རོ། །གླེང་གཞི་མཉན་དུ་ཡོད་པ་ན་སྟེ།  དེ་ནས་དགེ་སློང་མ་སྦོམ་དགའ་མོ་སྔ་དྲོའི་དུས་ན་ཤམ་ཐབས་དང་ཆོས་གོས་
བགོས།  ལྷུང་བཟེད་ཐོགས་ཏེ་མཉན་དུ་ཡོད་པར་བསོད་སྙོམས་ལ་ཞུགས་སོ། །དེ་བསོད་སྙོམས་ལ་འཇུག་པའི་ཚེ་སྨད་འཚོང་མ་གཅིག་གོས་དང་ཤམ་ཐབས་རབ་ཏུ་བཟང་བ་ཞིག་གྱོན།  རྒྱན་རབ་ཏུ་བཟང་བས་བརྒྱན་པ་ཞིག་མཐོང་ནས་དེས་མཐོང་བ་དང་། 
ཕུ་ནུ་མོ་འདི་ལྟ་བུ་གོས་དང་རྒྱན་དག་ག་ལས་འབྱོར་ཅེས་དྲིས་པ་དང་།  དེས་འཕགས་མ་བདག་གིས་སྨད་འཚོང་བྱས་པས་ན་དེ་ལ་འདི་ལྟ་བུ་དག་རྙེད་དོ་ཞེས་སྨྲས་པ་དང་།  སྦོམ་དགའ་མོས་ཐབས་དེ་ནི་ལེགས་པ་ཞིག་ན་འགྲུབ་བམ་མི་འགྲུབ་པ་བལྟའོ་སྙམ་བསམས་
<pb id="11.155b"/>
ནས།  དེ་ལ་དམིགས་ཤིང་དྲན་བཞིན་དུ་སོང་ངོ་། །ཇི་ཙམ་ན་གནས་གཞན་ཞིག་ན་བུ་མོ་ཞིག་གོས་དྲི་མ་ཅན་ཟས་ཀྱིས་ཀྱང་མི་འབྱོར་བར་གྱུར།  འགྲོས་ཀྱང་དལ་བུས་འགྲོ་བ་ཞིག་ལ་བཞིན་བྱད་བཟང་མོ་ཞིག་མཐོང་ནས་བུ་མོ་ཁྱོད་སུའི་ཞེས་དྲིས་པ་དང་།  དེས་
འཕགས་མ་གང་སུས་བདག་ལ་ཟས་དང་གོས་བྱིན་པ་དེའི་ལས་ཀྱང་བདག་གིས་བགྱིའོ་ཞེས་སྨྲས་སོ། །དེས་བུ་མོ་དེ་ལྟར་ན་སྨད་འཚོང་མ་ཅིའི་ཕྱིར་མི་བྱེད་ཅེས་བྱས་པ་དང་།  དེ་རྣ་བ་བཀག་ནས་འཕགས་མ་དེ་སྐད་མ་གསུང་ཤིག །མི་མཛེས་པ་དེ་ལྟ་བུ་
དག་ནི་བདག་གི་རིགས་ལ་སྔོན་ཆད་སུས་ཀྱང་མ་བགྱིས་སོ་ཞེས་སྨྲས་པ་དང་།  སྦོམ་དགའ་མོས་བུ་མོ་བུད་མེད་ཀྱི་སྤྱོད་པ་ནི་དེ་ལྟ་བུ་ཡིན་ན་རྒྱལ་པོ་འདི་ཞེས་བྱ་བའི་བུ་མོ་ཡང་དེ་བཞིན་དུ་སྨད་འཚོང་བས་ན་དེ་ལྟ་བུར་གྱུར།  བྲམ་ཟེ་འདི་ཞེས་བྱ་བའི་བུ་མོ་ཡང་དེ་
བཞིན་དུའོ། །རིགས་མཆོག་ལས་ཀྱང་དེ་ལྟ་བུ་མང་དུ་བྱུང་ན་བུད་མེད་ནི་སྐྱེས་པ་ལ་སེམས་པ་ཡིན་མོད་ཀྱི།  བདག་རབ་ཏུ་མ་བྱུང་ན་དེ་ལྟ་བུ་བྱ་བ་ཞིག་ན་རབ་ཏུ་བྱུང་བས་མི་བདེའོ་ཞེས་སྨྲས་ཏེ།  དེས་དེ་བསླུས་ནས་སྨྲས་པ།  འཕགས་མ་
སྨད་འཚོང་མ་འདི་འདྲ་བ་སྤྱོད་དམ།  འཕགས་མ་སྨད་འཚོང་མ་འདི་ལྟ་བུ་སྤྱད་ན་དེ་ལ་ཡང་ཡོ་བྱད་མང་པོར་དགོས་ཏེ།  སྐྱེས་པ་མང་པོ་འདུ་བའི་ཁང་པ་རྒྱ་ཆེན་པོ་དང་།  གོས་དང་།  རྒྱན་དང་།  བྱུག་པ་དང་།  བཟའ་བ་དང་།  བཏུང་བ་དག་ཀྱང་མང་དུ་དགོས་སོ། །
སྦོམ་དགའ་མོས་བུ་མོ་དེ་ལྟར་ན་བདག་གིས་ཐམས་ཅད་སྦྱར་ན་ཁྱོད་ཀྱིས་རྙེད་པ་ཐམས་ཅད་བདག་ལ་བྱིན་ན་ནི་ཁྱོད་ཀྱི་ཟས་དང་གོས་ལ་སོགས་པ་བདག་གིས་སྦྱར་རོ་ཞེས་སྨྲས་པ་དང་།  དེས་འཕགས་མ་ལེགས་ཀྱིས་དེ་བཞིན་དུ་རྙེད་པ་
སྦྱིན་ནོ་ཞེས་སྨྲས་སོ། །སྦོམ་དགའ་མོས་དབྱར་མོ་ཁང་དང་ཉེ་བ་ཞིག་ཏུ་དེའི་ཁང་པ་ཞིག་བརྩིགས་ནས་དེས་ཅི་སྨྲས་པ་བཞིན་དུ་བྱིན་ཏེ་དེས་ཕྱིས་བཀྲུས་ཏེ་གོས་དང་།  རྒྱན་བཟང་པོ་དག་བྱིན་ནས་ཞག་དུ་མ་ཞིག་གི་བར་དུ་ཆས་
ཏེ།  དེ་གཟུགས་གཞོན་ཞིང་མཛེས་ནས་སྨད་འཚོང་མའི་གཟུགས་སུ་བྱས་ཏེ་འདུག་གོ། །ཉོན་མོངས་པའི་དབང་གིས་གཟིར་ནས་ཐམས་ཅད་ཀྱང་དེར་འདུས་སོ། །དེ་སྨད་འཚོང་མ་གཞན་ཞིག་གིས་
<pb id="11.156a"/>
མཐོང་ནས་ཕྲག་དོག་ལངས་ཏེ་མ་བཟོད་པར་གྱུར་ཏོ། །སྦོམ་དགའ་མོས་རྙེད་པ་དག་ཆེར་གྱུར་ཏོ། །དེ་ནས་དུས་ཕྱི་ཞིག་ན་རྒྱལ་པོའི་ཕོ་བྲང་དུ་དུས་སྟོན་ཆེན་པོ་ཞིག་བྱུང་སྟེ།  དེར་དྲི་མང་པོ་ཞིག་དགོས་ནས་རྒྱལ་པོའི་
སྐྱེས་བུ་དག་གིས་དྲི་བཏབ་པའི་ཕྱིར་སྨད་འཚོང་མ་ཐམས་ཅད་བསྡུས་པ་དང་།  དེ་དག་གི་ཕྲག་དོག་གིས་དེ་ཡང་རྒྱལ་པོའི་སྐྱེས་བུ་དག་ལ་དབྱར་མོ་ཁང་གི་དྲུང་དུ་སྦོམ་དགའ་མོའི་སྨད་འཚོང་བ་ཞིག་གིས་དེ་ཡང་ཁྲིད་ཅིག་ཅེས་སྨྲས་སོ། །
དེ་དག་གིས་དེ་བཟུང་སྟེ་ཁྲིད་པ་དང་།  དེ་ཡང་ངུས་ནས་འཕགས་མ་སྦོམ་དགའ་མོ་བདག་ནི་རྒྱལ་པོའི་སྐྱེས་བུས་ཁྲིད་དོ་ཞེས་སྨྲས་པ་དང་།  དེ་མྱུར་བར་བརྒྱུགས་ནས་བུ་ཟན་མོའི་བུ་འདི་དག་བདག་གི་བུ་མོ་འདི་གར་བཀྲི། དེ་དག་
གིས་སྨྲས་པ།  ཅི་འཕགས་མ་ཡང་སྨད་འཚོང་མ་སྤྱོད་དམ།  དགྲ་རྣམས་ཀྱི་གཉའ་བར་རྡོག་པས་མནན་ལ་བྱེད་དོ། །ཅི་འཕགས་མ་ལ་ཡང་དགྲ་ཡོད་དམ།  ངའི་བུ་མོ་ཁྲིད་པས་ན་ཁྱོད་ཉིད་དགྲའི་ནང་ན་ཆེན་པོ་
ཡིན་ནོ། །དེ་དག་འཐབ་པ་བྲམ་ཟེ་དང་། ཁྱིམ་བདག་དག་གིས་མཐོང་ནས།  དེ་དག་གིས་ཀྱེ་ཅི་ཞིག་ཅེས་དྲིས་པ་དང་།  དེས་ཇི་ལྟར་གྱུར་པ་ཞིབ་ཏུ་སྨྲས་པ་དང་།  དེ་དག་འཕྱ་ཞིང་སྨོད་ངན་དུ་འཛེར་ཏེ། 
ཤཱཀྱའི་བུའི་དགེ་སྦྱོང་ནི་རབ་ཏུ་ཚིག་གོ། །དགེ་སྦྱོང་དང་ཚངས་པ་ཡང་ཚིག་གོ། །ད་ནི་དགེ་སྦྱོང་མགོ་རེག་མས་ཀྱང་སྨད་འཚོང་མ་ཡང་བྱེད་དོ་ཞེས་འཕྱའོ། །དེ་ལྟར་གྱུར་པ་དགེ་སློང་དག་གིས་ཐོས་ནས་བཅོམ་ལྡན་འདས་
ལ་ཞུས་པ་དང་།  བཅོམ་ལྡན་འདས་ཀྱིས་དགོངས་པ། སྦོམ་དགའ་མོས་ནི་དགེ་སྦྱོང་གི་ཚུལ་མ་ཡིན་པ་ཞིག་བྱས་སོ། །དེ་ལྟ་བས་ན་དགེ་སློང་མས་སྨད་འཚོང་མ་བྱེད་དུ་མི་གཞུག་པར་དགོངས་ནས། 
དགེ་སློང་དག་སྦོམ་དགའ་མོས་དགེ་སྦྱོང་གི་ཚུལ་མ་ཡིན་པ་ཆེར་བྱས་པ་ལ་བྲམ་ཟེ་དང་ཁྱིམ་བདག་རྣམས་འཕྱ་བ་དང་། སྨོད་པ་དང་།  ངན་དུ་སྨྲ་བ་ནི་གནས་ཡིན་ཏེ། དེ་བས་ན་དགེ་སློང་མས་སྨད་
<pb id="11.156b"/>
འཚོང་མ་བྱེད་དུ་མི་གཞུག་གོ། །དགེ་སློང་མས་སྨད་འཚོང་མ་བྱེད་དུ་བཅུག་ན་ཉེས་པ་སྦོམ་པོར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ།  དེ་ནས་སྦོམ་དགའ་མོས་སྔ་དྲོའི་དུས་ན་ཤམ་ཐབས་དང་ཆོས་གོས་བགོས་
ལྷུང་བཟེད་ཐོགས་ཏེ་མཉན་དུ་ཡོད་པར་བསོད་སྙོམས་ལ་ཞུགས་སོ། །བསོད་སྙོམས་ཀྱི་ཕྱིར་ཞུགས་པ་དང་།  བྲན་མོ་ཞིག་མཐོང་ནས་དེ་གོས་བཟང་།  སྨད་གཡོགས་བཟང་།  རྒྱན་བཟང་པོས་
བརྒྱན་པ། དེས་མཐོང་ནས་ནུ་མོ་ཁྱོད་གོས་དང་རྒྱན་བཟང་པོ་གང་ནས་རྙེད་ཅེས་དྲིས་པ་དང་།  དེས་འཕགས་མ་བདག་ནི་ལོགས་ཤིག་ན་སྨད་འཚོང་བས་ན་དེ་ནས་འདི་དག་རྙེད་དོ་ཞེས་སྨྲས་པ་དང་།  སྦོམ་དགའ་
མོས་ཐབས་དེ་ནི་ལེགས་སོ། །དེ་ལྟར་འགྱུར་རམ་མི་འགྱུར་བ་བལྟའོ་སྙམ་བསམས་ནས།  དེ་ལ་དམིགས་ཤིང་དྲན་བཞིན་དུ་སོང་ནས་ཇི་ཙམ་ཞིག་ན།  བུ་མོ་གོས་
དྲི་མ་ཅན་ཁ་ཟས་མེད་པ་འགྲོས་ཀྱང་དལ་ནས་འགྲོ་ལ་བྱད་བཞིན་ནི་བཟང་བ་ཞིག་མཐོང་ནས་དེས་བུ་མོ་ཁྱོད་སུའི་ཞེས་དྲིས་པ་དང་།  
དེས་སྨྲས་པ།  བདག་ནི་སུ་ཡང་མ་ཡིན་གྱི། གང་གིས་གོས་དང་ཟས་སྦྱིན་པ་དེའི་ལས་བྱེད་དོ། །
དེས་སྨྲས་པ། བུ་མོ་དེ་ལྟར་ན་ལོགས་ཤིག་ན་སྨད་འཚོང་བ་ཅི་ཕྱིར་མི་བྱེད་ཅེས་བྱས་པ་དང་དེ་རྣ་བ་བཀག་སྟེ་འཕགས་མ་དེ་སྐད་མ་གསུང་ཤིག  ། 
མི་རིགས་པ་འདི་ལྟ་བུ་བདག་ཅག་གི་རིགས་ལ་སྔན་ཆད་སུས་ཀྱང་དེ་ལྟ་བུ་མ་བྱས་སོ་ཞེས་སྨྲས་པ་དང་།  སྦོམ་དགའ་
<pb id="11.157a"/>
མོས་བུ་མོ་བུད་མེད་ཀྱི་ཆོས་ནི་དེ་ཡིན་ཏེ།  རྒྱལ་པོའི་བུ་མོ་ཡང་དེ་བཞིན།  འདི་ཞེས་བྱ་བའི་བྲམ་ཟེའི་བུ་མོ་ཡང་དེ་བཞིན་ཏེ།  དེ་བཞིན་དུ་རིགས་ཆེན་པོ་མང་པོ་དག་ལས་ཀྱང་དེ་ལྟ་བུ་བྱུང་ན།  བུད་མེད་ནི་སྐྱེས་པ་ལ་སེམས་ཏེ། 
བདག་གིས་ཀྱང་བྱ་བ་ཞིག་ན་རབ་ཏུ་བྱུང་བས་མི་རུང་ངོ་ཞེས་ཟེར་ཞིང་དེ་དེས་བསླུས་པ་དང་།  འཕགས་མ་དེ་ལྟར་ན་ལོགས་ཤིག་ན་སྨད་འཚོང་ཇི་ལྟར་བྱ།  དེ་ལ་ཡོ་བྱད་མང་པོ་དག་དགོས་སོ། །དང་པོར་ནི་གོས་
དང་རྒྱན་དགོས་སོ། །དེའི་འོག་ཏུ་སྦྲ་དང་།  དྲ་བ་ཆེན་པོ་དང་། ཞལ་ཏ་བྱེད་པའི་སྐྱེས་པ་ཡང་གཞན་ལ།  རྐྱལ་ཀ་བྱེད་པ་འོངས་ན་ཡང་གྲོགས་བདག་དང་སྐྱེས་པ་མང་པོ་དག་བསྡུ་ཞིང་མགུ་བར་བྱ་བའི་ཕྱིར་ཆང་དང་། 
དྲི་དང་།  བྱུག་པ་དག་དགོས་སོ་ཞེས་སྨྲས་པ་དང་། སྦོམ་དགའ་མོས་དེ་ལྟར་ན་བདག་གིས་གོས་དང་ཟས་ལ་སོགས་ཏེ་ཐམས་ཅད་སྦྱར་གྱིས།  ཁྱོད་ཀྱིས་རྙེད་པ་དེ་ཐམས་ཅད་ང་ལ་བྱིན་ཅིག་ཅེས་སྨྲས་པ་དང་། 
ལེགས་ཀྱིས་དེ་བཞིན་དུ་སྦྱིན་ནོ་ཞེས་སྨྲས་པ་དང་།  སྦོམ་དགའ་མོས་དེ་ཕྱིས་ནས་ཁྲུས་བྱས་ཏེ།  གོས་དང་།  རྒྱན་དང་དགོན་པ་ལ་གནས་པའི་ཡོ་བྱད་ལ་སོགས་པ་བྱིན་ནས་ཞག་ཉུང་ཟད་ཅིག་གི་བར་དུ་གསོས་ནས་
སྦྲ་ཡང་བྱིན།  ཞལ་ཏ་བྱེད་པའི་སྐྱེས་པ་བྱིན་ནས་ཞལ་ཏ་བྱེད་པའི་མི་དང་འགྲོགས་ཏེ།  དགོན་པ་ལ་སོང་ནས་ལོགས་ཤིག་ན་སྨད་འཚོང་བ་ལ་ཞུགས་པ་དང་།  ཇི་ཙམ་ཞིག་ནས་བསེལ་པས་བཟུང་སྟེ་ཁྲིད་པ་
དང་།  སྦོམ་དགའ་མོ་ལ་སྦྲན་ཏོ། །དེ་ནས་སྦོམ་དགའ་མོས་རིངས་པར་མྱུར་བར་སོང་ནས་བརྒྱུགས་ཏེ།  བུ་ཟན་མོའི་བུ་དག་བདག་གི་བུ་མོ་གར་བཀྲི་ཞེས་སྨྲས་པ་དང་།  དེ་དག་གིས་འཕགས་མ་ཅི་ཁྱོད་
ཀྱང་ལོགས་ཤིག་ན་སྨད་འཚོང་བ་བྱེད་དམ་ཞེས་སྨྲས་པ་དང་།  དགྲའི་གཉའ་བར་རྡོག་པས་མནན་ལ་བྱེད་དུ་གཞུག་གོ། །འཕགས་མ་ཅི་ཁྱོད་ལ་ཡང་དགྲ་ཡོད་དམ།  བདག་གི་བུ་མོ་ཁྱོད་ཀྱིས་ཁྲིད་པས་ན་བདག་གི་དགྲ་
