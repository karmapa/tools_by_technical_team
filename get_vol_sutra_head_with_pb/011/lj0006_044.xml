<pb id="11.181b"/>
སྟེ་སྨྲས་པ།  བཞིན་བཟངས་ཁར་བའི་ལྷུང་བཟེད་བྱེད་ནུས་སམ་དེས་སྨྲས་པ། འཕགས་མ་དེ་བཞིན་དུ་ཤེས་ན་ཚད་ཇི་ཙམ་དུ་བགྱི་ཆེན་པོ་ཞིག་བྱའོ། །འཕགས་མ་ལ་ཁར་བའི་ལྷུང་བཟེད་ཆེན་པོ་ཅི་དགོས།  བཀྲེན་པ་ཁྱོད་ལ་རིན་མེད་པར་ནི་བྱེད་དུ་མི་
འཇུག་ན་རིན་ཚང་བར་སྦྱིན་གྱིས་བྱོས་ཤིག །དེས་བསམས་པ་བདག་ལ་འགོད་པ་ནི་ཅི་ཡང་མེད་ན་བྱའོ་སྙམ་ནས་དེས་ཁར་བའི་ལྷུང་བཟེད་ཆེན་པོ་ཞིག་བྱས་སོ། །དེས་སྨྲས་པ། འདིར་གཞུག་ཏུ་རུང་བ་གཞན་གཅིག་ཀྱང་བྱོས་ཤིག་དེས་གཞན་ཞིག་
ཀྱང་བྱས་ཏེ།  དེས་གཞན་བདུན་གྱི་བར་བྱས་སོ། །སྦོམ་དགའ་མོས་དེ་དག་དགེ་སློང་མ་རྣམས་བྱི་དོར་བྱེད་དུ་བཅུག་ནས་ཚོན་སྣ་ལྔའི་སྐུད་པའི་དྲ་བར་དེས་དེ་རིམ་བཞིན་དུ་བཅུག་སྟེ།  དགེ་སློང་མའི་མགོ་ལ་བསྐུར་ནས་གང་དུ་འགྲོན་དུ་
བོས་པ་དེར་སོང་སྟེ་ཕྱིན་ནས་དེ་དག་བཀྲམ་སྟེ་འདུག་པ་དང་།  བྲམ་ཟེ་དང་།  ཁྱིམ་བདག་དག་གིས་སྨྲས་པ་འཕགས་མ་ཁྱོད་ཁར་བ་མཁན་གྱི་ཚོང་ཁང་འགྲེམས་སམ་ཅི།  དེས་སྨྲས་པ།  བཀྲེན་པ་ཁྱེད་ཅག་ཅི་ཤེས། རེ་ཤིག་འདིར་
ནི་ཟན་བླང་ངོ་། །འདིར་ནི་ཁུར་བའོ་འདིར་ནི་འབྲས་ཆན་ནོ། །འདིར་ནི་ཚོད་མ་བླང་ངོ་། །འཕགས་མ་དེ་བཞིན་དུ་གཞན་དག་ཀྱང་ཞོག་དང་།  གལ་ཏེ་ན་ཚོད་མ་མང་དུ་རྙེད་ཀྱང་སྲིད་དོ་ཞེས་སྨྲས་པ་དང་།  དེ་ཅང་མི་སྨྲ་བར་འདུག་པ་དེའི་སྐབས་
དེ་དགེ་སློང་རྣམས་ཀྱིས་ཐོས་ཏེ་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་དགོངས་པ་ཉེས་དམིགས་གང་ཡིན་པ་ནི་དགེ་སློང་མས་ཁར་བའི་སྣོད་བཅངས་པས་ཡིན་ཏེ།  དེ་ལྟ་བས་ན་དགེ་སློང་མ་རྣམས་ཀྱིས་ཁར་
བའི་སྣོད་བཅང་བར་མི་བྱའོ་སྙམ་དུ་མཁྱེན་ནས་བཀའ་སྩལ་པ།  དགེ་སློང་དག་དེ་ལྟ་བས་ན་དགེ་སློང་མ་རྣམས་ཀྱིས་ཁར་བའི་སྣོད་བཅང་བར་མི་བྱའོ། །དགེ་སློང་མ་དག་ཁར་བའི་སྣོད་བཅངས་ན་འགལ་ཚབས་ཅན་དུ་འགྱུར་རོ། །
ཡང་གཞན་ཁ་གཟར་དང་།  ཚྭ་སྣོད་དང་། ཕུལ་བའི་བཏུང་ཕོར་དག་ནི་བཅང་བར་བྱའོ།།               <bampo n="6.44" zh="11.442"/>།།འདུལ་བ་ཕྲན་ཚེགས་ཀྱི་གཞི།  བམ་པོ་བཞི་བཅུ་རྩ་བཞི་པ། གླེང་གཞི་ནི་མཉན་ཡོད་ནའོ། །མཉན་ཡོད་ན་ཁྱིམ་བདག་
<pb id="11.182a"/>
གཞན་ཞིག་གནས་པ་དེས་རིགས་མཉམ་པ་ལས་ཆུང་མ་བླངས་ཏེ་དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །དེ་རྩེ་བར་བྱེད། དགའ་བར་བྱེད་དགའ་མགུར་སྤྱོད་པར་བྱེད་པ་ལས་བུ་མོ་གཡས་ཞར་མ་
ཞིག་བཙས་ཏེ་གཡས་ཞར་མ་དེ་བཀྲ་མི་ཤིས་པས་སུས་ཀྱང་མ་བླངས་སོ། །མཉན་ཡོད་ན་ཁྱིམ་བདག་གཞན་ཞིག་གིས་ཆུང་མ་གཅིག་བླངས་པ་དང་།  དེ་རང་གི་ལས་ཀྱིས་དུས་ལས་འདས་སོ། །དེ་དེ་བཞིན་དུ་གཉིས་པ་ནས་གསུམ་པ་དང་བདུན་པའི་
བར་དུ་བླངས་ན་དེ་དག་ཀྱང་རང་གི་ལས་ཀྱིས་དུས་ལས་འདས་ཏེ། དེའི་མིང་ཆུང་མ་གསོད་པ་ཆུང་མ་གསོད་པ་ཞེས་ཀུན་ཏུ་གྲགས་སོ། །དེས་གཞན་ཞིག་གི་བུ་མོ་ཞིག་བསླངས་པ་དང་།  དེས་སྨྲས་པ།  ཅི་བདག་གི་བུ་མོ་ཡང་ཡོངས་སུ་གཏང་
ངམ། ཡུགས་ས་མོ་ཞིག་བསླངས་པ་དང་།  ཅི་བདག་ཉིད་ཀྱིས་བདག་ཉིད་ཡོངས་སུ་གཏོང་ངམ་ཞེས་སྨྲས་སོ། །དེས་རང་ཉིད་ཁྱིམ་གྱི་འཚོ་ཆིས་དག་བྱ་བར་བརྩམས་པ་དང་། དེའི་སྟེན་གྲོགས་ཤིག་ཁྱིམ་དུ་འོངས་ཏེ་དེའི་མིང་
ཉིད་ནས་ག་རེ་ཞེས་དྲིས་པ་དང་། དེ་དག་གིས་སྨྲས་པ། དེ་ནང་དུ་ཞུགས་ཏེ་ཁྱིམ་གྱི་འཚོ་ཆིས་དག་བྱེད་དོ། །སྟེན་གྲོགས་ཀྱིས་སྨྲས་པ།  ཁྱོད་ཀྱིས་ཆུང་མ་དག་བཟའ་བ་དང་།  བསྒོ་བ་སྦྱར་ཞིང་ལས་བྱེད་དུ་གཞུག་མི་ནུས་སམ་གང་གི་
ཕྱིར་རང་ཉིད་ཁྱིམ་གྱི་འཚོ་ཚིས་དག་བྱེད།  དེས་སྨྲས་པ།  སྟེན་གྲོགས་བདག་གིས་ནུས་མོད་ཀྱི།  འོན་ཀྱང་བདག་གིས་ཆུང་མ་གཅིག་བླངས་ན་དེ་རང་གི་ལས་ཀྱིས་དུས་ལས་འདས་སོ། །དེ་བཞིན་དུ་གཉིས་པ་དང་། གསུམ་པ་དང་
བདུན་གྱི་བར་དུ་ཆུང་མ་བླངས་ན་དེ་དག་ཀྱང་རང་གི་ལས་ཀྱིས་དུས་ལས་འདས་ཏེ།  གང་དག་བདག་གི་མིང་ཆུང་མ་གསོད་པ་ཆུང་མ་གསོད་པ་ཞེས་ཀུན་དུ་གྲགས་སོ། །དེས་ཅི་གཞན་ཡང་མི་བསླང་ངམ།  བདག་གིས་བསླངས་ན་དེ་དག་བདག་
ཅག་གི་བུ་མོ་ཡང་ཡོངས་སུ་བཏང་ངམ་ཅི་ཞེས་ཟེར་རོ། །ཅི་ཡུགས་ས་མོ་བླང་ངམ།  དེ་ཡང་བདག་གིས་བྱས་མོད་ཀྱི་ཅི་བདག་ཉིད་ཀྱིས་བདག་ཉིད་ཡོངས་སུ་གཏང་ངམ་ཞེས་ཟེར་རོ། །སྟེན་གྲོགས་དེ་ལྟ་ན་གཡས་ཞར་མ་ཅི་སྟེ་མི་བསླང་།  དེ་དག་གི་བུ་མོ་
<pb id="11.182b"/>
ཡང་མི་སྟེར་རོ། །སྟེན་གྲོགས་སོང་དང་།  ཁྱིམ་བདག་དེ་ཀུན་ཏུ་སྐྱོ་བས་སྟེར་རོ། །དེས་དེ་བསྐུལ་ནས་ཁྱིམ་བདག་དེའི་ཁྱིམ་དུ་སོང་སྟེ་དེས་བདེ་ལེགས་བདེ་ལེགས་ཞེས་སྨྲས་པ་དང་།  ནང་མི་དག་གིས་སྨྲས་པ།  ཅི་སློང་།  བུ་མོ་སློང་ངོ་། །བུ་མོ་གང་
ཡིན།  གཡས་ཞར་མའོ། །དེ་བཞིན་དུ་སྦྱིན་པར་བྱའོ། །བླང་བའི་དུས་བྱའོ། །དེ་བཞིན་དུ་དུས་བྱའོ། །གང་གི་ཉིན་པར་བཟང་བ་འདི་ལའོ་ཞེས་སྨྲས་ནས་སོང་ངོ་། །དེ་ནས་ཁྱིམ་བདག་གི་ཆུང་མ་དེ་བུ་མོ་བག་མར་བཏང་ངོ་སྙམ་སྟེ།  ཆང་བཙོས་སོ། །ཚ་བའི་
དུས་ལ་བབ་སྟེ་དེ་དྲོས་ནས་མ་རུང་བར་གྱུར་ཏོ། །དེ་ནས་ཁྱིམ་བདག་གི་ཆུང་མ་དེས་ཆང་འཚོང་མ་ལ་བདག་གི་བུ་མོ་བག་མར་གཏོང་སྟེ་ཆང་འདི་ཙམ་ཞིག་དགོས་ཀྱིས་སྦྱོར་ཅིག་ཅེས་སྨྲས་པ་དང་།  དེ་དག་གིས་ལེགས་ཀྱིས་དབུལ་ལོ་ཞེས་
སྨྲས་སོ། །དེས་རེ་ཤིག་ཆང་དག་སྟ་གོན་བྱས་པ་དང་། ཇི་ཙམ་ན་སྦོམ་དགའ་མོ་བསོད་སྙོམས་ཀྱི་ཕྱིར་རྒྱུ་ཞིང་དེའི་ཁྱིམ་ཞིག་ཏུ་ཞུགས་ཏེ། མཚན་བཟངས་མ་བསོད་སྙོམས་བྱིན་ཅིག །ཁྱིམ་བདག་གི་ཆུང་མ་དེ་ཡང་ཡང་དང་ཡང་དུ་ཆང་
དག་ལྟ་སྟེ་བྲེལ་ནས་སྨྲས་པ།  འཕགས་མ་ཇེ་བཞུད་ཅིག །བདག་ནི་སེམས་ཁོངས་སུ་ཆུད་ཅིང་མཆིས་ཏེ། བསོད་སྙོམས་ལྟ་ག་ལ་ཞིག་སུ་ཡང་མི་འབུལ་ཏོ། །དེས་སྨྲས་པ།  ཅི་འདི་སྐད་ཟེར་བ་ལས་ངས་ཅུང་ཟད་མ་ཉེས་སམ། དེས་
འདི་ལྟར་རྒྱས་པར་བཤད་པ་དང་། སྦོམ་དགའ་མོས་སྨྲས་པ། མཚན་བཟངས་མ་དེ་ལྟ་ན་ཅིའི་ཕྱིར་སླར་མི་བཅོས། དེས་སྨྲས་པ།  འཕགས་མ་བདག་ནི་མ་འཚལ་ན་མཁྱེན་པ་ལྟ་མཆིས་སམ།  སྦོམ་དགའ་མོས་སྨྲས་པ། མཚན་བཟངས་མ་
ཤེས་ཏེ་དེའི་དུས་ལས་འདས་པས་བཟོའི་གནས་དང་ལས་ཀྱི་གནས་གང་ཡིན་པ་ངེས་པར་ངས་མི་ཤེས་པ་མེད་དོ། །འཕགས་མ་སླར་བཅོས་ཏེ་སྩལ་བར་ཅི་གནང་དེས་སྨྲས་པ། མཚན་བཟངས་མ་ངས་སླར་བཅོས་ན་གལ་ཏེ་བཟའ་བའི་རིན་
སྦྱིན་ནམ། དེས་སྨྲས་པ།  འཕགས་མ་ལེགས་པར་དབུལ་ལོ། །ཤིན་དུ་དབུལ་གྱིས་སླར་ཆོས་ཤིག །སྦོམ་དགའ་མོས་སྨྲས་པ།  ཁྱེར་ཏེ་ཤོག་བལྟའོ། །དེས་ཆང་གི་རྫ་མ་དག་བསྟན་པ་དང་། སྦོམ་དགའ་མོས་འདི་ཇི་ལྟར་མ་རུང་།  ཆང་རྫ་དག་
<pb id="11.183a"/>
ལ་ཕན་ཚུན་བརྟགས་ནས་དྲོ་བ་ལས་མ་རུང་བར་མཐོང་ནས་དེས་སྐར་ཁུང་དག་ཕྱེ་ནས་ཆང་རྫའི་འོག་ཏུ་བྱེ་མ་མང་དུ་བཏིང་སྟེ། ངོས་ལ་ཆུས་བཏབ་ནས་ཉ་ལྕིབས་ཀྱིས་ཀུན་དུ་དཀྲིས་ཏེ་དེས་བསིལ་ཡབ་དག་བླངས་ནས་གཡབ་
པར་བརྩམས་པ་དང་།  བསིལ་བའི་ཁྱད་པར་གྱི་སྦྱོར་བས་ཆང་སླར་རུང་བར་གྱུར་ཏོ། །བག་མ་ལེན་པ་ཡང་ཉེ་ནས་གྲོགས་པོ་དང་། མཛའ་བཤེས་དང་། ཉེ་དུ་དང་།  སྐྱེ་བོ་དག་འདུས་པ་དང་། ཆང་འཚོང་མ་དེ་ཡང་ཆང་དག་སྟ་གོན་བྱས་ཏེ།  འདུག་ནས་གང་གི་ཚེ་སྦྲོན་པ་
གང་དག་འོངས་ན་སྦྱིན་ནོ་སྙམ་པ་དང་།  ཁྱིམ་བདག་དེས་ཀྱང་ཆང་དེ་ཉིད་ཀྱིས་བག་མ་གཏང་བ་གྲུབ་པར་བྱས་སོ། །དེ་ནས་ཆང་འཚོང་བ་དེ་འོངས་ནས་སྨྲས་པ། ཁྱིམ་བདག་ཆང་ལོངས་ཤིག །དེས་སྨྲས་པ།  ཤེས་ལྡན་ཆོག་སྟེ་ཆང་དེ་ཉིད་སླར་བཅོས་ནས་
ཆང་དེ་ཉིད་ཀྱིས་བག་མ་གཏང་བ་གྲུབ་པར་བྱས་སོ། །སྨྲས་པ།  ཁྱིམ་བདག་དེ་ནི་དེར་ཟད་ན་དེ་སླར་སུས་བཅོས་ཤེས་དྲིས་སོ། །དེས་དེ་འཕགས་མ་སྦོམ་དགའ་མོས་སླར་བཅོས་ཏེ། དེ་ངེད་ལ་ཕན་འདོགས་པའོ་ཞེས་བཤད་པ་དང་།  དགེ་སློང་ཤཱཀྱའི་བུའི་
དགེ་སློང་མ་རྣམས་ནི་ཚིག་པའོ། །ཚངས་པར་སྤྱོད་པ་ཚིག་པ་སྟེ།  གང་གི་ཕྱིར་ད་ལྟར་གཞན་གྱི་འཚོ་བ་འཕྲོག་པའོ་ཞེས་འཕྱ་བར་བྱེད། སྨོད་པར་བྱེད། ཁ་ཟེར་བར་བྱེད་པའི་སྐབས་དེ་དགེ་སློང་རྣམས་ཀྱིས་ཐོས་ཏེ་བཅོམ་ལྡན་འདས་ལ་གསོལ་ཏོ། །བཅོམ་
ལྡན་འདས་ཀྱིས་དགོངས་པ།  དགེ་སློང་མ་སྦོམ་དགའ་མོའི་སྤྱོད་པ་ནི་དགེ་སྦྱོང་གི་ཚུལ་མ་ཡིན་པ་བྱེད་དོ། །དེ་ལྟ་བས་ན་དགེ་སློང་མས་ཆང་གི་ལས་མི་བྱའོ་སྙམ་དུ་མཁྱེན་ནས་བཀའ་སྩལ་པ།  དགེ་སློང་དག་དགེ་སློང་མ་སྦོམ་དགའ་མོའི་སྤྱོད་པ་ནི་
དགེ་སྦྱོང་གི་ཚུལ་མ་ཡིན་ཏེ།  དེ་ལྟ་བས་ན་དགེ་སློང་མ་དག་གིས་ཆང་གི་ལས་མི་བྱའོ། །དགེ་སློང་མས་ཆང་གི་ལས་བྱེད་ན་ལྟུང་བ་སྦོམ་པོར་འགྱུར་རོ། །གླེང་གཞི་ནི་མཉན་ཡོད་ནའོ། །མཉན་ཡོད་ན་ཁྱིམ་བདག་སྦྱིན་པ་ལ་དགའ་བ་ཞིག་གནས་པ་དེ་དུས་གཞན་
ཞིག་ན་ནད་ཀྱིས་ཐེབས་པར་གྱུར་ཏེ། དེའི་ལུས་ཀྱི་ཚེ་ཡོངས་སུ་འཆད་ཅིང་ཇི་ལྟར་བདག་ནི་འཆིའོ་སྙམ་སྟེ།  དེས་གང་ཅུང་ཟད་བདག་དབང་ཞིང་ཁྱིམ་ན་ཡོད་པ་དེ་ཐམས་ཅད་དགེ་སྦྱོང་དང་། བྲམ་ཟེ་དང་།  གཞན་ཡང་གྲོགས་པོ་དང་།  མཛའ་བཤེས་དང་། ཉེ་དུ་
<pb id="11.183b"/>
དག་ལ་བྱིན་ཏེ།  ཁྱིམ་གཅིག་པུ་ལུས་པ་སྦོམ་དགའ་མོས་ཐོས་ནས་དེ་རིངས་པར་སོང་སྟེ་བརྒྱུགས་ནས་དེར་འོངས་ཏེ་ཕྱིན་པ་དང་།  དེས་ཁྱིམ་བདག་ལ་ཁྱིམ་བདག་བུད་མེད་ནི་རྙེད་པ་ཉུང་བའོ་ཞེས་མཚན་མ་ཞིག་ཉེ་བར་བསྟན་པ་དང་། ཁྱིམ་བདག་དེས་ཀྱང་རིག་ནས་
སྨྲས་པ།  འཕགས་མ་ཁྱོད་འཕྱི་སྟེ་འོངས་པས་གང་ཅུང་ཟད་ཅི་ཡོད་པ་དེ་ཐམས་ཅད་ངས་བྱིན་ཏེ།  ཁྱིམ་གཅིག་པུ་ལས་མ་ལུས་པར་ཅུང་ཟད་སྦྱིན་དུ་ཡང་མེད་དོ། །དེས་སྨྲས་པ།  ཁྱིམ་བདག་གླང་པོ་ཆེའི་སྣ་ལྟར་འཕང་བསྟོད་དེ།  ཁྱོད་ཀྱི་དྲུང་དུ་འོངས་ན་ཇི་ལྟར་རེ་ཐག་
ཆད་དེ་འགྲོ། དེས་སྨྲས་པ།  འཕགས་མ་ཁྱིམ་གཅིག་པུ་ལས་མ་ལུས་ཤེས་མ་སྨྲས་སམ།  གལ་ཏེ་དེ་བཞེད་ན་ཁྱིམ་དེ་སྣོམས་ཤིག །དེས་སྨྲས་པ།  ཁྱིམ་བདག་དེ་བཞིན་དུ་བླང་བར་བྱའོ། །ནད་མེད་པར་གྱུར་ཅིག་ཅེས་སྨྲས་ནས་བྱུང་སྟེ་སོང་ངོ་། །ཇི་ཙམ་དུས་གཞན་ཞིག་ན་
ཁྱིམ་བདག་དེ་དུས་ལས་འདས་ཏེ་དེའི་ཉེ་དུ་དག་གིས་རས་སྔོན་པོ་དང་། སེར་པོ་དང་། དམར་པོ་དང་། དཀར་པོ་དག་གིས་ཁྱོགས་བརྒྱན་ནས་དུར་ཁྲོད་དུ་ཁྱེར་ཏེ་སོང་ངོ་། །ཇི་ལྟར་ཁྱིམ་བདག་དེ་དུས་ལས་འདས་པ་སྦོམ་དགའ་མོས་ཐོས་ནས་དེ་རིངས་པ་རིངས་པར་འོངས་ཏེ་དེས་
དེའི་ཁྱིམ་དུ་སྒོ་བཅད་ནས་རྒྱས་བཏབ་སྟེ།  དེ་ཕྱོགས་གཅིག་ཏུ་གནས་ཏེ་འདུག་གོ། །ཇི་ཙམ་ན་དེ་དག་གིས་བསྲེགས་ཏེ་འོངས་ནས་དེ་དག་གིས་སྨྲས་པ།  ཁྱིམ་འདི་སུས་རྒྱས་བཏབ།  སྦོམ་དགའ་མོས་སྨྲས་པ།  གང་དབང་བ་དེས་རྒྱས་བཏབ་བོ། །དེ་དག་གིས་སྨྲས་པ་
སུ་ལ་བྱིན་དེས་སྨྲས་པ།  སྦོམ་དགའ་མོ་བདག་ལའོ། །དེ་དག་གིས་སྨྲས་པ།  འཕགས་མ་གལ་ཏེ་དེ་ལྟ་ན་འོན་ཀྱང་གླ་དབུལ་གྱིས་འཇུག་གོ། །དེས་སྨྲས་པ།  སྦྱིན་ནམ་སྦྱིན་ནོ་ཞེས་རྒྱ་བཅག་སྟེ་དེ་དག་ཞུགས་སོ། །ཞུགས་ཏེ་འཁོད་པ་དང་།  དེར་བྲམ་ཟེ་དང་ཁྱིམ་བདག་
དག་འོངས་ཏེ་དེ་དག་ཏུ་འདུས་ནས་དགེ་སྦྱོང་ཤཱཀྱའི་བུའི་དགེ་སློང་རྣམས་ནི་ཚིག་པའོ། །ཚངས་པར་སྤྱོད་པ་ནི་ཚིག་པའོ། །གང་གི་ཕྱིར་ད་ལྟར་ཁྱིམ་གླར་གཏོང་ཞིང་ལེན་པའོ་ཞེས་འཕྱ་བར་བྱེད་སྨོད་པར་བྱེད། ཁ་ཟེར་བར་བྱེད་པའི་སྐབས་དེ་དགེ་སློང་དག་
གིས་ཐོས་ཏེ།  བཅོམ་ལྡན་འདས་ལ་གསོལ་པ་དང་བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་བྲམ་ཟེ་དང་ཁྱིམ་བདག་རྣམས་འཕྱ་བ་གཞིར་གྱུར་གྱིས།  དེ་ལྟ་བས་ན་དགེ་སློང་མ་རྣམས་ཀྱིས་ཁྱིམ་གླར་གཏང་ཞིང་བླང་བར་མི་བྱའོ། །དགེ་སློང་མས་ཁྱིམ་
<pb id="11.184a"/>
གླར་གཏོང་ཞིང་ལེན་ན་འགལ་ཚབས་ཅན་དུ་འགྱུར་རོ། །མཉན་ཡོད་ན་ཚོང་པ་སྦྱིན་པ་ལ་དགའ་བ་གཞན་ཞིག་གནས་པ་དེ་དུས་གཞན་ཞིག་ན་ནད་ཀྱིས་ཐེབས་པར་གྱུར་ཏེ།  དེའི་ལུས་ཀྱི་ཚེ་ཡོངས་སུ་འཆད་ཅིང་ཇི་ལྟར་བདག་ནི་འཆིའོ་སྙམ་སྟེ།  དེས་གང་ཅུང་ཟད་དབང་
ཞིང་ཁྱིམ་ན་ཡོད་པ་དེ་ཐམས་ཅད་དགེ་སྦྱོང་དང་། བྲམ་ཟེ་དང་། གཞན་ཡང་གྲོགས་པོ་དང་། མཛའ་བཤེས་དང་། ཉེ་དུ་དག་ལ་བྱིན་ཏེ། ཚོང་ཁང་གཅིག་པུ་ལུས་པ་སྦོམ་དགའ་མོས་ཐོས་ནས་དེ་རིངས་པ་རིངས་པར་སོང་སྟེ་རྒྱུ་ཞིང་དེར་འོངས་ཏེ་སོན་ནས་ཚོང་པ་དེ་ལ་སྦྱིན་བདག་
བུད་མེད་ནི་རྙེད་པ་ཉུང་བའོ་ཞེས་མཚན་མ་ཞིག་ཉེ་བར་བསྟན་པ་དང་།  ཁྱིམ་བདག་དེས་ཀྱང་རིག་ནས་སྨྲས་པ།  འཕགས་མ་ཁྱོད་འཕྱིས་ཏེ་འོངས་པས་གང་ཅུང་ཟད་ཅི་ཡོད་པ་དེ་ཐམས་ཅད་ངས་བྱིན་ཏེ།  ཚོང་ཁང་གཅིག་པུ་ལས་མ་ལུས་པས་ཅུང་ཟད་ཀྱང་
སྦྱིན་དུ་མེད་དོ། །དེས་སྨྲས་པ། སྦྱིན་བདག་གླང་པོ་ཆེའི་སྣ་ལྟར་འཕང་བསྟོད་དེ་ཁྱོད་ཀྱི་དྲུང་དུ་འོངས་ན་ཇི་ལྟར་རེ་ཐག་ཆད་དེ་འགྲོ།  དེས་སྨྲས་པ།  འཕགས་མ་ཚོང་ཁང་གཅིག་པུ་ལས་མ་ལུས་སོ་ཞེས་མ་སྨྲས་སམ།  གལ་ཏེ་དེ་བཞེད་ན་ཁྱིམ་དེ་སྣོམས་ཤིག །དེས་སྨྲས་
པ་ཁྱིམ་བདག་དེ་བཞིན་དུ་བླང་བར་བྱའོ། །ནད་མེད་པར་གྱུར་ཅིག་ཅེས་སྨྲས་ནས་བྱུང་སྟེ་སོང་ངོ་། །ཇི་ཙམ་དུས་གཞན་ཞིག་ན་ཁྱིམ་བདག་དེ་དུས་ལས་འདས་ཏེ།  དེའི་ཉེ་དུ་རྣམས་ཀྱིས་རས་སྔོན་པོ་དང་། སེར་པོ་དང་། དམར་པོ་དང་། དཀར་པོ་དག་གིས་ཀྱང་ཁྱོགས་བརྒྱན་
ཏེ་དུར་ཁྲོད་དུ་ཁྱེར་རོ། །སྦོམ་དགའ་མོས་ཁྱིམ་བདག་དེ་ཇི་ལྟར་དུས་ལས་འདས་པ་ཐོས་ནས་དེ་རིངས་པ་རིངས་པར་སོང་སྟེ།  དེས་དེའི་ཚོང་ཁང་གི་སྒོ་བཅད་དེ་རྒྱས་བཏབ་ནས། དེ་ནས་ཕྱོགས་གཅིག་ཏུ་སོང་སྟེ་འདུག་གོ། །ཇི་ཙམ་ན་དེ་དག་གིས་བསྲེགས་ཏེ་སླར་ལོག་ནས་
གྲོགས་པོ་དང་མཛའ་བཤེས་དང་ཉེ་དུ་དག་ལྷན་ཅིག་མྱ་ངན་སངས་ནས་ཅུང་ཟད་ཅིག་འདུག་པ་དང་།  སྐྱེས་བུ་གཞན་ཞིག་ཚོང་འདུས་སུ་འགྲོ་བར་བྱས་ཏེ་དེ་ཁྱིམ་ཏུ་ཕྱིན་ནས།  དེས་དེ་དག་ལ་ཚོང་ཁང་ནི་སྦོམ་དགའ་མོས་རྒྱས་བཏབ་བོ་ཞེས་སྨྲས་པ་དང་།  དེ་དག་གིས་
ཐོས་ནས་རིངས་པ་རིངས་པར་སོང་སྟེ་སྨྲས་པ།  ཚོང་ཁང་འདི་སུས་རྒྱས་བཏབ།  སྦོམ་དགའ་མོས་སྨྲས་པ།  གང་ལ་བྱིན་པ་དེས་རྒྱས་བཏབ་བོ། །དེ་དག་གིས་སྨྲས་པ།  སུ་ལ་བྱིན།  དེས་སྨྲས་པ།  སྦོམ་དགའ་མོ་བདག་ལའོ། །དེ་དག་གིས་སྨྲས་པ། 
<pb id="11.184b"/>
འཕགས་མ་གལ་ཏེ་དེ་ལྟ་ན་འོན་ཀྱང་གླ་དབུལ་གྱིས་བདག་ཅག་གི་ཟོང་དགྲམ་མོ། །དེས་སྨྲས་པ། སྦྱིན་ནམ། སྦྱིན་ནོ་ཞེས་དེ་དག་གིས་རྒྱ་བཅག་སྟེ། དེར་དེ་བཀྲམ་མོ། །དེ་དག་ཏུ་བྲམ་ཟེ་དང་ཁྱིམ་བདག་དག་ཉེ་བར་ལྷགས་ཏེ་འདུག་ནས་དགེ་སྦྱོང་ཤཱཀྱའི་བུའི་དགེ་སློང་རྣམས་ནི་ཚིག་
པའོ། །ཚངས་པར་སྤྱོད་པ་ཚིག་པ་སྟེ།  གང་གི་ཕྱིར་ད་ལྟར་ཚོང་ཁང་གླར་གཏོང་ཞིང་ལེན་ཏོ་ཞེས་དེ་དག་འཕྱ་བར་བྱེད་སྨོད་པར་བྱེད།  ཁ་ཟེར་བར་བྱེད་པའི་སྐབས་དེ་དགེ་སློང་དག་གིས་ཐོས་ཏེ་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་
སྩལ་པ།  དགེ་སློང་དག་བྲམ་ཟེ་དང་།  ཁྱིམ་བདག་རྣམས་འཕྱ་བའི་གཞིར་གྱུར་གྱིས།  དེ་ལྟ་བས་ན་དགེ་སློང་མ་རྣམས་ཀྱིས་ཚོང་ཁང་གླར་གཏོང་ཞིང་བླང་བར་མི་བྱའོ། །དགེ་སློང་མས་ཚོང་ཁང་གླར་གཏོང་ཞིང་ལེན་ན་འགལ་ཚབས་ཅན་དུ་འགྱུར་རོ། །གླེང་གཞི་
ནི་མཉན་ཡོད་ནའོ། །སྦོམ་དགའ་མོ་སྔ་དྲོ་ཤམ་ཐབས་བགོས་ཆོས་གོས་དང་ལྷུང་བཟེད་ཐོགས་ཏེ་མཉན་ཡོད་དུ་བསོད་སྙོམས་ཀྱི་ཕྱིར་ཞུགས་པ་དང་།  ལྟས་མ་མོ་ཞིག་དྲིལ་བུ་ཐོགས་ཏེ་འགྲོ་བ་དེས་མཐོང་སྟེ།  དེས་བསམས་པ་ཐབས་དེ་ནི་བཟང་པོ་ཞིག་སྟེ། 
བདག་གིས་ཀྱང་བྱའོ་སྙམ་ནས།  དེས་དྲིལ་བུ་ཉེ་བར་བསྒྲུབས་ཏེ།  དེ་ནས་ཕྱི་དེ་ཉིན་པར་དྲིལ་བུ་ཁྱེར་ཏེ།  མཉན་ཡོད་དུ་ཞུགས་ནས།  ཁྱེའུ་དང་བུ་མོ་ཁྲུས་བྱ་བར་བརྩམས་ནས།  བདུག་སྤོས་ལ་བསྣམས་ཤིང་དྲིལ་བུ་དཀྲོལ་ནས་ལུང་བསྟན་ཏོ། །
དེས་གང་དང་གང་གི་ཁྱེའུ་དང་བུ་མོ་ཁྲུས་བྱས་པ་དེ་གནས་བབས་སུ་བདེ་ལེགས་སུ་གྱུར་ཅིང་དེས་ལུང་བསྟན་པ་ཡང་དེ་བཞིན་གྱུར་ཏོ། །སྦོམ་དགའ་མོ་ལ་མཉན་ཡོད་ན་རྒྱས་པར་དངོས་གྲུབ་ཐོབ་པར་གྱུར་ཏོ་ཞེས་གང་དང་གང་དུ་ལྟས་མ་མོ་དགོས་པར་གྱུར་
པ་དང་།  སྦོམ་དགའ་མོ་དེའི་དྲུང་དུ་འོངས་ཏེ་འདྲི་ཞིང་ལྟས་མ་མོ་ལ་སུ་ཡང་མི་འདྲི་ནས།  དེ་ཆེད་དུ་བྲམ་ཟེ་དང་ཁྱིམ་བདག་གི་དྲུང་དུ་ཉེ་བར་སོང་སྟེ་སྨྲས་པ། གཏོར་མ་དང་ལུང་བསྟན་པར་བྱའོ་ཞེས་གང་དང་གང་གི་ཁྱིམ་དུ་ཉེ་བར་སོང་བ་དང་།  དེ་དང་
དེ་དག་གིས་སྨྲས་པ་བདག་ཅག་གི་གཏོར་མ་དང་ལུང་བསྟན་པ་བྱས་ཟིན་ནོ། །སུས་ལུང་བསྟན་དེ་དག་གིས་འཕགས་མ་སྦོམ་དགའ་མོས་སོ་ཞེས་སྨྲས་པ་དང་།  དགེ་སྦྱོང་ཤཱཀྱའི་བུའི་དགེ་སྦྱོང་རྣམས་ནི་ཚིག་པའོ། །ཚངས་པར་སྤྱོད་པ་ནི་ཚིག་
<pb id="11.185a"/>
པ་སྟེ།  གང་གི་ཕྱིར་ད་ལྟར་གཞན་དག་གི་འཚོ་བ་འཕྲོག་པའོ་ཞེས་འཕྱ་བར་བྱེད། སྨོད་པར་བྱེད།  ཁ་ཟེར་བར་བྱེད་པའི་སྐབས་དེ་དགེ་སློང་དེ་དག་གིས་ཐོས་ཏེ།  བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་དགོངས་པ་ཉེས་དམིགས་
གང་ཡིན་པ་ནི་དགེ་སློང་མས་ལྷའི་གཟུགས་བཅངས་པ་ལས་གྱུར་ཏེ། དེ་ལྟ་བས་ན་དགེ་སློང་མས་ལྷའི་གཟུགས་འཆང་བར་མི་བྱ་བར་མཁྱེན་ནས་བཀའ་སྩལ་པ།  དགེ་སློང་དག་ལྟས་མ་མོ་དེ་དག་འཕྱ་བའི་གཞི་ནི་སྦོམ་དགའ་མོའི་ཚུལ་བཞིན་མ་ཡིན་
པའི་སྤྱོད་པ་སྟེ།  ཉེས་དམིགས་གང་ཡིན་པ་ནི་དགེ་སློང་མས་ལྷའི་གཟུགས་འཆང་བ་ཡིན་པས་དེ་ལྟ་བས་ན་དགེ་སློང་མ་རྣམས་ཀྱིས་ལྷའི་གཟུགས་བཅང་བར་མི་བྱའོ། །དགེ་སློང་མས་ལྷའི་གཟུགས་བཅངས་ན་འགལ་ཚབས་ཅན་དུ་འགྱུར་རོ།            །
<head n="3" t="བུད་མེད་ཆུ་འགྲམ་ཕྱེ་མས་མིན་ཞེས་སོགས་བཤད་པ།" type="shepa" lv="6.8.6" zh="11.450"/>སྡོམ་ནི།  བུད་མེད་ཆུ་འགྲམ་ཕྱེ་མས་མིན། །རྒྱུན་ལས་བཙལ་བར་མི་བྱ་དང་། །ལྷུང་བཟེད་ལྷན་པ་གཉིས་པ་དང་། །མཆིང་བུའི་སྣོད་ནི་མི་བཅང་ངོ་། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་
གྱི་ཀུན་དགའ་ར་བ་ན་བཞུགས་སོ། །མཉན་ཡོད་ན་བུད་མེད་གཅིག་ཆུ་བོ་ཨ་ཛི་ར་བ་ཏིའི་བུད་མེད་ཀྱི་ཁྲུས་སའི་འགྲམ་ན་སྐྲ་འཆད་ཅིང་འདུག་པ་དང་ཇི་ཙམ་ན་སྦོམ་དགའ་མོ་ཁྲུས་བྱེད་པར་འདོད་དེ།  ཁྲུས་ཀྱི་ཕྱེ་མ་ཁྱེར་ནས་ཆུ་བོ་ཨ་ཛི་ར་
བ་ཏིར་སོང་ངོ་། །དེས་བུད་མེད་དེ་སྐྲ་འཆད་པ་རྒྱང་མ་ནས་མཐོང་སྟེ།  མཐོང་ནས་ཀྱང་ཕྲག་དོག་གི་ཀུན་ནས་དཀྲིས་པས་དཀྲིས་ཏེ་བསམས་པ།  འདི་ལྟར་བུ་ཟན་མོའི་བུ་མོས་བདག་ལ་འགྲན་ཏེ་སྐྲ་འཆད་ཅིང་འདུག་པ་ཇི་ལྟར་སེམས། 
ཅི་སྦོམ་དགའ་མོ་སྔོན་སྐྲ་ཡོད་མ་མྱོང་ངམ། དེ་མི་དགའ་བར་འགྱུར་བ་དང་།  དེ་བཞིན་དུ་ཕྱིས་ཀྱང་བདག་མཐོང་ན་སྐྲས་འགྲན་པར་མི་འགྱུར་བར་བྱའོ་སྙམ་སྟེ།  དེས་དེའི་ཕྱི་བཞིན་དུ་སོང་སྟེ་སྐྱུ་རུ་རའི་ཕྱེ་མས་སྐྲ་ལ་གཏོར་ཏོ། །དེས་སྨྲས་
པ།  འཕགས་མ་བདག་གིས་ཁྱོད་ལ་ཉེས་པ་ཅི་ཞིག་བྱས་ན་ཁྲུས་བྱས་ཟིན་པ་ལ་སྐྱུ་རུ་རའི་ཕྱེ་མས་མགོ་ལ་གཏོར།  བུ་ཟན་མ་ཅི་མི་ཤེས་སམ།  སྦོམ་དགའ་མོ་ལ་ཅི་དེ་འདྲ་བའི་སྐྲ་ཡོད་སྔོན་མ་མྱོང་ངམ།  དེ་ལྟ་བས་ན་ཁྱོད་ལ་གཙེའོ། །ཁྱོད་སོང་
<pb id="11.185b"/>
ལ་ཁྲུས་བྱོས།  ཅི་ངས་ཁྱོད་ཀྱི་སྐྲ་ལ་མི་གཙང་བ་སྣ་ཚོགས་ཀྱིས་མ་རུངས་པར་བྱས་སམ།  དེ་འཕྱ་བར་བརྩམས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་བུད་མེད་དག་
འཕྱ་བའི་གཞིར་གྱུར་གྱིས་དེ་བས་ན་དགེ་སློང་མ་རྣམས་ཀྱིས་བུད་མེད་ཁྲུས་བྱས་ཟིན་པ་ལ་ཡང་ཁྲུས་ཀྱི་ཕྱེ་མ་མགོ་ལ་གཏོར་བར་མི་བྱའོ། །དགེ་སློང་མས་བུད་མེད་ཁྲུས་བྱས་པ་ལ་ཡང་ཁྲུས་ཀྱི་ཕྱེ་མ་མགོ་ལ་གཏོར་ན་འགལ་ཚབས་ཅན་དུ་འགྱུར་རོ། །
གླེང་གཞི་ནི་མཉན་ཡོད་ནའོ། །སྦོམ་དགའ་མོ་ཁྲུས་བྱ་བར་འདོད་དེ་དགེ་སློང་མ་དག་དང་ལྷན་ཅིག་ཨ་ཛི་ར་བ་ཏིར་སོང་ནས་དེ་དག་དེར་ཆུའི་བཟློག་ཕྱོགས་སུ་འདུག་སྟེ།  རེག་པས་དགའ་བར་བྱེད་དོ། །དེ་དག་ལ་དགེ་སློང་མ་རྣམས་ཀྱིས་སྨྲས་པ།  འཕགས་མ་དག་
ཅི་བྱེད།  དེ་དག་གིས་སྨྲས་པ།  ཆེ་ཞེ་རེག་པས་དགའ་བར་བྱེད་དོ། །དེ་དག་གིས་སྨྲས་པ།  འཕགས་མ་དག་ཆུའི་བཟློག་ཕྱོགས་སུ་འདུག་སྟེ་རེག་པས་དགའ་བར་བྱར་རུང་ངམ།  དེ་དག་གིས་སྨྲས་པ།  ལེགས་པར་རུང་ངོ་། །ཤིན་དུ་རུང་ངོ་། །སུས་མ་
གནང་གང་དུ་མ་གནང་ཞེས་པ་དེའི་སྐབས་དེ་དགེ་སློང་མ་རྣམས་ཀྱིས་དགེ་སློང་དག་ལ་སྨྲས་སོ། །དགེ་སློང་རྣམས་ཀྱིས་བཅོམ་ལྡན་འདས་ལའོ། །བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་དགེ་སློང་མ་རྣམས་འཕྱ་བའི་གཞིར་གྱུར་གྱིས།  དེ་ལྟ་
བས་ན་དགེ་སློང་མ་རྣམས་ཀྱིས་ཆུའི་བཟློག་ཕྱོགས་སུ་འདུག་སྟེ་རེག་པས་དགའ་བར་མི་བྱའོ། །དགེ་སློང་མས་ཆུའི་བཟློག་ཕྱོགས་སུ་འདུག་སྟེ་རེག་པས་དགའ་བར་བྱེད་ན་ལྟུང་བ་སྦོམ་པོར་འགྱུར་རོ། །གླེང་གཞི་ནི་མཉན་ཡོད་ནའོ། །དགེ་སློང་མ་
རྣམས་ཀྱིས་ལྷུང་བཟེད་གར་བབ་བབ་ཏུ་བཞག་པ་དང་།  དེ་སྲིལ་གྱིས་ཀྱང་ཟོས་བོད་པ་དང་།  དབྱུག་པ་དག་ལྷུང་བས་ཀྱང་ཕོག་གོ་ཞེས་པ་དེའི་སྐབས་དགེ་སློང་མ་རྣམས་ཀྱིས་དགེ་སློང་རྣམས་ལ་སྨྲས་སོ། །དགེ་སློང་རྣམས་ཀྱིས་བཅོམ་ལྡན་འདས་
ལའོ། །བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་དགེ་སློང་མ་རྣམས་འཕྱ་བའི་གཞིར་གྱུར་གྱིས།  དེ་ལྟ་བས་ན་དགེ་སློང་མ་རྣམས་ཀྱིས་ལྷུང་བཟེད་གར་བབ་བབ་ཏུ་གཞག་པར་མི་བྱའོ། །འོན་ཀྱང་ལྷུང་བཟེད་ཞ་ཉེའི་དབྱར་མདབ་ཀྱིས་
<pb id="11.186a"/>
གླན་པར་བྱའོ། །བཅོམ་ལྡན་འདས་ཀྱིས་ལྷུང་བཟེད་ཞ་ཉེའི་དབྱར་མདབ་ཀྱིས་གླན་པར་བྱའོ་ཞེས་གསུངས་པ་དང་།  དེ་དག་གིས་ལྷུང་བཟེད་ཐམས་ཅད་ཞ་ཉེས་དཀྲིས་པ་བྲམ་ཟེ་དང་།  ཁྱིམ་བདག་གིས་མཐོང་སྟེ།  ཨེ་མའོ་འཕགས་མ་དག་འདི་ཅི་
ཡིན་ཞེས་དྲིས་པ་དང་།  དེ་དག་གིས་སྨྲས་པ།  ཤེས་ལྡན་དག་བཅོམ་ལྡན་འདས་ཀྱིས་རྗེས་སུ་གནང་ངོ་། །དེ་དག་གིས་སྨྲས་པ། འཕགས་མ་ཨེ་མའོ་བཅོམ་ལྡན་འདས་ཀྱིས་ལྷུང་བཟེད་ཐམས་ཅད་ཞ་ཉེས་གཡོགས་ཤིག་ཅེས་དེ་སྐད་གསུང་ངམ་
བྱུང་རྒྱལ་དུ་མ་ཟེར།  དགེ་སྦྱོང་ཁྱེད་ཅག་འདོད་པའི་ཡོན་ཏན་ལ་ཆགས་སམ་ཅི་ཞེས་བྱས་པ་དང་།  དེ་དག་སྤོབས་པ་མེད་དེ་ཅང་མི་སྨྲ་བར་འདུག་པ་དེའི་སྐབས་དགེ་སློང་རྣམས་ཀྱིས་ཐོས་ཏེ།  བཅོམ་ལྡན་འདས་ལ་གསོལ་པ་དང་།  བཅོམ་ལྡན་
འདས་ཀྱིས་བཀའ་སྩལ་པ།  དགེ་སློང་དག་བྲམ་ཟེ་དང་།  ཁྱིམ་བདག་དག་འཕྱ་བའི་གཞིར་གྱུར་གྱིས།  དེ་ལྟ་བས་ན་དེ་བཞིན་དུ་ལྷུང་བཟེད་ཐམས་ཅད་ཞ་ཉེས་དཀྲི་བར་མི་བྱའོ། །འོན་ཀྱང་ཞབས་ཉི་ཚེ་ཞ་ཉེས་དེ་བཞིན་དུ་དཀྲི་བར་བྱའོ་
ཞེས་པ་དང་།  དེ་དག་གིས་རིའི་རྩེ་མོ་འདྲ་བ་དང་།  ར་བའི་ཅོག་འདྲ་བས་དཀྲིས་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  ལྷུང་བཟེད་ཀྱི་ཞབས་ལ་ལྷན་པ་གཉིས་ཏེ་བྱང་ཆུབ་ཤིང་གི་ལོ་མ་འདྲ་བར་བྱ་བ་དང་།  ལག་མཐིལ་འདྲ་བའི་
ལོ་མས་དཀྲི་བར་བྱའོ། །གླེང་གཞི་ནི་མཉན་ཡོད་ནའོ། །སྦོམ་དགའ་མོ་ལ་མཆིང་བུའི་བུམ་བུ་ཞིག་ཡོད་དོ། །ཇི་ཙམ་ན་བུད་མེད་གཞན་ཞིག་གི་དམག་པ་ཞིག་འོངས་པ་དང་།  དེ་སྦོམ་དགའ་མོའི་དྲུང་དུ་ཉེ་བར་སོང་སྟེ་སྨྲས་པ། 
འཕགས་མ་མཆིང་བུའི་བུམ་བུ་རེ་ཤིག་ཅུང་ཟད་ཅིག་གཡར་རོ། །དེས་སྨྲས་པ།  དེས་ཅི་བྱ།  དེས་འཕགས་མ་བདག་གི་དམག་པ་ཞིག་མཆིས་ཏེ་དེའི་བཏུང་བའི་སྣོད་མ་མཆིས་སོ་ཞེས་སྨྲས་ནས།  དེས་དེ་ལ་བྱིན་པ་དང་།  བག་མེད་པས་
ཆག་གོ། །ཇི་ཙམ་དུས་གཞན་ཞིག་ན་སྦོམ་དགའ་མོས་བླང་བར་བརྩམས་པ་དང་།  དེས་སྨྲས་པ།  འཕགས་མ་དེ་བག་དང་མ་ལྡན་ཏེ་ཆག་པར་གྱུར་གྱིས་རིན་དབུལ་ལོ། །སྦོམ་དགའ་མོས་སྨྲས་པ།  ཕུ་ནུ་མོ་ང་ལ་རིན་མི་དགོས་ཀྱིས་དེ་
<pb id="11.186b"/>
ཉིད་བྱིན་ཅིག །དེས་སྨྲས་པ།  འཕགས་མ་གཞན་ཞིག་བགྱིས་ལ་དབུལ་ལོ། །དེས་སྨྲས་པ།  དེ་ཉིད་བྱིན་ཅིག་ཅེས་བྱས་པ་དང་། དེ་དག་ཕན་ཚུན་རྩོད་པར་གྱུར་ཏེ།  དེའི་སྐབས་དགེ་སློང་དག་གིས་ཐོས་ནས་བཅོམ་ལྡན་འདས་ལ་གསོལ་པ་དང་། 
བཅོམ་ལྡན་འདས་ཀྱིས་དགོངས་པ་ཉེས་དམིགས་གང་ཡིན་པ་དེ་དགེ་སློང་མས་མཆིང་བུའི་བུམ་བུ་བཅངས་པ་ཡིན་ཏེ། དེ་ལྟ་བས་ན་དགེ་སློང་མ་དག་གིས་མཆིང་བུའི་བུམ་བུ་བཅང་བར་མི་བྱ་བར་མཁྱེན་ནས་བཀའ་སྩལ་པ།  དགེ་སློང་དག་མཆིང་བུའི་
བུམ་བུའི་རྒྱུས་སྦོམ་དགའ་མོ་ཐབ་མོ་བྱེད་པར་གྱུར་གྱིས་དེ་ལྟ་བས་ན་དགེ་སློང་མ་རྣམས་ཀྱིས་མཆིང་བུའི་བུམ་བུ་བཅང་བར་མི་བྱའོ། །དགེ་སློང་མས་མཆིང་བུའི་བུམ་བུ་བཅངས་ན་འགལ་ཚབས་ཅན་དུ་འགྱུར་རོ།             །<head n="3" t="བུད་མེད་གར་དང་བྲེལ་བ་དང་ཞེས་སོགས་བཤད་པ།" type="shepa" lv="6.8.7" zh="11.454"/>སྡོམ་ནི།  བུད་མེད་གར་
དང་བྲེལ་བ་དང་། །གནས་བརྟན་གྱིས་ཀྱང་ཆོས་བཤད་དང་། །ཡང་ན་གཞན་ལ་གསོལ་བ་གདབ། །བཞི་པོ་དག་ནི་བསྐོར་བར་བྱའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་
བཞུགས་སོ། །མཉན་ཡོད་ན་ཁྱིམ་བདག་ཕྱུག་པ།  ནོར་མང་བ།  ལོངས་སྤྱོད་ཆེ་བ་ཞིག་གནས་པ་དེའི་མནའ་མ་ལ་ཁྱེའུ་ཞིག་བཙས་པར་གྱུར་ཏོ། །དེ་བཙས་པ་ལ་ལྟ་བར་ཡིད་དགའ་ནས་ཉེ་དུ་དང་།  གཉེན་མདབ་དང་། སྐྱེ་བོ་དག་འོངས་
ཏེ་མཚན་ཐོག་ཐག་གར་བྱས་སོ། །དེ་ནས་ཁྱིམ་བདག་དེ་འཁོར་གྱི་སྐྱེ་བོ་དང་རིང་ཞིག་རྩེས་ནས་ནམ་ནངས་པ་དང་། གཉིད་ལོག་པར་གྱུར་ཏོ། །དེའི་ཆུང་མ་ཡང་གཉིད་ཀྱིས་མྱོས་པར་གྱུར་ནས་དེའི་རྨི་ལམ་ན་བདག་དང་ཁྱོ་ལྷན་ཉལ་བར་
རྨིས་ཤིང་དེའི་མི་གཙང་བ་ཡང་བྱུང་།  དེའི་གོས་དང་།  དེའི་སྨད་གཡོགས་ཀྱང་སྙིལ་ནས་ས་ལ་ལྷུང་ཞིང་འདུག་པ་དང་།  བསོད་སྙོམས་པ་ཞིག་གནམ་བབས་སུ་ནང་པར་སྔར་ལངས་ཏེ་བསོད་སྙོམས་ལ་རྒྱུ་ཞིང་ཁྱིམ་དེར་སོང་བ་དང་དེའི་
ཁྱིམ་སྒོ་མང་པོ་ཞིག་སྟེ། དེའི་སྒོ་དང་པོར་སོང་སྟེ་བལྟས་ན་སྟོང་།  དེ་བཞིན་དུ་གཉིས་པ་དང་།  གསུམ་པར་སོང་ན་ཡང་དེ་ཡང་སྟོང་སྟེ།  ཇི་ཙམ་བཞི་པར་སོང་སྟེ་བལྟས་པ་དང་།  ཁྱིམ་བདག་དེའི་ཆུང་མ་དེ་བཞིན་དུ་ཚུལ་མི་སྡུག་པར་འདུག་སྟེ། 
<pb id="11.187a"/>
དེ་སྐྲག་ནས་མོད་ལ་འབྲོས་པར་བརྩམས་པ་དང་།  དེའི་དྲན་པ་ཉམས་པར་གྱུར་པས་དེ་གར་འགྲོ་ཆ་མེད་དེ་ཇི་ཙམ་ཕན་ཚུན་སོང་བ་དང་།  ཁྱིམ་བདག་དེའི་མལ་ཁང་དུ་སོང་ངོ་། །དེ་མལ་ལ་རྡེག་འཆོས་པ་དང་།  ཁྱིམ་བདག་དེ་སད་དེ་བསོད་
སྙོམས་པ་ཞིག་མཐོང་ནས།  དེས་དགེ་སློང་ཁྱོད་གང་ནས་འདིར་འོངས་ཤེས་དྲིས་པ་དང་།  བསོད་སྙོམས་པ་དེ་འདར་ཞིང་སྤ་གོང་ནས་ལན་སྦྱིན་ཡང་མ་ནུས་སོ། །ཇི་ཙམ་ན་ཁྱིམ་བདག་མལ་ཁང་ནས་བྱུང་ནས་ཆུང་མ་ཚུལ་མི་སྡུག་པ་མཐོང་སྟེ།  དེས་
བསམས་པ།  མ་ལ་དགེ་སློང་མི་སྲུན་པ་འདིས་བདག་གི་ཆུང་མ་ལ་ཡོངས་སུ་སྤྱད་དོ་སྙམ་སྟེ།  དེས་ལུས་ལ་བྱེ་བྲག་མེད་པར་ལྟག་དབྱུག་དང་།  ཐལ་ལྕག་དང་།  རྡོག་པ་དང་ཁུ་ཚུར་དག་གི་སྦྱོར་བས་རྡེག་པ་ལ་ཞུགས་པའི་སྒྲ་ཅ་ཅོས་དེའི་ཆུང་མ་སད་དེ། 
དེས་སྨྲས་པ།  རྗེའི་སྲས་ཅིའི་སླད་དུ་དགེ་སློང་འདི་དེ་བཞིན་དུ་བརྡེགས།  དེས་སྨྲས་པ། ཁྱོད་གཉིད་ཀྱིས་ལོག་སྟེ་མྱོས་པ་ལ་མགོ་རེག་མི་སྲུན་པ་འདིས་ཡོངས་སུ་སྤྱད་དོ། །དེས་སྨྲས་པ།  རྗེའི་སྲས་སྡིག་པ་ཞི་བར་གྱུར་ཅིག །རབ་ཏུ་བྱུང་བ་འདིས་འདི་ལྟ་བུའི་
ལས་མ་བགྱིས་མོད་ཀྱི་གཉིད་ཀྱིས་ལོག་སྟེ་མྱོས་པའི་རྨི་ལམ་འདི་ལྟ་བུ་ཞིག་རྨིས་ཏེ།  ཁྱོད་དང་བདག་གཉིས་ཡོངས་སུ་སྤྱོད་ཅིང་སྨད་གཡོགས་ཀྱང་ཀུན་ཏུ་སྙིལ་ནས་ས་ལ་ལྷུང་སྟེ།  རབ་ཏུ་བྱུང་བ་འདིས་མ་ནོངས་ཀྱིས་ཐོང་ཞིག །དེས་དེའི་མགོ་དང་། 
ལྷུང་བཟེད་ཀྱང་བཅག །ཆོས་གོས་ཀྱང་དྲལ་ནས།  དེ་དེ་བཞིན་དུ་ཚུལ་མི་སྡུག་པར་མིག་མཆི་མས་གང་ཞིང་རང་གི་ལས་ལ་དམིགས་ནས་རྒྱལ་བྱེད་ཀྱི་ཚལ་དུ་སོང་བ་དང་།  དེ་དགེ་སློང་དག་གིས་མཐོང་སྟེ།  ཚེ་དང་ལྡན་པ་ཅི་འདི་འདྲ་བའི་གནས་སྐབས་
སུ་སུས་བཞག་ཅེས་དྲིས་པ་དང་།  དེས་ཇི་ལྟར་གྱུར་པ་རྒྱས་པར་སྨྲས་པ་དང་།  དེའི་སྐབས་དགེ་སློང་དག་གིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་དགོངས་པ་ཉེས་དམིགས་གང་ཡིན་པ་ནི་དགེ་སློང་དག་གིས་ཁྱིམ་གྱི་སྒོ་མང་
པོར་བབ་བབ་ཏུ་འགྲོ་བ་ཡིན་ཏེ། དེ་ལྟ་བས་ན་དགེ་སློང་དག་གིས་ཁྱིམ་གྱི་སྒོ་མང་པོར་བབ་བབ་ཏུ་འགྲོ་བར་མི་བྱ་བར་མཁྱེན་ནས་བཀའ་སྩལ་པ།  དགེ་སློང་དག་དེ་ལྟ་བས་ན་དེའི་ཕྱིར་དགེ་སློང་དག་གིས་ཁྱིམ་གྱི་སྒོ་མང་པོར་བབ་བབ་ཏུ་འགྲོ་བར་མི་བྱའོ། །
<pb id="11.187b"/>
འོན་ཀྱང་སྔར་ཁྱིམ་གཞན་དུ་སོང་སྟེ།  ཕྱིས་ཁྱིམ་གྱི་སྒོ་མང་པོར་ཕྱེ་དང་ཚོད་མ་དག་སྔར་མཚན་མར་སྒོ་དྲུང་དུ་བཞག་སྟེ་འཇུག་པར་བྱའོ། །བཅོམ་ལྡན་འདས་ཀྱིས་ཕྱེ་དང་ཚོད་མ་སྒོ་དྲུང་དུ་མཚན་མར་བཞག་སྟེ་ཁྱིམ་གྱི་སྒོ་མང་པོར་འགྲོ་བར་བྱའོ། །
ཞེས་གསུངས་པ་དང་།  དགེ་སློང་དག་གིས་སྒོ་དྲུང་དུ་མཚན་མ་བཞག་སྟེ་མ་སྦྲན་པར་སོང་བ་དང་། སྐྱེས་བུ་བུད་མེད་ཡིད་གཅུགས་པ་དག་སྨད་གཡོགས་དང་། སྟོད་གཡོགས་དག་ལ་ཤིག་དང་།  མ་ཀུན་དག་ཐུ།  ལུས་ངག་འཕྱི་ཞིང་འདུག་པའི་བུད་མེད་
ཀྱིས་དེ་མཐོང་སྟེ་བརྟགས་ནས།  ཤིན་ཏུ་སྒྲེན་མོ་དང་སྒྲེན་ཆར་དུ་གྱུར་ཏེ།  དེ་དག་འཕྱ་བའི་སྐབས་དེ་དགེ་སློང་དག་གིས་ཐོས་ནས།  བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བུད་མེད་རྣམས་
འཕྱ་བའི་གཞིར་གྱུར་གྱིས་དེ་ལྟ་བས་ན་དགེ་སློང་རྣམས་ཀྱིས་དེ་བཞིན་དུ་གློ་བུར་དུ་འགྲོ་བར་མི་བྱའོ། །འོན་ཀྱང་སྒྲ་བྱས་ཏེ་ནང་དུ་འགྲོ་བར་བྱའོ། །བཅོམ་ལྡན་འདས་ཀྱིས་སྒྲ་བྱས་ཏེ་འགྲོ་བར་བྱའོ་ཞེས་གསུངས་པ་དང་།  དེ་དག་གིས་ཨ་ལ་ལ་ཞེས་
བྱས་ནས་སོང་བ་དང་།  ནང་མི་དག་གིས་སྨྲས་པ།  འཕགས་པ་ཁྱེད་ཅག་ཅི་ཁྱེའུ་བྱིས་པ་བཞིན་དུ་ཨ་ལ་ལ་ཞེས་ཟེར་ཞིང་འོང་ངམ། དེ་དག་གིས་སྨྲས་པ།  སྲིང་མོ་བཅོམ་ལྡན་འདས་ཀྱིས་སྒྲ་བྱོས་ལ་སོང་ཤིག་ཅེས་བཀའ་སྩལ་ཏེ།  ངེད་ཚིག་སྨྲས་
ནས་འོང་ངོ་། །དེ་དག་གིས་སྨྲས་པ།  འཕགས་པ་ཁྱེད་སྒྲའི་ཐབས་གཞན་མེད་དམ་ཅི་ན་ཁྱེད་ཅག་དེ་བཞིན་དུ་འོང་།  དེ་དག་སྤོབས་པ་མེད་དེ་ཅང་མི་སྨྲ་བར་འདུག་པ་དང་།  དེའི་སྐབས་དེ་དགེ་སློང་དག་གིས་ཐོས་ཏེ།  བཅོམ་ལྡན་འདས་ལ་གསོལ་པ་དང་། 
བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་གིས་ཨ་ལ་ལ་ཞེས་ཟེར་ཞིང་ཁྱིམ་དུ་འགྲོ་བར་མི་བྱའི་འོན་ཀྱང་སྒྲ་གཞན་བྱའོ། །བཅོམ་ལྡན་འདས་ཀྱིས་སྒྲ་གཞན་བྱའོ་ཞེས་གསུངས་པ་དང་།  དེ་དག་འགྲོ་བའི་ཚེ་སྒོ་འཕར་ལ་བརྡུངས་པ་དང་། 
ནང་མི་དག་གིས་སྨྲས་པ།  འཕགས་པ་ཇི་སྟེ་སྒོ་འཕར་ལ་རྡེག །དེ་དག་གིས་སྨྲས་པ་སྒྲ་བྱེད་དོ། །ཅི་ཁྱེད་ཅག་གིས་སྒོ་འཕར་གཅོག་གམ་ཞེས་པ་དང་།  དེ་དག་སྤོབས་པ་མེད་དེ་ཅང་མི་སྨྲ་བར་འདུག་པ་དང་།  དེའི་སྐབས་དགེ་སློང་དག་གིས་ཐོས་ཏེ།  བཅོམ་
<pb id="11.188a"/>
ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  སྒོ་འཕར་ལ་བརྡེག་པར་མི་བྱའོ། །འོན་ཀྱང་དབྱུག་པས་སྒྲ་དབྱུང་བར་བྱའོ། །དགེ་སློང་དག་གིས་སྒྲ་དབྱུང་བའི་དབྱུག་པ་དེ་ཅི་འདྲ་མ་ཤེས་
ནས་བཅོམ་ལྡན་འདས་ཀྱིས་བཀའ་སྩལ་པ། ཁར་སིལ་བཅང་བར་བྱ་སྟེ། དེས་སྒྲ་བྱས་ནས་འཇུག་པར་བྱའོ། །བཅོམ་ལྡན་འདས་ཀྱིས་ཁར་སིལ་གྱིས་སྒྲ་བྱས་ཏེ་འཇུག་པར་བྱའོ་ཞེས་གསུངས་ནས་དགེ་སློང་དག་གིས་ཁར་སིལ་གྱིས་སྒྲ་བྱས་ནས་སོང་བ་དང་། 
དེ་དག་ལ་ཁྱི་དག་གིས་གནོད་པ་བྱས་པ་དང་།  ཁ་ཅིག་གིས་མ་བརྟགས་པར་ཁར་སིལ་མང་དུ་བརྡེགས་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དེ་ལ་ཁར་སིལ་གྱིས་བརྡེག་པར་མི་བྱ་མོད་ཀྱི་བསྡིགས་པར་ནི་བྱའོ། །ཁྱི་ཁ་ཅིག་ལ་བསྡིགས་པ་
དང་སླར་ཤིན་དུ་ཟ་བར་གྱུར་ཏེ།  བཅོམ་ལྡན་འདས་ཀྱིས་བཀའ་སྩལ་པ།  དེ་ལ་བསོད་སྙོམས་ལས་ཁམ་གཅིག་ཙམ་སྦྱིན་པར་བྱའོ། །མ་དད་པ་གཞན་ཞིག་གི་ཁྱིམ་དུ་དེ་དག་སོང་ནས་དགེ་སློང་དག་གིས་ཁར་སིལ་བཀྲོལ་བ་དང་མི་དགའ་བར་གྱུར་ཏོ། །སུས་ཀྱང་
མ་དྲིས་སོ། །བཅོམ་ལྡན་འདས་ཀྱིས་བཀའ་སྩལ་པ།  ཡང་དང་ཡང་དུ་དཀྲོལ་བར་མི་བྱ་སྟེ། འོན་ཀྱང་ལན་གཉིས་སམ་གསུམ་དཀྲོལ་བར་བྱའོ། །གླེང་གཞི་ནི་མཉན་ཡོད་ནའོ། །མཉན་ཡོད་ན་ཁྱིམ་བདག་གཞན་ཞིག་འདུག་པ་དེའི་ཁྱིམ་དུ་སངས་རྒྱས་
ལ་སོགས་པ་དགེ་སློང་གི་དགེ་འདུན་གདུགས་ཚོད་ལ་སྤྱན་དྲངས་པ་དང་དགེ་སློང་གི་དགེ་འདུན་ནི་དོང་ངོ་། །བཅོམ་ལྡན་འདས་ནི་རྫས་ཀྱིས་བསྒྲུབས་པ་ན་བཞུགས་ཤིང་བསོད་སྙོམས་ཀྱང་ལེན་ཏོ། །རྒྱུ་རྣམ་པ་ལྔས་སངས་རྒྱས་བཅོམ་ལྡན་འདས་རྣམས་རྫས་
ཀྱིས་བསྒྲུབས་པ་ན་བཞུགས་ཤིང་བསོད་སྙོམས་ཀྱང་ལེན་ཏོ། །རྣམ་པ་ལྔ་གང་ཞེ་ན།  ནང་དུ་ཡང་དག་འཇོག་པར་བཞེད་པ་དང་།  ལྷ་རྣམས་ལ་ཆོས་འཆད་པར་བཞེད་པ་དང་།  ནད་པ་རྣམས་ལ་གཟིགས་པར་བཞེད་པ་དང་།  མལ་སྟན་རྣམས་
བརྟག་པར་བཞེད་པ་དང་།  ཉན་ཐོས་རྣམས་འདུལ་བ་ལ་བསླབ་པའི་གཞི་བཅའ་བར་བཞེད་པ་ཡིན་ཏེ།  འདིའི་སྐབས་སུ་བཅོམ་ལྡན་འདས་ཀྱིས་ཉན་ཐོས་རྣམས་འདུལ་བ་ལ་བསླབ་པའི་གཞི་བཅའ་བར་བཞེད་དེ་རྫས་ཀྱིས་བསྒྲུབས་པ་ན་
<pb id="11.188b"/>
བཞུགས་ཤིང་བསོད་སྙོམས་ཀྱང་ལེན་ཏོ། །ཁྱིམ་བདག་དེས་ལོ་མའི་བཀད་ས་ཞིག་བྱས་ཏེ།  དེའི་འོག་ཏུ་དགེ་སློང་གི་དགེ་འདུན་བཞུགས་པ་དང་ལྷས་ཆར་དབབ་པར་བརྩམས་སོ། །དགུན་གྱི་དུས་ཤིག་ཏུ་བབ་སྟེ།  ཁྱིམ་བདག་དེས་དགེ་སློང་གི་དགེ་
འདུན་ལ་ཐུག་པ་དང་།  ཁུར་བ་དང་།  འབྲས་ཁུར་དང་།  ལ་ཕུག་དག་བྲིམས་པ་དང་།  དེ་ལ་དགེ་སློང་ཁ་ཅིག་ནི་ཐུག་པ་འཐུང་བ་ན་ཧུབ་ཧུབ་ཅེས་སྒྲ་བྱེད་དོ། །ཁ་ཅིག་ནི་འབྲས་ཁུར་ཟ་བ་ན་ཁྲུམ་ཁྲུམ་ཞེས་སྒྲ་བྱེད་དོ། །ཁ་ཅིག་ལ་ཕུག་ཟ་བ་ན་སོལ་
སོལ་ཞེས་སྒྲ་བྱེད་དོ། །ཐིགས་པ་བཀད་སར་ཟགས་ཏེ་སྒྲ་ཐིགས་ཐིགས་ཞེས་ཟེར་རོ། །དགེ་སློང་བུམ་པར་ཆུ་འཐུང་ན་སྒྲ་བླུག་བླུག་ཅེས་ཟེར་བ་དང་།  དེ་ལ་རོལ་མོ་མཁན་ལས་རབ་ཏུ་བྱུང་བ་ཞིག་དྲན་པ་ཉེ་བར་མི་འཇོག་སྟེ་སྔོན་བྱས་པ་རྗེས་སུ་དྲན་
ནས་རྣམ་པར་རྟོག་པའི་དབང་རྒྱས་ཏེ།  ཀུན་ཏུ་རྟོག་པའི་ཤུགས་ཀྱིས་ལངས་ཏེ་སྒྲ་གྲག་པ་དེ་དང་འཐུན་པར་སྦྱར་ནས་གར་བྱས་ཏེ།  བཙུན་པ་སོལ་སོལ། བཙུན་པ་ཁྲུམ་ཁྲུམ། བཙུན་པ་ཆོམ་ཆོམ།  བཙུན་པ་བལྕག་བལྕག །བཙུན་པ་བླུག་བླུག་
ཅེས་ཟེར་ཏེ། དེ་ལ་དགེ་སློང་གང་དྲན་པ་ཉེ་བར་མ་བཞག་པ་དེ་ལ་ཡིད་དགའ་བར་གྱུར་ཏེ་དགོད་དོ། །དྲན་པ་ཉེ་བར་བཞག་པ་དེ་དག་ནི་སྤྱོད་ལམ་ལས་མ་འཁྲུགས་ཏེ་དེ་ཉིད་ན་འདུག་གོ། །ཞལ་ཏ་བ་ཁ་ཅིག་ནི་གད་མོ་དགོད་པར་རྩོམ་མོ། །ཁ་ཅིག་ནི་འཕྱ་
བར་གྱུར་ཏོ། །ཁྱིམ་བདག་ཀྱང་མ་དད་པར་གྱུར་ཏོ། །དེ་ནས་བསོད་སྙོམས་ལེན་པའི་དགེ་སློང་ཡང་མ་དད་པ་སྐྱེས་པར་གྱུར་ཏོ། །བསོད་སྙོམས་བླངས་ནས།  བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བསོད་སྙོམས་ཕྱོགས་གཅིག་ཏུ་བཞག་སྟེ། 
བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །ཆོས་ཉིད་ཀྱིས་སངས་རྒྱས་བཅོམ་ལྡན་འདས་རྣམས་ནི་བསོད་སྙོམས་ལེན་པའི་དགེ་སློང་ལ་ཡིད་རབ་ཏུ་དགའ་བས་དགའ་བར་བྱ་བའི་གཏམ་མཛད་དེ། 
ཅི་དགེ་སློང་གི་དགེ་འདུན་དག་ཁ་ཟས་བསོད་པས་ཚིམ་པར་བྱས་སམ།  ཞེས་རབ་ཏུ་དགའ་བའི་གཏམ་མཛད་དེ་བཅོམ་ལྡན་འདས་ཀྱིས་བསོད་སྙོམས་ལེན་པའི་དགེ་སློང་ལ་དགེ་སློང་དག་ཀྱེ་མ་དགེ་སློང་གི་དགེ་འདུན་རྣམས་ཁ་ཟས་བསོད་པས་
<pb id="11.189a"/>
ཚིམ་པར་གྱུར་ཏམ།  དེས་གསོལ་པ།  བཙུན་པ་དེ་བཞིན་ཏེ།  དགེ་སློང་གི་དགེ་འདུན་རྣམས་ཁ་ཟས་བསོད་པས་ཚིམ་མོད་ཀྱི་ཁྱིམ་བདག་ནི་མ་དད་པར་གྱུར་ཏོ། །ཅི་བྱས་དེ་དག་གིས་ཇི་ལྟར་གྱུར་པ་རྒྱས་པར་གསོལ་པ་དང་།  དེ་ནས་བཅོམ་ལྡན་
འདས་ཀྱིས་ཟས་ཀྱི་བྱ་བ་མཛད་ནས་གཙུག་ལག་ཁང་གི་ཕྱི་རོལ་ཏུ་ཞབས་བཀྲུས་ཏེ་གཙུག་ལག་ཁང་དུ་གཤེགས་ནས་ནང་དུ་ཡང་དག་འཇོག་ལ་བཞུགས་སོ། །དེ་ནས་བཅོམ་ལྡན་འདས་ཕྱི་དྲོ་ནང་དུ་ཡང་དག་འཇོག་ལས་བཞེངས་ནས་དགེ་སློང་གི་དགེ་འདུན་
གྱི་མདུན་དུ་གདན་བཤམས་པ་ལ་བཞུགས་སོ། །བཞུགས་ནས་ཀྱང་དགེ་སློང་དེ་དག་ལ་འདི་སྐད་ཅེས་བཀའ་སྩལ་ཏོ། །དགེ་སློང་ཁྱེད་རྣམས་ཀྱིས་ཅི་ལས་བསམས་ཏེ་འདི་ལྟ་བུ་བྱས།  དེ་དག་གིས་གསོལ་པ། བཙུན་པ་ཅུང་ཟད་འཕྱ་བའི་བསམ་
པ་དང་། ཅུང་ཟད་དགོད་པའི་བསམ་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་འདི་སྐད་ཅེས་བཀའ་སྩལ་ཏོ། །དགེ་སློང་གང་འདི་དགོད་པའི་བསམ་པས་དེ་བཞིན་དུ་བྱས་པ་ནི་དེ་ལ་འགལ་ཚབས་ཅན་དུ་འགྱུར་རོ། །གལ་ཏེ་འཕྱ་
བར་བསམས་པ་ནི་ལྟུང་བ་མེད་དོ། །འོན་ཀྱང་དགེ་སློང་དག་ཉེས་དམིགས་གང་ཡིན་པ་ནི་དགེ་སློང་དག་གིས་སྒྲ་དང་བཅས་ཏེ་ཁ་ཟས་ཟོས་པ་ཡིན་ནོ། །དེ་ལྟ་བས་ན་དགེ་སློང་དག་གིས་སྒྲ་དང་བཅས་ཏེ་ཁ་ཟས་བཟའ་བར་མི་བྱའོ། །དགེ་སློང་གིས་སྒྲ་དང་
བཅས་ཏེ་ཁ་ཟས་ཟོས་ན་འགལ་ཚབས་ཅན་དུ་འགྱུར་རོ། །བཅོམ་ལྡན་འདས་ཀྱིས་དགེ་སློང་རྣམས་སྒྲ་དང་བཅས་ཏེ་ཁ་ཟས་བཟའ་བར་མི་བྱའོ་ཞེས་གསུངས་པ་དང་།  བྲམ་ཟེ་དང་།  ཁྱིམ་བདག་དད་པ་ཅན་དག་གིས་དགེ་སློང་དག་ལ་རྒྱལ་མོ་ག་གོན་
དང་།  འབྲས་ཁུར་དང་།  མར་ཁུར་དང་།  ལ་ཕུག་དང་།  བུ་རམ་ཤིང་དག་ཕུལ་བ་དང་།  དགེ་སློང་དག་ཐེ་ཚོམ་སྐྱེས་ནས་མ་བླངས་སོ། །དེ་དག་གིས་སྨྲས་པ།  འཕགས་པ་གལ་ཏེ་སངས་རྒྱས་བཅོམ་ལྡན་འདས་འཇིག་རྟེན་དུ་མ་བྱུང་བའི་ཚེ་ནི་བདག་
ཅག་གི་སྦྱིན་གནས་མུ་སྟེགས་ཅན་ལགས་ན། ད་ལྟར་བཅོམ་ལྡན་འདས་འཇིག་རྟེན་དུ་བྱུང་སྟེ་ད་ནི་ཁྱེད་རྣམས་སྦྱིན་གནས་ལགས་ཏེ།  གལ་ཏེ་ཁྱེད་རྣམས་ཀྱིས་མ་བླངས་པར་གྱུར་ན་བདག་ཅག་འཇིག་རྟེན་ཕ་རོལ་གྱི་ལམ་རྒྱགས་དང་
<pb id="11.189b"/>
བྲལ་བར་གྱུར་ལ།  བཅོམ་ལྡན་འདས་ཀྱིས་ཀྱང་དུས་སུ་སྦྱིན་པའི་མདོ་ལས་གང་ལོ་ཏོག་སར་པ་དང་།  འབྲས་བུ་སར་པ་གང་ཡིན་པ་དེ་དག་དུས་སུ་དང་པོར་ཚུལ་ཁྲིམས་དང་ལྡན་པ་ལ་བྱིན་ལ། དེ་ནས་ཕྱིས་བདག་གིར་ཡོངས་སུ་སྤྱོད་ཅིག་
ཅེས་གསུངས་ཏེ།  འདི་ནི་དུས་སུ་སྦྱིན་པ་ཡིན་པས་དེ་ལྟ་བས་ན་རྗེས་སུ་ཐུགས་བརྩེ་བར་དགོངས་ཏེ་བཞེས་ཤིག་ཅེས་སྨྲས་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དེ་ལྟ་བས་ན་རྗེས་སུ་གནང་སྟེ།  བྱིན་པ་ལོང་ལ་འབྲས་
ཁུར་ནི་འབྲས་ཅན་དང་།  ཕྱེ་དང་ལྷན་ཅིག་གྱིས་ལ་བཟའ་བར་བྱའོ། །ལ་ཕུག་དང་།  རྒྱལ་མོ་ག་གོན་དང་།  མར་ཁུར་དག་ནི་དུམ་བུ་བྱས་ཏེ་བཟའ་བར་བྱའོ། །གླེང་གཞི་ནི་མཉན་ཡོད་ནའོ། །མཉན་ཡོད་ན་ཁྱིམ་བདག་གཞན་
ཞིག་གིས་སངས་རྒྱས་ལ་སོགས་པ་དགེ་སློང་གི་དགེ་འདུན་ཁྱིམ་དུ་གདུགས་ཚོད་ལ་སྤྱན་དྲངས་སོ། །དེར་དགེ་སློང་དག་གཞན་ལ་མ་བསྡད་པར་སྡེ་སྡེར་ཆད་དེ་འོངས་ནས་དེ་དག་གིས་སྨྲས་པ།  ཁྱིམ་བདག་བདག་ཅག་ལ་བྲིམས་ཤིག་
བདག་ཅག་གིས་བཟའ་བར་བགྱིའོ། །དེ་དག་གིས་ཟོས་ནས་སོང་བ་དང་།  གཞན་དང་གཞན་ཀྱང་དེ་བཞིན་དུ་གྱུར་ནས་ཁྱིམ་བདག་དེ་འདྲིམ་པས་བྲེལ་བར་གྱུར་ཏེ་མི་དགའ་བ་སྐྱེས་ནས།  ཀྱེ་མའོ་ཁྱེད་ཅག་ཐམས་ཅད་ལྷན་ཅིག་ཚོགས་
ཏེ་བྲིམ་པར་བྱའོ་ཞེས་སྨྲས་པ་དེའི་སྐབས་དགེ་སློང་དག་གིས་ཐོས་ཏེ་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་དགེ་སློང་དག་ཁྱིམ་བྲེལ་བར་བཟའ་བར་མི་བྱ་སྟེ་སྔར་སོང་བ་དེ་
དག་སྒོ་དྲུང་དུ་བསྡད་པར་བྱ་ཞིང་ཇི་ཙམ་ཐམས་ཅད་ཚོགས་ཏེ་ཞུགས་ནས་བཟའ་བར་བྱའོ། །བྲེལ་བའི་དེར་ཟོས་ན་འགལ་ཚབས་ཅན་དུ་འགྱུར་རོ། །བཅོམ་ལྡན་འདས་ཀྱིས་དགེ་སློང་དག་བྲེལ་བའི་དེར་བཟའ་བར་མི་བྱའོ་
ཞེས་གསུངས་པ་དང་།  དགེ་སློང་གཞན་ཞིག་ན་བར་གྱུར་ཏེ།  དེའི་གཡོག་པོ་ཟན་ནོད་དུ་སོང་བ་དང་།  རིང་ཞིག་ཏུ་མ་འོངས་ཏེ་དེ་འགྱོད་པར་གྱུར་པ་དེའི་སྐབས་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། 
<pb id="11.190a"/>
བཅོམ་ལྡན་འདས་ཀྱིས་བཀའ་སྩལ་པ།  དེ་ལྟ་བས་ན་འདུག་ཅིང་བསོད་སྙོམས་ཟ་བར་རྗེས་སུ་གནང་བ་རྣམ་པ་ལྔ་སྟེ།  གློ་བུར་དུ་འོངས་པ་དང་།  འགྲོ་བ་དང་།  ནད་པ་དང་། ནད་གཡོག་དང་། ལས་བྱེད་པ་དག་སྟེ། 
དེ་དག་ལ་སྦྱིན་ནོ། །གླེང་གཞི་ནི་མཉན་ཡོད་ནའོ། །མཉན་ཡོད་ན་ཁྱིམ་བདག་ཕྱུག་པ། ནོར་མང་བ།  ལོངས་སྤྱོད་ཆེ་བ་ཞིག་གནས་པ་དེ་དུས་གཞན་ཞིག་ན་སངས་རྒྱས་ལ་མངོན་པར་དད།  ཆོས་དང་དགེ་འདུན་ལ་མངོན་པར་དད་དེ།  དེས་སངས་རྒྱས་ལ་
སོགས་པ་དགེ་སློང་གི་དགེ་འདུན་ཁྱིམ་དུ་གདུགས་ཚོད་ལ་སྤྱན་དྲངས་པ་དང་།  དགེ་སློང་གི་དགེ་འདུན་ནི་དོང་ངོ་། །སངས་རྒྱས་བཅོམ་ལྡན་འདས་ནི་རྫས་ཀྱིས་བསྒྲུབས་པ་ན་བཞུགས་ཏེ་བསོད་སྙོམས་ཀྱང་ལེན་ཏོ། །རྒྱུ་རྣམ་པ་ལྔས་སངས་རྒྱས་
བཅོམ་ལྡན་འདས་རྣམས་རྫས་ཀྱིས་བསྒྲུབས་པ་ན་བཞུགས་ཤིང་བསོད་སྙོམས་ཀྱང་ལེན་ཏོ་ཞེས་བྱ་བ་ནས།  འདིའི་སྐབས་སུ་བཅོམ་ལྡན་འདས་ཀྱིས་ཉན་ཐོས་རྣམས་འདུལ་བ་ལ་བསླབ་པའི་གཞི་བཅའ་བར་བཞེད་དེ་རྫས་ཀྱིས་
བསྒྲུབས་པ་ན་བཞུགས་ཤིང་བསོད་སྙོམས་ཀྱང་ལེན་ཏོ་ཞེས་བྱ་བ་གོང་མ་བཞིན་ནོ། །དགེ་སློང་དེ་དག་ཟས་ཟོས་ནས་དེ་བཞིན་དུ་དོང་བ་དང་།  ཁྱིམ་བདག་དེ་ཆོས་ཉན་པར་འདོད་དེ་བལྟས་པ་དང་།  དགེ་སློང་དག་གཅིག་ཀྱང་མེད་དེ་དེ་འཕྱ་བར་
གྱུར་པ་དེའི་སྐབས་དགེ་སློང་དག་གིས་ཐོས་ཏེ། བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱིམ་བདག་དེ་འཕྱ་བའི་གཞིར་གྱུར་གྱིས།  དེ་ལྟ་བས་ན་དགེ་སློང་གིས་ཟན་ཟོས་ནས་དེ་བཞིན་
དུ་འགྲོ་བར་མི་བྱ་སྟེ།  སྦྱིན་བདག་ཆོས་འདོད་པ་ལ་བཤད་པར་བྱའོ། །མ་བཤད་པར་སོང་ན་འགལ་ཚབས་ཅན་དུ་འགྱུར་རོ། །བཅོམ་ལྡན་འདས་ཀྱིས་སྦྱིན་བདག་ཆོས་འདོད་པ་ལ་བཤད་པར་བྱའོ་ཞེས་གསུངས་པ་དང་།  དགེ་
སློང་དག་གིས་གང་གིས་བཤད་པ་མ་ཤེས་ནས།  བཅོམ་ལྡན་འདས་ཀྱིས་བཀའ་སྩལ་པ།  དགེ་འདུན་གྱི་གནས་བརྟན་གྱིས་བཤད་པར་བྱའོ། །གོལ་ཏེ་དེས་མི་ནུས་པར་གྱུར་ན་གནས་བརྟན་གཉིས་པས་སོ། །དེས་ཀྱང་མ་ནུས་
<pb id="11.190b"/>
ན་དགེ་སློང་དག་རིམས་བཞིན་དུ་བསྐོར་བར་བྱའོ། །ཡང་ན་གཞན་ནུས་པ་ཡོད་ན་དེ་ལ་གསོལ་བ་གདབ་པར་བྱའོ། །གླེང་གཞི་ནི་མཉན་ཡོད་ནའོ། །མཉན་ཡོད་ན་ཁྱིམ་བདག་ཕྱུག་པ། ནོར་མང་བ།  ལོངས་སྤྱོད་ཆེ་བ་ཞིག་གནས་པ་དེ་ཡང་དད་
པ་ཅན་བསམ་པ་བཟང་ཞིང་དགེ་བ་ཞིག་སྟེ་དུས་དུས་སུ་རྒྱལ་བྱེད་ཀྱི་ཚལ་དུ་སོང་སྟེ་སངས་རྒྱས་ཀྱི་གསུང་ཉན་ཏོ། །དེས་དུས་གཞན་ཞིག་ན་སངས་རྒྱས་ལ་སོགས་པ་དགེ་སློང་གི་དགེ་འདུན་ཁྱིམ་དུ་གདུགས་ཚོད་ལ་སྤྱན་དྲངས་པ་
དང་དགེ་སློང་གི་དགེ་འདུན་ནི་དོང་ངོ་། །བཅོམ་ལྡན་འདས་ནི་རྫས་ཀྱིས་བསྒྲུབས་པ་ན་བཞུགས་ཤིང་བསོད་སྙོམས་ཀྱང་ལེན་ཏེ་རྒྱུ་རྣམ་པ་ལྔས་ཞེས་བྱ་བ་ནས་འདིའི་སྐབས་སུ་སངས་རྒྱས་བཅོམ་ལྡན་འདས་རྫས་ཀྱིས་བསྒྲུབས་པ་ན་
བཞུགས་ཤིང་བསོད་སྙོམས་ཀྱང་ལེན་ཏོ་ཞེས་བྱ་བ་གོང་མ་བཞིན་ནོ། །བཅོམ་ལྡན་འདས་ཀྱིས་གལ་ཏེ་སྦྱིན་བདག་ཆོས་ཉན་པར་འདོད་ན་དེ་ལ་བསྐོས་པའི་དགེ་སློང་གིས་ཆོས་བཤད་པར་བྱའོ་ཞེས་གསུངས་པ་དང་།  དགེ་སློང་དག་གིས་
དགེ་སློང་བསྐོས་པ་གཅིག་པུ་བཞག་སྟེ།  དོང་བ་དང་ཁྱིམ་བདག་དེའི་མཛའ་བོ་དང་།  ཉེ་དུ་དང་།  གཉན་མང་བ་དབང་ཆེ་བ་དང་འཆི་བ་དག་ཀྱང་ཟན་ལ་བོས་ཏེ་དེ་དག་ཀྱང་ཆུང་མ་དག་དང་ལྷན་ཅིག་དགེ་སློང་དེ་བསྐོར་ཏེ་འདུག་ནས་འཕགས་
པ་ཆོས་བཤད་དུ་གསོལ་ཞེས་སྨྲས་པ་དང་།  དེས་དབང་ཆེ་བའི་འཁོར་དེ་དག་འདུག་པ་མཐོང་སྟེ།  སྤ་གོང་བར་གྱུར་ནས་ཅང་མི་སྨྲ་བར་འདུག་པ་དང་།  ཁྱིམ་བདག་དེས་བསམས་པ། བདག་དང་འཁོར་དབང་ཆེ་བ་
དག་གིས་འཕགས་པ་དེ་སྤ་གོང་བར་གྱུར་པ་ལྟ་ཞིག་སྟེ།  བདག་གིས་ཆོས་བཤད་པར་བྱའོ་སྙམ་ནས།  འཕགས་པ་བཅོམ་ལྡན་འདས་ཀྱིས་སྦྱིན་པས་ནི་ལོངས་སྤྱོད་ཆེན་པོར་འགྱུར་
ཚུལ་ཁྲིམས་ཀྱིས་ནི་མཐོ་རིས་སུ་སྐྱེ་བར་འགྱུར་རོ། །བསྒོམ་པས་ནི་འབྲལ་བར་འགྱུར་རོ་ཞེས་གསུངས་ཏེ།  ཆོས་ནི་འདི་ལགས་ཀྱིས་བཞུད་ཅིག་ཅེས་སྨྲས་པ་དང་། 
