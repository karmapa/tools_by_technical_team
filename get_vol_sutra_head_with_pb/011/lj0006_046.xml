<pb id="11.200a"/>
རྒྱལ་རིགས་དང་།  རྗེའུའི་རིགས་དང་།  དམང་རིགས་སོ། །འདི་ལྟར་ཀྱེ་གཽ་ཏ་མ་རིགས་བཞི་པོ་འདི་དག་ནི་བྲམ་ཟེ་རྣམས་ལ་བཀུར་སྟི་བྱེད།  བླ་མར་བྱེད།  ཞེ་ས་བྱེད།  མཆོད་པར་བྱེད་དོ། །འོན་ཀྱང་ཤཱཀྱ་འདི་དག་ནི་ད་བྱུང་ཁོ་ན་
ཡིན་ཏེ།  ད་བྱུང་གི་རིགས་ཡིན་པས་བྲམ་ཟེ་རྣམས་ལ་བཀུར་སྟི་མི་བྱེད།  བླ་མར་མི་བྱེད།  ཞེ་ས་མི་བྱེད།  མཆོད་པ་མི་བྱེད་དོ། །དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ།  ཀྱེ་མ་བྲམ་ཟེའི་ཁྱེའུ་མ་སྡུག་ཤཱཀྱ་རྣམས་ལ་ཨེ་
མའོ་ཤཱཀྱ་རྣམས་ནི་ད་བྱུང་ཡིན་ནོ། །ཨེ་མའོ་ཤཱཀྱ་རྣམས་ནི་ད་བྱུང་གི་རིགས་ཡིན་ནོ་ཞེས་ཧ་ཅང་ཁ་ཟེར་བས་མ་ལ་ངས་འདིའི་སྔོན་གྱི་རིགས་བརྒྱུད་པ་བཙལ་ལོ་སྙམ་ནས།  བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་གི་སྔོན་གྱི་
རིགས་བརྒྱུད་པ་བཙལ་བ་དང་།  བྲམ་ཟེའི་ཁྱེའུ་མ་སྡུག་ནི་ཤཱཀྱ་རྣམས་ཀྱི་བྲན་མོའི་བུར་གྱུར་ལ།  ཤཱཀྱ་རྣམས་ནི་དེའི་ཇོ་བོའི་བུར་གྱུར་པར་གཟིགས་སོ། །དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་འདི་སྐད་ཅེས་བཀའ་
སྩལ་ཏོ། །ཀྱེ་བྲམ་ཟེའི་ཁྱེའུ་ཁྱོད་ཀྱི་རིགས་ཅི་ཡིན།  ཀྱེ་གཽ་ཏ་མ་མིག་མི་འཛུམས་ཀྱི་བུའོ། །བྲམ་ཟེའི་ཁྱེའུ་འདི་ནས་ཁྱོད་ཀྱི་སྔོན་གྱི་རིགས་བརྒྱུད་པ་བཙལ་ན། ཁྱོད་ནི་ཤཱཀྱ་རྣམས་ཀྱི་བྲན་མོའི་བུར་གྱུར་ལ་ཤཱཀྱ་དག་ནི་ཇོ་བོའི་
བུར་གྱུར་པ་ཡིན་པར་མཐོང་ངོ་།།                  །།འདུལ་བ་ཕྲན་ཚེགས་ཀྱི་གཞི།  <bampo n="6.46" zh="11.486"/>བམ་པོ་བཞི་བཅུ་རྩ་དྲུག་པ།  དེ་ནས་ཤས་ཆེ་བའི་བྲམ་ཟེ་རྣམས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཀྱེ་གཽ་ཏ་མ་ཁྱོད་བྲམ་ཟེའི་
ཁྱེའུ་མ་སྡུག་ལ་བྲན་མོའི་བུ་ཞེས་ཚིག་ཏུ་མ་གསུང་ཅིག །དེ་ཅིའི་སླད་དུ་ཞེ་ན།  བྲམ་ཟེའི་ཁྱེའུ་མ་སྡུག་ནི་མང་དུ་ཐོས་པ།  ཚིག་གསལ་བ།  ཐགས་ཐོགས་མེད་པར་སྨྲ་བ་སྟེ།  གཞན་ཡང་བྲམ་ཟེའི་ཁྱེའུ་མ་སྡུག་གིས་གཞི་འདི་ལ་ཤེས་
ལྡན་གཽ་ཏ་མ་ལ་ཆོས་དང་འཐུན་པས་ལན་གདབ་པར་རྔོ་ཐོག་གོ། །བྲམ་ཟེ་དག་གལ་ཏེ་ཁྱེད་འདི་སྙམ་དུ་བྲམ་ཟེའི་ཁྱེའུ་མ་སྡུག་གང་ལ་ཆོས་དང་འཐུན་པས་ལན་ལྡོན་ནུས་སོ་སྙམ་དུ་སེམས་ན།  ཁྱེད་ཅག་ཅང་མ་སྨྲ་བར་བྲམ་ཟེའི་ཁྱེའུ་མ་སྡུག་
<pb id="11.200b"/>
གཞི་འདི་ལ་ཆོས་དང་འཐུན་པས་དེ་ལ་ལན་འདེབས་སུ་ཆུག་ཤིག །བྲམ་ཟེ་དག་ཁྱེད་ཅག་གལ་ཏེ་འདི་སྙམ་དུ་བྲམ་ཟེའི་ཁྱེའུ་མ་སྡུག་གཞི་འདི་ལ་ང་ལ་ཆོས་དང་འཐུན་པས་ལན་འདེབས་མི་ནུས་སོ་སྙམ་དུ་སེམས་ན།  བྲམ་ཟེའི་ཁྱེའུ་མ་སྡུག་ཅང་མ་སྨྲ་བར་ཤེས་ལྡན་ཁྱེད་
ཀྱིས་གཞི་འདི་ལ་ང་ལ་ཆོས་དང་འཐུན་པས་ལན་ཐོབ་ཤིག །ཀྱེ་གཽ་ཏ་མ་བྲམ་ཟེའི་ཁྱེའུ་མ་སྡུག་ཉིད་མང་དུ་ཐོས་པ།  ཚིག་གསལ་བ།  ཐགས་ཐོགས་མེད་པར་སྨྲ་བ་ལགས་ཏེ།  བྲམ་ཟེའི་ཁྱེའུ་མ་སྡུག་གིས་གཞི་འདི་ལ་ཤེས་ལྡན་གཽ་ཏ་མ་ལ་ཆོས་དང་འཐུན་
པས་ལན་གདབ་པར་རྔོ་ཐོག་གི་གཞན་གྱིས་ནི་མ་ལགས་སོ། །དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་འདི་སྐད་ཅེས་བཀའ་སྩལ་ཏོ། །བྲམ་ཟེའི་ཁྱེའུ་སྔོན་བྱུང་བ་རྒྱལ་པོ་བུ་རམ་ཤིང་སྐྱེས་ཤེས་བྱ་བ་ཤིག་བྱུང་སྟེ།  རྒྱལ་པོ་བུ་རམ་ཤིང་
སྐྱེས་ལ་བུ་བཞི་ཡོད་པ་སྐར་མདའི་གདོང་དང་།  ལག་རྣ་དང་།  གླང་པོ་ཆེས་འདུལ་བ་དང་།  རྐང་རྒྱན་ལྡན་ནོ། །རྒྱལ་པོ་བུ་རམ་ཤིང་སྐྱེས་ཀྱིས་དེ་དག་ཉེས་པ་འགའ་ཞིག་གི་ཕྱིར་སྤྱུགས་ནས།  དེ་དག་རང་རང་གི་སྲིང་མོ་ཁྲིད་དེ་ཡུལ་འཁོར་གཞན་དང་ཡུལ་
གཞན་དུ་དོང་ནས།  རིམ་གྱིས་གངས་ཅན་གྱི་ཕྱོགས་ཆུ་བོ་སྐལ་ལྡན་ཤིང་རྟའི་འགྲམ།  སེར་སྐྱའི་གནས་ནས་མི་རིང་བ་ཞིག་ཏུ་སོང་སྟེ།  ཤིང་གི་ཡལ་ག་དང་།  ལོ་མ་དག་ལས་སྤྱིལ་བུ་བྱས་ཏེ་གནས་ཤིང་འཁོད་དོ། །དེ་དག་གིས་དེར་རང་རང་གི་
སྲིང་མོ་བཏང་སྟེ། མས་དབྱེན་གྱི་སྲིང་མོ་རྣམས་དང་ལྷན་ཅིག་འཆོས་ནས་འཁོད་དོ། །དེ་དག་དེ་ན་འཚོ་ཤིང་འཁོད་པ་ལས་བུ་ཁྱེའུ་དང་བུ་མོ་དག་བཙས་སོ། །དེ་ནས་དུས་གཞན་ཞིག་ན་རྒྱལ་པོ་བུ་རམ་ཤིང་སྐྱེས་བུ་སྡུག་པ་རྣམས་དྲན་ནས་བློན་
པོ་རྣམས་ལ་སྨྲས་པ།  ཀྱེ་གྲོང་པ་དག་གཞོན་ནུ་རྣམས་གར་དོང་།  ལྷས་གཞོན་ནུ་དེ་དག་ནོངས་པ་འགའ་ཞིག་གི་སླད་དུ་སྤྱུགས་ནས།  དེ་དག་རང་རང་གི་སྲིང་མོ་ཁྲིད་དེ་ཡུལ་འཁོར་གཞན་དང་ཡུལ་གཞན་དུ་དོང་སྟེ།  རིམ་གྱིས་གངས་
ཅན་གྱི་ཕྱོགས་ཆུ་བོ་སྐལ་ལྡན་ཤིང་རྟའི་འགྲམ་ན་ཁྱེའུ་དང་བུ་མོ་དག་བཙས་ཤིང་འཁོད་དོ། །དེ་ནས་རྒྱལ་པོ་བུ་རམ་ཤིང་སྐྱེས་ཀྱིས་བློན་པོ་རྣམས་ལ་སྨྲས་པ།  ཀྱེ་གྲོང་པ་དག་གཞོན་ནུ་དག་གིས་དེ་ལྟར་ནུས་སམ།  ལྷ་རྔོ་ཐོག་
<pb id="11.201a"/>
ལགས་སོ་དེ་ནས་རྒྱལ་པོ་བུ་རམ་ཤིང་སྐྱེས་རོ་སྟོད་བསྟོད་ནས་ལག་པ་གཡས་པ་བརྐྱང་སྟེ། ཆེད་དུ་བརྗོད་པས་ཆེད་དུ་བརྗོད་པ།  ཀྱེ་མའོ་གཞོན་ནུ་རྣམས་ཀྱིས་རབ་ཏུ་ནུས་སོ་ཞེས་སེམས་ཅན་དབང་ཆེ་བར་གྲགས་པས།  ཀྱེ་མ་
གཞོན་ནུ་རྣམས་ཀྱིས་ནུས་སོ་ཞེས་ཚིག་ཏུ་སྨྲ་སྟེ།  ཤཱཀྱ་ཤཱཀྱ་ཞེས་བྱ་བར་གྲགས་སོ། །བྲམ་ཟེའི་བུ་ཁྱོད་ཀྱིས་ཤཱཀྱ་རྣམས་དེ་ལས་སྐྱེས་པས་མགོ་འཛུགས་པ་དེ་ཡིན་པ་དང་། དེ་དག་གི་རིགས་རྒྱུད་དེ་ཡིན་པར་ཅུང་ཟད་ཐོས་སམ།  ཀྱེ་
གཽ་ཏ་མ་བདག་གིས་ཤཱཀྱ་རྣམས་དེ་ལས་སྐྱེས་པས་མགོ་འཛུགས་པ་དེ་ཡིན་པ་དང་། དེ་དག་གི་རིགས་རྒྱུད་དེ་ཡིན་པར་ཐོས་སོ། །བྲམ་ཟེའི་ཁྱེའུ་རྒྱལ་པོ་བུ་རམ་ཤིང་སྐྱེས་ཀྱི་བྲན་མོ་སྔོ་ཕོད་མ་ཞེས་བྱ་བ་གཟུགས་བཟང་བ་བལྟ་ན་སྡུག་
པ།  མཛེས་པ་ཞིག་ཡོད་པ་དང་། དྲང་སྲོང་གདོལ་པའི་རིགས་ཤིག་དང་ལྷན་ཅིག་འདུས་ནས།  དེ་གཉིས་ལྷན་ཅིག་འདུས་པ་ལས་ཁྱེའུ་ཞིག་བཙས་སོ། །གཞོན་ནུ་བཙས་མ་ཐག་ཏུ་ཡུམ་རེ་ཤིག་བདག་དྲིལ་ཕྱི་དང་།  བཀྲུ་བ་གྱིས་ལ་
མི་གཙང་བ་ལས་ཐར་བར་གྱིས་ཤིག་ཅེས་སྨྲས་སོ། །དེ་ནས་དུས་གཞན་ཞིག་ན་ཤ་ཟ་རྣམས་ཀྱིས་མིག་མི་འཛུམས་ཀྱི་བུ་ཞེས་བྱ་བ་ལ་གཞོན་ནུ་བཙས་མ་ཐག་ཏུ་ཚིག་ཏུ་བདག་རེ་ཤིག་དྲིལ་ཕྱི་དང་།  མི་གཙང་བ་ལས་ཐར་བར་གྱིས་
ཤིག་དང་།  ཨེ་མའོ་མིག་མི་འཛུམས་ཀྱི་བུ་ཞིག་སྐྱེས་སོ་ཞེས་མིག་མི་འཛུམས་ཀྱི་བུ་མིག་མི་འཛུམས་ཀྱི་བུ་ཞེས་བྱ་བར་གྲགས་སོ། །བྲམ་ཟེའི་ཁྱེའུ་ཁྱོད་ཀྱིས་མིག་མི་འཛུམས་ཀྱི་བུ་རྣམས་དེ་ལས་སྐྱེས་པས་མགོ་འཛུགས་པ་དེ་
ཡིན་པ་དང་།  དེ་དག་གི་རིགས་རྒྱུད་དེ་ཡིན་པར་ཅུང་ཟད་ཐོས་སམ།  དེ་སྐད་ཅེས་བཀའ་སྩལ་པ་དང་།  བྲམ་ཟེའི་ཁྱེའུ་མ་སྡུག་ཅང་མི་སྨྲའོ། །ལན་གཉིས་ལན་གསུམ་དུ་ཡང་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་འདི་སྐད་
ཅེས་བཀའ་སྩལ་ཏོ། །བྲམ་ཟེའི་ཁྱེའུ་ཁྱོད་ཀྱིས་མིག་མི་འཛུམས་ཀྱི་བུ་རྣམས་སུ་དེ་ལས་སྐྱེས་པ་སྐྱེ་མགོ་འཛུགས་པ་དེ་ཡིན་པ་དང་།  དེ་དག་གི་རིགས་རྒྱུད་དེ་ཡིན་པར་ཅུང་ཟད་ཐོས་སམ།  ལན་གཉིས་ལན་གསུམ་དུ་ཡང་བྲམ་ཟེའི་ཁྱེའུ་མ་སྡུག་
<pb id="11.201b"/>
ཅང་མི་སྨྲའོ། །དེ་ནས་གནོད་སྦྱིན་ལག་ན་རྡོ་རྗེས་རྡོ་རྗེ་འབར་བ།  རབ་ཏུ་འབར་བ།  ཀུན་དུ་རབ་ཏུ་འབར་བ།  མེ་ལྕེ་གཅིག་ཏུ་གྱུར་ཅིང་འབར་བ།  བྲམ་ཟེའི་ཁྱེའུ་མ་སྡུག་གི་མགོ་བོའི་སྟེང་ན་འཛིན་ཅིང་གལ་ཏེ་བྲམ་ཟེའི་ཁྱེའུ་མ་སྡུག་ལ།  བཅོམ་
ལྡན་འདས་ཀྱིས་ལན་གསུམ་གྱི་བར་དུ་རྨ་བ་རྨས་པ་ལས།  རྣ་ལ་གཟོན་ཅིང་ལན་མ་གསོལ་བར་གྱུར་ན།  རྡོ་རྗེ་འབར་བ།  རབ་ཏུ་འབར་བ།  ཀུན་དུ་རབ་ཏུ་འབར་བ། མེ་ལྕེ་གཅིག་ཏུ་གྱུར་ཅིང་འབར་བ་འདིས་སྤྱི་བོ་ཚལ་པ་བདུན་དུ་དགས་པར་བྱའོ་སྙམ་པ་
དང་།  གནོད་སྦྱིན་ལག་ན་རྡོ་རྗེ་དེ་བཅོམ་ལྡན་འདས་ཀྱིས་གཟིགས་ནས་སངས་རྒྱས་ཀྱི་མཐུས་བྲམ་ཟེའི་ཁྱེའུ་མ་སྡུག་གིས་ཀྱང་མཐོང་ངོ་། །དེ་ནས་བྲམ་ཟེའི་ཁྱེའུ་མ་སྡུག་སྔངས་སྐྲག་བྱེད་ཅིང་སྤུ་ཟིང་ཞེས་བྱས་ནས།  བཅོམ་ལྡན་འདས་ལ་འདི་སྐད་
ཅེས་གསོལ་ཏོ། །ཀྱེ་གཽ་ཏ་མ་མིག་མི་འཛུམས་ཀྱི་བུ་རྣམས་དེ་ལས་སྐྱེས་པས་མགོ་འཛུགས་པ་དེ་ལགས་པ་དང་།  དེ་དག་གི་རིགས་རྒྱུད་དེ་ལགས་པར་བདག་གིས་ཐོས་ལགས་སོ། །དེ་ནས་ཤས་ཆེ་བའི་བྲམ་ཟེ་རྒན་རབས་རྒན་རབས་རྣམས་
དང་།  ཁྱིམ་བདག་རྣམས་འདི་སྙམ་དུ་བསམས་ཏེ།  བཙུན་པ་གཽ་ཏ་མས་འདི་སྐད་ཅེས་བྲམ་ཟེའི་ཁྱེའུ་མ་སྡུག་ནི་ཤཱཀྱ་རྣམས་ཀྱི་བྲན་མོའི་བུ་ཉིད་ཡིན་ལ།  ཤཱཀྱ་རྣམས་ནི་དེའི་ཇོ་བོའི་བུ་ཡིན་ནོ་ཞེས་གསུངས་པ་གང་ཡིན་པ་བདེན་ན།  བདག་
ཅག་ཤེས་ལྡན་གཽ་ཏ་མས་གསུངས་པ་ལ་ཡིད་མ་ཆེས་པར་ཟད་དོ་སྙམ་མོ། །དེ་ནས་བཅོམ་ལྡན་འདས་ཀྱིས་ཤས་ཆེ་བའི་བྲམ་ཟེ་རྣམས་དང་།  ཁྱིམ་བདག་རྣམས་ལ་འདི་སྐད་ཅེས་བཀའ་སྩལ་ཏོ། །ཁྱེད་ཅག་བྲམ་ཟེའི་ཁྱེའུ་མ་སྡུག་
ལ་བྲན་མོའི་ཁྱེའུ་ཞེས་ཧ་ཅང་ཚིག་ཏུ་མ་སྨྲ་ཤིག །དེ་ཅིའི་ཕྱིར་ཞེ་ན།  འདི་དེའི་ཚེ་དྲང་སྲོང་རྫུ་འཕྲུལ་ཆེ་བ། མཐུ་ཆེ་བ་ཞིག་ཏུ་གྱུར་པ་ལས་རྒྱལ་པོ་བུ་རམ་ཤིང་སྐྱེས་ཀྱིས་ཉེས་པ་འགའ་ཁོ་ནའི་ཕྱིར་བྲམ་ཟེའི་ཆད་པས་བཅད་དོ། །
བྲམ་ཟེའི་ཆད་པས་བཅད་པ་དང་།  དེ་ཕྱིས་རྒྱལ་པོ་བུ་རམ་ཤིང་སྐྱེས་འཇིགས་སྐྲག་བྱེད་སྤུ་ཟིང་ཞེས་བྱེད་ནས་ལག་པ་གཡོན་པས་བུ་མོ་ཆེན་མོ་རྒྱན་ཐམས་ཅད་ཀྱིས་བརྒྱན་པ་བཟུང་ལག་པ་གཡས་པས་གསེར་གྱི་བྱ་མ་བུམ་
<pb id="11.202a"/>
ཐོགས་ཏེ་དྲང་སྲོང་དེ་ལ་ཆུང་མར་བྱིན་ན་དྲང་སྲོང་གིས་དེ་མ་བླངས་སོ། །དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་མ་སྡུག་ལ་བྲན་མོའི་བུ་ཡིན་ནོ་ཞེས་བཀའ་སྩལ་པས་ཞུམ་ཞུམ་པོར་གྱུར་ནས་ཕྲག་པ་བཅུམ།  མགོ་སྨད་དེ་
སྤོབས་པ་མེད་ཅིང་གཏད་ཁོངས་སུ་ཆུད་ནས་ཅང་མི་སྨྲ་བར་འདུག་གོ། །དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ་བྲམ་ཟེའི་ཁྱེའུ་མ་སྡུག་འདི་བྲན་མོའི་བུ་ཡིན་ནོ་ཞེས་ངས་ཚིག་ཏུ་སྨྲས་པས་ཞུམ་ཞུམ་པོར་གྱུར་ཏེ།  ཕྲག་པ་བཅུམ་ནས་མགོ་
སྨད་དེ་སྤོབས་པ་མེད་ཅིང་གཏད་ཁོངས་སུ་ཆུད་ནས་མི་སྨྲ་བར་གྱུར་གྱིས་མ་ལ་ངས་འདི་ལ་ཕྱིས་གཏམ་འདྲེ་བར་བྱའོ་སྙམ་དུ་དགོངས་ནས།  བྲམ་ཟེའི་ཁྱེའུ་མ་སྡུག་ལ་འདི་སྐད་ཅེས་བཀའ་སྩལ་ཏོ། །བྲམ་ཟེའི་ཁྱེའུ་དཔེར་ན་རྒྱལ་རིགས་གཞོན་ནུ་
དང་།  བྲམ་ཟེའི་བུ་མོར་ལྷན་ཅིག་འདུས་པར་གྱུར་ཏེ།  དེ་གཉིས་ལྷན་ཅིག་འདུས་པ་ལས་ཁྱེའུ་ཞིག་བཙས་ན་དེ་བྲམ་ཟེ་རྣམས་ལས་སྟན་ནམ། ཆུ་འམ།  གསང་ཚིག་གམ།  གདོན་པ་འཐོབ་བམ།  ཀྱེ་གཽ་ཏ་མ་འཐོབ་ལགས་སོ། །དེ་ལ་རྒྱལ་
རིགས་རྣམས་ཀྱིས་རྒྱལ་རིགས་ཀྱི་དབང་བསྐུར་བས་དབང་སྐུར་རམ།  ཀྱེ་གཽ་ཏ་མ་དབང་སྐུར་ལགས་ཏེ།  དེ་ཅིའི་སླད་དུ་ཞེ་ན།  སྤུན་གྱི་བུ་ལགས་པས་རྒྱལ་རིགས་རྣམས་ཀྱིས་ཚ་བོ་དབང་སྐུར་ལགས་སོ། །བྲམ་ཟེའི་ཁྱེའུ་དཔེར་ན་
བྲམ་ཟེ་གཞོན་ནུ་དང་རྒྱལ་རིགས་ཀྱི་བུ་མོར་ལྷན་ཅིག་འདུས་པར་གྱུར་ལ།  དེ་གཉིས་ལྷན་ཅིག་འདུས་པ་ལས་བུ་ཁྱེའུ་ཞིག་བཙས་ན།  དེ་བྲམ་ཟེ་རྣམས་ལས་སྟན་ནམ།  ཆུ་འམ།  གསང་ཚིག་གམ།  གདོན་པ་འཐོབ་བམ།  ཀྱེ་གཽ་ཏ་མ་འཐོབ་
ལགས་སོ། །དེ་ལ་རྒྱལ་རིགས་ཀྱིས་དབང་བསྐུར་བས་དབང་སྐུར་རམ།  ཀྱེ་གཽ་ཏ་མ་དབང་སྐུར་ལགས་ཏེ།  དེ་ཅིའི་སླད་དུ་ཞེ་ན།  ཚ་བོ་ལགས་པའི་སླད་དུ་རྒྱལ་རིགས་རྣམས་ཀྱིས་ཚ་བོ་དབང་སྐུར་ལགས་སོ། །བྲམ་ཟེའི་ཁྱེའུ་དཔེར་ན་
རྒྱལ་རིགས་གཞོན་ནུ་རྒྱལ་རིགས་དག་གིས་ཉེས་པ་འགའ་ཁོ་ནའི་ཕྱིར་སྤྱུགས་པར་གྱུར་ན།  དེ་བྲམ་ཟེ་རྣམས་ལས་སྟན་ནམ།  ཆུ་འམ།  གསང་ཚིག་གམ།  གདོན་པ་འཐོབ་བམ།  ཀྱེ་གཽ་ཏ་མ་འཐོབ་ལགས་སོ། །དེ་ལ་རྒྱལ་རིགས་
<pb id="11.202b"/>
དབང་བསྐུར་བས་དབང་སྐུར་རམ།  ཀྱེ་གཽ་ཏ་མ་དབང་སྐུར་ལགས་ཏེ།  དེ་ཅིའི་སླད་དུ་ཞེ་ན།  ཕུ་ནུ་བོ་ལགས་པའི་སླད་དུ་རྒྱལ་རིགས་རྣམས་ཀྱིས་ཕུ་ནུ་བོ་དབང་སྐུར་ལགས་སོ། །བྲམ་ཟེའི་ཁྱེའུ་དཔེར་ན་བྲམ་ཟེ་གཞོན་ནུ་བྲམ་ཟེ་རྣམས་ཀྱིས་ཉེས་པ་
འགའ་ཁོ་ནའི་ཕྱིར་སྤྱུགས་པར་གྱུར་ན།  དེས་བྲམ་ཟེ་རྣམས་ལས་སྟན་ནམ།  ཆུ་འམ། གསང་ཚིག་གམ།  གདོན་པ་འཐོབ་བམ།  ཀྱེ་གཽ་ཏ་མ་མི་འཐོབ་ལགས་སོ། །དེ་རྒྱལ་རིགས་རྣམས་ཀྱིས་རྒྱལ་རིགས་ཀྱི་དབང་བསྐུར་བས་དབང་སྐུར་རམ། ཀྱེ་གཽ་ཏ་མ་
དབང་མི་སྐུར་ཏེ།  དེ་ཅིའི་སླད་དུ་ཞེ་ན།  བྲམ་ཟེ་གདོལ་པ་ལགས་པའི་སླད་དུ་རྒྱལ་རིགས་རྣམས་བྲམ་ཟེ་དབང་མི་སྐུར་ལགས་སོ། །བྲམ་ཟེའི་ཁྱེའུ་དེ་ལྟར་ན་རུས་དང་རིགས་དང་མནད་ཀྱིས་རྒྱལ་རིགས་རིགས་ཀྱི་མཆོག་ཡིན་གྱི་བྲམ་ཟེ་ནི་མ་ཡིན་ནོ། །བྲམ་ཟེའི་
ཁྱེའུ་མི་མཇེད་ཀྱི་བདག་པོ་ཚངས་པས་ཚིགས་སུ་བཅད་དེ་སྨྲས་པ།  རུས་དང་འབྲེལ་པ་གང་ཡིན་པའི། །རྒྱལ་རིགས་རྐང་གཉིས་ནང་ན་བཙུན། །ལྷ་དང་མི་རྣམས་ནང་ན་ཡང་། །རིགས་དང་ཞབས་སུ་ལྡན་པ་བཙུན། །བྲམ་ཟེའི་ཁྱེའུ་མི་མཇེད་ཀྱི་བདག་པོ་
ཚངས་པ་ཚིགས་སུ་བཅད་དེ་སྨྲས་པ་ནི་ལེགས་པར་སྨྲས་པ་སྟེ་ཉེས་པར་སྨྲས་པ་མ་ཡིན།  ལེགས་པར་བརྗོད་པ་ཡིན་གྱི་ཉེས་པར་བརྗོད་པ་མ་ཡིན་ཏེ་འདི་ལྟར། རུས་དང་འབྲེལ་པ་གང་ཡིན་པའི། །རྒྱལ་རིགས་རྐང་གཉིས་ནང་ན་བཙུན། །ལྷ་
དང་མི་རྣམས་ནང་ན་ཡང་། །རིགས་དང་ཞབས་སུ་ལྡན་པ་བཙུན། །དེ་ཅིའི་ཕྱིར་ཞེ་ན།  བྲམ་ཟེའི་ཁྱེའུ་ང་ཡང་འདི་སྐད་ཅེས་སྨྲས་ཏེ།  རུས་དང་འབྲེལ་བ་གང་ཡིན་པའི། །རྒྱལ་རིགས་རྐང་གཉིས་ནང་ན་བཙུན། །ལྷ་དང་མི་རྣམས་ནང་ན་ཡང་། །
རིགས་དང་ཞབས་སུ་ལྡན་པ་བཙུན། །བྲམ་ཟེའི་ཁྱེའུ་ཇི་སྙམ་དུ་སེམས།  གང་ན་བག་མ་ལེན་པ་དང་།  བག་མ་གཏོང་བ་ཡོད་པ་དེ་ནས་བྲམ་ཟེ་རྣམས་ཀྱིས་སྟན་ནམ།  ཆུ་འམ།  གསང་ཚིག་གམ།  གདོན་པ་འཐོབ་བམ།  ཀྱེ་གཽ་ཏ་མ་གང་ན་
བག་མ་ལེན་པ་དང་།  བག་མ་གཏོང་བ་མཆིས་པ་དེ་ནས་བྲམ་ཟེ་རྣམས་ཀྱིས་སྟན་ནམ།  ཆབ་བམ།  གསང་ཚིག་གམ།  གདོན་པ་འཐོབ་ལགས་སོ། །བྲམ་ཟེའི་ཁྱེའུ་གང་ན་བག་མ་ལེན་པ་དང་། བག་མ་གཏོང་བ་ཡོད་པ་དེ་ན་རིགས་ཀྱིས་སྙེམས་
<pb id="11.203a"/>
པ་ཡང་ཡོད།  རུས་ཀྱིས་སྙེམས་པ་ཡང་ཡོད།  བྲམ་ཟེའི་བུའི་སྙེམས་པ་ཡང་ཡོད་དོ། །བྲམ་ཟེའི་ཁྱེའུ་སེམས་ཅན་རིགས་ཀྱིས་སྙེམས་པས་རྣམ་པར་བཅིངས་པ་དང་།  རུས་ཀྱིས་སྙེམས་པས་རྣམ་པར་བཅིངས་པ་དང་།  བྲམ་ཟེའི་
བུའི་སྙེམས་པས་རྣམ་པར་བཅིངས་པ་ཇི་སྙེད་པ་དེ་དག་རིག་པ་དང་ཞབས་སུ་ལྡན་པ་བླ་ན་མེད་པ་འདི་ཉིད་མངོན་སུམ་དུ་མ་བྱས་པ་མངོན་སུམ་དུ་བྱ་བའི་སྐལ་བ་མེད་ཀྱི་བྲམ་ཟེའི་བུ་རིགས་ཀྱིས་སྙེམས་པ་སྤངས་པ།  རུས་ཀྱིས་སྙེམས་པ་སྤངས་པ།  བྲམ་ཟེའི་བུའི་སྙེམས་པ་
སྤངས་པ་དེ་ལྟར་ན་རིག་པ་དང་ཞབས་སུ་ལྡན་པ་བླ་ན་མེད་པ་འདི་མངོན་སུམ་དུ་མ་བྱས་པ་མངོན་སུམ་དུ་བྱེད་པར་འགྱུར་རོ། །ཤེས་ལྡན་གཽ་ཏ་མ་ལ་བདག་གང་སྔོན་ཡང་མ་བྱུང་།  ཕྱིས་ཀྱང་མ་བྱུང་།  ད་ལྟ་ན་ཡང་མ་མཆིས་པ་དེ་ལྟ་བུ་མངོན་པར་དད་ལགས་
ཀྱིས་ཤེས་ལྡན་གཽ་ཏ་མས་བདག་ལ་ཇི་ལྟར་རིག་པ་དང་ཞབས་སུ་འཚལ་བར་འགྱུར་བ་དེ་ལྟར་ཆོས་བཤད་དུ་གསོལ། བྲམ་ཟེའི་ཁྱེའུ་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །བྲམ་ཟེའི་ཁྱེའུ་སྟོན་པ་དེ་བཞིན་གཤེགས་
པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ།  བདེ་བར་གཤེགས་པ།  འཇིག་རྟེན་མཁྱེན་པ།  སྐྱེས་བུ་འདུལ་བའི་ཁ་ལོ་སྒྱུར་བ།  ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་འཇིག་རྟེན་འདིར་
བྱུང་སྟེ།  དེས་ཆོས་བཤད་པ་ནི་ཐོག་མར་དགེ་བ།  བར་དུ་དགེ་བ།  ཐ་མར་དགེ་བ། དོན་བཟང་པོ།  ཚིག་འབྲུ་བཟང་པོ།  མ་འདྲེས་པ།  ཡོངས་སུ་རྫོགས་པ། ཡོངས་སུ་དག་པ།  རྣམ་པར་བྱང་བ། ཚངས་པར་སྤྱོད་པ་རབ་ཏུ་སྟོན་ཏེ། ཆོས་
དེ་ཁྱིམ་བདག་གམ་ཁྱིམ་བདག་གི་བུས་མཉན་ནས།  དེས་ཆོས་དེ་ཐོས་ནས་དད་པ་རབ་ཏུ་ཐོབ་བོ། །དེ་དག་དད་པ་རབ་ཏུ་ཐོབ་པ་དང་ལྡན་པས་འདི་ལ་སོ་སོ་ཡང་དག་པར་སློབ་པར་བྱེད་དེ།  ཁྱིམ་གྱི་གནས་ནི་ཉམ་ང་བ་རྡུལ་དག་གི་གནས་ཡིན་ནོ། །
རབ་ཏུ་བྱུང་བ་ནི་བླ་ན་མེད་པ་ཡིན་ན།  ཁྱིམ་པ་ཁྱིམ་ན་གནས་པ་རྣམས་ཀྱི་ཇི་སྲིད་འཚོའི་བར་དུ་ཚངས་པར་སྤྱོད་པ་གཅིག་ཏུ་སལ་གྱིས་དག་པ་ཡོངས་སུ་རྫོགས་པ།  ཡོངས་སུ་དག་པ།  རྣམ་པར་བྱང་བ་ནི་སྤྱོད་པ་དཀས། མ་ལ་བདག་གིས་
<pb id="11.203b"/>
སྐྲ་དང་ཁ་སྤུ་བྲེགས་ལ།  གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་ངོ་སྙམ་ནས་དེས་དེ་ལྟར་སོ་སོར་བརྟགས་ཏེ་ལོངས་སྤྱོད་ཀྱི་ཚོགས་མང་ཉུང་དང་།  ཉེ་དུའི་འཁོར་མང་པོ་རྣམས་སྤངས་ཏེ།  སྐྲ་དང་ཁ་སྤུ་
བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་ཚུལ་ཁྲིམས་ལ་གནས་པ་ཡིན།  སོ་སོར་ཐར་པའི་སྡོམ་པས་བསྡམས་པ་ཡིན།  ཆོ་ག་དང་སྤྱོད་ཡུལ་ཕུན་སུམ་ཚོགས་པ་ཡིན་ཁ་ན་མ་ཐོ་བ་ཕྲ་
མོ་ཙམ་ལ་ཡང་འཇིགས་པར་ལྟ་བ་ཡིན།  བསླབ་པའི་གཞི་ཡང་དག་པར་མནོས་ཏེ་སློབ་པ་ཡིན།  དེས་སྲོག་གཅོད་པ་སྤངས་ནས་སྲོག་གཅོད་པ་ལས་སླར་ལོག་པ་ཡིན་ཏེ།  ཆད་པ་སྤངས་པ་ཡིན།  མཚོན་ཆ་སྤངས་པ་ཡིན།  ངོ་ཚ་དང་ལྡན་པ་ཡིན་ཏེ། 
སེམས་ཅན་སྲོག་ཆགས་སུ་གྱུར་པ་ཐམས་ཅད་ལ་ཆུང་ངུ་ན་སྲོག་ཆགས་གྲོག་སྦུར་ཡན་ཆད་ལ་སྲོག་གཅོད་པ་ལས་སླར་ལོག་པ་ཡིན་ནོ། །དེས་མ་བྱིན་པར་ལེན་པ་སྤངས་ནས་མ་བྱིན་པར་ལེན་པ་ལས་སླར་ལོག་པ་ཡིན་ཏེ།  བྱིན་པ་ལེན་པ་ཡིན། 
བྱིན་པ་ལེན་པ་ལ་དགའ་བ་ཡིན། སྦྱིན་པ་ལ་ལྷུག་པར་གཏོང་བ་ལ་དགའ་བ་ཡིན་ཏེ། རྐུན་མ་མ་ཡིན་འདོད་ཆེན་ཅན་མ་ཡིན། གཙང་བ་ཡིན། བདག་ཉིད་བསྲུངས་པས་མ་བྱིན་པར་ལེན་པ་ལས་སླར་ལོག་པ་ཡིན་ནོ། །དེ་མི་ཚངས་པར་སྤྱོད་པ་
སྤངས་ནས་མི་ཚངས་པར་སྤྱོད་པ་ལས་སླར་ལོག་པ་ཡིན་ཏེ། ཚངས་པར་སྤྱོད་པ་ཡིན།  སྤྱོད་པ་ངན་པ་སྤངས་པས་དག་པ་ཡིན། གཙང་བ་ཡིན།  དྲི་ང་བ་མེད་པ་ཡིན།  འཁྲིག་པ་དང་བྲལ་བ་ཡིན།  སྨད་རིམ་གྱི་ཆོས་དང་བྲལ་བ་ཡིན།  མི་ཚངས་
པར་སྤྱོད་པ་ལས་སླར་ལོག་པ་ཡིན་ནོ། །དེ་རྫུན་དུ་སྨྲ་བ་སྤངས་ནས་བརྫུན་དུ་སྨྲ་བ་ལས་སླར་ལོག་པ་ཡིན་ཏེ།  བདེན་པར་སྨྲ་བ་ཡིན།  བདེན་པ་ལ་དགའ་བ་ཡིན།  དད་པ་ཡིན།  ཡིད་ཆེས་པ་ཡིན།  བརྟན་པ་ཡིན་འཇིག་རྟེན་ལ་མི་སླུ་བ་ཡིན་ཏེ། 
བརྫུན་དུ་སྨྲ་བ་ལས་སླར་ལོག་པ་ཡིན་ནོ། །དེ་ཕྲ་མ་སྤངས་ནས་ཕྲ་མ་ལས་སླར་ལོག་པ་ཡིན་ཏེ།  དེ་ཚུ་རོལ་པོ་དག་ལས་མཉན་ཏེ་དེ་དག་དབྱེ་བའི་ཕྱིར་ཕ་རོལ་པོ་དག་ལ་སྨྲ་བ་མ་ཡིན།  ཕ་རོལ་པོ་དག་ལས་མཉན་ཏེ་དེ་དག་དབྱེ་བའི་ཕྱིར་ཚུ་རོལ་པོ་དག་
<pb id="11.204a"/>
ལ་སྨྲ་བ་མ་ཡིན།  བྱེ་བ་རྣམས་སྡུམས་བྱེད་པ་ཡིན། འཐུན་པ་རྣམས་གཟེང་བསྟོད་པ་ཡིན། འཐུན་པ་ལ་དགའ་བ་ཡིན། འཐུན་པ་ལ་མགུ་བ་ཡིན། འཐུན་པར་བྱེད་པའི་ཚིག་སྨྲ་བ་ཡིན་ཏེ། ཕྲ་མ་ལས་ཕྱིར་ལོག་པ་ཡིན་ནོ། །
དེ་ཚིག་རྩུབ་པོ་སྤངས་ནས་ཚིག་རྩུབ་པོ་ལས་སླར་ལོག་པ་ཡིན་ཏེ། དེ་གང་ལ་ཡང་ཚིག་གདུག་པ་དང་།  རྩུབ་པ་དང་། ཕ་རོལ་ལ་མི་སྙན་པ་དང་། ཕ་རོལ་སྤ་གོང་བར་བྱེད་པ་དང་།  སྐྱེ་བོ་མང་པོའི་ཡིད་ལ་མི་འཐད་པ་དང་། སྐྱེ་བོ་མང་པོའི་སྙིང་
དུ་མི་སྡུག་པ་དང་།  སྐྱེ་བོ་མང་པོ་མི་དགའ་བ་དང་།  སྐྱེ་བོ་མང་པོའི་ཡིད་དུ་མི་འོང་བ་དང་།  མཉམ་པར་གཞག་པ་མ་ཡིན་པ་དང་། མཉམ་པར་འཇོག་པར་འགྱུར་བ་མ་ཡིན་པ་དེ་ལྟ་བུའི་ཚིག་སྤངས་པ་ཡིན་མི་ཚུགས་པ་དང་།  རྣར་སྙན་པ་དང་།  སྙིང་ཚིམ་
པར་བྱེད་པ་དང་།  དགའ་བར་བྱེད་པ་དང་།  ཕོ་བྲང་འཁོར་གྱི་སྐད་དང་།  སྙན་ཅིང་འཇེབས་པ་དང་། རྣམ་པར་གསལ་བ་རྣམ་པར་རིག་པར་བྱེད་པ་དང་།  མཉན་པར་འོས་པ་དང་།  མི་རྟེན་པ་དང་འགལ་བ་མ་ཡིན་པ་དང་།  ཐུག་པ་མེད་པ་དང་། སྐྱེ་བོ་
མང་པོ་ལ་སྡུག་པ་དང་།  སྐྱེ་བོ་མང་པོ་མགུ་བ་དང་།  སྐྱེ་བོ་མང་པོ་དགའ་བ་དང་།  སྐྱེ་བོ་མང་པོའི་ཡིད་དུ་འོང་བ་དང་།  མཉམ་པར་བཞག་པ་དང་།  མཉམ་པར་འཇོག་པར་འགྱུར་བ་དེ་ལྟ་བུའི་ཚིག་སྨྲ་བས་དེ་ཚིག་རྩུབ་པོ་ལས་སླར་ལོག་པ་ཡིན་ནོ། །
དེ་ཚིག་ཀྱལ་པ་སྨྲ་བ་སྤངས་ནས་ཚིག་ཀྱལ་པ་ལས་སླར་ལོག་པ་ཡིན་ཏེ།  དེ་དུས་སུ་སྨྲ་བ་ཡིན།  ཡང་དག་པར་སྨྲ་བ་ཡིན།  དེ་ཁོ་ན་ཉིད་སྨྲ་བ་ཡིན།  དོན་སྨྲ་བ་ཡིན།  ཆོས་སྨྲ་བ་ཡིན།  ངེས་པར་སྨྲ་བ་ཡིན།  རྟོགས་པར་སྨྲ་བ་ཡིན།  ཁོང་དུ་ཆུད་
པར་བྱེད་པའི་ཚིག་སྨྲ་བ་ཡིན་ཏེ།  དུས་དང་མ་འདྲེས་པ་དང་།  གླེང་གཞི་དང་བཅས་པ་དང་།  དན་རྟགས་དང་བཅས་པ་དང་།  ཆོས་དང་ལྡན་པ་ཡིན་ཏེ།  དེ་ཚིག་ཀྱལ་པ་སྤངས་ནས་ཚིག་ཀྱལ་པ་ལས་སླར་ལོག་པ་ཡིན་ནོ། །དེ་ཉོ་ཚོང་སྤངས་ནས་
ཉོ་ཚོང་ལས་སླར་ལོག་པ་ཡིན་ཏེ།  དེ་གཞལ་རླུགས་ལ་གཡོ་བྱེད་པ་དང་།  སྲང་ལ་གཡོ་བྱེད་པ་དང་།  ཚད་ལ་གཡོ་བྱེད་པ་སྤངས་ནས་དེ་གཞལ་བླུགས་ལ་གཡོ་བྱེད་པ་དང་། སྲང་ལ་གཡོ་བྱེད་པ་དང་།  ཚད་ལ་གཡོ་བྱེད་པ་ལས་སླར་
<pb id="11.204b"/>
ལོག་པ་ཡིན་ནོ། །དེ་གསུག་ལེན་པ་དང་།  འདྲིད་པ་དང་།  བསྡིགས་ནས་རང་གིར་བྱེད་པ་སྤངས་ནས་གསུག་ལེན་པ་དང་།  འདྲིད་པ་དང་།  བསྡིགས་ནས་རང་གིར་བྱེད་པ་ལས་སླར་ལོག་པ་ཡིན་ནོ། །དེ་གསོད་པ་དང་། འཆིང་བ་དང་།  གཅད་པ་དང་།  དབུག་པ་དང་། 
བརྡེག་པའི་བསམ་པ་སྤངས་ནས་གསོད་པ་དང་།  འཆིང་བ་དང་།  གཅད་པ་དང་། འབིགས་པ་དང་། རྡེག་པའི་བསམ་པ་ལས་སླར་ལོག་པ་ཡིན་ནོ། །དེ་འོད་དང་།  བུད་མེད་ཅན་དང་ལྷན་ཅིག་ཏུ་ཉལ་བ་སྤངས་ནས་འོད་དང་། བུད་མེད་ཅན་དང་ལྷན་ཅིག་ཉལ་བ་ལས་
སླར་ལོག་པ་ཡིན་ནོ། །དེ་ཞིང་གི་གཞི་དང་།  ཁྱིམ་གྱི་གཞི་དང་།  ཚོང་ཁང་གི་གཞི་ལེན་པ་སྤངས་ནས། ཞིང་གི་གཞི་དང་།  ཁྱིམ་གྱི་གཞི་དང་།  ཚོང་ཁང་གི་གཞི་ལེན་པ་ལས་སླར་ལོག་པ་ཡིན་ནོ། །དེ་གླང་པོ་ཆེ་དང་།  རྟ་དང་།  བ་ལང་དང་། ལུག་དང་། བྱ་གག་
དང་།  ཕག་ལེན་པ་སྤངས་ནས་གླང་པོ་ཆེ་དང་།  རྟ་དང་།  བ་ལང་དང་།  ལུག་དང་།  བྱ་གག་དང་།  ཕག་ལེན་པ་ལས་སླར་ལོག་པ་ཡིན་ནོ། །དེ་བྲན་ཕོ་དང་།  བྲན་མོ་དང་།  ལས་བྱེད་པ་དང་།  ཞོ་ཤས་འཚོ་བ་ལེན་པ་དག་སྤངས་ནས་བྲན་ཕོ་དང་།  བྲན་མོ་དང་། 
ལས་བྱེད་པ་དང་། ཞོ་ཤས་འཚོ་བ་ལེན་པ་དག་ལས་སླར་ལོག་པ་ཡིན་ནོ། །དེ་བུད་མེད་དང་། སྐྱེས་པ་དང་།  ཁྱེའུ་དང་།  བུ་མོ་ལེན་པ་སྤངས་ནས་བུད་མེད་དང་།  སྐྱེས་པ་དང་།  ཁྱེའུ་དང་།  བུ་མོ་ལེན་པ་ལས་སླར་ལོག་པ་ཡིན་ནོ། །དེ་གསེར་
དང་། དངུལ་ལེན་པ་སྤངས་ནས།  གསེར་དང་།  དངུལ་ལེན་པ་ལས་སླར་ལོག་པ་ཡིན་ནོ། །དེ་འབྲུ་མ་ཉམས་པ་ལེན་པ་དག་སྤངས་ནས་འབྲུ་མ་ཉམས་པ་ལེན་པ་ལས་སླར་ལོག་པ་ཡིན་ནོ། །དེ་ཟན་གཅིག་པ་ཡིན་ཏེ།  ནུབ་མོ་སྤངས་ཤིང་
དུས་མ་ཡིན་པའི་ཁ་ཟས་སྤངས་པ་ཡིན།  དུས་སུ་རྒྱུ་ཞིང་དུས་སུ་སྤྱོད་པ་ལས་སྦྱོར་བ་ལ་བརྩོན་པ་ཡིན།  དེ་ལུས་ཀྱི་བགོ་བ་རན་པས།  ཆོག་ཤེས་ཤིང་ཚོད་ཟིན་པ་ཡིན།  བསོད་སྙོམས་ལྟོ་འདྲངས་ཀྱིས་ཆོག་ཤེས་ཤིང་ཚོད་ཟིན་
པ་ཡིན།  དེ་ལུས་ཀྱི་བགོ་བ་རན་པས་ཆོག་ཤེས་ཤིང་ཚོད་ཟིན་པ་ཡིན། བསོད་སྙོམས་ལྟོ་འདྲངས་ཀྱིས་ཆོག་ཤེས་ཤིང་ཚོད་ཟིན་པ་ཡིན་པས་གང་དང་གང་དུ་འགྲོ་བ་ན་ལྷུང་བཟེད་དང་བཅས་ཆོས་གོས་དང་བཅས་པར་འགྲོའོ། །དཔེར་ན་
<pb id="11.205a"/>
འདབ་ཆགས་བྱ་གང་དང་གང་དུ་ལྡིང་བ་དེར་འདབ་མ་དང་ཆས་གཤོག་པ་དང་ཆས་ཏེ་ལྡིང་བ་དེ་བཞིན་དུ་དེ་ལུས་ཀྱི་བགོ་བ་རན་པ་ཆོས་གོས་ཀྱིས་ཆོག་ཤེས་ཤིང་ཚོད་ཟིན་པ་ཡིན།  བསོད་སྙོམས་ལྟོ་འདྲངས་ཀྱིས་ཆོག་ཤེས་ཤིང་
ཚོད་ཟིན་པ་ཡིན་ཏེ།  གང་དང་གང་དུ་འགྲོ་བ་དེར་ལྷུང་བཟེད་དང་བཅས།  ཆོས་གོས་དང་བཅས་ཤིང་འགྲོ་བ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ས་བོན་གྱི་ཚོགས་དང་།  འབྱུང་པོའི་
ཚོགས་སྣ་ཚོགས་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ།  རྩ་བའི་ས་བོན་དང་།  སྡོང་བུའི་ས་བོན་དང་།  ཐོར་ཏོའི་ས་བོན་དང་།  འགས་པའི་ས་བོན་དང་།  ལྔ་པ་ནི་ས་བོན་གྱི་ས་བོན་ཉིད་དེ། དགེ་སྦྱོང་དང་བྲམ་ཟེ་རྣམས་
ཀྱི་ས་བོན་གྱི་ཚོགས་དང་།  འབྱུང་པོའི་ཚོགས་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་།  བྲམ་ཟེ་ཁ་ཅིག་དད་པས་སྦྱིན་པ་དག་སྤྱད་ནས་སོགས་འཇོག་སྣ་ཚོགས་
རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ།  ཟས་ཀྱི་སོགས་འཇོག་དང་།  སྐོམ་གྱི་སོགས་འཇོག་དང་།  གོས་ཀྱི་སོགས་འཇོག་དང་།  དྲིའི་སོགས་འཇོག་དང་།  རོའི་སོགས་འཇོག་དང་།  ལོ་མའི་སོགས་འཇོག་དང་།  མེ་ཏོག་གི་
སོགས་འཇོག་དང་།  འབྲས་བུའི་སོགས་འཇོག་སྟེ།  དགེ་སྦྱོང་དང་།  བྲམ་ཟེ་རྣམས་ཀྱི་སོགས་འཇོག་རྣམ་པ་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་། 
བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་གནས་མལ་མཐོན་པོ་དང་།  གནས་མལ་ཆེན་པོ་རྩོམ་པ་ལ་སྦྱོར་བར་བརྩོན་པས་གནས་པར་བྱེད་པ་འདི་ལྟ་སྟེ།  སྟན་དང་།  ཁྲི་དང་།  ཁྲི་སྣམ་བུ་ཅན་དང་།  རས་ཀྱི་སྣམ་བུ་ཅན་དང་། 
སྟན་ནང་ཚངས་ཅན་དང་། རས་ཡུག་ཆེན་དང་།  རས་ཁྲ་བོ་དང་།  པ་ལེ་ལའི་རས་ཀྱིས་གཡོགས་པ་དང་།  གླང་པོ་ཆེའི་འཐབ་སྟན་དང་།  རྟའི་འཐབ་སྟན་དང་།  ངོས་གཅིག་བལ་ལས་བྱས་པ་དང་།  ངོས་གཉིས་བལ་ལས་བྱས་པ་དང་།  སྟོད་བལ་
<pb id="11.205b"/>
ལས་བྱས་པ་དང་།  རྒྱབ་བལ་ལས་བྱས་པ་དང་།  ཀ་ལིང་གི་གོས་ཀྱི་སྟོད་གཡོགས་དང་།  སྟེང་གཡོགས་དང་བཅས་པའི་གོས་དང་།  ཕྱོགས་གཉིས་སུ་སྔས་དམར་པོ་ལས་བྱས་པ་སྟེ།  དགེ་སྦྱོང་དང་།  བྲམ་ཟེ་རྣམས་ཀྱི་མལ་མཐོན་པོ་དང་། གནས་མལ་
ཆེན་པོ་རྩོམ་པ་ལ་སྦྱོར་བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་དགེ་སྦྱོང་དང་།  བྲམ་ཟེ་ཁ་ཅིག་དད་པས་བྱིན་པ་དག་སྤྱད་ནས་ཆ་བ་དང་།  གཞག་པ་རྣམ་པ་སྣ་ཚོགས་རྩོམ་པ་ལ་སྦྱོར་བས་བརྩོན་པར་གནས་པ་འདི་ལྟ་སྟེ།  མཉེ་བ་དང་།  བཀྲུ་བ་དང་།  དྲིལ་
ཕྱི་དང་། ཕྲེང་བ་དང་། དྲི་དང་། བྱུག་པ་དང་། ཁ་དོག་འཆང་བ་དང་། སེན་མོའི་ཁ་དོག་དང་། སོའི་ཁ་དོག་དང་། ཁའི་ཕྱེ་མ་དང་། གདོང་གི་བྱི་དོར་དང་། མེ་ལོང་ལ་ལྟ་བ་དང་། ལག་ངར་བརྒྱན་པ་དང་། གཙུག་ཏོར་འཆིང་བ་དང་། གདུགས་ཀྱི་རྩ་བ་སྦུ་བུ་ཅན་དང་། རལ་གྲི་
དང་། རྔ་ཡབ་ནོར་བུའི་ཡུ་བ་ཅན་དང་། མཆིལ་ལྷམ་ཁྲ་བོ་དང་། གོས་སར་པ་དང་།  རས་སར་པ་ཁ་ཚར་རིང་པོ་ཅན་འཆང་བའི་རང་བཞིན་ཅན་དག་སྟེ།  དགེ་སྦྱོང་དང་།  བྲམ་ཟེ་རྣམས་ཀྱི་གཞག་པ་དང་།  ཆབ་རྣམ་པ་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་
སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་། བྲམ་ཟེ་ཁ་ཅིག་དད་པས་བྱིན་པ་དག་ཡོངས་སུ་སྤྱད་ནས་ལྟད་མོ་སྣ་ཚོགས་རྩོམ་པ་ལ་སྦྱོར་བར་བརྩོན་པ་ལ་གནས་པ་འདི་ལྟ་སྟེ།  གླང་པོ་ཆེས་འགྱེད་པ་དང་། རྟས་འགྱེད་པ་དང་།  ཤིང་རྟས་འགྱེད་པ་དང་། 
དཔུང་བུ་ཆུང་གིས་འགྱེད་པ་དང་།  དབྱུག་པས་འགྱེད་པ་དང་།  ཁུ་ཚུར་གྱིས་འགྱེད་པ་དང་།  ཁྱུ་མཆོག་གིས་འགྱེད་པ་དང་།  མ་ཧེས་འགྱེད་པ་དང་།  རས་འགྱེད་པ་དང་། བྱ་གག་འཐབ་པ་དང་།  མཆིལ་པ་འཐབ་པ་དང་།  འུར་པ་འཐབ་པ་དང་།  བུད་མེད་
འཐབ་པ་དང་།  སྐྱེས་པ་འཐབ་པ་དང་།  གཞོན་ནུ་འཐབ་པ་དང་།  གཞོན་ནུ་མ་འཐབ་པ་དང་།  ཤིང་ལ་འཛེག་པ་དང་། བྲོ་གར་གྱི་ཚོགས་དང་།  ཕྲག་པ་ནས་མཆོང་བ་དང་།  རྒྱལ་མཚན་གྱི་རྩེ་མོ་དང་།  སྟོབས་ཀྱི་མཆོག་དང་།  དམག་གི་ཚོགས་
མང་པོ་ལ་ལྟ་བ་དང་། མང་པོ་འདུས་པ་ལ་ལྟ་བར་འདོད་པ་སྟེ།  དགེ་སྦྱོང་གི་ལྟད་མོ་རྣམ་པ་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་།  བྲམ་ཟེ་ཁ་ཅིག་དད་པས་བྱིན་པ་དག་
<pb id="11.206a"/>
ཡོངས་སུ་སྤྱད་ནས་དེ་སྒྲ་རྣམ་པ་སྣ་ཚོགས་ཉན་པར་རྩོམ་པ་ལ་སྦྱོར་བར་བརྩོན་པ་གནས་པ་འདི་ལྟ་སྟེ།  གླང་པོ་ཆེའི་སྒྲ་དང་།  རྟའི་སྒྲ་དང་།  ཤིང་རྟའི་སྒྲ་དང་། དཔུང་བུ་ཆུང་གི་སྒྲ་དང་།  དུང་གི་སྒྲ་དང་།  རྔ་པ་ཊ་ཧའི་སྒྲ་དང་།  རྔ་བོ་ཆེའི་
སྒྲ་དང་།  རོལ་མོ་སྣ་ཚོགས་པའི་སྒྲ་དང་།  གར་མཁན་གྱི་གླུ་སྒྲ་དང་།  རོལ་མོའི་སྒྲ་དང་།  ཁར་སིལ་གྱི་སྒྲ་དང་།  སེ་གོལ་གྱི་སྒྲ་དང་།  ཐལ་མོའི་སྒྲ་དང་།  བུམ་པའི་སྒྲ་དང་།  རང་བཟོའི་སྒྲ་དང་།  སྙན་ངག་དང་།  ཡི་གེ་སྣ་ཚོགས་དང་།  ཚིག་སྣ་
ཚོགས་དང་།  འཇིག་རྟེན་རྒྱང་པན་པ་དང་ལྡན་པའི་གྲགས་པའི་གཏམ་ཉན་འདོད་པ་དག་སྟེ།  དགེ་སྦྱོང་རྣམས་ཀྱི་སྒྲ་རྣམ་པ་སྣ་ཚོགས་ཉན་པར་རྩོམ་པ་ལ་སྦྱོར་བ་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་།  བྲམ་
ཟེ་ཁ་ཅིག་དད་པས་བྱིན་པ་དག་ཡོངས་སུ་སྤྱད་ནས།  ཨུག་ཤུད་དང་།  ཁྲས་དང་།  ཆོ་ལོ་རྩོམ་པ་ལ་སྦྱོར་བར་བརྩོན་པས་གནས་པ་འདི་ལྟ་སྟེ།  མིག་བརྒྱད་པ་དང་མིག་བཅུ་པ་དང་།  ན་ཡའི་མིག་དང་།  ཕྱོགས་ཕྱོགས་ནས་འགྱེད་པ་དང་། བུམ་པ་
དང་།  སྟོབས་དང་།  སྐྱོད་པ་དང་།  ཕེག་དང་།  ཆོ་ལོ་དང་། ཨུག་ཤུད་དང་།  གུལ་ཚབ་དང་།  ཐུར་མ་དང་།  ལག་བརྒྱན་ནམ། ཇི་ལྟར་སྐུགས་བཙུགས་ནས་འགྱེད་པ་སྟེ།  དགེ་སྦྱོང་རྣམས་ཀྱིས་ཨུག་ཤུད་དང་།  ཁྲས་དང་།  ཆོ་ལོ་རྩོམ་པ་ལ་སྦྱོར་བར་
བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་།  བྲམ་ཟེ་ཁ་ཅིག་དད་པས་བྱིན་པ་དག་ཡོངས་སུ་སྤྱད་ནས་གཏམ་རྣམ་པ་སྣ་ཚོགས་རྩོམ་པ་ལ་སྦྱོར་བར་བརྩོན་པར་གནས་པ་འདི་ལྟ་སྟེ།  རྒྱལ་པོའི་གཏམ་
དང་།  ཆོམ་རྐུན་པའི་གཏམ་དང་།  དམག་གི་གཏམ་དང་།  ཟས་ཀྱི་གཏམ་དང་།  སྐོམ་གྱི་གཏམ་དང་།  གོས་ཀྱི་གཏམ་དང་།  ཚོང་འདུས་ཀྱི་གཏམ་དང་།  སྨད་འཚོང་མའི་གཏམ་དང་།  ལམ་ངན་པར་བརྗོད་པའི་གཏམ་དང་།  རྒྱ་མཚོ་བརྗོད་
པའི་གཏམ་དང་།  ལྗོངས་དང་།  སྣ་ཆེན་པོ་ལ་གཏོགས་པ་བརྗོད་པའི་གཏམ་སྟེ།  དགེ་སྦྱོང་རྣམས་ཀྱི་གཏམ་རྣམ་པ་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་། 
<pb id="11.206b"/>
བྲམ་ཟེ་ཁ་ཅིག་དད་པས་བྱིན་པ་དག་ཡོངས་སུ་སྤྱད་ནས་རྩོད་པ་རྣམ་པ་སྣ་ཚོགས་རྩོམ་པ་ལ་སྦྱོར་བར་བརྩོན་པ་ལ་གནས་པ་འདི་ལྟ་སྟེ།  ཁོ་བོས་ནི་ཆོས་འདུལ་བ་འདི་རབ་ཏུ་ཤེས་སོ། །ཁྱོད་ཀྱིས་ནི་ཆོས་འདུལ་བ་འདི་མི་ཤེས་སོ། །ཇི་ལྟར་ཁོ་
བོས་ཆོས་འདུལ་བ་འདི་ཀུན་ཤེས་པ་ལྟར་ཁྱོད་ཀྱིས་ཀྱང་ཆོས་འདུལ་བ་འདི་ཀུན་མི་ཤེས་སོ། །ཁོ་བོས་ནི་རིགས་པ་དང་ལྡན་པར་ཡིན་གྱི།  ཁྱོད་ཀྱིས་ནི་རིགས་པ་དང་ལྡན་པར་མ་ཡིན་ནོ། །ཁོ་བོས་ནི་འབྲེལ་བར་ཡིན་གྱི་ཁྱོད་ཀྱིས་ནི་འབྲེལ་བར་མ་ཡིན་ཏེ། 
སྔར་སྨྲ་བར་བྱ་བ་ནི་ཕྱིས་སྨྲས། ཕྱིས་སྨྲ་བར་བྱ་བ་ནི་སྔར་སྨྲས་ལ།  ཁྱོད་ཀྱིས་ཧ་ཅང་མྱུར་བར་སྨྲས་པས་མི་གསོལ་ལོ། །བརྩད་པས་མཇུག་བརྟུལ་གྱིས་ཁྱོད་ཀྱིས་བརྩད་པའི་དོན་དུ་སྨྲས་པའི་ཚིག་དེ་ཐོང་ཤིག །ཚར་བཅད་པར་ཤེས་སམ། 
གལ་ཏེ་ལན་ཐེབས་པ་ལྟ་ན་དྲིས་དང་སྨྲོས་ཤིག་ཅེས་བྱ་བ་དགེ་སྦྱོང་རྣམས་ཀྱི་རྩོད་པ་རྣམ་པ་སྣ་ཚོགས་རྩོམ་པ་ལ་སྦྱོར་བར་བརྩོན་པ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་།  བྲམ་ཟེ་ཁ་ཅིག་དད་པས་བྱིན་པ་དག་ཡོངས་
སུ་སྤྱད་ནས་ཕོ་ཉར་འགྲོ་བ་དང་གཏོང་བ་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ། དེ་དག་རྒྱལ་པོའི་འམ།  བློན་པོ་ཆེན་པོ་རྣམས་ཀྱི་འམ།  བྲམ་ཟེ་རྣམས་ཀྱི་འམ། ཁྱིམ་བདག་རྣམས་ཀྱི་འམ།  གྲོང་མི་རྣམས་ཀྱི་འམ།  ཡུལ་མི་རྣམས་ཀྱི་
འམ། ཚོང་དཔོན་རྣམས་ཀྱི་འམ། དེད་དཔོན་རྣམས་ཀྱི་ཕོ་ཉ་ཚུ་བི་ནས་ཁྲིད་དེ་ཕ་བིར་སྣ་འདྲེན་པར་བྱེད་པ་དང་།  ཕ་བི་ནས་ཕོ་ཉ་ཁྲིད་དེ་ཚུ་བིར་སྣ་འདྲེན་པར་བྱེད་པ་སྟེ།  དགེ་སྦྱོང་རྣམས་ཀྱི་ཕོ་ཉར་འགྲོ་བ་དང་གཏོང་བ་ལོག་པའི་འཚོ་
བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་། བྲམ་ཟེ་ཁ་ཅིག་དད་པས་བྱིན་པ་དག་ཡོངས་སུ་སྤྱད་ནས་ཚུལ་འཆོས་པ་དང་། ཁ་གསག་དང་།  གཞོག་སློངས་དང་།  འཐོབ་ཀྱིས་འཇལ་བ་དང་རྙེད་པ་ལས་རྙེད་པ་
སྒྲུབ་པར་བྱེད་དེ།  དགེ་སྦྱོང་རྣམས་ཀྱི་ཚུལ་འཆོས་པ་དང་། ཁ་གསག་དང་། གཞོག་སློངས་དང་། འཐོབ་ཀྱིས་འཇལ་བ་དང་། རྙེད་པ་ལས་རྙེད་པ་སྒྲུབ་པར་བྱེད་པ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་། བྲམ་ཟེ་
<pb id="11.207a"/>
ཁ་ཅིག་དད་པས་བྱིན་པ་དག་ཡོངས་སུ་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ།  གནམ་གྲུམ་པ་དང་།  རྨ་མཚན་དང་།  རྨི་ལམ་གྱི་མཚན་མ་དང་།  མེས་ཚིག་པ་དང་།  ཆུས་རེག་པ་དང་།  བྱི་བས་ཟོས་པ་དང་།  འབེབས་
པ་དང་། ཚིག་སྙན་པ་དང་།  འབྱུང་པོ་ཐམས་ཅད་ཀྱི་སྐད་དང་།  ལུས་ཀྱི་དཔྱད་དང་།  ཁྱིམ་སའི་དཔྱད་དང་།  ནེ་ཙོའི་དཔྱད་དང་།  བྱའི་དཔྱད་དང་། སོར་མོའི་དཔྱད་དང་།  སྦྱོར་བ་དག་བྱེད་དེ།  དགེ་སྦྱོང་རྣམས་ཀྱི་ཡོན་པོའི་དཔྱད་ཀྱིས་ལོག་པའི་འཚོ་བ་དེ་ལྟ་བུ་ལས་སླར་
ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་།  བྲམ་ཟེ་ཁ་ཅིག་དད་པས་བྱིན་པ་དག་ཡོངས་སུ་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ།  ཡུད་ཙམ་རྣམས་ཀྱི་སྦྱོར་བ་དང་།  རྒྱུ་སྐར་རྣམས་ཤར་བ་དང་།  རོ་ཡོངས་སུ་བརྟག་
པ་དང་།  ཞི་བའི་ལས་དང་། རྒྱས་པའི་ལས་དང་། བསང་གཏོར་གྱི་ལས་དང་།  ཡིག་འབྲུ་དང་།  རྩིས་དང་། གྲངས་དང་།  ལག་རྩིས་དང་།  མེ་ལོང་གི་དཔྱད་ལ་སྦྱོར་བར་བྱེད་དེ།  དགེ་སྦྱོང་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་
ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་།  བྲམ་ཟེ་ཁ་ཅིག་དད་པས་བྱིན་པ་དག་ཡོངས་སུ་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ།  གསོ་བའི་དཔྱད་དང་།  རྩ་བའི་སྨན་དང་།  མིག་སྨན་སྦྱིན་པ་དང་།  རོ་སྦྱིན་པ་དང་།  སྨན་
སྦྱིན་པ་དང་།  བུད་མེད་ཀྱི་དཔྱད་དང་།  སྐྱེས་པའི་དཔྱད་དང་།  ཁྱེའུའི་དཔྱད་དང་།  གཞོན་ནུ་མའི་དཔྱད་དང་།  སྨན་ལ་སྦྱོར་བ་བྱེད་པ་སྟེ།  དགེ་སྦྱོང་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་
སྦྱོང་དང་།  བྲམ་ཟེ་ཁ་ཅིག་དད་པས་བྱིན་པ་དག་ཡོངས་སུ་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ།  ནོར་བུའི་མཚན་ཉིད་དང་།  དབྱུག་པའི་མཚན་ཉིད་དང་།  རལ་གྲིའི་མཚན་ཉིད་དང་།  མདའི་མཚན་ཉིད་དང་།  མཚོན་
ཆའི་མཚན་ཉིད་དང་།  གླང་པོ་ཆེའི་མཚན་ཉིད་དང་།  རྟའི་མཚན་ཉིད་དང་།  ཁྱུ་མཆོག་གི་མཚན་ཉིད་དང་།  མ་ཧེའི་མཚན་ཉིད་དང་།  རའི་མཚན་ཉིད་དང་།  ལུག་གི་མཚན་ཉིད་དང་།  བྱ་གག་གི་མཚན་ཉིད་དང་།  འུར་བའི་མཚན་ཉིད་དང་།  མཆིལ་པའི་མཚན་ཉིད་དང་། 
<pb id="11.207b"/>
བུད་མེད་ཀྱི་མཚན་ཉིད་དང་།  སྐྱེས་པའི་མཚན་ཉིད་དང་། གཞོན་ནུའི་མཚན་ཉིད་དང་།  གཞོན་ནུ་མའི་མཚན་ཉིད་དང་།  ཚེ་ཐུང་བའི་རྟགས་དང་།  ཚེ་རིང་བའི་རྟགས་དང་།  སྐལ་བ་ཆུང་བའི་རྟགས་དང་།  སྐལ་བ་ཆེ་བའི་རྟགས་དང་།  བསོད་ནམས་ཆུང་བའི་རྟགས་དང་། 
བསོད་ནམས་ཆེ་བའི་རྟགས་དང་།  དབང་ཆུང་བའི་རྟགས་དང་།  དབང་ཆེ་བའི་རྟགས་དང་།  ཇོ་བོའི་མཚན་ཉིད་དང་།  བྲན་གྱི་མཚན་ཉིད་དེ་དགེ་སྦྱོང་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་། 
བྲམ་ཟེ་ཁ་ཅིག་དད་པས་བྱིན་པ་དག་ཡོངས་སུ་སྤྱད་ནས་ཡོན་པོའི་དཔྱད་ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ།  སྨན་ཟས་གཅིག་ཅར་གཏོང་བ་དང་།  སྦྲེངས་ཏེ་གཏོང་བ་དང་། འཁྲུར་འཇུག་པ་དང་།  ཡར་སྐྱུག་པ་དང་།  མར་འཁྲུ་བ་དང་།  སྣར་
གླུགས་པ་དང་།  དུ་བ་བརྡུབ་པ་དང་།  དུགས་ཀྱི་ལས་དང་།  བད་ཀན་གྱི་དཔྱད་དང་།  ཕོ་བའི་དཔྱད་དང་།  སྨེ་བ་དང་།  ཕོལ་མིག་གི་དཔྱད་དང་།  རི་དགས་འཁྱིལ་པ་དང་།  བྱ་རོག་འཁྱིལ་པ་དང་།  མཁུར་བ་འགུལ་བ་དང་། ལྕེ་སོས་ཚོད་པ་དང་།  རོ་ལངས་དང་། 
རོ་ལངས་ཕྱེད་ལ་སྦྱོར་བར་བྱེད་དེ། དགེ་སྦྱོང་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་དེ་ལྟ་བུ་ལས་སླར་ལོག་པ་ཡིན་ནོ། །མ་སྡུག་འདི་ལྟར་ཡང་དགེ་སྦྱོང་དང་།  བྲམ་ཟེ་ཁ་ཅིག་དད་པས་བྱིན་པ་དག་ཡོངས་སུ་སྤྱད་ནས་ཡོན་པོའི་དཔྱད་
ཀྱི་ལོག་པའི་འཚོ་བས་འཚོ་བར་བྱེད་པ་འདི་ལྟ་སྟེ།  དགུག་པ་དང་།  ཀུན་དུ་དགུག་པ་དང་།  རྣམ་པར་དགུག་པ་དང་།  རྨོངས་པ་དང་།  ཀུན་དུ་རྨོངས་པ་དང་།  རྣམ་པར་རྨོངས་པ་དང་། རྣམ་པར་འཐོར་བ་དང་།  རྣམ་པར་
འཇོམས་པའི་ཆོས་ཅན་དང་།  བདེ་བར་བྱེད་པ་དང་།  སྡུག་བསྔལ་བར་བྱེད་པ་དང་།  མངལ་དུ་འཆགས་པར་བྱེད་པ་དང་།  ཏིལ་གྱི་སྦྱིན་སྲེག་དང་།  འབྲས་ཀྱི་སྦྱིན་སྲེག་དང་། གཟེགས་མའི་སྦྱིན་སྲེག་དང་།  རྫས་ཀྱི་སྦྱིན་སྲེག་དང་། 
སྦྱིན་སྲེག་གི་སྦྱིན་སྲེག་དང་།  ཉི་མ་ལ་བཀུར་སྟི་བྱ་བ་དང་།  སྐར་མ་ལ་བཀུར་སྟི་བྱ་བ་དང་།  ལྷ་ལ་བཀུར་སྟི་བྱ་བ་དང་།  བཀུར་སྟིའི་གནས་ཆེན་པོ་ལ་བཀུར་སྟི་བྱེད་པ་སྟེ།  དགེ་སྦྱོང་རྣམས་ཀྱི་ཡོན་པོའི་དཔྱད་ཀྱི་ལོག་པའི་འཚོ་བ་
