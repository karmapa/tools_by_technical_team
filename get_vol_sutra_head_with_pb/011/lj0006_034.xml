<pb id="11.67b"/>
ཞིག་ན་སྨན་ཆེན་པོས་རྒྱལ་རིགས་དབུལ་པོ་བསྙེན་ཅིང་ལོངས་སྤྱོད་བགོས་ཏེ་བྱིན་པ་དེ་དག་གིས་རྒྱལ་པོའི་མི་རྣམས་ལ་བདག་ཅག་གིས་འདི་བསད་ཀྱིས་ཁྱེད་ཅག་སླར་ལོག་ཤིག་ཅེས་སོ།།              །།འདུལ་བ་ཕྲན་ཚེགས་ཀྱི་གཞི། 
<bampo n="6.34" zh="11.167"/>བམ་པོ་སུམ་བཅུ་རྩ་བཞི་པ།  ཅི་ཙམ་ན་དེ་གྲོང་ཁྱེར་ནས་བྱུང་བ་དང་།  བྲམ་ཟེ་མོང་རྟུལ་ཞེས་བྱ་བས་གོས་ཀྱི་མཐའ་མ་ནས་འཇུས་ནས་ཁྱོད་ཀྱིས་ནས་བྲེ་གང་སྦྱིན་པར་བྱས་པ་དེ་བྱིན་ལ་སོང་ཤིག་ཅེས་ཟེར་རོ། །སྨན་ཆེན་པོས་གནས་དེར་ཚིགས་
སུ་བཅད་དེ་སྨྲས་པ། རྒྱལ་པོ་གྲོགས་སུ་འགྱུར་བ་མེད། །གདོལ་པ་ལ་ནི་བཤེས་པ་མེད། །བུད་མེད་རྣམས་ལ་གསང་མི་བརྗོད། །རྨ་བྱའི་ཤ་ནི་བཟའ་མི་བྱ། །བྲམ་ཟེ་མོང་རྟུལ་པོ་ཡི་ནི། །ནས་བྲེ་གང་ཡང་འཆགས་མི་བྱ། །དེས་དེ་སྐད་སྨྲ་ཞིང་སོང་བ་དང་། 
དེ་ནས་གཤེད་མ་མི་རྣམས་ཀྱིས་སྨྲས་པ།  སྨན་ཆེན་པོ་དེ་ཅི་ཁྱོད་ཤེས་པ་དང་རྣམ་པར་ཤེས་པ་ཕུན་སུམ་ཚོགས་པ་ཡིན་ན་བླ་བར་བྱེད་དམ། སྨན་ཆེན་པོས་སྨྲས་པ།  ཁོ་བོ་ནི་མི་བླ་སྟེ།  འོན་ཀྱང་དེ་ཅི་བླ།  དེས་སྨྲས་པ།  ལྷ་བདག་མི་བླ་སྟེ།  འོན་ཀྱང་
བདག་སྡུག་བསྔལ་གྱིས་ཉམ་ཐག་ནས་དགོས་པ་སྨྲའོ། །དེ་ཅི་ཡིན།  དེས་སྨྲས་པ།  རྒྱལ་པོ་གྲོགས་སུ་འགྱུར་བ་མེད་ཅེས་བྱ་བ་རྒྱ་ཆེར་རོ། །དེས་ཡང་སྨྲས་པ།  ལྷ་གསོལ་བ་འཚལ་ན་རེ་ཤིག་གསན་དུ་གསོལ།  བདག་གིས་རྒྱལ་པོ་
གྲོགས་སུ་འགྱུར་བ་མེད་ཅེས་གང་སྨྲས་པ་ནི་སྔོན་ལྷ་གྲོང་ངམ།  གྲོང་ཁྱེར་རམ།  ཚོང་བརྡལ་རྣམས་ཀྱི་དོན་གང་ལ་ཡང་མི་མངའ་བར་གྱུར་ཏེ།  ཁྱོད་གང་གི་ཕྱིར་དེ་སྐད་སྨྲ་བ་སྨྲས་པ་དེའི་དོན་ཁྱོད་ཀྱིས་མ་གོ་བར་ཟད་དོ། །དེ་རྣམས་སོང་སྟེ། 
རྒྱལ་པོ་སྐྱེད་པ་ལ་སྨན་ཆེན་པོ་ཅི་ཞིག་བླ་ན་དེ་བླ་བ་ཟློས་སུ་སྩལ་བར་གསོལ་ཞེས་སྨྲས་སོ། །དེ་ནས་རྒྱལ་པོས་བོས་ནས་དྲིས་པ།  ཞལ་ཟས་དང་།  བཏུང་བ་དང་།  སླས་གང་དག་ལགས་པ་དེ་ལ་མངའ་བ་ལས་ལྷ་དེང་ས་ལ་དབང་བའི་རྒྱལ་
པོ་དང་།  རྒྱལ་སྲིད་དང་།  དཔུང་དང་།  མཛོད་དང་། དམག་ལ་མངའ་མཛད་པར་གྱུར་པ་གང་ལགས་པ་དེ་ལྟ་བུ་བདག་གིས་བགྱིས་ན་བདག་ལ་ཁྱོད་ཀྱིས་སྔོན་བྱས་པ་གཟོ་བ་ཉིད་མ་དགོངས་པར་ལྷས་དགུམ་དུ་བཏང་བས་དེའི་སླད་དུ་བདག་
<pb id="11.68a"/>
འདི་སྐད་དུ་རྒྱལ་པོ་གྲོགས་སུ་འགྱུར་བ་མེད་ཅེས་མཆིའོ། །གདོལ་པ་ལ་ནི་བཤེས་པ་མེད་ཅེས་བགྱི་བ་ནི་ལྷ་གདོལ་པ་མལ་དང་གོས་དང་བྲལ་བ་འདི་རྒྱལ་པོ་སྐྱེད་པས་བདག་ལ་འཚོ་བའི་ཡོ་བྱད་བྱིན་ན་དེས་བདག་འཚོ་བར་བྱའོ་སྙམ་
ནས་ལྷའི་དྲུང་དུ་མཆིས་པ་ལས་ལྷས་ཡོངས་སུ་མ་བཟུང་ངོ་། །བདག་གིས་ནི་བཀྲེན་པའོ་སྙམ་པ་དང་།  ཡུལ་ནས་འཁྱམས་པའོ་སྙམ་ནས་བགོ་བཤའ་བགྱིས་པ་ལས་འདི་ལྟར་དེང་སང་བདེ་བར་གྱུར་པ་ལགས་ན་དེང་བདག་དགུམ་པའི་སླད་དུ་
ཆས་པས་དེའི་སླད་དུ་བདག་འདི་སྐད་དུ་གདོལ་པ་ལ་ནི་བཤེས་པ་མེད་ཅེས་མཆིའོ། །བུད་མེད་རྣམས་ལ་གསང་མི་བརྗོད་ཅེས་བགྱི་བ་ནི་རྒྱལ་པོ་དུས་གཅིག་ན་འཁོར་གྱི་ནང་དུ་བཞུགས་ནས་ཚིག་འདི་སྐད་དུ་ཇི་ལྟར་སུ་ལ་ཡིད་བཅུགས་པར་
བྱ་ཞེས་གསུངས་པ་དང་། དེ་ན་བློན་པོ་རྣམས་ཀྱིས་ཕ་དང་། མ་དང་།  སྲིང་མོ་དང་།  ནེའུ་ལྡངས་རྣམས་ལའོ་ཞེས་གང་ལ་སྨྲ་བར་བགྱི་བ་དེ་སྨྲས་སོ། །ལྷས་ཀྱང་ཆུང་མ་ལ་བརྗོད་པར་བྱ་སྟེ།  འདི་ལྟར་ཆུང་མ་ནི་ལུས་ཀྱི་ཕྱེད་ཡིན་པས་
དེའི་ཕྱིར་བརྗོད་པར་བྱའོ་ཞེས་གསུངས་སོ། །དེ་ནས་བདག་གིས་དོན་འདི་ལྷའི་སྤྱན་སྔར་བབ་པར་བགྱིའོ་སྙམ་ནས་བགམ་པའི་སླད་དུ་རྒྱལ་པོའི་རྨ་བྱ་སྦས་ནས་རྨ་བྱ་གཞན་ཞིག་བླངས་ཏེ་འཚལ་ལོ། །སླས་ལས་ཀྱང་སླས་ཆེ་གེ་མོ་ཞིག་
ལས་རྒྱན་བཙལ་ཏེ་སྨད་འཚོང་མ་ཆེ་གེ་མོ་ཞིག་གི་མགུལ་དུ་བཏགས་ནས་ཁྱིམ་དུ་བཞག་སྟེ་ལྷ་སྨད་འཚོང་མ་དེ་ཡང་གཟིགས་སུ་གསོལ། དེ་ནས་རྒྱལ་པོས་བཀུག་ནས་སླས་དང་། སྨད་འཚོང་མ་ཕྱོགས་གཅིག་ཏུ་གཞག་སྟེ་གཉི་ག་
བལྟས་ན།  རྟགས་དང་།  ཁ་དོག་དང་།  ཚུལ་དང་།  དབྱིབས་མཚུངས་ཏེ་གཅིག་ལ་ཡང་ཁྱད་པར་དམིགས་པ་མ་ཡིན་ལ་ཅིག་ཤོས་ལ་ཡང་མ་ཡིན་ནོ། །དེ་ནས་རྒྱལ་པོས་བརྟགས་ནས་བདག་གིས་སྨན་ཆེན་པོ་ནི་ཉེས་པ་མེད་པར་ཁོང་དུ་
ཆུད་དོ། །བྲམ་ཟེ་མོང་རྟུལ་པོ་ཡི་ནི། །ནས་བྲེ་གང་ཡང་ཆགས་མི་བྱ། །ཞེས་གང་སྨྲས་པ་ནི་བདག་ལྷས་དགུམ་པར་བཏང་ནས་གཤེད་མ་པ་རྣམས་ཀྱིས་ཁྲིད་པ་ན་དེས་ནས་བྲེ་གང་བྱིན་ཅིག་ཅེས་ནས་བྲེ་གང་གི་དོན་དུ་གོས་ཀྱི་མཐའ་
<pb id="11.68b"/>
ནས་བཟུང་བས་དེའི་སླད་དུ་བདག་གིས་དེ་སྐད་སྨྲས་སོ། །དེ་ནས་རྒྱལ་པོ་དོན་དེ་ཐམས་ཅད་མངོན་སུམ་དུ་བསྟན་པས་དགའ་སྟེ་བཀྲོལ་ནས་བཀུར་སྟི་ཆེན་པོས་བཀུར་སྟི་བྱས་སོ། །དེ་ནས་རྒྱལ་པོ་ལ་ཕྱག་བྱས་ནས་གསོལ་པ།  ལྷ་ཁྱོད་ཀྱིས་
བུད་མེད་རྣམས་ཀྱི་གསང་གཟིགས་སམ། ཁྱོད་ཀྱི་སྲས་མོ་ནི་བདག་ལ་ཡོང་དགོས་པ་མ་མཆིས་སོ། །འོན་ཀྱང་རིགས་དང་།  གཟུགས་དང་ངང་ཚུལ་དང་། ཤེས་རབ་བདག་དང་འདྲ་བ་དེ་ཁོ་ན་ལྟ་བུའི་མཆིས་བྲང་ཞིག་བླང་བར་བགྱིའོ། །
དེས་རྒྱལ་པོ་ལ་གནང་བ་གསོལ་ནས་བདག་ཉིད་བྲམ་ཟེའི་ཆ་བྱད་དུ་བྱས་ཏེ་ལག་པ་གཡས་པ་བྱ་མ་བུམ་ཐོགས།  ལུས་མཆོད་ཕྱིར་ཐོགས་ཀྱིས་མཛེས་པར་བྱས།  ལུས་ལ་རི་དགས་ཀྱི་ལྤགས་པ་གོས་སུ་བགོས།  གདོང་ལ་བྱུགས་
རིས་གསུམ་བྱས་ནས་རི་འོར་ནགས་ཀྱི་ཚང་ཚིང་ཅན་ག་ལ་བ་དེར་བུ་མོ་བཙལ་བའི་ཕྱིར་ཆས་སོ། །ཇི་ཙམ་ན་ལམ་གྱི་བར་དུ་གྲོང་ཞིག་ཏུ་མུན་སྲོས་པར་གྱུར་ཏོ། །ཐ་གི་ཙམ་ན་བྲམ་ཟེ་ཞིག་གིས་དྲིས་པ་གང་ནས་འོངས།  དེས་སྨྲས་པ། 
ལུས་འཕགས་པའི་ལྗོངས་ནས་སོ། །གང་དུ་འགྲོ་བར་སེམས།  ནགས་ཀྱི་ཚང་ཚིང་ཅན་དུའོ། །ཅི་གང་གི་ཁྱིམ་དུ་བྲང་གདབ་པའི་ངོ་ཤེས་འགའ་ཁྱོད་ལ་ཡོད་དམ།  དེས་སྨྲས་པ་མེད་དོ། །དེ་ནས་དེས་ཁྱིམ་དུ་ཁྲིད་དེ་ཚུལ་དང་འཐུན་
པའི་འབྱོར་པས་ཕུ་དུད་བྱས་སོ། །དེས་དེའི་ཆུང་མ་ལ་ཡང་འདི་ནི་སྐྱེས་པ་གཞན་ལ་ཆགས་པས་རུང་བ་མ་ཡིན་ནོ་ཞེས་འཕྲིགས་སོ། །དེ་ཕྱི་དེ་ཉིན་དྲིས་ནས་ཆས་པ་དང་། བྲམ་ཟེས་ཀྱང་སྨྲས་པ།  གྲོགས་པོ་བདག་གི་ཁྱིམ་འདི་སྟེ། 
ཕན་ཚུན་འགྲོ་བའི་ཚེ་ཕྱིན་པ་ན་རང་གི་ཁྱིམ་བཞིན་དུ་སོམས་ཤིག །དེ་བཞིན་བགྱིའོ་ཞེས་སྨྲས་ནས་ཆས་སོ། །ཇི་ཙམ་ན་ལམ་གྱི་བར་ཞིག་ན་ནས་ཀྱི་ཞིང་ཞིག་ཡོད་པ་དེ་ན་བུ་མོ་གཟུགས་བཟང་ཞིང་བལྟ་ན་སྡུག་པ།  རིགས་བཙུན་པ་
ཤིན་དུ་ཞི་བ་དང་ལྡན་པ་ཞིག་མཐོང་ངོ་། །མཐོང་ནས་ཀྱང་དེའི་ཡིད་དེ་ལ་ཞེན་ཏོ། །དེ་ནས་དྲིས་པ།  བཟང་མོ་ཁྱོད་གང་ཞིག་ཡིན།  སུའི་ཡིན།  ཁྱོད་ཀྱི་མིང་ཅི། དེས་སྨྲས་པ།  ས་གའོ། །ཁྱོད་སུའི་ཡིན།  སྨྲས་པ། 
<pb id="11.69a"/>
གང་ཞིག་གྲོང་ཐམས་ཅད་ཀྱི་ཤིང་སྒྲུབ་པར་བྱེད་པའིའོ། །དེ་ནས་སྨན་ཆེན་པོས་བསམས་པ།  འདི་བྱད་ནི་བཟང་མོ་ཞིག་ཡིན་ན་ད་རེ་ཤིག་བློ་ཅི་འདྲ་བ་བློ་བགམ་པར་བྱའོ་སྙམ་མོ། །དེ་ནས་དེ་གྲོ་ཞིང་ཞིག་ཏུ་ཞུགས་ཏེ་
ལག་པ་བསྒྲེང་ནས་ལག་པ་ཕངས་པར་བྱ་བའི་ཕྱིར་རྐང་པས་གྲོ་ཕུར་བ་དང་།  དེ་ནས་ས་གས་སྨྲས་པ།  མཁན་པོ་ཇི་ལྟར་ལག་པ་ཕངས་པ་དེ་བཞིན་དུ་ཁྱོད་རྐང་པ་གཉིས་ཀྱང་ཕངས་པར་གྱིས་ཤིག །དེས་བསམས་པ།  བུ་མོ་འདི་
ནི་མཛངས་མ་ཞིག་གོ་སྙམ་མོ། །དེ་ནས་ཡང་བྲམ་ཟེས་བགད་ནས་སྨྲས་པ། བུ་མོ་ཁྱོད་ཀྱིས་རྣ་ཆ་གདུབ་ཀོར་གདུ་གུ་ཞིག་སྟེ་ཤིན་ཏུ་ལྷང་ངེའོ། །ས་གས་སྨྲས་པ།  མཁན་པོ་རྣ་བ་གཉིས་དགབ་པའི་སླད་དུའོ། །དེ་ནས་སྨན་ཆེན་
པོས་སྨྲས་པ།  བུ་མོ་བྱད་བཟང་ཞིང་བལྟ་ན་སྡུག་པ་མཛེས་པ་ཡིན་ནོ། །ས་གས་སྨྲས་པ།  གྲོང་གི་བདག་པོ་རྣམས་ཀྱི་བཀའ་དྲིན་གྱིས་སོ། །ཅུང་ཞིག་འདུག་ནས་སྨྲས་པ། ཁྱོད་ཀྱི་ཕ་གར་སོང་། བུ་མོས་སྨྲས་པ།  ལམ་གཅིག་
གཉིས་སུ་བགྱིད་དུ་མཆིས་ཏེ་ཚེར་མའི་ཡལ་ག་བསྡུས་ནས་ལམ་གཅོད་པར་བགྱིད་དོ། །དེས་ན་སྐྱེ་བོ་དག་ཤུལ་གཉིས་པ་བགྱིད་དོ། །ཁྱོད་ཀྱི་མ་ཡང་གར་སོང་།  ཞིང་ཐོགས་ནས་ས་བོན་གྱི་ཕྱིར་མཆིས་སོ། །བུ་མོ་ངའི་ཆུང་མ་
བྱ་འམ། བུ་མོས་སྨྲས་པ། གལ་ཏེ་གྲོང་གི་བདག་པོ་བཏུབ་ནའོ། །དེས་སྨྲས་པ།  ནགས་ཀྱི་ཚང་ཚིང་ཅན་དུ་ལམ་གང་ནས་འགྲོ་ན་བདེ་བ་དང་མི་འཁྱོག་པ་དེ་སྟོན་ཅིག །ཡང་སྨྲས་པ།  ནགས་ཀྱི་ཚང་ཚིང་ཅན་གྱི་
ལམ། །ཚེར་མ་མེད་ཅིང་ཐིབས་པོ་མེད། །བདེ་ཞིང་མི་འཁྱོག་འཇམ་པ་ནི། །གང་ནས་བདག་འགྲོ་དྲིས་པ་སྟོན། །དེས་དེ་ལ་ལམ་འཁྱོག་པ་ཞིག་བསྟན་ནས། ལམ་གཞན་ནས་མདུན་དུ་རྒྱུགས་ཏེ།  རྫིང་བུ་ཞིག་ཏུ་གོས་
རྣམས་ཕུད་ནས་མིག་ཡ་གཅིག་བཙུམས་ཏེ་ཅི་ངོ་ཤེས་སམ།  འོན་ཏེ་མ་ཡིན་ཞེས་གློ་གཅིག་གིས་སྙེས་ཏེ་འདུག་གོ། །ཡང་སྨྲས་པ།  གང་གིས་ཟ་བགྱིད་དེ་ནས་བཞུད། །གང་གིས་ཟ་བར་མི་བགྱིད་པ། །དེ་ནི་དོར་བར་བགྱིས་ནས་སུ། །ཟན་གྱི་ནགས་སུ་
<pb id="11.69b"/>
བཞུད་པར་མཛོད། །དེ་ནས་སྨན་ཆེན་པོས་ཇི་སྐད་བསྟན་པའི་ལམ་ནས་སོང་བ་དང་།  ཅི་ཙམ་ན་རྒྱང་རིང་པོ་ནས་དེ་ངོ་ཤེས་ནས་སྨྲས་པ།  རས་བལ་ཐགས་སུ་བཏགས་པ་མི་བདོག་པས། །མ་བཀལ་ཐགས་སུ་མ་བཏགས་གྱོན་བྱེད་པ། །
མཛེས་ལྡན་གཡོན་པའི་མིག་ཅན་གང་ནས་ནི། །མེ་ཏོག་གྲོང་དུ་འགྲོ་བ་བདག་ལ་སྟོན། །དེ་ནས་བུ་མོས་ཅུང་ཞིག་བགད་ནས་སྨྲས་པ།  འདིར་ནི་གཡོན་པའི་ལམ་འོར་ལ། །གང་ན་ཡོས་ནི་ཡོད་པ་དང་། །པ་ལ་ཤ་ཡི་མེ་ཏོག་རྒྱས། །དེ་ནས་བྲམ་ཟེ་བཞུད་དུ་
གསོལ། །དེ་སོང་སོང་སྟེ་ཕྱིན་ནས་སྨྲས་ཏེ་ས་གའི་ཕའི་ཁྱིམ་དུ་སོང་ན་དེའི་ཕ་མ་མི་སྣང་ངོ་། །དེ་ནས་གྲོང་གི་བདག་པོ་རྣམས་ལ་སྨྲས་པ།  གལ་ཏེ་ཁྱོད་ཀྱིས་གནང་ན་ས་ག་འདི་བདག་གི་ཆུང་མ་བགྱིད་དོ། །ཚིག་དེ་སྨྲས་མ་ཐག་ཁོ་ནར་གྲོང་གི་བདག་
པོ་དེ་ཐམས་ཅད་ཀྱིས་ཚིག་འཐུན་པར་བྲམ་ཟེ་ངན་པ་སློངས་མོ་པ་ཁྱོད་གང་ངེད་ཀྱི་ས་ག་ལྷའི་བུ་མོ་འདྲ་བ་སློང་བ་ངོ་མི་ཚ་འམ། ཡུལ་འདི་ནས་ཡེ་སོང་ཤིག །ཁྱོད་ལ་ཁྱི་མི་སྲུན་པ་དག་ཟར་བཅུག་ག་རེ་ཞེས་སྤྱོས་སོ། །དེ་སྐྱེ་བོས་བསྐྲད་ནས་དེ་ཁོ་ནའི་དྲུང་
དུ་སོང་བ་དང་།  ས་གས་རྒྱང་རིང་པོ་ནས་མཐོང་ནས་བྱོན་པ་ལེགས་སོ་ཞེས་སྨྲས་སོ། །དེ་ནས་སྨན་ཆེན་པོས་དེ་རྣམས་ཀྱིས་དེའུ་བརྡེགས་སོ་ཞེས་གྲོང་གི་བདག་པོ་རྣམས་ཀྱི་གཏམ་སྨྲས་པ་དང་།  ས་གས་སྨྲས་པ།  ཁྱོད་ཀྱིས་ཇི་ལྟར་རམ་ཐབས་ཅི་
ཞིག་གིས་སྨྲས། དེ་ནས་སྨན་ཆེན་པོས་གཏམ་ཇི་ལྟ་བ་བཞིན་དུ་བསྙད་པ་དང་།  དེ་ནས་ས་གས་སྨན་ཆེན་པོ་ལ་སྨྲས་པ།  བྲམ་ཟེ་ཆེན་པོ་ཁྱོད་ཐ་གི་མི་སྒོམ་མོ། །བུ་མོ་བསླང་བ་ཇི་ལྟར་ཁྱོད་ཀྱིས་མཛད་པ་དེ་ལྟར་བགྱི་འམ།  བྲམ་ཟེས་
སྨྲས་པ།  གཞན་དུ་ཇི་ལྟར་བྱ།  བུ་མོས་སྨྲས་པ། རེ་ཤིག་སྔར་ཉེ་བར་བཞུད་དོ། །དེ་ནས་རྗེས་སུ་འཐུན་པར་བགྱིའོ། །རྗེས་སུ་འཐུན་པར་བགྱིས་ནས་མགྲོན་དུ་འབོད་ཅིང་ཟས་སྐོམ་བདའ་བའི་སྟོན་མོས་སྟོན་ཏེ་སླད་ཀྱིས་ཁྱོད་ཀྱི་
བགྱི་བ་གང་ལགས་པ་དེ་བགྱི་མོད།  དེས་སོང་སྟེ་ཇི་སྐད་བསྟན་པ་བཞིན་དུ་གྲོང་གི་བདག་པོ་རྣམས་ཁ་ཟས་ཀྱི་རྣམ་པ་བསོད་པས་སྟོན་ཏོ། །དེ་ནས་ལངས་ཏེ་ས་ག་བསླངས་པ་དང་།  དེ་རྣམས་ཀྱིས་དེང་ཁྱོད་ཀྱི་ཡིད་ལ་བསམས་
<pb id="11.70a"/>
པ་བཞིན་རྫོགས་པར་བྱའོ་ཞེས་ཁས་བླངས་སོ། །དེ་ལྟ་བུའི་དོན་ལ་ཞུགས་པ་ན་ཐ་གི་ཙམ་ན་དེའི་ཕ་མ་འོངས་སོ། །དེ་ནས་སྨན་ཆེན་པོ་དང་གྲོང་གི་བདག་པོས་ཕ་མ་ལ་གསོལ་བ་བཏབ་པ་དང་སྨྲས་པ།  དོན་དེ་
བསམས་དགོས་སོ། །དེ་ནས་གྲོང་གི་བདག་པོ་རྣམས་ཀྱིས་སྨྲས་པ།  འདི་ལ་ཅི་བསམ་དུ་ཡོད།  བྲམ་ཟེ་གཞོན་ནུ་བྱད་བཞིན་བཟང་ཞིང་བལྟ་ན་སྡུག་ལ་བསྟན་བཅོས་མང་པོ་ཤེས་ཤིང་རིག་བྱེད་དང་རིག་བྱེད་ཀྱི་ཡན་ལག་གི་ཕ་རོལ་
དུ་སོན་པ་ཞིག་ཡིན་པས་ཅིར་ཡང་མི་འགྱུར་གྱིས་བྱིན་ཅིག །དེ་ནས་སྨན་ཆེན་པོས་ཀྱང་བྲམ་ཟེ་རྣམས་བོས་ནས་བུ་མོ་བླང་བར་བྱས་སོ། །དེ་ནས་ཉི་མ་གཞན་ཞིག་ལ་གྱོས་པོ་དང་སྒྱུག་མོ་བོས་ནས་བཀུར་སྟི་བྱས་ཏེ་གོས་བསྐོན་ནས་
གཉོད་བཅུག་སྟེ་ལུས་འཕགས་སུ་སྐྱེད་པའི་དྲུང་དུ་ཆས་སོ། །དེ་ནས་འགྲོ་བ་ན་དེ་བྲམ་ཟེ་ཞིག་གིས་བཅུ་བཞི་པའི་སྟོན་མོས་སྟོན་ཏེ་ཡོན་དུ་ནས་བྲེ་གང་བྱིན་ནོ། །དེས་ནས་བྲེ་གང་གོས་ཀྱི་མཐའ་མར་ཕུར་ཏེ་གྲོགས་པོའི་ཁྱིམ་དུ་སོང་ནས་སྒོ་
བརྡུངས་པ་དང་།  བྲམ་ཟེ་མོས་སྨྲས་པ།  དེ་སུ་ཞིག །དེས་སྨྲས་པ།  ང་ནི་ཁྱོད་ཀྱི་ཁྱིམ་ཐབ་ཀྱི་གྲོགས་པོ་དེ་ཡིན་ནོ། །དེས་སྨྲས་པ།  འདི་ན་དེ་ཡང་མེད་ལ་འགའ་ཡང་མེད་པས་ཁྱིམ་བདག་དེ་མེད་པར་སྐྱེས་པ་གཞན་ཁྱིམ་དུ་འཇུག་དུ་
མི་རུང་གིས་གཞན་ཞིག་ཏུ་བྲང་ཐོབ་ཤིག །ཅི་ཙམ་ན་སྨན་ཆེན་པོས་བདག་ཅིའི་ཕྱིར་འཇུག་ཏུ་མི་སྟེར་སྙམ་དཔྱད་ན་རེ་ཤིག་ན་སྐྱེས་པ་གཞན་བཅུག་པར་མཐོང་ངོ་། །དེ་ནས་སྨན་ཆེན་པོས་སྨྲས་པ།  འདིས་འཇུག་ཏུ་མ་སྟེར་བ་ནི་རུང་ངོ་། །
དེ་དེ་ལྟར་སེམས་པ་དང་།  ཐ་གི་ཙམ་ན་བྲམ་ཟེ་དེ་གྲོང་གཞན་ཞིག་ནས་འོངས་ནས་སྒོར་བོས་པ་དང་།  དེས་ཁྱོའི་སྒྲ་ཐོས་ནས་དེ་ཇི་ལྟར་བྱ་སྙམ་ནས་མི་དགའ་སྟེ་དེ་སྤྱད་དུ་བཅུག་གོ། །དེ་ནས་གཉི་ག་ཞུགས་ནས་བདེ་བར་
འཁོད་དོ། །ཅི་ཙམ་ན་སྨན་ཆེན་པོས་བྲམ་ཟེ་མོ་ལ་སྨྲས་པ།  ནས་འདི་དག་གར་གཞག །བྲམ་ཟེ་མོས་སྨྲས་པ།  ས་ལའོ། །བྲམ་ཟེས་སྨྲས་པ།  བྱི་བས་ཟོས་པར་འོང་མོད་དེས་མལ་གྱི་འོག་དང་ཁྱིམ་གྱི་གྲ་ཕན་ཚུན་དུ་བརྟགས་ན་དེ་མི་སྣང་ངོ་། །
<pb id="11.70b"/>
ཐ་གི་ཙམ་ན་ཕྱོགས་གཅིག་ན་སྦྱང་ཞིག་སྣང་བ་དང་།  དེས་དེ་ནི་འདི་ན་ཡོད་དོ་སྙམ་མོ། །དེ་ནས་སྨན་ཆེན་པོས་སྨྲས་པ།  སྦྱང་འདིར་ནས་བླུགས་སོ། །བྲམ་ཟེ་མོས་སྨྲས་པ།  འདི་ན་བདག་གི་ནོར་གཅེས་པ་ཡོད་ན་འདིར་ནས་ཇི་ལྟར་
བླུགས།  དེ་ནས་ཁྱོས་སྨྲས་པ།  བྲམ་ཟེ་མོ་སྐྱོན་ཅན་དེ་སྣོད་གང་ཡང་རུང་བ་ཞིག་ཏུ་བྱོ་ཤིག་དང་།  དེ་ནས་དེར་ནས་ལྡུགས་སོ། །སྨན་ཆེན་པོས་ཀྱང་སྨྲས་པ།  གཞན་དུ་ནི་ནས་རྣམས་བྱི་བས་མ་རུང་བར་བྱེད་པས་དེའི་ཕྱིར་འདིར་བླུགས་
པར་བྱའོ། །དེ་ནས་བྲམ་ཟེ་མོས་ངེས་པར་རྟོགས་ནས་འཇིགས་ཤིང་སྐྲག་སྟེ་སྨྲས་པ།  སྦྱང་འདི་ཡང་གཤེར་ལ་ནས་རྣམས་ཀྱང་མ་རུང་བར་འགྱུར་རོ། །དེ་ནས་སྨན་ཆེན་པོས་བྲམ་ཟེ་མོ་ལ་སྨྲས་པ།  ཡང་ཁྱོད་ཀྱིས་སེམས་ཁྲལ་
བྱ་མི་དགོས་པར་ཁོ་བོས་ཅི་ནས་ཀྱང་གཤེར་བར་མི་འགྱུར་བ་དང་།  ནས་ཀྱང་མ་རུང་བར་མི་འགྱུར་བ་དེ་ལྟར་བྱའོ་ཞེས་དེས་ལངས་ནས་རི་དགས་ཀྱི་ལྤགས་པ་སྔ་ལོག་ཕྱི་ལོག་བྱས།  མཆོད་ཕྱིར་ཐོགས་ཉིས་ལྟབ་ཏུ་མགུལ་དུ་
ཐོགས་ཏེ་སྦྱང་སྐམ་མོ་ཞེས་སྦྱང་དུ་བ་ལང་གི་ལྕི་བ་དང་ཤིང་དག་བསྐྱ་བར་བརྩམས་པ་དང་།  དེ་ནས་བྲམ་ཟེ་མོ་སྡུག་པ་དང་བྲལ་བ་ལས་སྐྱེས་པའི་སྡུག་བསྔལ་མངོན་དུ་མཐོང་སྟེ།  འདི་ད་ནི་མེད་པར་འོང་ངོ་སྙམ་ནས་བྱི་བོ་དེའི་
ཁྱིམ་དུ་འདི་ལྟར་གྱུར་གྱིས་མྱུར་དུ་ཤེག་ཤིག་ཅེས་བང་ཆེན་བཏང་ངོ་། །དེ་ནས་དེའི་ཕས་ཐོས་མ་ཐག་ཁོ་ནས་སོང་སྟེ་སྨན་ཆེན་པོ་ལ་སྨྲས་པ།  སྦྱང་འདི་རིན་གྱིས་བླང་ངོ་། །དེས་སྨྲས་པ།  བག་རྟོན་ལ་ལོང་ཤིག །ཇི་ལྟར་བྱ། གསེར་
གྱི་དོང་ཚེ་ལྔ་བརྒྱ་དག་གིས་ཡིན་གྱི་གཞན་དུ་ནི་མ་ཡིན་ནོ་ཞེས་དེ་སྐད་ཀྱང་ཟེར་ཞིང་སྦྱང་དེའི་ཉེ་ཀོར་དུ་མེ་སྒྲོན་ཡང་སྦོར་བར་བྱེད་པ་དང་། དེའི་ཕས་བསམས་པ།  དོན་འདི་ནི་བསྙད་དུ་མི་རུང་ངོ་སྙམ་ནས་ཁྱིམ་སྒོ་ཕྱེ་སྟེ་མི་སྟོབས་པོ་ཆེས་བཏེག་ནས་རང་གི་ཁྱིམ་
དུ་ཁྱེར་རོ། །སྨན་ཆེན་པོས་ཀྱང་ཕྱི་དེ་ཉིན་གསེར་གྱི་དོང་ཚེ་བརྒྱ་ཕྲག་གཅིག་ནི་ཁྱིམ་བདག་དེ་ལ་བྱིན་ཏེ།  དེ་ལ་ཁྱོད་ཀྱི་ཆུང་མ་དེ་ནི་འདི་ལྟ་བུ་ཡིན་ནོ་ཞེས་ཁྱིམ་གྱི་གཏམ་དེ་དང་དེ་བས་ན་ཁྱོད་ཀྱིས་བག་གྱིས་ཤིག་ཅེས་སྨྲས་སོ། །གསེར་གྱི་དོང་ཚེ་ལྷག་མ་
<pb id="11.71a"/>
བཞི་བརྒྱ་ནི་བྲམ་ཟེ་དེའི་ལག་ཏུ་གཏད་ནས་འདི་རྣམས་ནགས་ཀྱི་ཚང་ཚིང་ཅན་དུ་སོང་ལ་བདག་གིས་བསླངས་པའི་ས་ག་ལ་བྱིན་ཅིག །དེ་དག་ལ་ཁོ་བོ་བྲམ་ཟེ་མ་ཡིན་ཏེ། ཁོ་བོ་ནི་ལུས་འཕགས་པའི་རྒྱལ་པོ་སྐྱེད་པའི་བློན་པོའི་མཆོག་
སྨན་ཆེན་པོ་ཞེས་བྱ་བ་ཡིན་ཏེ་ཁོ་བོ་རྟགས་འདིས་ཚོལ་བའི་ཕྱིར་འོངས་པར་ཟད་དོ། །དེའི་ཕྱིར་བུ་མོ་ཡོངས་སུ་སྐྱོངས་ཤིག་ཅེས་ཀྱང་དེས་གསེར་གྱི་དོང་ཚེ་དེ་རྣམས་བརྫངས་ནས་ཕྲིན་ཡིག་ཀྱང་སྤྲིང་སྟེ་རྒྱལ་པོ་སྐྱེད་པའི་དྲུང་དུ་སོང་ངོ་། །བྲམ་ཟེ་
དེས་ཀྱང་ནགས་ཀྱི་ཚང་ཚིང་ཅན་དུ་སོང་སྟེ། ས་ག་ལ་ཕྲིན་ཡིག་དང་གསེར་གྱི་དོང་ཚེ་སུམ་བརྒྱ་བྱིན་ནོ། །ཅི་ཙམ་ན་ས་གས་བླགས་ན།  བཞི་པོ་ཡི་ནི་ཆ་དག་ལས། །གལ་ཏེ་ཅ་གཅིག་མ་སྟེར་ན། །ཤིང་གི་སུ་མི་འདོད་བླངས་ནས། །དེར་འདི་ཆུག་ལ་ཆ་དོ་ཤིག  ། 
དེས་གསེར་གྱི་དོང་ཚེ་བརྒྱ་ཕྲག་གཅིག་མ་ཐོབ་པར་མཐོང་ནས་དེ་ནས་རིངས་པར་མལ་གྱི་འོག་ཏུ་ཚོལ་བ་དང་།  དེས་སྨྲས་པ།  དེར་ཅི་ཚོལ།  དེས་སྨྲས་པ། ཕོ་བྲང་འཁོར་ནས་རྒྱལ་པོའི་མི་འོངས་ན་གནོད་པ་བྱེད་པ་ཟུང་ཤིག་ཅེས་བྱུང་སྟེ།  དེའི་ཕྱིར་
སུ་མ་འདོང་ཚོལ་ལོ། །དེས་བླངས་ཏེ་བྲམ་ཟེ་དེ་ལ་སྨྲས་པ། དེར་དེ་ལྟ་བུ་སུ་ཞིག་ཁྲིད་ཀྱང་ཁོ་མོས་མ་ཤེས་ན་རེ་ཤིག་འདིར་རྐང་པ་ཆུད་དམ་མི་ཆུད་སད་ཀྱིས་ཐང་ཅིག་ཆུག་ཤིག །བྲམ་ཟེས་ཀྱང་བསམ་པ་མནག་པའི་ཕྱིར་རྐང་པ་བཅུག་
པ་དང་།   དེས་རིངས་པར་གཟེར་བ་བཏབ་པོ། །བྲམ་ཟེས་སྨྲས་པ།  ང་ཅིའི་ཕྱིར་གཟུང་།  དེས་སྨྲས་པ།  དེས་བཞི་བརྒྱ་བཀུར་ན་ཁྱོད་ཀྱིས་དེ་ལས་བརྒྱ་བསྐུམས་པས་སོ། །དེ་ནས་བྲམ་ཟེ་ཡ་མཚན་སྐྱེས་ཏེ།  དེས་བསམས་
པ། སྨན་ཆེན་པོ་དང་།  འདི་ནི་འདྲེ་དག་ཅིག་སྟེ།  འདྲེ་ཆེན་པོ་གཉིས་གནས་གཅིག་ཏུ་འདུས་པར་གྱུར་ཏོ་སྙམ་ནས་དེས་ལྷག་མ་བྱིན་ནོ། །ཐ་གི་ཙམ་ན་ཕ་མ་འོངས་པ་དང་གསེར་དེ་བསྟན་ནས་དེ་ནི་བྲམ་ཟེ་མ་ལགས་ཏེ་དེ་ནི་ལུས་འཕགས་
པའི་རྒྱལ་པོ་སྐྱེད་པའི་བློན་པོའི་མཆོག་སྨན་ཆེན་པོ་ཞེས་བགྱི་བ་ལགས་སོ་ཞེས་སྨྲས་པ་ཐོས་ནས་ཕ་མ་དང་བུ་མོ་དེའི་གཉེན་འདུན་གྱི་སྐྱེ་བོ་དག་བདག་ཅག་གིས་ནི་ཆེན་པོ་དང་གཉེན་དུ་བྱས་སོ། །བདག་ཅག་ནི་བསོད་ནམས་དང་ལྡན་པ་དང་གཙང་བྱེད་
<pb id="11.71b"/>
ཡིན་ཏེ།  ད་ནི་བདག་ཅག་གི་རིགས་སྨན་ཆེན་པོས་གསོལ་བར་བྱས་སོ་ཞེས་ཤིན་དུ་དགའ་བ་དང་ལྡན་ནོ། །དེ་ཕྱིན་ཆད་ས་ག་དེ་བསྐུ་མཉེ་དང་།  ཁྲུས་དང་།  ཟས་སྐོམ་དང་།  གོས་དང་།  རྒྱན་གྱི་ཁྱད་པར་དག་གིས་ཤིན་དུ་བྱི་དོར་བྱ་བར་བརྩམས་པ་དང་
རིང་པོ་མ་ལོན་པར་ཇེ་ཁྱད་པར་གཟུགས་ཤིན་དུ་བཟང་བ་དང་ཤིན་དུ་མཛེས་པར་གྱུར་ཏོ། །དེ་ནས་སྨན་ཆེན་པོ་གྲོང་ཁྱེར་དུ་སོང་བ་དང་།  རྒྱལ་པོས་འོངས་སོ་ཞེས་ཐོས་སོ། །དེ་ནས་རྒྱལ་པོ་དང་བློན་པོ་རྙིང་པ་རྣམས་སྨན་ཆེན་པོ་འོངས་སོ་ཞེས་
ཤིན་དུ་དགའ་བ་སྐྱེས་སོ། །རྒྱལ་པོ་སྐྱེད་པས་སྨྲས་པ།  ཇི་ལྟར་འོངས།  དེས་སྨྲས་པ།  བདག་གིས་མཆིས་བྲང་རྙེད་དོ། །རྒྱལ་པོས་སྨྲས་པ།  ཅི་འདྲ་བ་ཞིག །སྨན་ཆེན་པོས་སྨྲས་པ།  གཟུགས་བཟང་ཞིང་བལྟ་ན་སྡུག་ལ་མཛེས་
པ་དང་།  བློ་ཕུན་སུམ་ཚོགས་པ་ཞིག་སྟེ།  དེ་ནི་བདག་གི་སྤུ་ལ་འབབ་པ་ལགས་སོ། །དེ་ལྟ་ལགས་ཀྱིས་ཀྱང་ལྷ་ལ་ད་བླང་བར་བགྱི་འམ་ཞེས་ཞུའོ། །དེ་ནས་རྒྱལ་པོས་སྨྲས་པ། ང་མ་གཏོགས་པ་གཞན་སུ་ཞིག་ཁྱོད་ཀྱི་ཐོག་ཏུ་
འབབ་སྟེ།  དེ་ཅིའི་ཕྱིར་ཞེ་ན། ཁྱོད་ནི་བློན་པོའི་མཆོག་ཡིན་ནོ། །དེ་ལྟ་བས་ན་དེ་ཅི་ནས་ཀྱང་ང་མགུ་བར་འགྱུར་བ་དེ་ལྟ་བུའི་འབྱོར་པས་བླང་བར་བྱའོ། །ལྷ་དེ་ལྟར་འཚལ་ལོ་ཞེས་སྨྲས་ནས་སྨན་ཆེན་པོ་བློན་པོའི་ཚོགས་ཀྱིས་བསྐོར་ཅིང་བྲམ་
ཟེ་དང་།  ཁྱིམ་བདག་དང་།   སྐྱེ་བོའི་ཚོགས་མགྲོན་དུ་བོས་པ་གཞན་རྣམས་དང་།  གླང་པོ་ཆེ་པ་དང་།  རྟ་པ་དང་།  ཤིང་རྟ་པ་དང་། དཔུང་བུ་ཆུང་གི་ཚོགས་མང་པོས་བསྐོར་ནས་རི་འོར་ནགས་ཀྱི་ཚང་ཚིང་ཅན་དུ་གྱོས་པོའི་ཁྱིམ་དུ་སོང་ངོ་། །
སོང་ནས་བག་མ་བླང་བ་ཆེན་པོ་བྱས་ཏེ་མཐར་གྱིས་ཆུང་མ་ཁྲིད་ནས་གྲོང་ཁྱེར་དུ་འོངས་ཏེ་དེ་ན་དེ་དང་ལྷན་ཅིག་རྩེ་བར་བྱེད། དགའ་བར་བྱེད།  དགའ་མགུར་སྤྱོད་པར་བྱེད་དོ། །དེ་ནས་བྱང་ཕྱོགས་ནས་ཚོང་པ་ལྔ་བརྒྱ་ཞིག་ཟོང་དུ་རྟ་ཁྱེར་ནས་ལུས་འཕགས་པའི་
ལྗོངས་སུ་རྒྱལ་པོ་སྐྱེད་པའི་དྲུང་དུ་ལྷགས་སོ། །གནས་དེ་ན་སྨད་འཚོང་མ་ཚུལ་དང་། འདུལ་བ་དང་། གཟུགས་དང་། རྒྱ་ཆེ་བ་དང་འཐུན་པར་བྱེད་པ་དང་། བགད་པ་དང་། སྒེག་པ་དང་། སྤྲོ་བ་བསྐྱེད་པ་དང་། གླུ་དང་། གར་དང་། ཟུར་སྟེགས་དང་། བསམ་པ་མཁས་པ་དེ་ལྟ་བུ་ལྔ་
<pb id="11.72a"/>
བརྒྱ་འཁོད་པས་ཚོང་པ་གང་དག་འོངས་ཤིང་ལྷགས་པ་རྣམས་རྫས་མེད་པར་བྱེད་དོ། །དེ་ནས་དེ་རྣམས་ཀྱིས་བྱང་ཕྱོགས་ནས་ཚོང་པའི་འགྲོན་པ་ཇི་ལྟར་ལྷགས་པ་ཐོས་ནས་དེ་རྣམས་ཀྱིས་རེ་རེས་ཚོང་པ་རེ་རེ་ལ་རིམ་གྲོ་བྱ་བར་ཁས་བླངས་
པས་ཉེ་བར་བཟུང་སྟེ་དེ་དག་རྣམས་དང་ལྷན་ཅིག་རྩེ་བར་བྱེད།  དགའ་བར་བྱེད།  དགའ་མགུར་སྤྱོད་པར་བྱེད་དོ། །དེ་ནས་དེ་རྣམས་ཀྱི་དེད་དཔོན་གང་ཡིན་པ་དེ་ནི་བག་ཡོད་པ་ཅན་ཞིག་པས་དེ་དེ་རྣམས་དང་ལྷན་ཅིག་བག་མེད་པ་མི་བྱེད་དོ། །སྨད་
འཚོང་མ་དེ་རྣམས་ཀྱི་ནང་ན་ཀུན་གྱི་གཙོ་མོ་གང་ཡིན་པ་དེ་ནི་དེད་དཔོན་དེ་འདོད་ན་དེད་དཔོན་ནི་མི་བཏུབ་པོ། །དེ་ནས་དེས་ཚོང་པ་དེ་རྣམས་བསྡུས་ནས་གསོལ་བ་བཏབ་པ་བདག་དང་དེད་དཔོན་འཐུན་པར་མཛོད་ཅིག །དེ་ནས་ཚོང་པ་དེ་རྣམས་དང་
སྨད་འཚོང་མ་དེ་རྣམས་ཀྱིས་ཉིན་ཅིག་བཞིན་རྒྱུན་དུ་ཕེའུ་བྱས་ན་བག་མེད་པའི་དབང་དུ་མི་འགྲོའོ། །དེ་ནས་སྨད་འཚོང་མ་དེ་རང་ཉིད་འོངས་ཤིང་དེད་དཔོན་དང་ལྷན་ཅིག་བགད་པ་དང་།  ག་ཞ་བྱས་པ་དང་། དེ་ནས་དེད་དཔོན་གྱིས་སྨྲས་པ།  ང་ལ་འཁྲུལ་
བར་བྱ་བར་མི་ནུས་ན་ཅིའི་ཕྱིར་ཉོན་མོངས།  དེས་སྨྲས་པ།  གལ་ཏེ་འཁྲུལ་བར་བགྱི་ན་ཤེས་ལྡན་གྱིས་ཅི་སྩལ། དེས་སྨྲས་པ། རྟའི་མཆོག་ལྔ་སྦྱིན་ནོ། །འོ་ན་འཁྲུལ་བར་མ་བགྱིས་ན་སླད་ཀྱིས་ཀཱར་ཥཱ་པ་ཎ་མ་མཆིས་བཞིན་དུ་རྗེས་སུ་
འཇུག་པར་བགྱིའོ། །དེ་ནས་དེ་ལྟར་སྐུགས་བཙུགས་ནས་འབད་དེ་ཉེ་བར་སྤྱད་པ་ལས་ཀྱང་མ་ནུས་སོ། །ཅི་ཙམ་དུས་གཞན་ཞིག་ན་ཚོང་པ་དེ་རྣམས་ཀྱིས་སྨྲས་པ།  དེད་དཔོན་གྲོང་ཁྱེར་གྱི་གཙོ་མོ་སྨད་འཚོང་མ་གཞག་པ་ལས་མ་ཐུག་གིས་
འཇིག་རྟེན་གྱི་ཚུལ་གྱིས་ཤིག །དེ་ནས་དེད་དཔོན་གྱིས་དེ་རྣམས་ལ་སྨྲས་པ། གྲོགས་པོ་དག་མཚན་མོ་རྨི་ལམ་ན་དེ་ལ་ཡོངས་སུ་སྤྱད་དོ། །ཚོང་པ་རྣམས་ཀྱིས་ཀྱང་དེ་ལ་བསྙད་པ་དང་། དེས་དེད་དཔོན་དེ་རྒྱལ་པོའི་མི་རྣམས་འཛིན་དུ་
བཅུག་ནས་ཁྱོད་བདག་དང་འདོད་པ་སྤྱད་ཀྱིས་རྟའི་མཆོག་ལྔ་བྱིན་ཅིག །དེད་དཔོན་གྱིས་སྨྲས་པ། ངན་པ་མོ་བརྫུན་དུ་སྨྲ་བ་ཟེར་རམ་ཞེས་དེ་གཉིས་རྩོད་ཅིང་རྒྱལ་པོའི་ཕོ་བྲང་དུ་དོང་ངོ་། །དེ་ནས་རྒྱལ་པོ་འཁོར་དང་བཅས་པ་ལས་ཤགས་བཀྱེ་
<pb id="11.72b"/>
བ་ལས་ཉི་མ་ནུབ་ཀྱི་བར་དུ་གཅིག་ཀྱང་མ་ཕམ་ལ།  ཅིག་ཤོས་ཀྱང་མ་ཡིན་ནོ། །རྒྱལ་པོ་དང་བློན་པོ་ཐམས་ཅད་ཀྱང་སྐྱོ་བར་གྱུར་ནས་བཀྲེས་པས་ཉེན་ཏེ་ཕྱིས་དཔྱད་དོ་ཞེས་རང་གི་ཁྱིམ་དུ་དོང་ངོ་། །དེ་ནས་སྨན་ཆེན་པོ་ནུབ་མོ་རང་གི་ཁྱིམ་དུ་
སོང་ནས་ས་གས་དྲིས་པ།  རྗེའི་སྲས་དེ་རིང་ཅིའི་སླད་དུ་ཐོགས།  དེས་ཞལ་ཆེ་གཅད་པར་ཡང་མ་ནུས་པའི་གཏམ་དེ་ཐམས་ཅད་རྒྱ་ཆེར་བསྙད་དོ། །དེ་ནས་ས་གས་སྨྲས་པ།  ཁྱོད་དེ་ལྟར་རྟོག་པ་དང་།  སེལ་བ་ཕུན་སུམ་ཚོགས་པ་དེ་ལྟ་བུ་
ཐམས་ཅད་ཀྱིས་གཅད་པར་མ་སྤྱོད་ན་ཁྱོད་སྐྱེས་པའི་ཚུལ་དེ་ལྟ་བུ་ལགས་པ་ལྟ།  སྨན་ཆེན་པོས་སྨྲས་པ།  དེ་ནི་དེ་ལྟ་བུ་ཡིན་ན་ཅི་ཁྱོད་ཀྱིས་གཅད་ནུས་སམ།  དེས་སྨྲས་པ།  རྔོ་ཐོག་སྟེ།  བདག་གི་བློའི་ནུས་པ་ལ་གཟིགས་ཤིག །དེས་སྨྲས་པ། 
གཤེགས་ལ་རྫིང་བུའི་འགྲམ་དུ་རྟའི་མཆོག་ལྔ་བཞག་སྟེ།  དེ་ནས་གནས་དེ་ཉིད་དུ་རྒྱལ་པོ་དང་བློན་པོ་རྣམས་ཀྱང་འདུས་ཏེ་ཤགས་འགྱེད་དུ་སྩལ་ཅིག  །གལ་ཏེ་སྨད་འཚོང་མ་གཉིས་དང་གཉིས་འདོད་པ་སྤྱད་དོ་ཞེས་མཆི་ན་རྟའི་མཆོག་ལྔ་ཁྱེར་
ཅེས་གསུངས་ཤིག །འོན་ཏེ་རྨི་ལམ་ན་འདོད་པ་སྤྱད་དོ་ཞེས་མཆི་ན་དེ་ནས་རྟའི་གཟུགས་བརྙན་ཆུ་ན་མཆིས་པ་དག་སྟོན་ཅིག །གལ་ཏེ་བླང་དུ་མི་རུང་བ་འདི་དག་བདག་ལ་ཅི་དགོས་ཞེས་སྨྲ་ན།  དེ་ནས་ཇི་ལྟར་འདི་བླང་དུ་མི་རུང་བཞིན་དུ་རྨི་ལམ་
གྱི་འདོད་པ་སྤྱད་པ་ཡང་དེ་དང་འདྲའོ་ཞེས་གསུངས་ཤིག །དེ་ཐོས་ནས་སྨན་ཆེན་པོ་ཉིད་ཇེ་ཡ་མཚན་དུ་གྱུར་ཏོ། །དེ་ཕྱི་ཉིན་པར་རྒྱལ་པོ་ཡང་འདུས་པ་དང་།  བློན་པོ་རྣམས་ཀྱང་ཚོགས་ནས་རྟའི་མཆོག་ལྔ་ཁྲིད་དེ་རྫིང་བུར་ལྷགས་ཏེ། 
དེར་རྟའི་མཆོག་ལྔ་བཏགས་ནས་ཤགས་འགྱེད་དུ་བཅུག་གོ། །དེ་ནས་ས་གས་བསྟན་པ་བཞིན་དུ་སྨན་ཆེན་པོས་ཞལ་ཆེ་བཅད་པ་དང་།  རྒྱལ་པོ་དང་བློན་པོ་དང་ཁྲམ་གྱི་རུ་རྣམས་ཀྱིས་ཐོས་ནས་ཡ་མཚན་སྐྱེས་སོ། །རྒྱལ་པོས་སྨྲས་པ་ཀྱེ་སྨན་ཆེན་
པོ་གང་འདི་ཁར་ཚང་སྨྲས་པ་དང་།  ང་དང་།  བློན་པོ་རྣམས་དང་། སྐྱེ་བོ་གཞན་ཡང་ཉོན་མོངས་པར་མི་འགྱུར་བ་ཞིག་ན་ཁྱོད་ཀྱི་ཐབས་སུ་ལས་བྱུང་། དེས་སྨྲས་པ།  འདི་ནི་ས་གའི་ཐབས་ལགས་ཏེ།  དེས་ཀྱང་ཁར་ཚང་བསྟན་ལགས་སོ། །
<pb id="11.73a"/>
དེ་ནས་རྒྱལ་པོ་དང་།  བློན་པོ་དག་དང་།  སྐྱེ་བོའི་ཚོགས་གཞན་རྣམས་ཀྱང་ཡ་མཚན་སྐྱེས་ཏེ། ཀྱེ་མའོ་ཤིང་མཁན་གྱི་བུ་མོ་ས་ག་ནི་ཤིན་དུ་མཁས་སོ། །ས་ག་བློ་དང་ལྡན་ནོ་ཞེས་ཡུལ་ཐམས་ཅད་དུ་སྒྲ་གྲགས་པར་གྱུར་ཏོ། །དེ་ནས་བྱང་ཕྱོགས་
ཀྱི་ཚོང་པ་ཞིག་གིས་རྒོད་མ་གཉིས་ཤིག་རྒྱལ་པོ་ལ་སྐྱེས་སུ་ཕུལ་ཏེ།  ལྷ་རྒོད་མ་འདི་དག་སྨད་ལགས་ན།  མ་འམ་བུ་གང་ལགས་པ་ནི་གཞན་གྱིས་མ་འཚལ་ཏོ། །དེ་ལ་ཡང་རྒྱལ་པོ་འཁོར་དང་བཅས་པ་དེ་དག་སྐྱོ་བར་གྱུར་ནས་དེ་ཁོ་ན་བཞིན་དུ་ཤིང་
མཁན་གྱི་བུ་མོ་ས་ག་ལ། སྨན་ཆེན་པོས་སྨྲས་པ་དང་།  རྗེའི་སྲས་གང་གི་སྤུ་གཤོར་བ་དེ་ནི་མའོ། །གང་གི་སྤུ་འཇམ་པ་ནི་བུའོ། །ཕྱི་དེ་ཉིན་དེ་བཞིན་དུ་སྨན་ཆེན་པོས་སྨྲས་ནས། ལྷ་ས་གའི་ཐབས་ལགས་སོ་ཞེས་སྨྲས་པ་དང་།  དེ་ལ་ཡང་རྒྱལ་
པོ་ཡ་མཚན་སྐྱེས་སོ། །དུས་གཞན་ཞིག་ན་སྦྲུལ་ཁས་སྡིགས་པ་ཞིག་གིས་སྦྲུལ་གཉིས་ཁྱེར་ཏེ་འོངས་ནས་དེ་ལ་གཅིག་ནི་ཕོ། །ཅིག་ཤོས་ནི་མོ་ལགས་ན་གང་ཕོ་གང་མོ་ལགས་པ་ནི་མ་འཚལ་ཏོ། །དེ་ནས་རྒྱལ་པོ་དང་།  བློན་པོ་དང་།  མདུན་ན་འདོན་
རྣམས་སྐྱོ་ནས་དེ་ཁོ་ན་བཞིན་དུ་སྨན་ཆེན་པོས་ས་ག་ལ་དྲིས་ཤིང་།  གང་ཞིག་ཕོ་འམ་མོ་ཡིན་པར་མ་ཤེས་པ་ཡང་རྒྱས་པར་སྨྲས་པ་དང་།  དེ་ནས་ས་གས་ཅུང་ཞིག་བགད་དེ་སྨྲས་པ།  གང་དག་དོན་འདི་ལྟ་བུ་མི་རྟོགས་པ་དེ་ལྟ་བུ་ཁྱོད་ཀྱང་བློན་པོ་
འམ།  ཡོང་རྒྱལ་པོ་གོ་བློན་པོ་རྟོག་པ་དང་།  སེལ་བ་ཕུན་སུམ་ཚོགས་པ་དེ་ལྟ་བུ་དྲུག་གིས་བརྒྱན་པ་ལྟ་ཞིག་དྲི་ཡིས་ཅི་ཁྱོད་ཀྱིས་ཤེས་སམ། སྨྲས་པ།  ཧ་ཅང་མོད་འོད་མའི་རྩེ་མོ་འམ།  སྨིག་མའི་རྩེ་མོ་ལ་རས་བལ་གྱི་འདབ་
མ་འམ། བལ་གྱིས་དཀྲིས་ཏེ་གཉི་གའི་རྒྱབ་ཏུ་རེག་པར་བགྱིས་པ་དང་། དེ་དག་ལས་གང་རེག་ཏུ་མི་བཟོད་པ་དེ་ནི་ཕོ་ལགས་སོ། །ཕྱི་དེ་ཉིན་དེ་བཞིན་དུ་བྱས་པ་ལས་རྒྱལ་པོ་མགུ་བར་གྱུར་ཏོ། །དེ་ནས་དུས་གཞན་ཞིག་ན་ལྷོ་ཕྱོགས་
ནས་ཚོང་པ་དག་ཅིག་ཙན་དན་གྱི་སྡོང་པོ་ཞིག་ཁྱེར་ཏེ་འོངས་པ་དེའི་མགོ་མཇུག་མ་ཤེས་ཏེ།  དེ་ནས་དེ་ཁོ་ན་བཞིན་དུ་ཆུང་མ་ལ་དྲིས་པ་དང་།  རྗེའི་སྲས་རྫིང་བུའི་ནང་དུ་བོར་དང་།  རྩ་བ་གང་ལགས་པ་དེ་འོག་ཏུ་འབྱིང་ངོ་། །དེ་ཡང་རྒྱལ་པོ་སྐྱེད་པ་དང་། 
<pb id="11.73b"/>
གཞན་ཡང་སྐྱེ་བོའི་ཚོགས་དག་གིས་ཐོས་ནས་ཡ་མཚན་སྐྱེས་སོ། །རྒྱལ་པོ་སྐྱེད་པའི་བློ་སྐྱེས་པ་ངའི་བློན་པོ་དག་གི་ནང་ན་ནོར་བུ་རིན་པོ་ཆེ་རྟོགས་སུ་མཁས་ཤེས་པར་བྱའོ་སྙམ་ནས།  དེས་ཁང་པ་རྩེག་མའི་སྟེང་དུ་རྒྱལ་མཚན་གྱི་རྩེ་མོ་ལ་རིན་པོ་ཆེ་
བཏགས་སོ། །དེའི་འོག་ན་རྫིང་བུ་ཞིག་ཡོད་དོ། །རྒྱལ་པོས་ཀྱང་སུས་ནོར་བུ་རིན་པོ་ཆེ་འདི་ཤེས་པ་འདི་ལ་སྦྱིན་པར་དམ་པ་བསྟབས་སོ། །རྫིང་བུ་དེར་ཞུགས་ནས་འོད་དེ་བླང་བ་ལ་ཞུགས་ན་བླང་ཡང་མ་ནུས་སོ། །དེ་ནས་ཤིང་མཁན་གྱི་བུ་མོ་
ས་ག་ལ་སྨྲས་པ་དང་། རྗེའི་སྲས་སྟེང་དུ་གཟིགས་ཤིག་དང་།  དེ་རྒྱལ་མཚན་གྱི་རྩེ་མོ་ལ་བཏགས་པ་དེའི་མཐུས་གཟུགས་བརྙན་གདའ་མོད་ཀྱི་ནང་དུ་བཞུད་དེ་རྒྱལ་མཚན་གྱི་རྩེ་མོ་ལས་བླང་བར་བགྱིའོ། །དེས་ཕྱི་དེ་ཉིན་དེ་བཞིན་དུ་བྱས་པ་དང་། 
རྒྱལ་པོས་སྨྲས་པ།  འདི་སུའི་ཐབས།  དེས་ས་གའི་ཐབས་ལགས་སོ་ཞེས་སྨྲས་པ་དང་། མགུ་ནས་རྣམ་པ་ཐམས་ཅད་དུ་ཤིན་ཏུ་མཁས་སོ་ཞེས་བསྟོད་དོ། །དེ་ནས་ས་ག་ཤིན་ཏུ་གཟུགས་དང་ལྡན་པར་བློན་པོ་དྲུག་གིས་ཤེས་ཏེ།  དེ་བདག་
ཅག་གིས་ནོར་བུ་དང་།  དངུལ་དང་།  དབྱིག་དང་།  གསེར་དང་།  ཨན་ད་རྙིལ་དང་།  པད་མ་རཱ་ག་དང་།  རྡོའི་སྙིང་པོ་ལ་སོགས་པས་བྲིད་ལ་ལྷན་ཅིག་ཕྲད་པར་བྱའོ་སྙམ་པ་ལས་མ་ཟུག་གོ། །དེ་དག་རྒྱུན་དུ་སྨྲ་བ་དང་།  དེས་སྨན་ཆེན་
པོ་ལ་སྨྲས་པ།  ཁྱོད་ཀྱིས་ཡུལ་ཆོས་ཀོ་བུད་མེད་གང་སུ་ཡང་རུང་གཞོན་ཞིང་གཟུགས་བཟང་བ་དེ་གཞན་གྱི་སྐྱེས་པས་སླུ་བ་དེ་ལྟ་བུ་ཞིག་ལྟ།  དེས་སྨྲས་པ།  འདི་ནི་ཐམས་ཅད་ཀྱི་ཆོས་ཏེ།  སྐྱེས་པ་རྣམས་ནི་བུད་མེད་ཐམས་ཅད་
ལ་དོན་དུ་གཉེར་མོད་ཀྱི་བུད་མེད་ཉིད་ཀྱིས་ཤེས་པར་བྱས་ཏེ།  གལ་ཏེ་བུད་མེད་འཛངས་ན་དེ་བྱེད་དུ་མི་བཏུབ་བོ། །དེ་ནས་ས་གས་སྨྲས་པ། རྗེའི་སྲས་གལ་ཏེ་དེ་ལྟ་བུ་ལ་ཅོ་དྲི་བ་འམ།  གནོད་པ་ཞིག་བགྱིས་ན་དེ་ལ་ཉེན་དུ་མི་འགྱུར་
གྲང་། སྨན་ཆེན་པོས་སྨྲས་པ།  བག་རྟོན་ལ་བྱོས་ཤིག །དེ་ནས་དེས་ཁྱེད་ཀྱིས་ནའོ་ཞེས་སྒྱུ་མཛོད་ཅིག་དང་།  དེ་ནས་ཐོ་བརྩམ་པར་བགྱིའོ། །དེ་མི་ན་བར་སྒྱུ་བྱས་ཏེ་འདུག་པ་དང་།  དེས་ཀྱང་དེ་དག་གི་ཕོ་ཉ་གང་དག་ཡིན་པ་
<pb id="11.74a"/>
དེ་དག་ལས་བཟླུགས་པ་འདི་མི་བདེ་མོད་ཀྱི།  ཇི་ལྟར་བཀའ་སྩལ་པ་དེ་བཞིན་དུ་རིམ་གྲོ་འཚལ་ལོ་ཞེས་འདི་སྐད་དུ་སོ་སོར་སྤྲིང་ངོ་། །དེས་ཀྱང་ཤིང་ལས་སྨན་ཆེན་པོའི་གཟུགས་བརྙན་བྱས་ནས་དེ་གོས་ཀྱིས་གཡོགས་
ཏེ་མལ་དུ་བསྙལ་ལོ། །དེ་དག་སོ་སོ་ལ་ཡང་སྨྲས་པ།  སྨན་ཆེན་པོ་འདི་ནི་ཉམ་ཆུང་སྟེ།  ཆེ་གེ་མོ་ཞིག་དང་།  ཆེ་གེ་མོ་ཞིག་གི་དུས་སུ་གཞན་གྱིས་མ་འཚལ་བར་སྤྱོན་ཅིག་ཅེས་བྱས་ནས་སྒྲོམ་ཆེན་པོ་དྲུག་བྱས་ཏེ་རང་གི་ཁང་པ་དྲུག་
ཏུ་བཅུག་གོ། །དེ་ནས་དེ་དག་འོངས་པ་དང་སྒྲོམ་དུ་བཅུག་སྟེ་བཅིངས་ནས་ཕྱི་དེ་ཉིན་སྨན་ཆེན་པོ་ཤིའོ་ཞེས་སྒྲ་ཡང་བཏང་ངོ་། །དེ་ནས་རྒྱལ་པོའི་བཙུན་མོའི་འཁོར་དང་བཅས་པ་དང་།  གཞན་ཡང་སྐྱེ་བོའི་ཚོགས་དག་གིས་ཐོས་ནས་
མྱ་ངན་ཆེན་པོ་དང་ལྡན་ཏེ། བདག་ཅག་སེམས་ཅན་འདི་ལྟ་བུ་དང་བྲལ་བར་གྱུར་ཏོ་ཞེས་རབ་ཏུ་སེམས་ཤིང་མྱ་ངན་གྱི་རྒྱ་མཚོར་ཞུགས་ནས་སྙིང་རྗེ་རྗེ་སྐད་དུ་སྨྲའོ། །ཤིང་མཁན་གྱི་བུ་མོ་ས་ག་དེས་ཀྱང་བློན་པོ་སྒྲོམ་དུ་བཅུག་པ་དེ་དྲུག་ལེགས་པར་
བསྡམས་ནས་རྒྱལ་པོ་སྐྱེད་པའི་དྲུང་དུ་ཁྱེར་ཏེ་ལྷ་སྨན་ཆེན་པོ་ནི་དུས་ལས་འདས་ཏེ།  དེའི་ནོར་གང་ལགས་པ་དབྱིག་དང་།  གསེར་དང་།  དར་དང་། རིན་པོ་ཆེ་ལ་སོགས་པ་དེ་དག་དེ་ཉིད་ཀྱི་རྒྱས་བཏབ་པ་འདི་དག་ལགས་སོ། །
དེ་ནས་རྒྱལ་པོས།  དེ་ནི་དེ་རིང་ཤི་ནས་དེང་ཉིད་ང་ལ་འདི་ཕུལ་ལོ་ཞེས་ཤིན་དུ་མྱ་ངན་གྱིས་གདུངས་སོ། །དེའི་སྐབས་སུ་སྨན་ཆེན་པོ་ཉིད་གནས་གཞན་ཞིག་ནས་མེ་ཏོག་གིས་བརྒྱན་ཏེ་དགོད་ཅིང་རྒྱལ་པོའི་ཕོ་བྲང་དུ་ཕྱིན་ནས་རྒྱལ་པོ་ལ་ཕྱག་བྱས་
ཏེ་སྨྲས་པ།  ལྷས་བདག་གདུགས་འགའ་ཡང་བྱམས་པས་མ་བཟུང་སྟེ། དེང་ཉིད་སྡུམ་པ་རྒྱལ་པོས་བཞེས་ལགས་སམ། རྒྱལ་པོས་སྨྲས་པ། ངས་མ་བླངས་ཏེ།  ཁྱོད་ཉིད་ཀྱི་ཁྱིམ་ནས་ཁྱེར་ཏེ་འོངས་སོ། །ཡང་སྨྲས་པ། 
རྒྱལ་པོ་ཆེན་པོ་སྨན་ཆེན་ནི། །འདི་ནས་འཇིག་རྟེན་ཕ་རོལ་མཆིས། །དེ་ཡི་རིན་ཆེན་འདི་རྣམས་ལགས། །དེ་དག་མི་དབང་བཞེས་སུ་གསོལ། །རྒྱལ་ཆེན་བདག་ནི་ཡུགས་ས་སྟེ། །ཁྱིམ་ཐབ་དང་ནི་བྲལ་བས་ན། །བདག་ལས་བརྙས་པ་
<pb id="11.74b"/>
བགྱིས་ནས་ལགས། །བདག་ལས་ནོར་ནི་ཕྲོགས་སུ་མཆི། །དེ་ནས་སྨན་ཆེན་པོས་བློན་པོའི་མཆོག་རྣམས་ཀྱི་བློའི་དཔྱོད་པའི་ལེགས་པ་ཡང་བསྟན་ཏོ། །རྒྱལ་པོ་སྐྱེད་པས་ཀྱང་བལྟས་ན་སྐྲ་དང་ཁ་སྤུ་བྲེགས། རྐང་ལག་བཞི་བསྐུམས་པའི་བློན་པོ་
དྲུག་མཐོང་ནས།  བགད་དེ་སྨན་ཆེན་པོ་ལ་སྨྲས་པ།  སྨན་ཆེན་པོ་ཐབས་འདི་སུའི་ཡིན་སྨྲོས་ཤིག །དེས་ས་གའི་འོ་ཞེས་ཐམས་ཅད་རྒྱས་པར་སྨྲས་སོ། །དེ་ནས་རྒྱལ་པོས་བསམས་པ།  ཀྱེ་མ་བུད་མེད་ཀྱི་བློ་གྲོས། ཀྱེ་མ་བརྟན་པ། ཀྱེ་མ་བློའི་དཔྱོད་
པ། དེས་བློན་པོའི་མཆོག་འདི་དག་འདི་ལྟར་ཅོ་དྲིས་སོ་ཞེས་མགུ་ནས་དེ་བཀུར་བ་ཆེར་བྱས་སོ། །ཡུལ་ཐམས་ཅད་དུ་ཡང་ཤིང་མཁན་གྱི་བུ་མོ་ས་ག་ནི་དེ་ལྟར་བློ་དང་ལྡན་ནོ་ཞེས་སྙན་པ་གྲགས་སོ།          །སྡོམ་ནི།  ང་ཡང་སྨན་གྱིས་དེ་བཞིན་ནོ། །ཁྱི་དང་ཕྱུགས་ལ་
བཟས་བསོད་སྦྱིན། །དམ་བཅའ་རྡོ་བ་རོལ་མོ་རྣམས། །ཨུ་དུམ་འབའ་ར་སྒྱུར་མོར་འདྲ། །སེ་མོ་དོ་ཡང་སྟོར་བ་སྟེ། །ནེ་ཙོ་གསང་ཡང་བསྙད་པའོ། །བར་མདོ་གཉིས་པའི་ཚིགས་བཅད་དོ། །དེ་ནས་རྒྱལ་
པོས་ས་ག་མཁས་ཤིང་འཛངས་པར་ཤེས་ནས་སྨན་ཆེན་པོ་བསོད་ནམས་དང་ལྡན་པས་ནི་འདི་ལྟ་བུའི་ཆུང་མ་བློ་དང་ལྡན་པ་རྙེད་དོ་སྙམ་མོ། །དེ་ནས་རྒྱལ་པོས་སྨན་ཆེན་པོ་ལ་སྨྲས་པ།  གལ་ཏེ་ཁྱོད་དགའ་བར་ལྟ་ན་ང་ལ་ཡང་ཆུང་མ་འདི་ལྟར་བློ་དང་ལྡན་པ་
ཞིག་བཙལ་ཏེ་བླངས་ན་ཁྱིམ་གྱི་སྲིད་དང་།  གཞན་ཡང་ཕྱི་རོལ་རྒྱལ་པོའི་ཕོ་བྲང་གི་དོན་འདི་ལ་བདེ་བར་གནས་སོ། །སྨན་ཆེན་པོས་སྨྲས་པ།  གང་ནས་བཙལ་བར་བགྱི།  གང་གི་ཕྱིར་རྒྱལ་པོ་སྐྱེད་པས་སྨྲས་པ། ལྔ་ལེན་གྱི་རྒྱལ་པོའི་
བུ་མོ་སྨན་ལྡན་ཞེས་བྱ་བ་གཟུགས་བཟང་ཞིང་མཛེས་པ།  གཞན་ཡང་དྲན་པ་དང་ཤེས་བཞིན་ཅན་འདི་ལྟར་ས་ག་ཅི་འདྲ་བའི་བློ་དང་ལྡན་པ་ཞིག་ཡོད་ཅེས་ཐོས་པ་དེ་ཆུང་མར་ལོང་ཤིག །དེ་ནས་སྨན་ཆེན་པོས་སྨྲས་པ།  ལྷ་འདི་ལ་ཐབས་ཞིག་
བགྱི་ན་དེ་ཡང་ལྷའི་མཚམས་ལས་གཞན་པ་དགྲ་ལྟ་བུར་མཆིས་པ་སྟེ།  དེ་ལ་སྔར་ཐབས་བཙལ་བར་བགྱིའོ། །དེ་ནས་རྒྱལ་པོ་སྐྱེད་པས་བློན་པོ་མདུན་ན་འདོན་དག་བཏང་སྟེ། དེ་དག་སློང་བ་ལ་ཞུགས་སོ། །དེ་ནས་ལྔ་ལེན་གྱི་རྒྱལ་པོས་བློན་པོ་རྣམས་
<pb id="11.75a"/>
བསྡུས་ཏེ།  ཇི་ལྟར་བྱ་ཞེས་དྲིས་པ་དང་།  དེ་དག་གིས་སྨྲས་པ།  རྒྱལ་པོ་སྐྱེད་པ་འདི་སྔན་ཆད་ལྷའི་བཀའ་མི་ཉན་ཏེ་དོན་འདིས་འོ་སྐོལ་གྱི་དབང་དུ་འགྱུར་བ་ནི་དེ་དག་མཆིས་ནས་ཇི་ལྟར་བགྱི་བ་གདོད་མཛད་ཀྱིས་རེ་ཤིག་སྩོལ་ཅིག་
དེས་བྱིན་ནས་ཆེ་གེ་མོ་ཞིག་ན་ཟླ་བ་ཕྱེད་ཀྱི་ཉིན་པར་ཡུད་ཙམ་པ་དག་དང་སྦྱར་ཏེ། བག་མ་ལེན་དུ་ཤོག་ཤིག་ཅེས་བྱས་ནས་ཕྱིར་སོང་སྟེ། རྒྱལ་པོ་སྐྱེད་པ་ལ་བུ་མོ་སྨན་ལྡན་ནི་ཐོབ་བོ་ཞེས་ཤེས་པར་བྱས་སོ། །ཇི་ལྟར་ནམ་བླང་བར་བྱ།  དེ་དག་གིས་ཚེས་
གྲངས་ཆེ་གེ་མོ་ཞིག་དང་། ཡུད་ཙམ་པ་དང་སྦྱོར་ལ་ཤོག་ཤིག་ཅེས་མཆིའོ། །དུས་དེའི་འོག་ཏུ་ལྔ་ལེན་གྱི་རྒྱལ་པོས་དེས་བག་མ་གཏང་བའི་དོན་དུ་བརྩམས་པ་ནི་བཟའ་བ་དང་བཏུང་བ་དག་སྟ་གོན་བྱས་ཏེ།  བཟའ་བ་དང་བཏུང་བའི་རྣམ་པ་ཐམས་ཅད་དུག་
དང་བསྲེ་བ་བྱས་ནས་ལྔ་ལེན་གྱི་རྒྱལ་པོས་བསྡོགས་པ་འདི་ལས་མ་འཕྱི་བར་ཤོག་ཤིག་ཅེས་ཕོ་ཉ་བཏང་ངོ་། །དེ་ནས་དེ་ཐོས་པ་དང་།  སྨན་ཆེན་པོས་རྒྱལ་པོ་སྐྱེད་པ་ལ་སྨྲས་པ། ལྷ་རེ་ཤིག་འཕྲལ་དུ་བགྱིར་མི་རུང་སྟེ།  དེ་ཅིའི་སླད་དུ་ཞེ་ན།  དེ་ནི་གང་གི་ཕྱིར་
ལྷའི་མཚམས་ལས་གཞན་པའི་རྒྱལ་པོ་སྟེ།  དེ་དང་རྟག་ཏུ་རྩོད་ཅིང་འདིས་རྒྱུན་དུ་མི་མཐུན་པ་ལྷན་ཅིག་ཏུ་བགྱིས་པས་བརྟག་པར་བགྱིའོ། །རྒྱལ་པོས་སྨྲས་པ།  སུ་རྟོག་ཏུ་བཏང་། དེས་སྨྲས་པ།  རྒྱལ་པོ་བདེ་བར་བཞུགས་ཤིག   ། 
བདག་ལ་ནེ་ཙོ་སྤྱོད་གསལ་ཞེས་བགྱི་བ་མཁས་པ།  གསལ་བ།  ཡིད་གཞུངས་པ་དེ་དེར་བཏང་ལ་དེས་ཐམས་ཅད་ལ་གཏམ་བགྱིས་ནས་སླར་མཆི་བར་བགྱིའོ། །དེ་བཞིན་གྱིས་ཤིག །དེ་དེར་སོང་ནས་བསམས་པ། 
སུ་ལ་བཅར་ཏེ་གང་གིས་ན་ལྷན་ཅིག་འགྲོགས་ཤིང་གཏམ་བྱ།  དེས་ཀུན་དུ་བལྟས་ན་ཅུང་ཟད་ཀྱང་མ་མཐོང་ངོ་། །འཇིག་རྟེན་གྱི་ཐ་སྙད་གང་གིས་བྱ་བསམ་མོ། །ཇི་ཙམ་ན་རྒྱལ་པོའི་ཕོ་བྲང་དུ་ཞུགས་ཏེ་དེར་བལྟས་ན་གདུང་
གི་བར་ན་རི་སྐེགས་ཞིག་འདུག་པ་མཐོང་སྟེ།  དེ་དེར་སོང་ནས་ཀྱང་དེ་གཉིས་ཕན་ཚུན་གཅིག་ལ་གཅིག་དགའ་བས་ཡང་དག་པར་མགུ་བར་བྱས་ནས་གང་ནས་འོངས་ཞེས་དྲིས་སོ། །ནེ་ཙོས་སྨྲས་པ། བྱང་ཕྱོགས་ཀྱི་རྒྱལ་པོ་ཤི་བི་ཞེས་
<pb id="11.75b"/>
བྱ་བ་དེ་ནས་ཁོ་བོ་འོངས་སོ། །ཁོ་བོ་སྐྱེད་མོས་ཚལ་སྲུང་སྟེ།  དེ་ལ་ཁོ་བོའི་ཆུང་མ་དམ་པ་གཟུགས་བཟང་བ་འཛངས་ཤིང་རྗེས་སུ་འཐུན་པ་ཡིད་དུ་འོང་བ་སྨྲ་བ་རི་སྐེགས་མོ་ཞིག་ཡོད་པ་ལས་རི་སྐེགས་དེ་ཡང་གཞན་དུ་སོང་བ་ལས་ཁྲས་
ཁྱེར་ཏེ།  དེས་ན་ཁོ་བོ་མྱ་ངན་གྱིས་སེམས་གདུངས་ཤིང་ཕན་ཚུན་འཁྱམ་པ་ལས་ཁྱོད་ཀྱི་དྲུང་དུ་ཕྱིན་ནོ། །བཟང་མོ་ཁྱོད་ཁོ་བོའི་ཆུང་མར་མི་རུང་ངམ། དེས་སྨྲས་པ། ཇི་ལྟར་ན་ནེ་ཙོའི་ཆུང་མ་རི་སྐེགས་ཡིན་ཞེས་མ་ཐོས་མ་མཐོང་སྟེ།  དེ་ལྟ་མོད་
ཀྱི་ནེ་ཙོའི་ཆུང་མ་ནི་ནེ་ཙོ་ཉིད་ཡིན་ནོ་ཞེས་ཐོས་སོ། །དེ་ནས་སྤྱོད་གསལ་གྱིས་གཞན་དག་ཕན་ཚུན་འོང་ཞིང་འགྲོ་བའི་རྣམ་གྲངས་ཀྱི་རྣམ་པས་ཉེ་བར་བསྙེན་ཏོ། །ཡང་སྨྲས་པ།  བཟང་མོ་བདག་ནི་ཤི་བིའི་རྒྱལ། །བསྐྱེད་མོས་སྲུང་བར་གྱུར་པ་སྟེ། །
ཁོ་བོའི་ཆུང་མ་རི་སྐེགས་ནི། །འཇམ་པའི་ཚིག་ཏུ་སྨྲར་གྱུར་པ། །བྱས་ནི་ནན་གྱིས་ཁྱེར་བས་ན། །བདག་ནི་དེ་ཡིས་གདུངས་པར་གྱུར། །ཁོ་བོ་འདོད་པས་གདུངས་ནས་ནི། །ཁྱོད་ཀྱི་གན་དུ་འོངས་པ་ཡིན། །རི་སྐེགས་ཀྱིས་སྨྲས་པ། 
ནེ་ཙོའི་ཆུང་མ་རི་སྐེགས་ནི། །མི་རིགས་པར་ནི་བདག་གིས་བསམས། །ནེ་ཙོའི་ཆུང་མ་ནེ་ཙོ་བར། །འདི་སྐད་དུ་ནི་མཁས་པས་བསྒྲགས། །དེ་ནས་དེ་བཞིན་དུ་སྨྲས་ཤིང་བསམས་པ་བསྒྲུབས་ནས། དེ་དེ་དང་ལྷན་ཅིག་རྩེ་བར་བྱེད། 
དགའ་བར་བྱེད། དགའ་མགུར་སྤྱོད་པར་བྱེད་དོ། །དེ་ནས་ནེ་ཙོ་སྤྱོད་གསལ་གྱིས་རྒྱལ་པོའི་ཕོ་བྲང་ན་བཟའ་བ་མང་པོ་སྦྲང་རྩིའི་མཆོག་ཅེས་བྱ་བ་དང་།  མྱ་ངན་མེད་སྒྱུར་དང་།  ཕེའུ་ཏེའུ་དག་དོག་ལེར་འཚེད་པ་དང་།  བུ་རམ་ལས་
བྱས་པའི་ཁ་ཟས་མང་པོ་མཐོང་ནས་རི་སྐེགས་ལ་སྨྲས་པ།  ཅིའི་ཕྱིར་འདི་དག་འཚེད། ཅི་སྟེ་བདག་ཅག་གིས་ཐོབ་བམ།  དེ་ནས་རི་སྐེགས་ལ་ཚིགས་སུ་བཅད་དེ་སྨྲས་པ།  དོག་ལེར་མར་སར་མང་པོ་ནི། །འཚེད་པར་
བྱེད་པ་འདི་རྣམས་དག །ཁ་ཅིག་བདག་ཅག་གིས་ཐོབ་བམ། །རི་སྐེགས་ཀྱིས་ནི་འཇམ་པོར་སྨྲོས། །རི་སྐེགས་ཀྱིས་སྨྲས་པ།  དོག་ལེར་བཅའ་བ་ཁུར་བ་དག །འཚེད་པར་བྱེད་པ་འདི་དག་ཀྱང་། །ནེ་ཙོ་མཁས་པ་སྤྱོད་གསལ་
<pb id="11.76a"/>
བ། །འདི་རྣམས་ཁྱོད་ཀྱི་བཟའ་བ་མིན། །འདི་དག་སྐྱེད་པའི་ཆེད་དུ་ནི། །དུག་གིས་ཐམས་ཅད་བསྲེས་པ་ཡིན། །དེ་ནས་སྤྱོད་གསལ་གྱིས་རིག་པ་སྔོན་དུ་བཏང་ནས་རི་སྐེགས་ལ་ཐབས་ཀྱིས་ཡང་སྨྲས་པ།  ལྔ་ལེན་
རང་གི་བུ་མོ་བ། །སྐྱེད་པ་ལ་ནི་བྱིན་ནོ་ཞེས། །དེ་ལྟ་བུ་ཡང་སྒྲ་དག་གིས། །ཕྱོགས་ཀུན་དུ་ནི་རྒྱས་གྱུར་ན། །དེ་ལ་སུ་ཡི་ཚིག་བདེན་ཞིང་། །གང་གི་ཚིག་དེ་དེ་བཞིན་ཡིན། །རི་སྐེགས་ཀྱིས་སྨྲས་པ།  ནེ་ཙོ་མཁས་པ་སྤྱོད་
གསལ་བ། །གཏུམ་པོ་དེས་ནི་མི་བྱིན་ཏེ། །བློ་གྲོས་ངན་པ་ཉིད་དག་གིས། །དེ་ལ་གསད་པ་དག་ཏུ་བརྩོན། །དེ་དག་ཐོས་ནས་སླར་ལོག་སྟེ་ནེ་ཙོ་སྤྱོད་གསལ་གྱིས་མཐོང་ཞིང་ཐོས་ནས་རྟོགས་ཤིང་ཤེས་པ་ནི་ཚོང་པས་དོན་གྱི་རྙེད་
པ་ཐོབ་པ་ཡོངས་སུ་གྲུབ་པ་བཞིན་ནོ། །རི་སྐེགས་ལ་ཤི་བིའི་ཕྱིར་སྨྲས་པ།  བདག་གིས་ཆུང་མ་འདྲ་རྙེད་པ། །རི་སྐེགས་འཇམ་པར་སྨྲ་བ་ནི། །ཤི་བིའི་རྒྱལ་པོས་མཁྱེན་བྱའི་ཕྱིར། །བཟང་མོ་བདག་ནི་འགྲོ་བར་བྱ། །
རི་སྐེགས་ཀྱིས་སྨྲས་པ།  གལ་ཏེ་རྗེ་ཡི་སྲས་གཤེགས་ན། །ཤི་བིའི་རྒྱལ་པོ་མཁྱེན་གསོལ་ནས། །དགུང་བདུན་དག་ལས་གཞན་དུ་ནི། །ཡུན་མི་རིང་བར་མཁྱེན་པར་མཛོད།  བདག་གི་རིགས་དང་རུས་དག་དང་། །
ལོངས་སྤྱོད་ཀྱང་ནི་འདི་འདྲ་བར། །ཤི་བིའི་རྒྱལ་པོས་མཁྱེན་པར་མཛོད། །བདག་ཀྱང་སླད་རྗེས་ཁྱེད་མ་དགུམ། །དེ་སོང་ནས་ཕྱིན་པ་དང་།  བློན་པོ་སྨན་ཆེན་པོ་ལ་རྒྱ་ཆེར་ཐམས་ཅད་སྨྲས་སོ། །དེ་ནས་སྨན་ཆེན་
པོས་རྒྱལ་པོ་སྐྱེད་པ་ལ་མཁྱེན་པར་བྱས་སོ། །དེ་ནས་ལྔ་ལེན་གྱི་རྒྱལ་པོས་ཀྱང་མི་འོང་བར་རྟོགས་ནས་དཔུང་གི་ཚོགས་ཡན་ལག་བཞི་གོ་བསྐོན་ནས་གླང་པོ་ཆེའི་ཚོགས་དང་། རྟ་པའི་ཚོགས་དང་།  ཤིང་རྟའི་ཚོགས་དང་།  དཔུང་བུ་ཆུང་གི་
ཚོགས་དག་རྒྱལ་པོ་སྐྱེད་པའི་དྲུང་དུ་ཕྱིན་ནས་རྒྱལ་པོ་སྐྱེད་པའི་ཕོ་བྲང་བསྐོར་བར་བྱས་པ་དང་།  དེ་ནས་བློན་པོའི་མཆོག་སྨན་ཆེན་པོས་བསམས་པ་འདིས་ལྷན་ཅིག་ཐབ་མོ་འགྱེད་པར་ཡང་མི་ནུས་ན་ཇི་ལྟར་བྱ་དབྱེན་ཞིག་བྱ་སྙམ་མོ། །དེས་ལྔ་ལེན་གྱི་རྒྱལ་
<pb id="11.76b"/>
པོའི་བློན་པོ་ལྔ་བརྒྱ་ལ་རྣམ་པ་སྣ་ཚོགས་ཀྱི་སྐྱེས་བསྐུར་ཏེ་དབྱེན་བྱས་སོ། །དབྱེན་བྱས་ནས་རྒྱལ་པོ་སྐྱེད་པས་ལྔ་ལེན་གྱི་རྒྱལ་པོ་ལ་ཕོ་ཉ་བཏང་སྟེ། ཁོ་བོ་ཁྱོད་ལ་རྒོལ་བ་མི་ནུས་པ་མ་ཡིན་མོད་ཀྱི་ཁོ་བོ་དང་ཁྱོད་གཉེན་ཏེ།  ཁྱོད་ཉིད་གྱོས་པོ་ཡིན་
པས་མི་རྒལ་ལོ། །འོན་ཀྱང་ཁྱོད་ངའི་ལག་ཏུ་འཚོ་འམ་གཤིན་པ་ནི་ཤིན་དུ་རིག་པར་གྱིས་ཤིག །ངེད་ཀྱིས་ནུས་པར་གྱུར་ཀྱང་ཁྱོད་ལ་མི་རྒལ་ཏེ།  གལ་ཏེ་ཡང་ཁྱོད་ཐེ་ཚོམ་དུ་གྱུར་ན་སྐྱེས་འདི་དང་འདི་དག་ནི་བློན་པོ་ཆེ་གེ་མོ་རྣམས་ལ་བསྐུར་བར་བརྟག་
པར་བྱའོ་ཞེས་དེས་སྤྲིང་བ་ལས་སྐྱེས་དང་བཅས་སུ་བཟུང་ངོ་། །དེ་ནས་ལྔ་ལེན་གྱི་རྒྱལ་པོ་དེ་ཉིད་ཀྱི་ནུབ་མོ་ཆས་ནས་རང་གི་ཁྱིམ་དུ་སོང་སྟེ་ཕྱིན་པ་དང་།  བློན་པོ་ལྔ་བརྒྱ་དེ་དག་བསད་དེ།  དེ་དག་གི་བུ་རྣམས་ཀྱང་བློན་པོར་བཅུག་པ་བདེན་ནོ་ཞེས་སྨྲས་
པ་འདིས་རྒྱལ་པོ་སྐྱེད་པ་དང་ལྷན་ཅིག་པ་དག་དགའ་བ་སྐྱེས་པར་གྱུར་ཏོ། །སྨན་ཆེན་པོས་ཀྱང་དེ་དག་བསད་པར་ཐོས་ནས་བདག་གིས་དེ་ལྟ་བུ་དག་བྱས་སོ་སྙམ་སྟེ་དགའ་བར་གྱུར་ཏོ། །དེ་དག་ཀྱང་བསད་ནས་རྒྱལ་པོ་ལ་སྨན་ཆེན་པོས་གསོལ་པ།  འདི་ལྟར་
བདག་ཉིད་དངོས་དེར་མཆིས་ལ་ཐོབ་བམ་མི་ཐོབ་བརྟག་པར་བགྱིའོ། །ཞེས་སྨྲས་སོ། །གང་གི་ཕྱིར་དེ་དེར་བདག་ཉིད་ཀྱི་དཔུང་དང་བཅས་ནས་ལྔ་ལེན་གྱི་རྒྱལ་པོའི་ཡུལ་དུ་སོང་བ་དང་།  ལྔ་ལེན་གྱི་རྒྱལ་པོས་གྲོང་ཁྱེར་གྱི་ནང་དུ་ཤོག་ཤིག་ཅེས་སྨྲས་སོ། །
དེས་སྨྲས་པ།  སྐྱེད་མོས་ཚལ་འདི་ཉིད་དུ་མཆིས་སོ། །ཇི་སྟེ་ཡང་བདག་ངེས་པར་ནང་དུ་མཆི་ན།  བློན་པོ་ཆེ་གེ་མོ་ཞིག་གི་ཁྱིམ་དུ་མཆི་བར་འཚལ་ལོ། །དེ་ནས་ལྔ་ལེན་གྱི་རྒྱལ་པོ་བག་ཚ་སྟེ། ཅིའི་ཕྱིར་འདི་འདི་སྐད་དུ་སྨྲ།  རེ་ཤིག་གཞན་ཡང་བདག་དང་བློན་པོ་དག་དབྱེན་བྱེད་
དོ་སྙམ་སྟེ།  དེ་ལྟར་དགའ་ན་དེ་ཉིད་དུ་འདུག་ཤིག་ཅེས་སྤྲིང་ངོ་། །དེའི་བློན་པོ་རྣམས་ཀྱིས་འདི་ལ་བགྲོས་པ། བདག་ཅག་གི་ཕ་ཆུད་གསན་པར་བྱས་པ་དེ་ཐམས་ཅད་ནི་སྨན་ཆེན་པོ་འདི་ཡིན་པས་བདག་ཅག་གིས་སྔོན་གྱི་ཤ་ཁོན་
རྗེས་སུ་དྲན་པར་བྱས་ཏེ།  རྒྱལ་པོ་ལ་དེ་བཞིན་དུ་གལ་གྱིས་བཅུས་ལ་དེ་ལྟར་འདི་ཕྱིར་མི་འགྲོ་བར་བྱའོ་ཞེས་འདུས་ནས་རྒྱལ་པོ་ལ་དེ་དག་གིས་སྨྲས་པ།  རྒྱལ་པོ་སྐྱེད་པ་གང་ལ་བློའི་དཔྱོད་ཚུལ་འདི་ལྟ་བུ་དེ་ནི་སྨན་ཆེན་དེའི་ལགས་སོ། །
<pb id="11.77a"/>
དེ་ལ་རྒྱལ་པོ་སྐྱེད་པ་ནི་ཕ་རོལ་ལ་གནོད་པ་བགྱིད་མི་ནུས་ཏེ།  དེ་ལྟར་ན་དེ་འདི་ཉིད་ན་མཆིས་པའི་ཚེ་བདག་ཅག་གིས་གཞན་ནས་རྒྱལ་པོ་སྐྱེད་པའི་དྲུང་དུ་མཆིའོ། །དེས་སྨྲས་པ། ལེགས་པར་སྨྲས་སོ། །དེ་ནས་
དཔུང་གི་ཚོགས་ཡན་ལག་བཞི་པ་གོ་བསྐོན་ཏེ། གླང་པོ་ཆེའི་ཚོགས་དང་།  རྟ་པའི་ཚོགས་དང་།  ཤིང་རྟ་པའི་ཚོགས་དང་།  དཔུང་བུ་ཆུང་གི་ཚོགས་དག་རྒྱལ་པོའི་ཕོ་བྲང་གང་ན་བ་དེར་སོང་ངོ་། །རྒྱལ་པོ་སྐྱེད་པ་འདིས་ཀྱང་སྟ་གོན་
བྱས་སོ། །སྨན་ཆེན་པོས་ཀྱང་ལྔ་ལེན་གྱི་རྒྱལ་པོ་ལམ་ཆེ་གེ་མོ་ཞིག་ནས་རྒྱལ་པོ་སྐྱེད་པའི་ཡུལ་དུ་སོང་བར་ཤེས་སོ། །དེས་ཀྱང་དེར་ཅུང་ཟད་ཞིག་འདུག་ནས་ཕྱོགས་ཆེ་གེ་མོ་ཞིག་ན་རྒྱལ་པོའི་མཛོད་ཡོད་དེ།  མཛོད་དེ་ན་རྒྱལ་པོའི་བུ་མོ་སྨན་
ལྡན་མ་ཞེས་བྱ་བ་འདུག་པར་ཤེས་སོ། །དེ་ནས་དེས་ནང་འཁོར་མ་ཞིག་ཁྲིད་དེ་འཁོར་བཞག་ནས་ཇི་ཙམ་ན་རྒྱལ་པོའི་མཛོད་དུ་ཞུགས་ཏེ་མཛོད་ཕྱེ་ནས་བུ་མོ་དང་། འབྱོར་པ་དབྱིག་དང་གསེར་དག་བླངས་ནས་དཔུང་གི་ཚོགས་ཡན་ལག་བཞི་གོ་
བསྐོན་ཏེ་ལམ་གཞན་ཞིག་ནས་རྒྱལ་པོ་སྐྱེད་པའི་དྲུང་དུ་སོང་ངོ་། །དེ་ནས་རྒྱལ་པོ་སྐྱེད་པ་དང་།  བློན་པོ་དང་།  གྲོང་མི་རྣམས་དང་།  གཞན་དག་ཀྱང་ལས་ཆེན་པོས་བསྒྲུབས་སོ་ཞེས་རབ་ཏུ་དགའ་སྟེ་རྗེད་ཅིང་རི་མོར་བྱ་བ་མང་
པོ་དག་བྱས་སོ། །ལྔ་ལེན་གྱི་རྒྱལ་པོའི་བློན་པོ་མཆོག་ཀྱང་འོངས་ན་སྨན་ཆེན་པོས་བུ་མོ་དང་མཛོད་ཁྱེར་བ་དང་།  རྒྱལ་པོའི་ཕོ་བྲང་དེ་དག་གིས་སྤངས་ཏེ་རང་གི་ཡུལ་དུ་སོང་ངོ་། །རྒྱལ་པོ་སྐྱེད་པས་ཀྱང་གང་གི་ཕྱིར་བཀྲ་ཤིས་
ཀྱི་རྣམ་པ་དག་གིས་བུ་མོ་བག་མར་བླངས་ནས་དེ་དེ་དང་ལྷན་ཅིག་རྩེ་བར་བྱེད།  དགའ་བར་བྱེད།  དགའ་མགུར་སྤྱོད་པར་བྱེད་དོ། །དེ་ནས་ལྔ་ལེན་གྱི་རྒྱལ་པོས་བུ་མོ་སྨན་ལྡན་ལ་ཕོ་ཉ་ཞིག་བཏང་ནས་འདི་ལྟ་བུ་སུའི་
ཐབས་སུས་བརྟགས།  སུས་དབྱེན་བྱས་པ་དག་གི་དོན་ཤེས་པར་གྱིས་ལ་རྟོགས་ལ་སྤྲིང་ཤིག །དེས་བརྟགས་ནས་ཕོ་ཉ་བཏང་བ་ལ་སྨན་ཆེན་པོ་འདི་ལ་ནེ་ཙོ་སྤྱོད་གསལ་ཞེས་བྱ་བ་མིའི་སྐད་དུ་སྨྲ་བ་དེས་འདི་ལྟར་བརྟགས་སོ། །
<pb id="11.77b"/>
དེ་ནས་ལྔ་ལེན་གྱི་རྒྱལ་པོས་སྨྲས་པ། ནེ་ཙོ་སྤྱོད་གསལ་ཅི་ནས་ཀྱང་སླར་ཐོང་ཤིག །དེ་ནས་དེས་རབ་ཏུ་འབད་པས་སྙིས་བཟུང་སྟེ་དེ་ལ་བསྐུར་རོ། །དེ་ནས་རྒྱལ་པོ་ཁྲོ་བས་དཀྲིས་པས་རྣམ་པ་མང་པོར་སྤྱོས་ཏེ་སོད་ཅིག་ཅེས་
བསྒོའོ། །དེ་ནས་ནེ་ཙོ་སྤྱོད་གསལ་གྱིས་རྐང་པ་ལ་གཏུགས་ཏེ་རྒྱལ་པོ་ལ་གསོལ་པ།  ལྷ་བདག་གི་ཕ་དང་མེས་པོ་ཇི་ལྟར་བཀུམ་པ་དེ་བཞིན་དུ་དགུམ་པར་ཅི་གནང་།  གལ་ཏེ་དེ་ལྟ་ན་དེ་བཞིན་དུ་འདི་གསད་པར་གྱིས་ཤིག་ཅེས་ནས་
གནང་ངོ་། །ཇི་ལྟ་བུ་ཉིད་དུ་ཕ་དང་མེས་པོ་བསད་ཅེས་དེས་དེ་ལ་དྲིས་པ་དང་།  རས་བལ་གྱིས་མཇུག་མ་དཀྲིས་ཏེ་ཡུངས་མར་གྱིས་བསྐུས་ནས་བསྲེགས་ཏེ་གཏང་བ་དང་།  དེ་ནམ་མཁའ་ལ་ཕུར་ཏེ་རྒྱལ་པོའི་ཕོ་བྲང་ཀུན་ནས་འབར་
བར་བྱས་ཆུར་ཞུགས་སོ། །དེ་ནས་རྒྱལ་པོ་སྐྱེད་པའི་དྲུང་དུ་སོང་བ་དང་།  སྨན་ཆེན་པོས་ཀྱང་དྲིས་པ་ཁྱོད་ག་ལས་འདིར་ཕྱིན།  དེས་ཇི་ལྟར་བྱས་པ་ཐམས་ཅད་ཤེས་པར་བྱས་པ་དང་།  དེ་མགུ་བར་གྱུར་ཏོ། །ལྔ་ལེན་གྱི་
རྒྱལ་པོ་ཁྲོ་བས་དཀྲིས་པས་ཡང་ཡི་གེ་བསྐུར་བ། དེས་རྣམ་པ་འདི་ལྟ་བུས་གནོད་པ་བྱས་ཏེ་ངེས་པར་སླར་ཐོང་ཤིག །དེས་ཀྱང་བཟུང་སྟེ་བསྐུར་རོ། །ལྔ་ལེན་གྱི་རྒྱལ་པོ་ཁྲོས་པས་སྤུ་རིལ་ཕྱི་ནས་ཤའི་རི་ལུར་བཞག་
སྟེ་འགྲོ་ན་སོང་ཤིག་ཅེས་ཕྱི་རོལ་དུ་བོར་བ་དང་།   ཁྲས་ཁྱེར་རོ། །དེས་ཀྱང་ཁྲ་ལ་གསོལ་བ་བཏབ་པ།  ཁོ་བོ་ཟོས་པ་ནི་ཉིན་གཅིག་གི་ཟས་སུ་ཟད་དེ་ཁོ་བོ་བཏང་ན་ནི་ཉིན་གཅིག་བཞིན་དུ་ཇི་ལྟ་བུའི་དགོས་པ་དང་བཟའ་བ་མང་
པོ་དག་དེ་བཞིན་དུ་སྦྱར་བར་བྱའོ་ཞེས་དེས་ཡིད་ཆེས་པར་མནའ་བོར་ནས་བཏང་སྟེ།  སྤྱོད་གསལ་གྱིས་སྨྲས་པ།  ཕྱོགས་ཆེ་གེ་མོ་ཞིག་ན་རྒྱལ་པོའི་གཙུག་ལག་ཁང་དེར་ཞོག་ཤིག །དེས་དེ་བཞིན་དུ་བྱས་པ་དང་།  དེ་གཙུག་
ལག་ཁང་དུ་སོང་སྟེ་བུ་ག་ཞིག་ཏུ་ཞུགས་པ་དང་།  ཕྱི་དེ་ཉིན་བྲམ་ཟེ་དག་ལྷ་མཆོད་པའི་ཕྱིར་དེར་ལྷགས།  ལྷ་དྲི་མ་ཕྱིས་ཏེ།  བདུག་པ་དང་།  མེ་ཏོག་དང་། ལྷ་བཤོས་དང་།  གཏོར་མ་སྦྱིན་པར་བརྩོན་ན།  སྤྱོད་གསལ་དེས་ཀྱང་སྨྲས་
<pb id="11.78a"/>
པ། ཀྱེ་བྲམ་ཟེ་རྒྱལ་པོ་སྡིག་པ་ཅན་ལྔ་ལེན་གྱི་རྒྱལ་པོ་ལ་ངའི་ཚིག་འདི་བརྗོད་པར་བྱའོ། །ཉེས་པ་འདི་དང་འདི་དག་བྱས་པ་དེ་ནི་ངས་གནོད་པར་བྱས་པ་ཡིན་ནོ། །གལ་ཏེ་ངའི་ཚིག་བཞིན་མ་བྱས་ན་ཕྱིར་ཡང་བྱའོ། །དེ་ལྟར་རེ་ཤིག་
ཉིན་རེ་ཞིང་ཤ་རྗེན་དམར་པོ་དང་།  ཏིལ་དང་།  འབྲས་ཐུག་པོ་ཆེ་བྲེའུ་ཆུང་གང་གི་ལྷ་བཤོས་བྱས་པ་དང་དེ་ནས་ཕྱིས་བསམ་མོ། །སོང་ནས་དེས་ལྔ་ལེན་གྱི་རྒྱལ་པོ་ལ་ཁོང་དུ་ཆུད་པར་བྱས་སོ། །རྒྱལ་པོས་ཀྱང་དེའི་དོན་ཁོ་ནར་ལྷ་བཤོས་
དང་།  གཏོར་མ་བྱ་བ་ལ་ཞུགས་ཏེ།  ཉིན་ཅིག་བཞིན་དུ་རྒྱལ་པོ་དང་།  བློན་པོ་དང་།  མདུན་ན་འདོན་དག་ལྷགས་ནས་ལྷ་ལ་གནང་ངམ་མི་གནང་བཀའ་སྩལ་པར་གསོལ་བ་བཏབ་པ་དང་། དེ་བཞིན་དུ་བྱའོ་ཞེས་སོ། །འདི་ལྟར་དུས་མང་
དུ་ལོན་ནས་ནེ་ཙོ་སྤྱོད་གསལ་དེའི་གཤོག་པ་སྐྱེས་ཤིང་འཕུར་ནུས་པར་གྱུར་པ་དང་།  ཡང་འགྲོ་བའི་བློ་སྐྱེས་ཏེ།  དེ་ལ་ཡང་སྨྲས་པ།  འདི་ལྟར་ང་ལ་གང་ཁྱེད་སྟོབས་ཀྱི་དཔུང་དང་།  ལྷ་མོ་དང་།  གཞོན་ནུ་དང་།  བློན་པོ་དག་དང་ལྷན་ཅིག་
མགོ་གཏུན་བཞིན་བྲེགས་ལ་ངའི་དྲུང་དུ་ཤོག་ཤིག་དང་།  འདི་ལྟར་བཟོད་ཅིང་གནང་བར་བྱའོ། །དེས་རྒྱལ་པོ་ལ་ཁོང་དུ་ཆུད་པར་བྱས་པ་དང་།  རྒྱལ་པོས་ཀྱང་དེ་བཞིན་དུ་བྱས་ཏེ།  དེ་ལྟར་ཐམས་ཅད་མགོ་གཏུན་བཞིན་དུ་
བྲེགས་ནས་ལྷ་གང་དུ་སོང་སྟེ་རྐང་པ་ལ་གཏུགས་ནས་བཟོད་པ་གསོལ་པ་དང་།  དེ་ནས་ནེ་ཙོ་ནམ་མཁའ་ལ་འཕུར་ཏེ་ཚིགས་སུ་བཅད་པ་འདི་སྨྲས་སོ། །བྱེད་པ་ལ་ནི་སླར་བྱས་ཏེ། །ཕྱི་བས་སླར་ནི་ཕྱི་ལ་ལྟོས། །འདིར་ནི་གཅིག་པུ་ཕྱི་བ་
ཡིས། །བཙུན་མོ་ཀུན་དང་ལེགས་པར་ཕྱི། །དེས་འདི་སྐད་དུ་སྨྲས་ཏེ། དེ་ནས་ཡང་སྨན་ཆེན་པོའི་དྲུང་དུ་སོང་བ་དང་། སྤྱོད་གསལ་ཡུན་རིང་ཞིག་ཏུ་མ་མཐོང་ན་གང་ནས་ཕྱིན་ཅེས་དྲིས་སོ། །དེས་འདི་དང་འདི་ལྟ་བུའི་ཐབས་དེ་དག་བདག་གིས་བགྱིས་
སོ་ཞེས་རྒྱ་ཆེར་སྨྲས་སོ། །དེ་ནས་སྨན་ཆེན་པོ་ཡིད་དགའ་ཞིང་མགུ་སྟེ།  རྒྱལ་པོ་སྐྱེད་པ་ལ་ནེ་ཙོ་སྤྱོད་གསལ་གྱིས་འདི་ལྟར་བགྱིས་སོ་ཞེས་སྨྲས་པ་དང་།  རྒྱལ་པོ་ཡང་མཆོག་ཏུ་དགའ་བ་དང་ལྡན་ནས་སྨྲས་པ།  ཨེ་མའོ་འདི་ལྟར་ཁྱོད་མཁས་པ་
<pb id="11.78b"/>
ཤ་སྟག་དང་ཕྲད་པ་ནི་བསོད་ནམས་དང་ལྡན་ནོ་ཞེས་སྨྲས་སོ། །དེ་ནས་ཡང་དུས་ཕྱི་ཞིག་ན་རྒྱལ་པོས་བློན་པོ་རྣམས་ལ་གང་རབ་ཏུ་མཁས་པ་ཉམས་སད་དོ་སྙམ་བློ་སྐྱེས་ནས་དེ་དག་བོས་ཏེ་སོ་སོར་ཁྱི་རེ་རེ་བྱིན་ནས་འདི་དག་དུས་འདི་ཙམ་ན་
ཐམས་ཅད་མི་སྐད་དུ་སྨྲ་བར་གྱིས་ཤིག །དེ་དག་གིས་དེ་ཁྱིམ་དུ་ཁྲིད་དེ་གསོ་བར་བྱས་པ་ནི་ཤེས་ཀྱི་མི་སྐད་དུ་ཟེར་བ་མི་ཤེས་སོ། །སྨན་ཆེན་པོས་ཁྱི་དེ་ཁྱིམ་དུ་ཁྲིད་དེ་སོང་ནས་ཁྲི་ལས་མི་རིང་བ་ཞིག་ཏུ་ཕུར་བ་ལ་བཏགས་ཏེ་བཞག་གོ། །
ནམ་སྨན་ཆེན་པོའི་ཁ་ཟས་དྲངས་ནས་བཅའ་བ་དང་།  བཟའ་བ་དང་།  ཁུ་བ་སྣ་ཚོགས་སུ་སྦྱར་བ་ཟ་བར་མཐོང་ཡང་ལེན་མི་ནུས་སོ། །དེ་ནས་ངན་པ་ཅུང་ཟད་ཅིག་བྱིན་པས་མ་ཤི་མ་སོས་ཙམ་དུ་ཉམ་ཆུང་ལ་རིད་དེ་སྐེམ་པར་གྱུར་ཏོ། །
དེ་ནས་རྒྱལ་པོས་ཁྱི་དེ་དག་ལོབས་སམ།  མ་ལོབས་བལྟས་ཁྲིད་དེ་ཤོག་ཤིག་པར་བསྒོའོ། །དེ་དག་གིས་ནི་ཐབས་ལ་མི་མཁས་པས་བསླབ་མ་ནུས་སོ། །དེ་ནས་སྨན་ཆེན་པོ་ལ་ཁྱོད་ཀྱི་ཅི་འདྲ་ཁྲིད་དེ་ཤོག་ཅེས་སྨྲས་ནས་རྒྱལ་པོའི་
མདུན་དུ་འོངས་ཏེ་བལྟས་ན་སྐེམ་ཞིང་རིད་དོ། །དེས་འདི་ཅིའི་ཕྱིར་རིད་ཅེས་དྲིས་པ་དང་།  སྨན་ཆེན་པོས་ལྷ་བདག་གིས་ཅི་ཟོས་ཅི་འཚལ་བ་དེ་བཞིན་འདི་ལ་སྩལ་ཏོ་ཞེས་སྨྲས་པ་དང་། ཁྱིས་སྨྲས་པ།  ལྷ་འདི་ནི་བརྫུན་མཆིས་ཏེ།  བདག་
ལྟོགས་ཏེ་དེའུ་བཀུམ་མོ། །དེ་ནས་སྨན་ཆེན་པོས་བདག་གིས་འདི་ལྟར་འདི་མིའི་སྐད་དུ་སྨྲ་བར་བགྱིས་སོ་ཞེས་གསོལ་ཏོ། །དེ་ནས་རྒྱལ་པོ་དགྱེས་པར་གྱུར་ཏོ། །དེ་ནས་ཡང་དུས་ཕྱི་ཞིག་ན་ཡང་ཉམ་སྐྱེད་པར་འདོད་ནས་ལུག་འདི་རྣམས་
ཁྱེད་ཀྱིས་བཟའ་བཏུང་ཞིམ་པོ་སྩལ་ལ་ཚིལ་མེད་ལ་མཐུ་དང་ལྡན་པར་བྱོས་ཤིག་ཅེས་བསྒོའོ། །དེ་ནས་བློན་པོ་ལྔ་བརྒྱ་པོ་དེ་དག་ནི་ཐབས་མི་ཤེས་ཏེ།  དེ་གསོས་ཏེ་ཚོན་པོར་བྱས་སོ། །སྨན་ཆེན་པོས་ནི་བཟའ་བ་ཞིམ་པོ་མདུན་དུ་བཞག་ནས་
ཤིང་ལ་སྤྱང་ཀིའི་གཟུགས་ཅིག་བྱས་ཏེ་ལུག་གི་མདུན་དུ་བཞག་པ་དེས་དེ་མཐོང་བས་ནི་སྐྲག་སྟེ་ཚིལ་ནི་མ་སྐྱེས་མཐུ་དང་ནི་ལྡན་པར་གྱུར་ཏོ། །དེ་དག་ཀུན་བལྟས་ན་གཞན་དག་ནི་མདོག་དང་ལྡན་ཞིང་ཚིལ་མང་བར་གྱུར་ཏོ། །སྨན་ཆེན་པོའི་ནི་ཚིལ་མེད་ལ་མཐུ་དང་
<pb id="11.79a"/>
ལྡན་པར་མཐོང་ནས་རྒྱལ་པོ་དགའ་སྟེ་འཛངས་སོ་ཞེས་བསྔགས་སོ། །དེ་ནས་ཡང་དུས་ཕྱི་ཞིག་ན་གང་མཁས་པ་བགམས་ཏེ་བལྟའོ་སྙམ་དུ་བསམས་ནས་བློན་པོ་དེ་དག་གི་བུ་ལྔ་བརྒྱ་པོ་དེ་དག་སྐྱེད་མོས་ཚལ་དུ་སྔོན་ཟན་བྱས་ཏེ་
ཟ་འཐུང་ཞིང་འཁོད་པ་ལས་ངོ་མཚར་དང་ལྡན་པའི་གཏམ་རྩོམ་སྟེ།  སུ་གང་གིས་ངོ་མཚར་གྱི་གཏམ་འམ།  ཁྱིམ་ན་ཡོད་པ་ཅི་ཐོས་པ་སྨྲོས་ཤིག །དེ་དག་མཛའ་བས་གཅིག་ལ་གཅིག་ངོ་མཚར་གང་ལ་ཅི་ཡོད་པ་དང་།  ཁྱིམ་དང་གཞན་གྱི་ཕྱོགས་ན་མཐོང་
བའི་རྣམས་སྨྲས་སོ། །དེ་ནས་ཁྱེའུ་དག་གིས་སྨན་ཆེན་པོའི་བུ་ལ་ཁྱོད་ཀྱང་སྨྲོས་ཤེས་བསྐུལ་བ་དང་། སྨན་ཆེན་པོའི་ཁྱིམ་དུ་རྡོ་ཞིག་ཡོད་དེ་དེ་ཀ་རྟེན་ཡིན་པ་ལས་དེ་ཆུའི་སྟེང་དུ་བཞག་ན་ཕན་ཚུན་དུ་འཕྱོ་ཞིང་ཉུག་ཅིང་མཉེ་བ་ལ་སོགས་པའི་ལས་
ཀུན་བྱེད་དོ། །དེ་ནས་ཁྱེའུ་དེས་བདག་གི་ཁྱིམ་ན་ཡོད་པ་དེ་དག་ལ་བསྙད་དེ་ངེད་ཀྱི་ཁྱིམ་ན་ངོ་མཚར་ཡོད་པ་དེ་ལྟ་བུ་ནི་སུ་ལ་ཡང་མེད་དོ། །དེ་དག་གིས་དེའི་རྗེས་ནས་བཟུང་བ་དང་།  ངེད་ཀྱི་ཁྱིམ་ན་རྡོ་བ་ཆུའི་སྟེང་ན་འཕྱོ་ཞིང་འགྲོའོ་ཞེས་སྨྲས་པ་དང་། 
དེ་དག་གིས་བདག་ཅག་གིས་རྡོ་ཆུའི་སྟེང་ནས་འཕྱོ་ཞིང་འགྲོ་བ་དེ་ལྟ་བུ་ནི་མ་མཐོང་མ་ཐོས་སོ། །དེ་ནས་དེ་དང་དེ་དག་གིས་གསེར་གྱི་དོང་ཚེ་ལྔ་བརྒྱ་ལ་རྒྱལ་བཀྱེའོ། །དེ་ནས་གཞོན་ནུ་དེས་ཇི་ལྟར་གྱུར་ཅིང་དེའི་ཕྱིར་བདག་དང་རྒྱལ་བཀྱེའོ་ཞེས་
ཕ་ལ་སྨྲས་པ་དང་།  དེས་སྨྲས་པ།  བུ་མ་བསྟན་ཅིག །དེ་ནས་དེ་དག་ལྷགས་ནས་མ་བསྟན་པ་དང་།  གསེར་གྱི་དོང་ཚེ་ལྔ་ཕབ་བོ། །དེ་ནས་སྨན་ཆེན་པོས་སྤྲེའུ་རྣམས་བཟུང་སྟེ།  རོལ་མོ་བསླབ་ནས་བུ་ལ་སྨྲས་པ། 
ད་ནི་སོང་ལ་སྔུན་ཟན་པའི་ནང་དུ་སྔར་གཏམ་གླེངས་ལ་ཁྱོད་ཀྱིས་ངོ་མཚར་སུས་ཅི་མཐོང་ཅི་ཐོས་ཁྱིམ་ལྟ་ན་ཡོད་པ་སྨྲོས་ཤིག་ཅེས་བྱོས་ལ་དེ་ནས་ཁྱོད་ཀྱིས་ང་ནི་རྒྱལ་ཉིས་འགྱུར་དུ་བྱས་ཏེ།  བདག་གི་ཁྱིམ་ན་ནི་རོལ་མོ་མཁན་སྤྲེའུ་ཡོད་དེ་
གླུ་ལ་མཁས།  གར་ལ་མཁས།  རྔ་རྡུང་བ་ལ་མཁས་སོ་ཞེས་བྱོས་ཤིག་ཅེས་བསྒོ་བ་དང་།  དེས་ཀྱང་དེ་བཞིན་དུ་གཏམ་གཞན་ལས་བརྗོད་དེ། འདི་ལྟ་བུ་མཐོང་སྟེ་ཡོད་དོ་ཞེས་སྨྲས་པ་དང་། དེ་ནས་དེ་དག་ན་རེ་བདག་ཅག་
<pb id="11.79b"/>
གིས་སྤྲེའུ་རོལ་མོ་བྱེད་པ་མ་མཐོང་མ་ཐོས་སོ། །དེས་སྨྲས་པ། དེ་སྟེ་བདག་གིས་བསྟན་ན་ཁྱེད་ཀྱིས་ཅི་སྦྱིན།  དེ་དག་གིས་སྨྲས་པ། སྔར་ཡང་ཁྱོད་ལ་གསེར་གྱི་དོང་ཚེ་ལྔ་བརྒྱ་ཕབ་པ་ཡིན།  ད་ཡང་དེ་བཞིན་མི་རིགས་མི་ཚུལ་བ་ཟེར་ཏེ། 
དེ་སྟེ་ཡང་ཁྱོད་ཀྱིས་མ་བསྟན་ན་གསེར་གྱི་དོང་ཚེ་སྟོང་དབབ་བོ། །ཇི་སྟེ་བསྟན་ན་ངེད་ཀྱིས་སྦྱིན་ནོ། །དེ་ལྟར་དམ་བཅས་ནས་སྤྲེའུ་ཁྲིད་དེ་རྒྱལ་པོའི་ཕོ་བྲང་དུ་འདོང་ངོ་། །དེས་ཀྱང་སྤྲེའུ་རྣམས་རྒྱལ་པོའི་ཕོ་བྲང་དུ་དེད་དེ་རྒྱལ་པོའི་མདུན་དུ་གླུ་དང་། 
གར་དང་།  རྔ་རྡུང་བ་ཀུན་བསྟན་པ་དང་།  དེ་ནས་དེ་དག་གིས་དེ་ལ་གསེར་གྱི་དོང་ཚེ་སྟོང་བྱིན་ནོ། །རྒྱལ་པོས་ཀྱང་ངོ་མཚར་དུ་བཟུང་སྟེ།  འདི་ལྟ་བུ་དག་ནི་སྔོན་ཡང་མ་མཐོང་མ་ཐོས་སོ། །དེ་ནས་རྒྱལ་པོ་བློན་པོ་དང་གྲོང་བ་རྣམས་ཀྱིས་
ཀྱེ་ཐམས་ཅད་ཡང་དེ་གཅིག་པུ་མཁས་ཤིང་བློ་དང་ལྡན་པ་ལ་ལྟོས་ཤིག །ཀུན་གྱིས་སྨན་ཆེན་པོ་ལ་བཀུར་སྟི་བྱས་སོ། །དེ་ནས་ཡུལ་བེ་དེ་ཧའི་བྲམ་ཟེ་ཞིག་འདུག་པ་དེས་བདག་དང་རིགས་མཉམ་པ་ལས་ཆུང་མ་བླངས་ཏེ།  དེ་དང་ལྷན་
ཅིག་ཏུ་རྩེ་དགའ་ཡོངས་སུ་སྤྱོད་པ་ལས་ཕྱི་ཞིག་ན་བྲམ་ཟེ་མོ་དེ་སེམས་ཅན་དང་ལྡན་པར་གྱུར་པས་ཟླ་བ་དགུ་འདས་ཏེ་བཙས་ན་བུ་མོ་ཞིག་བྱུང་ན་གཟུགས་ལེགས་ཤིང་བལྟ་ན་བཟང་མོ་ཞིག་གོ། །བྲམ་ཟེ་དེ་ཡང་སྨྲང་དང་སྨྲང་གི་ཡན་ལག་
གི་ཕ་རོལ་དུ་ཕྱིན་པ།  རིག་པའི་གནས་བཅྭ་བརྒྱད་ཀྱི་ཕ་རོལ་དུ་ཕྱིན་པ།  བློ་དང་ཤེས་རབ་རྣོ་བ་དེས་འདི་གང་བདག་དང་འདྲ་བར་འགྱུར་བ་བདག་གི་དྲུང་ན་སློབ་ཅིང་འདོན་པར་བྱེད་པ་དེ་ལ་བུ་མོ་འདི་སྦྱིན་ནོ་སྙམ་དུ་བསམས་སོ། །བཙས་པའི་བཙས་
སྟོན་རྒྱ་ཆེར་བྱས་ཏེ་འདིའི་མིང་ཅིར་གདགས་ཤེས་བགྲོས་ན། བུ་མོ་འདིའི་མིང་ཨུ་དུམ་འབའ་རི་ཀར་བཏགས་ཏེ། དེ་གསོས་བསྐྱེད་ནས་ཆེན་མོར་གྱུར་ཏོ། །དེ་ནས་བྲམ་ཟེ་གཞན་ཞིག་ལ་བུ་ཁ་དོག་ངན་པ་གཟུགས་མི་སྡུག་པ་མདོག་ངན་
པ་མཚན་ངན་པ་བཅྭ་བརྒྱད་དང་ལྡན་པ་ཞིག་བཙས་ཏེ།  དེ་སྐྱེས་མ་ཐག་ཏུ་ཕ་མས་ཀྱང་འདི་ལྟ་བུ་མི་སྡུག་པ་ཡིད་དུ་མི་འོང་བའི་ཕྱིར་མིང་ཡང་གཟུགས་ངན་དུ་བཏགས་སོ། །དེ་གསོས་བསྐྱེད་ནས་ཆེར་སྐྱེས་པ་དང་།  ཕས་བུ་ངོ་ཚ་བར་
<pb id="11.80a"/>
འགྱུར་བ་གཟུགས་ངན་པ་འདི་འདྲ་བ་ལ་བསླབས་ཏེ་ཅི་རུང་སྙམ་ནས་མ་བསླབས་སོ། །དེ་ནས་ཁྱེའུ་གཟུགས་ངན་དེ་ནམ་ཆེར་གྱུར་པ་དེ་ན་བསླབ་པར་འདོད་ན་ཕས་ནི་མ་བསླབ་ཀྱིས་ཡུལ་གཞན་དུ་འགྲོའོ་སྙམ་དུ་
བསམས་ནས།  བྲམ་ཟེ་གཞན་ཞིག་གི་དྲུང་དུ་ཕྱིན་ཏེ།  བྲམ་ཟེའི་ཁྱེའུ་དེ་ལངས་ནས་བདག་ནི་བྲམ་ཟེ་འདི་ཞེས་བགྱི་བའི་བུ་ལགས་ཏེ་ཁྱོད་ལ་སློབ་པར་འཚལ་བའི་སླད་དུ་ཁྱོད་ཀྱི་དྲུང་དུ་མཆིས་སོ་ཞེས་གསོལ་པ་དང་།  དེས་ཀྱང་དེ་བཞིན་
གྱིས་ཤིག་ཅེས་དེ་ལ་སྐབས་ཕྱེའོ། །དེས་རིང་པོ་མ་ལོན་པར་བྲམ་ཟེ་དེས་ཅི་ཤེས་པ་ཐམས་ཅད་གཟུགས་ངན་པ་དེས་ཀྱང་ལོབས་སོ། །དེ་ནས་སློབ་དཔོན་དེས་འདི་སྙམ་དུ་བསམས་སོ། །བདག་གི་དྲུང་ན་སློབ་ཅིང་ཤེས་པ་ཡང་བདག་དང་
མཚུངས་པར་གྱུར་པ་དེ་ལ་བུ་མོ་ཨུ་དུམ་འབའ་རི་ཀ་སྦྱིན་པར་བདག་གིས་དམ་བཅས་ནས།  ད་བྲམ་ཟེ་གཟུགས་ངན་འདིས་བདག་གི་དྲུང་ན་བསླབས་ལ་ཤེས་པ་ཡང་བདག་དང་མཚུངས་པར་གྱུར་ན།  འདི་གཟུགས་མི་སྡུག་མོད་ཀྱི་བདག་གིས་
གཞན་བྱ་མི་ནུས་ཀྱིས་གཉེན་དུ་བྱས་ཏེ་བདག་དང་ཕ་མེས་ལ་འཇིག་རྟེན་དུ་ཡང་མི་རུང་།  བྲམ་ཟེ་གཞན་དག་གིས་ཀྱང་སྨད་པར་འགྱུར་གྱིས་ཅི་ནས་ཡི་དམ་བཅས་པ་བཞིན་དུ་བྱའི་སྙམ་ནས་དེས་བུ་མོ་ཨུ་དུམ་འབའ་རི་ཀ་དེ་རྒྱན་ཐམས་ཅད་ཀྱིས་
ཀླུབས་ནས་བྲམ་ཟེའི་ཁྱེའུ་གཟུགས་ངན་པ་ལ་བྱིན་ནས་དེས་དེ་བླངས་ཏེ་དེ་དང་ལྷན་ཅིག་དགའ་བར་སྤྱོད་དུ་མི་སྤོབས་སོ། །དེ་ནས་དེས་བདག་ཉིད་ཀྱི་ཁྱིམ་དུ་འོངས་པ་དང་།  དེ་ན་དགའ་མགུར་བྱའོ་སྙམ་དུ་བསམས་ནས་རང་གི་ཁྱིམ་དུ་ཁྲིད་
དོ། །ཨུ་དུམ་འབའ་རི་ཀ་དེ་ཡང་དེ་གཟུགས་ངན་པ་མཐོང་ན་ཡང་ཡིད་དུ་མི་འོང་སྟེ་བདག་ནི་གཟུགས་དང་ལྡན་པ།  འདི་ནི་མདོག་མི་སྡུག་པ་རྣམ་པ་བཅྭ་བརྒྱད་དང་ལྡན་པས་ན་ཁྱོ་འདི་ལྟ་བུ་དང་ལྡན་པ་ཞིག་ནི་ངོ་ཚའོ་སྙམ་དུ་བསམས་ཏེ། 
དེ་ནས་གཟུགས་ངན་དེས་དེ་ཁྲིད་དེ་བདག་ཅག་གི་ཡུལ་དུ་སོང་བ་ལས་ལམ་གྱི་བར་དུ་རྒྱགས་ཆད་དོ། །དེ་རྫིང་གཞན་ཞིག་གི་འགྲམ་དུ་ཕྱིན་ཏེ་གཉི་ག་བཀྲེས་ཤིང་འཁོད་པ་དང་།  གྲོགས་གཞན་ཞིག་ཀྱང་ཕྱེ་ཆུའི་ནང་
<pb id="11.80b"/>
དུ་ཤིང་བུས་དཀྲུགས་ཏེ་འཐུང་བ་ལ་ཞུགས་པ་དང་།  མོ་བྲུ་བས་གཟེར་ཏེ་བསླངས་ན།  དེ་ལ་གཟུགས་ངན་གྱིས་ཕྱེ་སྤར་གང་བླངས་ཏེ་བདག་ཉིད་འཐུང་ངོ་། །ཨུ་དུམ་འབའ་རི་ཀས་ཇོ་བོ་བདག་ཀྱང་ཤིན་དུ་བྲུ་བས་གདུངས་ན།   ཁོ་མོ་འོ་ནི་
ལས་ནི་ཆུ་ཞིག་འཐུང་ངོ་ཞེས་སྨྲས་པ་དང་།  གཟུགས་ངན་གྱིས་བུད་མེད་ལ་འདི་འདྲ་བའི་ཆུ་གྲོག་འཐུང་དུ་སྔོན་གྱི་ཆོས་མཁན་དྲང་སྲོང་རྣམས་ཀྱིས་མ་གནང་བས་དེའི་ཕྱིར་མི་སྦྱིན་ནོ་ཞེས་ཟེར་ཏེ་མ་བྱིན་ནོ། །དེ་ནས་ཡང་ཆར་པ་མ་བབ་པའི་
ཕྱིར་དགོན་པ་ལ་བྲུ་བས་གཟིར་ཅིང་དོང་བ་ལས་གཉི་གས་ཁྱི་ཤ་ཞིག་རྙེད་ན་གཟུགས་ངན་གྱིས་བསྲེགས་ཏེ་བདག་ཟོས་ནས་ཨུ་དུམ་འབའ་རི་ཀས་དེ་ཡང་བསླངས་ན། འདི་ཡང་བུད་མེད་རྣམས་ལ་དྲང་སྲོང་གིས་མ་གནང་ངོ་ཞེས་ཟེར་ཏེ་མ་སྟེར་
རོ། །དེས་བདག་ལྟ་བུ་བྱུར་ངན་མ་བྲུ་བའི་སྡུག་བསྔལ་གྱིས་གཟིར་ཏོ། །ཕ་མ་གཉིས་ཀྱིས་བདག་གི་ཉེས་པ་ཅི་མཐོང་ན་འདི་འདྲ་བ་ལ་བྱིན་ཞེས་བསམས་ཏེ་ཕ་མ་ལ་རྣམ་པ་མང་པོ་སྨྲའོ། །ཡང་དེ་གཉིས་དོང་བ་ལས་ཤིང་
ཨུ་དུམ་འབའ་ར་སྨིན་པ་ཞིག་མཐོང་ནས་གཟུགས་ངན་དེ་ལ་འཛེགས་ཏེ་ཟ་ཞིང་འདུག་པ་དང་།  ཨུ་དུམ་འབའ་རི་ཀས་ཁྱོད་གཅིག་པུ་མ་ཟ་བར་ངན་བུ་ལ་ཡང་འོར་ཞེས་སྨྲས་པ་དང་།  དེས་སྨིན་པ་ནི་བདག་ཟོས་ཀྱི་མ་སྨིན་པ་མར་བོར་རོ། །
དེས་བདག་ལ་མ་སྨིན་པ་མ་དོར་བར་སྨིན་པ་ལ་ཡང་སྩོལ།  དེས་དེ་སྟེ་ཁྱོད་སྨིན་པ་འདོད་ན་བདག་ཉིད་འཛེགས་ཏེ་ཐོགས་ལ་ཟོ་ཤིག་ཅེས་སྨྲས་པ་དང་།  བྲུ་བས་གཟིར་བའི་ཕྱིར་ནན་གྱིས་ཨུ་དུམ་འབའ་ར་ལ་འཛེགས་ཏེ་ཟ་ཞིང་འདུག་
པ་དང་།  གཟུགས་ངན་གྱིས་བསམས་པ།  བདག་ལྟ་བུ་བསོད་ནམས་མེད་དེ་ཆུང་མ་འདི་འདྲ་བ་བདག་ཉིད་ཀྱིས་སོས་པ་ལྟ་ཅི་སྨོས།  འདི་ནི་བདག་ལ་ལྟར་ཀྱང་མི་བཏུབ་པོ་སྙམ་ནས་དེ་ཤིང་ལས་བབས་ཏེ་ཤིང་ཨུ་དུམ་འབའ་རའི་དྲུང་ཚེར་མས་
བསྐོར་ནས་བོར་ཏེ་སོང་ངོ་། །ཡང་སྨྲས་པ།  དེ་གཉིས་སོང་བ་ནགས་ནང་ན། །ཨུ་དུམ་འབའ་ར་སྨིན་པ་མཐོང་། །དེས་ཀྱང་དེ་ལ་འཛེགས་པ་དང་། །ཟ་ཞིང་སྦྱིན་པར་མི་བྱེད་དོ། །སྙན་པར་སྨྲ་བའི་ཚིག་ཅན་མ། །དེ་ལ་བུ་མོས་སྨྲས་པ་ནི། །
<pb id="11.81a"/>
བདག་ཀྱང་བཀྲེས་པར་གྱུར་པ་ལ། །ཇོ་བོ་སྩོལ་ཅིག་བདག་ལ་ཡང་། །རྩུབ་པའི་ཚིག་ཏུ་སྨྲ་བ་ནི། །དེས་ནི་དེ་ལ་ངན་པ་མོ། །དེ་སྟེ་བཟའ་བར་འདོད་ན་ནི། །ཟོ་ཤིག་བདག་ཉིད་འཛེགས་ནས་སོ། །དེས་ཀྱང་ནན་གྱིས་
བསྒྲིམས་ནས་སུ། །ཤིང་ཆེན་དེ་ལ་འཛེགས་པར་གྱུར། །ཤིང་ལ་འཛེགས་པར་ཤེས་ནས་ནི། །བབས་ཏེ་ཡལ་གས་དྲུང་བསྐོར་སོང་། །དེ་ནས་དེའི་ཚེ་དེའི་དུས་ན་རྒྱལ་པོ་སྐྱེད་པ་རི་དགས་ཤོར་དུ་སོང་སྟེ། དེའི་ཕྱོགས་སུ་ཕྱིན་པ་དང་། 
དེ་ནས་དེ་ཁྱོ་དང་བྲལ་བའི་སྡུག་བསྔལ་གྱིས་ཉོན་མོངས་པར་གྱུར།  མི་འོང་བ་ཡང་མེད་བོད་དུ་འང་མེད་པའི་དགོན་པ་ན་ཤིན་དུ་སྙིང་རྗེ་ཞིང་བརྩེ་བ་སྐད་དུ་ངུ་ཞིང་འདུག་པ་དང་།  དེ་ནས་རྒྱལ་པོ་སྐྱེད་པ་དེའི་ཕྱོགས་སུ་རི་དགས་སྙེགས་པ་ལས་
དེས་དེའི་སྒྲ་ཐོས་ནས་འདི་ལྟ་བུར་སྙིང་རྗེ་ཞིང་བརྩེ་བས་སྨྲེ་སྔགས་འདོན་ཅིང་དགོན་པ་ན་འདུག་པ་འདི་སུ་ཞིག  །ཅི་ནས་དེ་བརྟག་གོ་སྙམ་དུ་བསམས་ནས་སྒྲ་དེ་ལོགས་སུ་སོང་སྟེ།  ཨུ་དུམ་འབའ་རི་ཀའི་དྲུང་དུ་ཕྱིན་པ་དང་མིག་ཤིན་དུ་
ལེགས་པ་ནགས་ཀྱི་ལྷ་མོ་ལྟ་བུ་གཟུགས་ལེགས་ཤིང་བལྟ་ན་སྡུག་པ་བཟང་མོ་ཞིག་མཐོང་ནས།  ཡང་བཟང་མོ་ལྷ་མོ་འམ།  གནོད་སྦྱིན་མོ་འམ།  དྲི་ཟ་མོ་འམ།  ལྷའི་སྲས་མོ་འམ་ཁྱོད་ཅི་ཡིན། དོན་ཅིའི་ཕྱིར་ཕྱོགས་
འདིར་འོངས་ཤེས་དྲིས་སོ། །ཡང་སྨྲས་པ།  ཤིན་དུ་མིག་བཟང་ཡིད་འཕྲོག་མ། །རྒྱན་ཀུན་གྱིས་ནི་ཀླུབས་པ་སྟེ། །ངང་པ་དབྱངས་སྙན་རྐང་གདུབ་ཅན། །སྤྲིན་མངས་ཀྱི་ནི་གློག་དང་འདྲ། །སྐལ་ཆེན་ལྟེ་བ་སྨིན་བཟངས་
ན། །ཁྱོད་ནི་ལྷ་འམ་ཀླུ་མོ་འམ། །དྲི་ཟ་མི་འམ་ཅི་ཡིན་པ། །ཁྱོད་ལ་བདག་འདྲི་ལེགས་པར་སྨྲོས། །དེ་ལྟར་བདག་ལ་ཁྱོད་ཀྱིས་ཤེས་པར་བྱོས། །དེ་ནས་རྒྱལ་པོས་དེ་སྐད་དུ་དྲིས་པ་དང་།  དེས་འདི་སྐད་དུ་སྨྲས་སོ། །
བདག་ནི་ལྷ་མོ་ཀླུ་མ་ལགས། །དྲི་ཟ་མི་འམ་ཅི་མ་ལགས། །རྒྱལ་ཆེན་བདག་ནི་མི་ལགས་ཏེ། །ཁྱིམ་ཐབ་དང་ནི་བྲལ་བའོ། །དེ་ནས་དེས་ནི་ཤིང་ལས་ཕབ། །དེ་ཉིད་དུ་ནི་ལྷན་ཅིག་ཉལ། །རྒྱལ་པོ་ས་དབང་ཆེན་པོ་པ། །མི་དབང་དེ་ལ་སྡུག་པར་གྱུར། །
<pb id="11.81b"/>
དེས་དེ་ཤིང་རྟའི་སྟེང་དུ་བསྐྱོན་ནས་གྲོང་ཁྱེར་དུ་ཁྲིད་དེ།  དེ་དང་ལྷན་ཅིག་ཏུ་རྩེ་དགའ་ཡོངས་སུ་སྤྱོད་དོ། །བྲམ་ཟེ་དེ་གཅིག་པུ་ལམ་དུ་འགྱོད་ནས་བདག་གིས་དགོན་པར་ཆུང་མ་བོར་ཏེ་འོངས་པ་ནི་མ་ལེགས་པ་ཞིག་བྱས་ཀྱིས་སླར་སོང་ལ་དེ་
ཁྲིད་དེ་འོང་ངོ་སྙམ་དུ་བསམས་ནས།  དེའི་ཕྱིར་ཨུ་དུམ་འབའ་རི་ཀའི་དྲུང་དུ་ཕྱིན་ན་དེ་མི་སྣང་ནས་གཞན་ཞིག་ལས་རྒྱལ་པོ་སྐྱེད་པས་ཁྲིད་དེ་བཙུན་མོར་བྱས་སོ་ཞེས་ཐོས་པ་དང་།  ཚིག་དེ་ཐོས་ནས་ཡང་ཡིད་ལ་ཤིན་དུ་སྡུག་བསྔལ་གྱིས་གཟིར་
བར་གྱུར་ཏེ། རྒྱལ་པོའི་སྒོར་ཕྱིན་ན་ནང་དུ་མ་ཆུད་དོ། །བལྟས་ན་རྒྱལ་པོའི་འཁོར་ན་ལས་སར་པར་བྱེད་དེ། དེས་ལས་མི་འདི་དག་དང་ལྷན་ཅིག་རྡོ་བ་ཁྱེར་ཏེ་འགྲོའོ་སྙམ་བསམས་ནས་དེས་རྡོ་བ་ཁྱེར་ཏེ་རྒྱལ་པོའི་ཕོ་བྲང་དུ་ཞུགས་སོ། །བལྟས་
ན་བདག་གི་ཆུང་མ་རྒྱལ་པོ་དང་ལྷན་ཅིག་ཏུ་ཨུད་ཤུད་བརྒྱ་ཞིང་འདུག་གོ། །ཆུང་མ་ནི་འདི་དང་ལྷན་ཅིག་གཏམ་ཐབས་ཇི་ལྟ་བུ་ཞིག་གིས་བྱ་སྙམ་དུ་བསམས་སོ། །དེས་སྨྲས་པ། གཞི་ནི་གསེར་ལ་བྱས་པ་སྟེ། །བརྒྱད་དུ་འཇོག་ཅིང་དགའ་
བར་བྱེད། །བཟང་མོ་བདག་ལ་མི་དགའ་འམ། །ཤིང་མཁན་རྡོ་བ་བླང་བར་བྱས། །གནས་དེར་བདག་གིས་སྨྲས་པ་དང་། །བུད་མེད་ཤ་ཟར་མི་རུང་ཞེས། །དེ་སྐད་སྨྲས་པའི་ཚིག་ཀྱང་དྲན། །འདི་ནི་འདོར་ཞིང་འཇོག་པར་བྱེད། །ཨུ་དུམ་
འབའ་རའི་ཤིང་དང་ནི། །ཡིད་འོང་ཁྱོད་ཀྱིས་བདག་ལ་དྲིས། །ག་གཱའི་དྲུང་དུ་སྐྱེས་པ་སྟེ། །ཤིང་མཁན་གྱིས་ནི་རྡོ་བ་ལོང་། །ཆུ་པྲོག་ཤིང་བུས་དཀྲུགས་པ་སྟེ། །དྲིས་པའི་ལན་ནི་བདག་ལ་སྨྲོས། །བུད་མེད་བཏུང་དུ་མི་རུང་ཞེས། །
སྨྲས་པ་ཡིན་ཏེ་འདིར་བཞག་གོ། །མང་ཐོས་སྣ་ཚོགས་སྨྲ་བ་སྟེ། །གསེར་འོད་གྲངས་མེད་སླད་དུ་སྨྲོས། །བཟང་མོ་བདག་ལ་མི་དགའ་འམ། །སློབ་དཔོན་རྡོ་བ་བླང་བར་གྱིས། །མ་སྨིན་རྣམས་ནི་བདག་ལ་བོར། །སྨིན་པ་དག་
ནི་ཁྱོད་ཀྱིས་ཟོས། །ཚིག་རྩུབ་སྨྲས་པ་དེ་ཡང་དྲན། །འདི་ན་ཨུག་ཤུད་འདོར་ཞིང་འདུག །རི་རྩེ་ནས་ནི་བདག་འདོར་ཏེ། །དུག་ཀྱང་བཟའོ་བྲམ་ཟེ་མོ། །ཁྱོད་ཀྱི་མྱ་ངན་ཕྱིར་བདག་མཆི། །ཤིང་མཁན་གྱིས་ནི་རྡོ་བ་ལོང་། །
<pb id="11.82a"/>
རི་ཡི་རྩེ་ནས་བདག་འོར་ཅིག  །བྲམ་ཟེ་དུག་ཀྱང་ཟ་ལ་རག །འདོད་པའི་ཚེ་ན་མ་འདོད་དོ། །ཨུག་ཤུད་ཀྱིས་ནི་ཁྱིམ་དུ་བྱས། །དེ་ནས་དེ་གཉིས་ཕན་ཚུན་དེ་སྐད་དུ་གཏམ་འཛེར་བ་ལས་རྒྱལ་པོ་དོགས་པ་སྐྱེས་ཏེ། 
ལྷ་མོ་ཁྱོད་ཅག་གཏམ་ཅི་འཛེར་བ་ནི་ངས་ཁོང་དུ་མ་ཆུད་དེ།  ཁྱོད་ཅག་ཅི་ཟེར་བ་བག་ཕོབ་ལ་བདག་གི་ཐོས་པར་སྨྲོས་ཤིག །རྒྱལ་པོ་ནི་བུད་མེད་ཀྱི་དབང་དུ་འགྲོ་བས་ན་བུད་མེད་ཨུ་དུམ་འབའ་རི་ཀས། ལྷ་ལ་ཇི་ལྟར་གྱུར་པ་ཀུན་ཞིབ་
ཏུ་སྨྲས་སོ། །འདི་ནི་བདག་གི་ཁྱོ་ལགས་ཏེ།  བདག་གི་ཕ་མས་འདིའི་ཆུང་མར་བྱིན་ནས་འདི་མཁས་པ་བྲམ་ཟེ་ཤེས་པ་དང་།  ཤེས་པའི་ཡན་ལག་ཀུན་ཤེས་པའོ། །དེ་ནས་རྒྱལ་པོས་ལྷ་མོ་ལ་ཇི་ལྟར་བྱ། དེའི་སེམས་ཇི་ལྟར་མགུ་བར་བྱ། 
ཁྱོད་ཅི་དེ་དང་འགྲོགས་ཏེ་འགྲོ་བར་བྱ་འམ་ཞེས་སྨྲས་པ་དང་།  དེས་ཇི་ལྟར་དེ་བདག་ལ་འདོད་པར་མི་འགྱུར་བ་དང་།  དེའི་སྔགས་མ་རུངས་པས་མི་ཚུགས་པ་དང་།  བྲམ་ཟེའི་སྔགས་ཀྱི་སྟོབས་སུ་མི་འགྱུར་བ་དེ་ལྟར་བདག་གིས་བགྱིའོ་
ཞེས་སྨྲས་པ་དང་། དེ་ནས་རྒྱལ་པོ་སྐྱེད་པས་ཇི་ལྟར་གྱུར་པ་དེ་སྨན་ཆེན་པོ་ལ་སྨྲས་སོ། །སྨན་ཆེན་པོས་ལྷ་དང་ཇི་ལྟར་འབྲལ་བར་མི་འགྱུར་བ་དེ་ལྟར་བགྱིའོ་ཞེས་སྨྲས་པ་དང་།  ཇི་ལྟར་བྱ།  སྨན་ཆེན་པོས་བྲམ་ཟེ་འདི་ལྟར་ནུས་
པ་ཆུང་ངུ་རྒྱ་མི་ཆེ་ལ་བཙུན་མོ་རྣམས་ཤིན་ཏུ་གཟི་བརྗིད་དང་ལྡན་པས་དེ་ལ་བདག་གིས་འདི་སྐད་ཅེས་བགྱིའོ། །དེ་བཙུན་མོ་རྣམས་ཀྱི་ནང་ནས་དེ་འདམ་དུ་བཅུག་དང་དེས་ངོ་མི་ཟིན་ཏོ་ཞེས་སྨྲས་ནས།  དེ་ནས་སྨན་ཆེན་པོ་དང་རྒྱལ་པོ་ཤེས་པར་
བྱས་ནས།  བྲམ་ཟེ་དེ་བོས་ཏེ་མཁན་པོ་ཅི་ཚོལ།  རྒྱལ་པོའི་ཕོ་བྲང་དུ་ཅིའི་ཕྱིར་འོངས་ཤེས་དྲིས་པ་དང་། དེས་སྨྲས་པ། བདག་གི་ཆུང་མ་རྒྱལ་པོ་སྐྱེད་པས་འདིར་ཁྲིད་པས་ན་དེ་ཚོལ་དུ་འོངས་སོ། །སྨན་ཆེན་པོས་སྨྲས་པ། 
ཁྱོད་བདག་གི་ཆུང་མ་ངོ་ཤེས་སམ།  གཟུགས་ངན་པོས་སྨྲས་པ། ཤེས་སོ། །སྨན་ཆེན་པོས་བཙུན་མོ་ལྔ་བརྒྱ་ཁྱོད་ཀྱི་མདུན་དུ་བཞག་ལ་དེ་རྣམས་ལས་བདག་རང་གི་མ་ཡིན་པ་བཙུན་མོ་གཞན་ཞིག་བཟུང་ན་མཚོན་གྱིས་ཁྱོད་ཀྱི་
<pb id="11.82b"/>
ལུས་དུམ་བུར་བྱའོ་ཞེས་བསྒོ་ན། དེ་བཞིན་དུ་བྱའོ་ཞེས་ཟེར་རོ། །དེ་ནས་རྒྱལ་པོ་སྐྱེད་པས་བཙུན་མོ་རྣམས་ལ་རྒྱན་ཐམས་ཅད་ཀྱིས་ཀླུབས་ལ་བདག་གི་དྲུང་དུ་ཤེག་ཤིག །རྒྱན་གྱི་ཁྱད་པར་ཡོད་པར་གྱིས་ཤིག་ཅེས་བསྒོའོ། །དེ་ནས་རྒྱལ་པོ་
བཤོས་གསོལ་བའི་ལམ་སྣང་བའི་སར་བརྒྱ་བྱིན་གྱི་བཙུན་མོ་བཞིན་དུ་དངར་ནས།  ཨུ་དུམ་འབའ་རི་ཀ་ལྷ་མོ་བཙུན་མོ་ཐམས་ཅད་ཀྱི་མདུན་དུ་བྱས་པ་ནི་ཇི་ལྟར་ལྷའི་བུ་མོ་རྣམས་ཀྱིས་བསྐོར་བ་བཞིན་རྒྱལ་པོའི་དྲུང་དུ་ལྷགས་པ་དང་།  སྨན་ཆེན་པོས་
བྲམ་ཟེ་དེ་མདུན་དུ་བཞག་ནས་ཁྱོད་རང་གི་ཆུང་མ་ངོ་ཤེས་ན་འདི་ནས་ཟུང་ཤིག་ཅེས་བསྒོ་བ་དང་།  དེ་ནས་བྲམ་ཟེ་དེ་ཨུ་དུམ་འབའ་རི་ཀ་དེ་དང་བཙུན་མོ་གཞན་ཡང་རྒྱན་ཐམས་ཅད་ཀྱིས་བརྒྱན་པ་མཐོང་བ་དང་།  སྦྲུལ་སྔགས་ཀྱིས་བཏབ་པ་
བཞིན་དུ་སྤ་གོང་ནས་འདུག་གོ། །ཉི་མ་ཕྱེ་བ་ལ་བལྟར་མི་བཟོད་པ་བཞིན་བྲམ་ཟེ་དེ་དེ་རྣམས་ལ་ལྟ་ཞིང་འདུག་གོ། །དེ་ནས་དེ་དག་ཕྱི་བཞིན་འདྲེ་དང་འདྲ་བའི་བྲན་མོ་ཆུ་ཆུན་མ་བཙུན་མོ་གཞན་ཞིག་གི་ཕྱི་བཞིན་འགྲོ་བ་མཐོང་བ་དང་དེའི་ལག་
ནས་བཟུང་སྟེ།  འདི་བདག་གི་ཆུང་མའོ་ཞེས་ཟེར་བ་དང་།  སྨན་ཆེན་པོས་དེ་ཡིན་ན་ཁྱེར་ཅིག་ཅེས་སྨྲས་པ་དང་།  དེས་བྲན་མོ་ཁྲིད་ནས་སྨྲས་པ།  མཆོག་ལ་མཆོག་གི་ཡིད་ཀྱང་ཆགས། །སྒུར་མོ་ལ་ཡང་བདག་ཡིད་ཆགས། །
བཟང་མོ་བདག་ནི་འདྲེ་འདྲ་ཁྱོད་ཀྱང་འདྲེའོ། །ལྷ་དག་ཚལ་ན་དགའ་བཞིན་དུ་འདྲེ་མོ་ཚུར་ཤོག །བདག་ཀྱང་འདྲེ་ལྟ་བུ་སྟེ། བདག་ཅག་དགའ་བར་བྱའོ་ཞེས་སྨྲས་ནས་སོང་ངོ་། །དེ་ནས་དུས་ཕྱི་ཞིག་ན་རྒྱལ་པོ་སྐྱེད་པས་བློན་པོའི་
མཆོག་སྨན་ཆེན་པོ་ཅི་ཞིག་ཉེས་ཏེ་སྤངས་སོ། །དེ་ན་རྒྱལ་པོ་སྐྱེད་མོས་ཚལ་དུ་བཙུན་མོ་དང་ལྷན་ཅིག་ཏུ་བྱུང་སྟེ།  དེར་བཙུན་མོ་དང་ལྷན་ཅིག་ཉི་མ་ཐུབ་པར་རྩེ་དགའ་ཡོངས་སུ་སྤྱོད་དོ། །དེ་ནས་བཙུན་མོ་མུ་ཏིག་གི་སེ་མོ་དོ་བརྒྱ་སྟོང་
རི་བ་བཀྲོལ་ཏེ།  ཤིང་ཨ་ཤོ་ཀའི་ཡལ་ག་ལ་གཟར་ཏེ་བཞག་ནས་རྒྱལ་པོ་དང་ལྷན་ཅིག་རྩེ་རྩེ་བ་ལས་མུ་ཏིག་གི་སེ་མོ་དོ་བརྒྱ་སྟོང་རི་བ་དེ་བརྗེད་དོ། །རྒྱལ་པོ་ཡང་བཙུན་མོ་དང་ལྷན་ཅིག་རྒྱལ་པོའི་ཁབ་ཏུ་དོང་ངོ་། །
<pb id="11.83a"/>
དེ་ནམ་ཕྱེད་ན་བཙུན་མོ་དེས་མུ་ཏིག་གི་སེ་མོ་དོ་སྐྱེད་མོས་ཚལ་ཉིད་དུ་ལུས་པར་དྲན་ནོ། །མུ་ཏིག་གི་སེ་མོ་དོ་དེ་ཡང་སྤྲ་མོས་ཁྱེར་ཏེ་ཤིང་ཁར་བཞག་གོ། །དེ་ནས་རྒྱལ་པོས་མི་དག་ལ་སྐྱེད་མོས་ཚལ་དུ་མུ་ཏིག་གི་སེ་མོ་དོ་དེ་ལུས་
ཀྱིས་མྱུར་དུ་སོང་ལ་ཁྱེར་ཏེ་ཤོག་ཤིག་ཅེས་བསྒོའོ། །དེ་དག་དེར་དོང་ན་མ་རྙེད་དོ། །རེ་ཤིག་ན་སྤྲང་པོ་ཞིག་དེ་ན་གཞན་གྱིས་ཟོས་པའི་ལྷག་མ་བོར་བ་ཚོལ་དུ་སོང་སོང་བ་ལས་ལྷག་མ་ས་ལ་རྙེད་པ་ཟོས་ཏེ།  སྐྱེད་མོས་ཚལ་ནས་བྱུང་སྟེ་འགྲོ་བ་དང་། 
རྒྱལ་པོའི་མི་དེ་དག་གིས་སྤྲང་པོ་དེ་བཟུང་སྟེ་གཞན་ནི་འདི་ན་སུ་ཡང་མི་སྣང་ན་མུ་ཏིག་གི་སེ་མོ་དོ་དེ་ཕུལ་ཅིག་ཅེས་བསྒོ་བ་དང་།  དེས་སྨྲས་པ། མུ་ཏིག་གི་སེ་མོ་དོ་མ་ཁྱེར་མ་མཐོང་ངོ་བདག་ནི་སྤྲང་པོ་སྟེ།  ཟོས་པའི་ལྷག་མ་ཚོལ་བའི་
ཕྱིར་འདིའི་ནང་དུ་འོངས་སོ། །དེ་དག་གིས་དེ་ཁུ་ཚུར་དང་དབྱུག་པས་བརྡེགས་ནས་བཙོན་རར་བཅུག་གོ། །དེ་དེ་ན་བཀྲེས་པས་གཟིར་ཏེ་བསམས་པ།  བདག་གིས་འདིར་ཐབས་ཤིག་མ་སྦྱར་ན་ནི་ལྟོགས་ཏེ་འཆིའོ་སྙམ་ནས། དེས་བཙོན་
བསྲུངས་དག་ལ་བདག་གིས་མུ་ཏིག་གི་སེ་མོ་དོ་དེ་བླངས་པ་བདེན་མོད་ཀྱི་དེ་ཚོང་དཔོན་གྱི་བུ་འདི་ཞེས་བྱ་བ་ལ་བྱིན་ནོ་ཞེས་སྨྲས་པ་དང་། རྒྱལ་པོའི་མི་དེས་ཐོས་ནས་དེ་ཡང་དེར་བཀུག་སྟེ་གཉིས་ཀ་ཤིང་སྒྲོག་ཏུ་བཅུག་པ་དང་།  ཚོང་དཔོན་
གྱི་བུ་དེའི་ཁྱིམ་ནས་ཁ་ཟས་སྣ་ཚོགས་འོངས་ཤིང་ཟ་བ་ལ་སྤྲང་པོས་བསླངས་པ་དང་།  ཚོང་དཔོན་གྱི་བུས་སྤྱོས་ཏེ་སྨྲས་པ།  ཁྱོད་ཀྱིས་ང་ལ་ཁ་ཟས་ཀྱིས་གསོ་བར་འཇུག་པའི་ཕྱིར་རྐུར་སྦྱར་གྲང་སྟེ་ཡང་མི་སྦྱིན་ནོ་ཞེས་སྨྲ་ཞིང་ཟའོ། །
དེ་ནས་ཚོང་དཔོན་གྱི་བུ་བཤང་བས་མི་བདེ་ནས་དེ་ལ་ལོངས་ཏེ་འདོང་ཞེས་སྨྲས་པ་དང་།  དེས་དེ་ནི་ཁྱོད་ཀྱི་ཚིག་བདག་གིས་མཉན་པ་མ་ཡིན་ཏེ་མི་འགྲོའོ་ཞེས་སྨྲས་པ་དང་།  དེས་སྨྲས་པ།  ད་ཕན་ཆད་ཇི་ལྟར་བདེ་བར་འགྱུར་
བ་དེ་ལྟར་བྱའོ་ཞེས་དེ་ལ་ཚིག་འཇམ་པོ་དང་མནས་ཡིད་ཆེས་པར་བྱས་ཏེ་བཤང་བས་མི་བདེ་བ་ཡང་བཤངས་སོ། །དེ་ནས་ཕྱི་དེ་ཉིན་མོ་ཚོང་དཔོན་གྱི་བུ་དེས་ཁྱིམ་དུ་དེང་ཕན་ཆད་བདག་ཅག་མི་གཉིས་ཀྱི་ཟན་ཁྱེར་ཏེ་ཤོག་ཅེས་སྤྲིང་ངོ་། །
<pb id="11.83b"/>
སྤྲང་པོ་དེ་བདེ་བར་གྱུར་པ་དང་། དེས་བསམས་པ།  བདག་སྔན་ཆད་ནི་གྲོང་ཁྱེར་ཐམས་ཅད་བསྐོར་ཀྱང་ལྟོ་འདྲངས་པར་མ་རྙེད་ན། ད་འདིར་བཟའ་བ་དང་།  བཏུང་བ་ཞིམ་པོ་ཆོག་པར་ཡོད་མོད་ཀྱི་གྲོགས་ནི་འདི་གཅིག་པུས་
མི་ཆོག་གིས་སྨད་འཚོང་མ་ཞིག་ཀྱང་དགུག་གོ་སྙམ་ནས།  དེ་སྨད་འཚོང་མ་ཞིག་ལ་འདི་ཡང་ཁྱེར་བ་ལ་གཏོགས་ཀྱིས་ཟུང་ཤིག་ཅེས་བསྒོ་བ་དང་།  རྒྱལ་པོའི་མིས་དེ་ཡང་བཙོན་རར་བཅུག་གོ། །དེ་དང་ལྷན་ཅིག་ཏུ་བཟའ་
བ་དང་བཏུང་བ་ཞིམ་པོ་ཟོས་ནས་ཡང་སྨྲས་པ། ཇི་ནས་ལོ་བཅུ་གཉིས་ཀྱི་བར་དུ་འདི་ལྟ་བུ་ལས་མ་ཐར་ཡང་བླའོ། །དེ་བཞིན་ཡོངས་སུ་སྤྱོད་པ་ལས་ཕྱིས་ཡང་འདོད་པ་སྐྱེས་ཏེ་སྨད་འཚོང་མ་འདི་གཅིག་པུས་ཡང་མི་ཆོག་སྟེ། 
ནམ་འདོད་པ་དང་ལྡན་པར་གྱུར་པ་དེ་ན་དགའ་བ་རྒྱས་པ་མྱོང་བར་འགྱུར་གྱིས་པི་བང་མཁན་གཅིག་ཀྱང་དགུག་གོ་སྙམ་ནས།  སྤྲང་པོ་དེས་པི་བང་མཁན་ཅིག་ལ་འདིས་ཀྱང་མུ་ཏིག་གི་སེ་མོ་དོ་ཁྱེར་རོ་ཞེས་སྨྲས་པ་དང་། 
དེ་ནས་རྒྱལ་པོའི་མི་དེས་ཡང་སྔ་མ་བཞིན་དུ་དེར་བཅུག་གོ། །དེ་ཚོང་དཔོན་གྱི་བུ་དང་།  སྨད་འཚོང་མ་དང་།  པི་བང་མཁན་དང་བཙོན་ར་ན་ལྷན་ཅིག་ཏུ་བདེ་བ་སྤྱོད་ཅིང་རྩེ་དགའ་ཡོངས་སུ་སྤྱོད་དོ། །དེ་ནས་དུས་
རིང་ཞིག་འདས་པ་དང་དེ་རྣམས་ཀྱིས་སྤྲང་པོ་དེ་ལ་ཅི་ནས་ཀྱང་བདག་ཅག་ཐར་བར་གྱིས་ཤིག  །བདག་ཅག་ཐར་ན་ཁྱོད་ལ་ཅིས་ཀྱང་མི་བྲེལ་བར་འགྱུར་བ་དེ་ལྟ་བུར་བྱའོ། །ཞེས་གསོལ་བ་བཏབ་པ་དང་། 
དེས་ཀྱང་དེ་བཞིན་བྱའོ་ཞེས་ཁས་བླངས་སོ། །དེས་བསམས་པ་གཞན་གྱིས་མ་ཡིན་གྱི་སྨན་ཆེན་པོས་ནུས་སོ་སྙམ་དུ་བློ་བསྐྱེད་ནས་དེ་དག་ལ་ཡང་བདག་ཅག་གི་རྣམས་བཙོན་ར་ནས་ཕྱིན་པར་སྨན་ཆེན་པོ་གཅིག་པུས་ནུས་ཀྱི་གཞན་ནི་བདག་
ཅག་གིས་མ་མཐོང་ཞེས་སྨྲས་ཏེ། དེས་རྒྱལ་པོའི་མི་རྣམས་ལ་སྨན་ཆེན་པོའི་བུ་ཡང་འདིར་གཏོགས་སོ་ཞེས་སྨྲས་པ་དང་།  རྒྱལ་པོའི་མིས་དེ་ཡང་དེར་བཀུག་གོ། །དེ་ནས་སྨན་ཆེན་པོས་ཁྱོད་ཀྱི་བུ་བཙོན་རར་བཅུག་གོ་ཞེས་ཐོས་པ་དང་། 
<pb id="11.84a"/>
དེས་བསམས་པ་ཅི་ནས་ཀྱང་འདིའི་ཕྱིར་ད་ནི་རྒྱལ་པོའི་ཕོ་བྲང་དུ་མི་འགྲོར་མི་རུང་སྟེ།  དེར་མ་སོང་ན་བདག་གི་བུ་ཉོན་མོངས་པར་འགྱུར་རོ་སྙམ་ནས། དེ་རྒྱལ་པོའི་ཕོ་བྲང་དུ་སོང་ངོ་། །དེར་འོངས་ནས་རྒྱལ་པོ་ལ་ལྷ་བདག་
ལ་བཀའ་འབབ་ཏུ་བས་ན།  བདག་གི་བུས་ལྷ་ལ་གློ་བ་རིངས་པ་ཅི་བགྱིས་ན་བཙོན་རར་སྩལ་ཅེས་གསོལ་པ་དང་།  རྒྱལ་པོས་མུ་ཏིག་གི་སེ་མོ་དོ་བརྒྱ་སྟོང་རི་བ་སྐྱེད་མོས་ཚལ་ནས་སྟོར་ན།  སྤྲང་པོ་དེ་ལས་དེར་སོང་ངོ་
ཞེས་ཟེར་ཏེ་དེའི་ཕྱིར་རོ་ཞེས་སྨྲས་པ་དང་།  དེས་ཀྱང་དེ་དག་གི་ཐབས་ཞིབ་ཏུ་ཐོས་ནས། སྨན་ཆེན་པོས་ལྷ་འདི་དག་ནི་གང་གིས་ཀྱང་མ་འཚལ་ཏེ་བདག་གིས་སྨྲས་པ་འདི་དག་གཏང་བར་གསོལ་ཞེས་སྨྲས་པ་དང་།  དེ་དག་བཏང་ངོ་། །
དེ་ནས་དེ་སྐྱེད་མོས་ཚལ་དུ་སོང་བ་དང་།  དེ་ལ་སྔ་ན་གནས་གང་དུ་བཞུགས།  ཤིང་དྲུང་དུ་བཞུགས་སོ་ཞེས་ས་ཕྱོགས་བསྟན་པ་དང་།  དེས་ཤིང་དེ་ལ་བལྟས་ན་ཤིང་དེའི་རྩེ་མོ་ན་སྤྲ་མོ་ཞིག་འདུག་པ་མཐོང་ནས། དེས་བསམས་པ་
འདིས་མུ་ཏིག་གི་སེ་མོ་དོ་དེ་ཁྱེར་ཡང་དག་གིས་འདི་ལ་ཐབས་ཞིག་སྦྱར་ཏེ་དགུག་གོ་སྙམ་ནས།  དེས་ལྷ་བཙུན་མོ་དང་ལྷན་ཅིག་ཏུ་འདིར་གཤེགས་ཤིག་ཅེས་གསོལ་པ་དང་རྒྱལ་པོ་ཡང་བཙུན་མོ་དང་སྐྱེད་མོས་ཚལ་དེར་ལྷགས་ཏེ། 
དེ་ན་འཁོད་པ་དང་།  ལྷ་འདིར་བཙུན་མོས་རྒྱན་བཏགས་ན་དེ་ཡང་རྒྱན་འདོགས་སོ་ཞེས་སྨྲས་པ་དང་།  སྤྲ་མོ་དེ་ཡང་ཤིང་གི་རྩེ་མོར་འདུག་ནས་མུ་ཏིག་གི་སེ་མོ་དོ་དེ་བཏགས་སོ། །དེ་ནས་སྨན་ཆེན་པོས་བཙུན་མོ་གར་གྱིས་
ཤེས་སྨྲས་པ་དང་།  དེས་གར་བྱས་ན་སྤྲ་མོ་དེ་ཡང་ཤིང་གི་རྩེ་མོར་འདུག་ནས་གར་བྱས་པ་དང་།  དེའི་མགུལ་ནས་མུ་ཏིག་གི་སེ་མོ་དོ་དེ་མ་ལྷུང་སྟེ་དེ་ཡང་མིས་ཇི་ལྟར་བྱེད་པ་དང་།  ཇི་ལྟར་ཆས་པ་དེ་ལ་བལྟས་ནས་དེ་འདྲ་བར་བྱེད་དེ་
སྨན་ཆེན་པོས་ལྷ་བཙུན་མོ་འདིས་མགོ་བཏུད་དེ་གར་བགྱིས་ན་རུང་ངོ་ཞེས་སྨྲས་པ་དང་།  རྒྱལ་པོས་དེ་བཞིན་གྱིས་ཤིག་ཅེས་བསྒོ་ནས་དེ་མགོ་བཏུད་དེ་གར་བྱེད་པ་ལ་ཞུགས་པ་དང་སྤྲ་མོ་དེས་ཀྱང་མགོ་བཏུད་དེ་གར་བྱས་པ་དང་།  དེའི་མགུལ་ནས་མུ་ཏིག་གི་སེ་མོ་དོ་
<pb id="11.84b"/>
དེ་ལྷུང་ངོ་། །དེ་ནས་རྒྱལ་པོ་དགའ་བས་སྨན་ཆེན་པོའི་མགུལ་ནས་འཁྱུད་དེ་མགུ་བར་བྱས་ནས་ལོངས་སྤྱོད་ཀྱང་བྱིན་ནོ། །དེ་ནས་བློན་པོ་དྲུག་པོ་དེ་དག་ལྷན་ཅིག་ཏུ་འདུས་ཏེ་སྔོན་གྱི་དུས་དང་དེའི་ཡང་སྔོན་ལོགས་ན་ནི་བདག་ཅག་ལ་རྒྱལ་པོས་རིམ་
གྲོར་བྱས།  བླ་མར་བྱས། བཙུན་པར་བྱས།  མཆོད་པར་བྱས་ན་ད་ནི་རི་བྲགས་ཀྱི་གྲོང་མི་བློ་རྩིང་བ་ཅན་བཀྲེས་པའི་རིགས་ལས་བྱུང་བ་འདིས་བདག་ཅག་ཐམས་ཅད་གཟི་བརྗིད་ཀྱི་གནས་ནས་ཕྱུང་ན་དེ་ལ་ཇི་ལྟ་བུར་བྱ་ཞེས་བགྲོས་པ་
དང་།  དེ་ནས་བློན་པོ་གཞན་ཞིག་གིས་ཀྱེ་བདག་ཅག་སྔོན་གཅིག་ལ་གཅིག་སོ་སོར་བྱེ་བས་ན་བདག་ཅག་མཐུ་མེད་པར་བྱས་ཀྱིས་དེ་ལྟ་བས་ན་ད་ནི་སྐྱེད་མོས་ཚལ་དུ་འདོང་ངོ་། །དེར་དོང་ལ་མནའ་དང་།  ཡིད་ཆེས་པ་དང་།  གཉེན་དུ་ཡང་བྱའོ། །
དེ་ལྟ་བུར་བྱས་ན་རྒྱལ་པོ་སྐྱེད་པ་དང་།  སྨན་ཆེན་པོས་བདག་ཅག་ལ་ནི་སྤང་བ་མ་ཡིན་གྱི་སླར་སྟེན་པར་འགྱུར་རོ་ཞེས་སྨྲས་པ་དང་།  དེ་དག་འདུས་ཏེ་སྐྱེད་མོས་ཚལ་དུ་དོང་ངོ་། །འདོང་བ་སྨན་ཆེན་པོས་མཐོང་སྟེ།  དེ་ནས་སྨན་ཆེན་པོས་
ནམས་ཀྱང་འདི་དག་གཅིག་ཏུ་འདུས་ཏེ་གར་ཡང་མ་དོང་ན།  སྔོན་ལྟ་མ་ཡིན་པ་ཞིག་སྦྱར་རོ་སྙམ་བསམས་ནས།  དེ་དོགས་པར་གྱུར་ཏེ་ནེ་ཙོ་མ་ཏ་ར་ལ་ཕྱི་བཞིན་སོང་ལ་འདི་དག་ཅི་དཔྱོད་ཅི་ཟེར་བ་དང་། །ཅི་བྱེད་པ་རྟོགས་ཤིག་
ཅེས་བསྒོའོ། །དེ་ནས་བློན་པོ་དྲུག་པོ་དེ་དག་སྐྱེད་མོས་ཚལ་དུ་དོང་ནས་ཕན་ཚུན་གཉེན་དུ་བྱས་ནས་དེ་སྟེ་གཅིག་ལ་གཅིག་འཚང་འདྲུ།  གསང་བརྟོལ་ན་ནི་གདོད་བདག་ཅག་ཡིད་ཆེས་པར་འགྱུར་རོ་ཞེས་སྨྲས་པ་དང་། གཞན་ཞིག་གིས་སྨྲས་པ་
དེ་བཞིན་བྱའོ། །དེ་ནས་གཅིག་གིས་སྨྲས་པ།  བདག་གིས་ནི་རྒྱལ་པོའི་རྨ་བྱ་ཟོས་སོ། །གཞན་ཞིག་གིས་སྨྲས་པ།  བདག་གིས་ནི་རྒྱལ་པོའི་བཙུན་མོ་དང་ལྷན་ཅིག་ཉལ་བར་བྱས་སོ། །གཞན་ཞིག་གིས་སྨྲས་པ། 
བདག་གིས་ཀྱང་དེ་ལྟ་བུར་བྱའོ་སྙམ་དུ་བསམས་སོ། །འདི་བཞིན་དུ་དྲུག་པོ་དེ་དག་གིས་གཅིག་ལ་གཅིག་གསང་གཏམ་བྱས་ཏེ་སྣོ་གནོད་གཅིག་ཏུ་ཟོས་པར་གྱུར་ཏོ། །ནེ་ཙོ་མ་ཏ་རས་ཀྱང་དེ་དག་ཐོས་ནས་སྨན་ཆེན་པོ་ལ་བསླབས་སོ། །དེ་ནས་སྨན་ཆེན་
<pb id="11.85a"/>
པོས་རྒྱལ་པོ་སྐྱེད་པའི་དྲུང་དུ་སོང་སྟེ་ཕྱིན་ནས་དེ་ཐམས་ཅད་སྨྲས་ཏེ་ལྷའི་བློན་པོ་དག་ནི་རྣམ་པ་འདི་ལྟ་བུའི་ཚུལ་ཁྲིམས་དང་། གཙང་སྦྲ་དང་སྤྱོད་པར་ལྡན་ནོ། །དེ་ནས་རྒྱལ་པོ་སྐྱེད་པས་མངོན་པར་རྟོགས་ཤིང་དེ་དག་མཐོང་
ནས་ཡུལ་མེད་པར་བྱ་སྟེ།  ཨེ་མའོ་བདག་གི་བློན་པོ་འདི་དག་ནི་འདི་ལྟ་བུར་མི་རིགས་པ་ཅན་གྱིས་གང་ན་མི་དབང་བ་དེར་དེང་ཤིག་ཅེས་དེ་དག་བསྐྲད་དེ་བཀྱེའོ། །བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་ཇི་སྙམ་
དུ་སེམས།  གང་དེའི་ཚེ་དེའི་དུས་ན་སྨན་ཆེན་པོ་ནི་ང་ཉིད་ཡིན་ནོ། །རྒྱལ་པོ་སྐྱེད་པ་དེ་ནི་དགེ་སློང་ཤཱ་རིའི་བུ་འདིའོ། །གང་དེ་ན་བློན་པོ་དྲུག་པོ་དེ་དག་ནི་ད་ལྟར་གྱི་སྟོན་པ་དྲུག་པོ་དེ་དག་སྟེ།  དེའི་དུས་ན་ཡང་བློན་པོར་གྱུར་
ནས་ཡུལ་མེད་པར་བྱས་སོ། །ང་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་ནས་རྫུ་འཕྲུལ་དང་།  ཆོ་འཕྲུལ་གྱིས་ཕམ་པར་བྱས་ཏེ་མཐའ་འཁོབ་ཏུ་བསྐྲད་དོ། །དེ་བས་ན་དགེ་སློང་ཁྱེད་ཀྱིས་
དགེ་བའི་བཤེས་གཉེན་ལ་བསྟེན་པར་བརྩོན་པར་བྱའོ། །གང་ལས་ཤེས་རབ་དང་གཞུང་དང་། ཡེ་ཤེས་མཆོག་ཏུ་གྱུར་པའོ། །དེ་ལྟ་བུའི་ཡོན་ཏན་དུ་འགྱུར་བ་དེ་ལྟ་བུ་བསྒྲུབ་པར་བྱའོ། །གང་གི་ཚེ་བཅོམ་ལྡན་འདས་ཀྱིས་
ཆོ་འཕྲུལ་ཆེན་པོ་བསྟན་ཏེ།  མུ་སྟེགས་ཅན་དག་ནི་ཇིས་ཀྱང་སྨ་བབ།  ལྷ་དང་མི་ནི་དགའ་བར་མཛད།  སྐྱེ་བོ་དམ་པ་རྣམས་ནི་མགུ་བར་མཛད་པ་དེའི་དུས་ན་ཡུལ་སོ་སོ་ན་གནས་པའི་བཟོ་བོ་གྲོང་དང་།  གྲོང་ཁྱེར་དང་།  ཕོ་
བྲང་འཁོར་དང་།  ཡུལ་དེ་དག་ནས་མཉན་དུ་ཡོད་པར་ལྷགས་ཏེ་རབ་ཏུ་བྱུང་བ་དང་།  དེ་དག་གི་བུ་ཕོ་དང་།  བུ་མོ་དང་།  ཆུང་མ་དང་། གཞན་ཡང་མཛའ་བོ་དང་།  གཉེན་དང་།  ཕུ་ནུ་དག་ཕན་ཚུན་དུ་ཚོལ་ཞིང་མཉན་དུ་ཡོད་པར་ལྷགས་ཏེ་དེ་དག་མཐོང་
ནས་འཕགས་པ་ཁྱེད་ཅག་ནི་འདིར་དོང་སྟེ་རབ་ཏུ་བྱུང་སྟེ་འཁོད་ན་བདག་ཅག་གི་འཚོ་བ་སུས་སྦྱོར་ཞེས་སྨྲས་པ་དང་།  དེ་དག་གིས་འདི་ཉིད་དུ་འཁོད་ལ་འདི་ཉིད་དུ་ཁྱོད་སློབས་ཤིག་ཅེས་སྨྲས་པ་དང་། དེ་དག་གིས་ལགས་ཏེ་དེ་བཞིན་བགྱིའོ་ཞེས་
