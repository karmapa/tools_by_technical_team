<pb id="11.169b"/>
སྤངས་ཏེ་དགྲ་བཅོམ་པ་མངོན་དུ་བྱས།  དེ་བཞིན་གཤེགས་པས་ཀྱང་ཆོས་ཀྱི་གཏམ་སྨྲ་བའི་ནང་ན་མཆོག་ཏུ་བསྔགས་སོ། །དེ་ལྟ་བས་ན་དགེ་སློང་དག་ལས་གཅིག་ཏུ་གནག་པ་ནི་རྣམ་པར་སྨིན་པ་ཡང་གཅིག་ཏུ་
གནག་གོ། །དཀར་བ་ནི་གཅིག་ཏུ་དཀར་རོ། །འདྲེས་པ་ནི་གཅིག་ཏུ་འདྲེས་པའོ། །དེ་ལྟ་བས་ན་དགེ་སློང་དག་གཅིག་ཏུ་གནག་པ་དང་།  འདྲེས་པའི་ལས་སྤོངས་ལ་གཅིག་ཏུ་དཀར་བའི་ལས་ཉིད་ལ་
བསྒྲུབ་པར་བྱ་སྟེ།  དགེ་སློང་དག་དེ་ལྟ་བུར་བསླབ་པར་བྱོས་ཤིག །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་།  དགེ་སློང་དེ་དག་བཅོམ་ལྡན་འདས་ཀྱིས་བཤད་པ་ལ་ཡི་རང་ཏེ་མངོན་པར་དགའོ།།             །། 
འདུལ་བ་ཕྲན་ཚེགས་ཀྱི་གཞི།   <bampo n="6.43" zh="11.412"/><head n="3" t="ཕྱི་རོལ་དགེ་སློང་བཟོད་མི་གསོལ་ཞེས་སོགས་བཤད་པ།" type="shepa" lv="6.7.8" zh="11.412"/>བམ་པོ་བཞི་བཅུ་རྩ་གསུམ་པ། མདོར་ན།  ཕྱི་རོལ་དགེ་སློང་བཟོད་མི་གསོལ། །གཅིག་པུ་འབྲེག་མཁན་གྱིས་མི་བྲེག །དབྱར་མོ་ཁང་ནི་གླར་མི་གཏང་། །
ཕ་གུས་ཡང་ནི་ལུས་མི་ཕྱི། །སངས་རྒྱས་བཅོམ་ལྡན་འདས་མཉན་དུ་ཡོད་པ་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ།  དགེ་སློང་མ་གཅིག་གིས་དགེ་སློང་ཕ་ལ་ཀློག་སློབ་པ་དང་། དེ་ནས་
དུས་ཕྱི་ཞིག་ན་ཉེས་པ་ཞིག་བྱས་ནས་དེས་སྤྱོས་པ་དང་།  དེ་དབྱར་མོ་ཁང་དུ་སོང་ནས་འཕྲེས་ཏེ་འདུག་གོ། །དེའི་མཁན་མོས་མཐོང་ནས་གཞོན་ནུ་མ་ཁྱོད་ཅི་ཞིག་ཉེས་ན་འཕྲེས་ཏེ་འདུག་ཅེས་སྨྲས་པ་དང་།  དེས་མཁན་
མོ་སློབ་དཔོན་གྱིས་སྤྱོས་ན་ཇི་ལྟར་བྱ་མི་ཤེས་སོ་ཞེས་སྨྲས་སོ། །བུ་དེ་ལ་གཞན་ཅི་ཞིག་བྱར་ཡོད།  སློབ་དཔོན་དང་། མཁན་པོ་ནི་བསྟན་པ་གནས་པར་བྱ་བའི་ཕྱིར་སྦྱོར་བར་ཟད་ཀྱི་སོང་ལ་བཟོད་པ་གསོལ་
ཅིག་ཅེས་སྨྲས་པ་དང་།  དེས་ལེགས་ཀྱིས་དེ་ལྟར་བྱས་བཟོད་པ་གསོལ་དུ་འགྲོའོ་ཞེས་ཟེར་ཏེ་འཛེ་ཏའི་ཚལ་དུ་སོང་སྟེ་མི་སྣང་བ་དང་།  དེས་དེ་བཙལ་ནས་ཇི་ཙམ་ཞིག་ན་དེ་གཙུག་ལག་ཁང་གི་ཕྱི་རོལ་
<pb id="11.170a"/>
གྱི་འཆག་ས་ན་འཆག་ཅིང་འདུག་པ་དང་།  དེས་དེའི་རྐང་པ་ལ་ཕྱག་འཚལ་བ་དང་།  དགེ་སློང་དེ་མ་གུས་པར་སོང་ངོ་། །བྱིས་པ་དག་གིས་མཐོང་ནས་དེ་དག་ཉོན་མོངས་པའི་དབང་གིས་གཟིར་ཏེ།  འཕགས་མ་ཁྱོད་ཀྱི་དོན་
ཅིའི་ཕྱིར་ཁྱོད་ཀྱིས་བཟོད་པ་བྱ་བ་བདག་ཅག་ཤེས་ཏེ།  དེས་ནི་མ་བཟོད་ན་ཚུར་ཤོག །བདག་ཅག་གིས་ཁྱོད་ཀྱིས་དོན་བསྒྲུབ་པོ་ཞེས་སྨྲས་པ་དང་།  དེ་ངོ་ཚ་ནས་ཅང་མི་སྨྲ་བར་སོང་ངོ་། །དེ་ལྟ་བུར་གྱུར་པ་དགེ་སློང་དག་གིས་ཐོས་ནས་བཅོམ་ལྡན་
འདས་ལ་གསོལ་པ་དང་།  བཅོམ་ལྡན་འདས་ཀྱིས་དགོངས་པ།  གང་ཉེས་པའི་དམིགས་སུ་གྱུར་པ་ནི་དགེ་སློང་མ་ལ་སྤྱོས་ནས་བཟོད་པ་གསོལ་ན་ཡང་རིམ་གྲོ་མི་བྱེད་པར་འགྲོ་སྟེ།  བྱིས་པ་དག་གིས་ཀྱང་ཕྱི་ཕྱིར་མི་དགེ་བ་གཞན་དུ་རྟོག་གིས་དེ་ལྟ་
བས་ན་དགེ་སློང་མས་དགེ་སློང་ཕ་ལ་གཙུག་ལག་ཁང་གི་ཕྱི་རོལ་ཏུ་བཟོད་པ་མ་གསོལ་ཞིང་དགེ་སློང་ཕས་དགེ་སློང་མ་ལ་མ་གུས་པ་བཞིན་དུ་འགྲོ་བར་མི་བྱ་བར་དགོངས་ཤིང་མཁྱེན་ནས་བཀའ་སྩལ་པ།  དགེ་སློང་དག་བྱིས་པ་རྣམས་ཕྱི་ཕྱིར་མི་དགེ་
བ་ལ་རྟོག་པར་འགྱུར་གྱིས་དེ་ལྟ་བས་ན་དགེ་སློང་མས་དགེ་སློང་ཁྲོས་པ་ལ་གཙུག་ལག་ཁང་གི་ཕྱི་རོལ་ཏུ་བཟོད་པ་མ་གསོལ་ཅིག །དེ་ལྟ་ཡང་དགེ་སློང་མས་དགེ་སློང་ཕ་ལ་བཟོད་པ་གསོལ་ནས་མ་གུས་པར་བྱས་ཏེ་མ་འགྲོ་ཤིག །དགེ་སློང་
མས་དགེ་སློང་ཕ་ལ་གཙུག་ལག་ཁང་གི་ཕྱི་རོལ་དུ་གསོལ་ལམ།  དགེ་སློང་མས་དགེ་སློང་ལ་བཟོད་པ་གསོལ་བ་ལ་མ་གུས་པར་སོང་ན་གཉིས་ཀ་ལ་ཡང་འདས་པ་དང་བཅས་པར་འགྱུར་རོ། །གླེང་གཞི་མཉན་དུ་ཡོད་པ་ན་སྟེ། 
དགེ་སློང་དག་འདྲེག་མཁན་གྱིས་སྐྲ་བྲེགས་པ་དང་། དེ་ནས་འདྲེག་མཁན་གཞོན་ནུར་གྱུར་པས་དྲན་པ་ཉེ་བར་མི་འཇོག་གོ། །དེས་དེ་དག་མཐོང་བ་དང་ཆགས་པར་གྱུར་ཏོ། །རྣམ་པ་དེ་ལྟ་བུར་གྱུར་པ་དགེ་སློང་དག་གིས་ཐོས་ནས་བཅོམ་ལྡན་
འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་སེམས་ནི་རྒོད་པ་སྟེ། དྲན་པ་ཉེ་བར་མ་གཞག་པས་ན་བསླུས་པར་འགྱུར།  བུད་མེད་ནི་ཕལ་ཆེར་འདོད་ཆགས་རབ་ཏུ་ཆེ་སྟེ།  དེ་ལྟ་བས་ན་དགེ་སློང་མ་དག་གཅིག་པུ་འདྲེག་མཁན་གྱི་དྲུང་
<pb id="11.170b"/>
དུ་སྐྲ་འདྲེག་པར་མ་བྱེད་པར་དེའི་དྲུང་དུ་དགེ་སློང་མ་གཞན་ཞིག་ཞོག་ལ་དེ་སྟེ་འདྲེག་མཁན་དེ་ཆགས་པར་གྱུར་ན་དེའི་དྲུང་ན་དགེ་སློང་མ་འདུག་པས་འདི་སྐད་སྨྲོས་ཤིག །བཞིན་བཟངས་དགེ་སློང་མ་འདིའི་ལུས་ནི་རུས་པའི་འཁྲུལ་འཁོར།  འདི་ནི་རྒྱན་མེད་
ལ་ལུས་དྲི་མ་ཅན།  འདི་ནི་རབ་ཏུ་བྱུང་བ་ཡིན་གྱིས་དེ་ལྟ་བུའི་སེམས་ཟློག་ཤིག་སེམས་ཅན་དམྱལ་བར་ལྟུང་བར་གྱུར་ཏ་རེ།  དེ་སྟེ་དགེ་སློང་མ་ཆགས་པར་གྱུར་ན་ཡང་འདི་སྐད་དུ་སྨྲོས་ཤིག །ཕུ་ནུ་མོ་ཁྱིམ་པའི་ལས་ནི་ཁྱོད་ཀྱིས་སྤངས་ན་ཅི་ཁྱོད་ཀྱིས་བསྙེན་
པར་རྫོགས་པའི་ཚེ་དགེ་འདུན་སྡེ་གཉིས་ལ་ཁྱོད་ཀྱིས་ཁས་བླངས་པ་དེ་སོམས་ཤིག །འདོད་པ་ནི་བདེ་བ་ཆུང་ཞིང་སྡུག་བསྔལ་མང་ལ་ཉེས་པའི་དམིགས་མང་བར་ནི་བཅོམ་ལྡན་འདས་ཀྱིས་བཀའ་སྩལ་གྱིས།  ཚུལ་བཞིན་མ་ཡིན་པའི་ཡིད་ལ་བྱེད་པ་སྤངས་
ལ་རབ་ཏུ་བྱུང་བའི་སེམས་ཉེ་བར་ཞོག་ཤིག །དེས་དེ་ལ་དེ་སྐད་དུ་སྨྲས་ན་ནི་ལེགས།  དེ་སྟེ་མ་སྨྲས་ན་དྲུང་ན་འདུག་པའི་དགེ་སློང་མ་ལ་འདས་པ་དང་བཅས་པར་འགྱུར་རོ། །གླེང་གཞི་མཉན་དུ་ཡོད་པ་ན་སྟེ།  དགེ་སློང་མ་སྦོམ་དགའ་མོ་ཁྱིམ་བདག་
གཞན་ཞིག་དད་པར་བྱས་ཏེ་དབྱར་མོ་ཁང་རྩིག་ཏུ་བཅུག་ནས་དེ་ན་དགེ་སློང་མ་མང་ཞིག་གནས་པར་གྱུར་ཏོ། །ཇི་ཙམ་ཞིག་ན་ལྷོ་ཕྱོགས་ནས་ཚོང་པ་ལྔ་བརྒྱ་ཙམ་ཞིག་ཟོང་ཁྱེར་ཏེ་མཉན་དུ་ཡོད་པར་ལྷགས་སོ། །ཚོང་པ་དེ་དག་ནོར་གཞག་པའི་ཁང་
པ་གླས་བཙལ་བ་དང་མ་རྙེད་དེ།  དེ་ནས་དེ་དག་གིས་མཉན་དུ་ཡོད་པར་ཀུན་དུ་བཙལ་ཀྱང་མ་རྙེད་དེ།  ཚོང་དུས་དང་སྲང་དང་ལམ་གྱི་བཞི་མདོར་ནོར་རྣམས་བསོགས་ཏེ་འཁོད་ན་འབྲུག་ཀྱང་ཟེར་ཉི་མ་ཡང་ནུབ་ཏུ་ཉེ་ནས་དེའི་ཚེ་ཆར་པ་ཆུང་ཟད་ཅིག་
བབ་པ་དང་།  དེ་དག་ལག་པས་འགྲམ་པ་ལ་བརྟེན་ནས་རབ་ཏུ་སེམས་ཤིང་འཁོད་པ་དང་།  སྦོམ་དགའ་མོས་མཐོང་སྟེ་སྨྲས་པ།  བཞིན་བཟངས་ཆར་པ་ཡང་བབ་ན་སྲང་བུར་འཁོད་དེ་ཅི་བྱེད་ནོར་རྣམས་གནས་ཤིག་དུ་གཟུད་ན་ཅི་
ཉེས།  དེ་དག་གིས་འཕགས་མ་བདག་ཅག་གིས་མཉན་དུ་ཡོད་པར་ཁྱབ་པར་བཙལ་ཏེ་འཇིག་རྟེན་པ་མི་སྲུན་པས་ཁང་པ་གླར་ཡང་མ་རྙེད་ན་ཇི་ལྟར་བགྱི་ཞེས་སྨྲས་པ་དང་།  དེས་བུ་རྣམས་མཚན་མོའི་ཚེ་ཅི་འདྲ་བ་ཤེས་པར་བྱོས་
<pb id="11.171a"/>
ལ་གླ་ཡང་ལྷག་པར་བྱིན་ཏེ་ཁྱིམ་ཚོལ་ཅིག །གྱི་འདའ་ནི་ཟོང་དུ་མ་རུང་བར་འགྱུར་བ་དང་། ཆར་པས་གཤེར་ན་སུ་ཞིག་ཉོ་བ་ཡོད་ཅེས་སྨྲས་པ་དང་། དེས་འཕགས་མ་འཇིག་རྟེན་འདི་དག་ལ་བདག་ཅག་གིས་ཁྱིམ་གྱི་གླ་
ཉི་རིམ་དུ་བྱིན་ཀྱང་སུ་ཡང་མ་སྟེར་ཏོ། །བདག་གི་ལས་བྱུང་བ་ལྟ་སྟེ།  ཇི་ལྟ་བུ་ཡང་རུང་སྟེ། ཞག་གཅིག་ལོན་ནས་གཞན་དུ་འདོང་ངོ་ཞེས་བྱས་པ་དང་། དེས་སྨྲས་པ། བུ་དེ་ལྟར་ཁང་པའི་གླ་ལྷག་པར་བྱིན་ལ་བདག་གི་དབྱར་མོ་ཁང་གི་ནང་དུ་
འཁོད་ཅིག །དེ་དག་གིས་འཕགས་མ་ལེགས་ཀྱིས་དེས་མཆིའོ་ཞེས་སྨྲས་པ་དང་། དེ་ནས་སྦོམ་དགའ་མོས་དགེ་སློང་མ་དག་ནུབ་མོ་དབྱར་མོ་ཁང་ནས་བསྐྲད་དེ་དབྱར་མོ་ཁང་དེ་ཚོང་པ་དེ་དག་ལ་གླར་བཏང་ངོ་། །དགེ་སློང་མ་དེ་དག་ཆར་པ་བབ་ནས་ཆོས་
གོས་གཤེར་བཞིན་དུ་དབྱར་མོ་ཁང་གཞན་དུ་སོང་ངོ་། །དེའི་དགེ་སློང་མ་དག་གིས་ཆེ་ཞེའུ་བུ་ཅག་ནུབ་མོ་ཆོས་གོས་གཤེར་བཞིན་དུ་འདིར་ཅི་ལ་འོངས་ཤེས་དྲིས་པ་དང་།  དེ་དག་གིས་ཞིབ་ཏུ་སྨྲས་སོ། །དོན་ཆུང་ངུ་མའི་དགེ་སློང་མ་དག་གིས་འཕྱ་ཞིང་སྨོད་
ལ་ངན་དུ་འཛེར་བ་ནི་སྦྱིན་བདག་གིས་དགེ་སློང་མའི་དབྱར་མོ་ཁང་དུ་བྱས་པའི་ཁང་པ་གླར་བཏང་བ་ག་ལ་རིགས།  དེ་ལྟ་བུར་གྱུར་པ་དགེ་སློང་དག་གིས་ཐོས་ནས་བཅོམ་ལྡན་འདས་ལ་གསོལ་ཏོ། །དེ་ནས་བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་
དག་དགེ་སློང་མ་དག་འཕྱ་བ་ནི་གནས་ཏེ།  དེ་བས་ན་དགེ་སློང་མ་དག་དབྱར་མོ་ཁང་གླར་མ་བཏང་ཞིག །དགེ་སློང་མས་དབྱར་མོ་ཁང་གླར་བཏང་ན་འདས་པ་དང་བཅས་པར་འགྱུར་རོ། །གླེང་གཞི་མཉན་དུ་ཡོད་པ་ན་སྟེ།  དགེ་སློང་མ་སྦོམ་དགའ་
མོས་བྱིས་པ་གཞོན་ནུ་དག་ལུས་འཁྲུ་བའི་ནང་དུ་ཞུགས་ཏེ།  སོ་ཕག་གིས་ལུས་དྲུད་ཅིང་ཁྲུས་བྱས་པ་དང་།  དེ་དག་ཆགས་པར་གྱུར་ཏེ་ཀུན་ཏུ་ལྟ་ཞིང་གཏམ་དུ་འཛེར་བ་ནི་ཀྱེ་ལྟོས་ཤིག །དགེ་སྦྱོང་མགོ་རེག་མ་ཕ་བི་གྱད་
ཆེན་པོ་པ་ཆར་བགོས་པ་དང་འདྲ་བ་ཞིག་ལུས་ཕ་གུས་ཕྱི་ཞིང་ཕྱིས་ནས་འཕྱི་ཞིང་འདུག་གོ། །དེ་དག་དེ་ལ་འཕྱ་བར་གྱུར་ཏོ། །དེ་འཕྱ་བ་དང་དེ་ལ་དེ་དག་རབ་ཏུ་དགོད་དེ།  དེ་ལྟ་བུར་གྱུར་པ་དགེ་སློང་དག་གིས་ཐོས་ནས་བཅོམ་ལྡན་
<pb id="11.171b"/>
འདས་ལ་གསོལ་པ་དང་།  བཅོམ་ལྡན་འདས་ཀྱིས་དགོངས་པ་བྱིས་པ་གཞོན་ནུ་དེ་དག་ནི་འཕྱ་བ་གནས་ཡིན་ཏེ།  མི་རིགས་པའི་ལས་བྱས་པ་མཁྱེན་ནས་བཀའ་སྩལ་པ།  དགེ་སློང་དག་སྦོམ་དགའ་མོས་མི་མཛེས་ཤིང་ལས་ངན་པ་བྱས་
ཏེ་བྱིས་པ་གཞོན་ནུ་དག་དེ་ལ་འཕྱ་བའི་གནས་ཡིན་ཏེ།  དེ་ལྟ་བས་ན་དགེ་སློང་མ་དག་ལུས་ཕ་གུས་མ་ཕྱི་ཤིག །དགེ་སློང་མ་དག་གིས་ལུས་ཕ་གུས་ཕྱིས་ན་འདས་པ་དང་བཅས་པར་འགྱུར་རོ། །<head n="3" t="ལུས་ལ་ཕ་གུས་ཕྱི་བར་མི་བྱ་བ་སོགས་བཤད་པ།" type="shepa" lv="6.7.9" zh="11.417"/>མདོར་ན།  ལུས་ལ་ཕ་གུས་ཕྱི་མི་བྱ། །རྡོ་ལེབ་
དག་ཀྱང་དེ་བཞིན་ཏེ། །གོས་དཀྲིས་དང་ནི་ཁུ་ཚུར་གྱིས། །ཅི་དང་ཅིས་ཀྱང་མི་ཕྱིའོ། །སངས་རྒྱས་བཅོམ་ལྡན་འདས་མཉན་དུ་ཡོད་པ་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་དགེ་
སློང་མ་དག་ལུས་ཕ་གུས་མ་ཕྱི་ཤིག་ཅེས་བཀའ་སྩལ་པ་དང་།  རྡོ་ལེབ་ཀྱིས་ཕྱིས་ཏེ་དེ་ཡང་ཉེས་པའི་དམིགས་སུ་གྱུར་ནས།  བཅོམ་ལྡན་འདས་ཀྱིས་རྡོ་ལེབ་ཀྱིས་མ་ཕྱི་ཤིག་ཅེས་བཀའ་སྩལ་པ་དང་།  དེ་དག་གིས་གོས་དཀྲིས་པས་ཕྱིས་སོ། །
དེ་ཡང་ཉེས་པའི་དམིགས་སུ་གྱུར་ནས།  བཅོམ་ལྡན་འདས་ཀྱིས་གོས་དཀྲིས་པས་མ་ཕྱི་ཤིག་ཅེས་བཀའ་སྩལ་པ་དང་།  དེ་དག་ཁུ་ཚུར་གྱིས་ཕྱིས་ནས་དེ་ཡང་ཉེས་པའི་དམིགས་སུ་གྱུར་ཏེ།  བཅོམ་ལྡན་འདས་ཀྱིས་ཁུ་ཚུར་གྱིས་མ་ཕྱི་
ཤིག་ཅེས་བཀའ་སྩལ་པ་དང་།  དེ་དག་གིས་ཅི་དང་ཅིས་ཀྱང་ཕྱིས་པ་དང་།  དེ་ཡང་ཉེས་པའི་དམིགས་སུ་གྱུར་ནས།  བཅོམ་ལྡན་འདས་ཀྱིས་བཀའ་སྩལ་པ།  ལག་པ་གཅིག་པུ་མ་གཏོགས་པར་གཞན་ཅི་དང་ཅིས་ཀྱང་
རུང་སྟེ།  མ་ཕྱིས་ཤིག་འཕྱི་ན་འདས་པ་དང་བཅས་པར་འགྱུར་རོ། །འདུལ་བ་ཕྲ་མོའི་དངོས་པོའི་སྒོ་བདུན་པ་རྫོགས་སྷོ།།               །།<head n="2" t="ཕྲ་མོའི་སྒོ་བརྒྱད་པ། དབྱུང་བའི་སྡེ་ཚན།" type="detshen" lv="6.8" zh="11.417"/>བསྡུས་པའི་མདོ་སྡེ།  དགེ་སློང་མ་ཡི་བཀུར་སྟི་བྲི། །
བསྒོ་བ་དང་ནི་ལྕགས་ཀྱི་སྣོད། །བུད་མེད་གཉིས་ཀྱིས་བལྟ་བ་དང་། །དེ་བཞིན་ནག་པོ་ཨུ་དི་ཀ །<head n="3" t="དགེ་སློང་མ་ཡི་བཀུར་སྟི་བྲི་བ་སོགས་བཤད་པ།" type="shepa" lv="6.8.1" zh="11.417"/>མདོར་ན།  བསྟི་སྟང་མེད་དང་ཀུན་མ་ཡིན། །ལུས་བསྟན་པ་ནི་མ་གཏོགས་སོ། །བཀྱིགས་པ་ལས་ཀྱང་མི་སྦྱིན་པ། །གསོ་སྦྱོང་དང་
<pb id="11.172a"/>
ནི་ཚུལ་ནས་བྱུང་། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བྱེད་ཀྱི་ཚལ་གྱི་ཀུན་དགའ་ར་བ་ན་བཞུགས་སོ། །གང་གི་ཚེ་ཚེ་དང་ལྡན་པ་གྲེ་ལས་སྐྱེས་དུས་ལས་འདས་པ་དེའི་ཚེ་དགེ་སློང་མ་བཅུ་གཉིས་སྡེས་དེའི་རུས་པ་
རྣམས་བསྡུས་ནས་བཀུར་སྟི་ཆེན་པོས་ས་ཕྱོགས་ཡངས་པར་མཆོད་རྟེན་བརྩིགས་ཏེ། དེ་ལ་གདུགས་དང་།  རྒྱལ་མཚན་དང་།  བ་དན་དག་ཀྱང་བཏགས།  དྲི་དང་མེ་ཏོག་གིས་བརྒྱན་ཏེ་སྙན་པར་སྨྲ་བའི་དགེ་སློང་མ་གཉིས་ཀྱང་བསྐོས་ནས་དེར་ཉིན་
གཅིག་བཞིན་དུ་ས་དང་།  ཆུ་དང་།  བདུག་པ་དང་།  མེ་ཏོག་དག་འཇོག་པར་བྱེད་དོ། །དེ་ནས་དགེ་སློང་གང་དག་ཡུལ་གཞན་ནས་འོངས་པ་དེ་དག་ལ་ལག་པ་བཀྲུ་བ་བྱིན་ཏེ།  མེ་ཏོག་དང་། བདུག་པ་དང་།  ཚིགས་སུ་བཅད་པའི་དབྱངས་
ཀྱིས་མཆོད་རྟེན་ལ་ཕྱག་འཚལ་བར་བྱེད་དོ། །ཇི་ཙམ་དུས་གཞན་ཞིག་ན་ཚེ་དང་ལྡན་པ་ཆུ་འཐུང་འཁོར་ལྔ་བརྒྱ་དང་ལྗོངས་རྒྱུ་ཞིང་མཉན་ཡོད་དུ་ཕྱིན་ཏོ། །དགྲ་བཅོམ་པ་རྣམས་ནི་མ་དགོངས་པར་ཡེ་ཤེས་མཐོང་བ་མི་འཇུག་པས་དེས་མཆོད་རྟེན་དེ་རྒྱང་
རིང་པོ་ནས་མཐོང་བ་དང་།  འདི་ནི་བཅོམ་ལྡན་འདས་ཀྱི་སྐྲ་དང་།  སེན་མོའི་མཆོད་རྟེན་སར་པ་ཡིན་པས་སོང་ལ་ཕྱག་བྱའོ་སྙམ་དུ་བསམས་ཏེ།  དེ་དག་དེར་སོང་བ་དང་།  དགེ་སློང་མ་དེ་གཉིས་ཀྱིས་དེ་དག་ལ་ལག་པ་དང་།  རྐང་པ་བཀྲུས་
པའི་ས་དང་ཆུ་དག་བྱིན་ནོ། །དེ་ནས་མེ་ཏོག་དང་།  བདུག་པ་བྱིན་པ་དང་།  ཚིགས་སུ་བཅད་པའི་དབྱངས་ཀྱིས་མཆོད་རྟེན་ལ་ཕྱག་བྱས་སོ། །དེ་ལ་འཁོར་ལྔ་བརྒྱ་དང་ཕྱག་བྱས་ནས་སོང་ངོ་། །མཆོད་རྟེན་དེ་དང་ཧ་ཅང་མི་
རིང་བ་ཞིག་ན་ཚེ་དང་ལྡན་མ་ཨུཏྤ་ལའི་མདོག་ཤིང་དྲུང་ཞིག་ན་ཉིན་པར་གནས་པའི་ཕྱིར་འདུག་པ་དེས་དེ་དག་མཐོང་ནས་སྨྲས་པ།  ཚེ་དང་ལྡན་པ་ཆུ་འཐུང་ཁྱེད་ཀྱིས་སུའི་མཆོད་རྟེན་ལ་ཕྱག་བགྱིས་པ་དགོངས་ཤིག །དེས་བསམས་པ་
ཅིའི་ཕྱིར་ཚེ་དང་ལྡན་མ་ཨུཏྤ་ལའི་མདོག་ཅན་འདི་སྐད་ཅེས་ཚེ་དང་ལྡན་པ་ཆུ་འཐུང་ཁྱོད་ཀྱིས་སུའི་མཆོད་རྟེན་ལ་ཕྱག་བགྱིས་པ་དགོངས་ཤིག་ཅེས་སྨྲས་སྙམ་ནས་དེས་སྨྲས་པ།  རེ་ཤིག་བསམ་པར་བྱའོ། །རེ་ཤིག་སེམས་པ་ལ་ཞུགས་པ་ན་དགེ་སློང་
<pb id="11.172b"/>
གྲེ་ལས་སྐྱེས་ཀྱི་རུས་པའི་མཆོད་རྟེན་ཡིན་པར་མཐོང་ནས་དེ་རྒྱུད་ཞེ་སྡང་གི་ཀུན་ནས་དཀྲིས་པའི་བག་ཆགས་ཀྱིས་བསྒོས་པས་སླར་ལོག་སྟེ།  ཚེ་དང་ལྡན་མ་ཨུཏྤ་ལའི་མདོག་ཅན་ལ་སྨྲས་པ།  བསྟན་པ་ལ་ཆུ་བུར་བྱུང་ན་ཁྱོད་འདི་ན་འདུག་བཞིན་དུ་
ཡལ་བར་བོར་རོ་ཞེས་བྱས་པ་དང་།  དེ་ཅང་མི་ཟེར་བར་འདུག་གོ། །དེས་སློབ་མ་དང་ཉེ་གནས་དེ་དག་ལ་སྨྲས་པ།  ཚེ་དང་ལྡན་པ་དག་སྟོན་པ་ལ་སྡུག་པ་དང་ཕངས་པར་བྱེད་པ་གང་ཡིན་པ་དེ་དག་གིས་དེའི་ཕྱིར་རུས་པ་དང་རུས་གོང་གི་ཕུང་པོ་
འདི་ལས་སོ་ཕག་རེ་རེ་ཕྱུང་ལ་དྲེལ་ཅིག །དེ་འཁོར་མང་བ་ཡིན་པས་དེ་དག་གིས་རུས་པ་དང་།  རུས་གོང་གི་ཕུང་པོ་ལས་སོ་ཕག་རེ་རེ་ཕྱུང་སྟེ་བོར་ནས་སྐད་ཅིག་ཉིད་ལ་བཤིག་གོ། །དགེ་སློང་མ་དེ་གཉིས་ངུས་ནས་རིངས་པ་རིངས་པར་དབྱར་
མོ་ཁང་དུ་སོང་སྟེ་དགེ་སློང་མ་རྣམས་ལ་སྨྲས་པ་དང་།  དགེ་སློང་མ་བཅུ་གཉིས་སྡེ་དང་།  དེ་ལ་ཡིད་གཞོལ་ཞིང་མཛའ་བ་འདོད་ཆགས་དང་མ་བྲལ་བ་གཞན་དག་གིས་ཐོས་ནས།  བདག་ཅག་གི་མིང་པོ་དེང་གདོད་ཤི་བ་ལྟ་ཞེས་ངུ་ཞིང་འཁོད་པ་ལས་
སྦོམ་དགའ་མོས་སྨྲས་པ།  ཕུ་ནུ་མོ་དག་དེ་ལ་སུ་ཞིག་གིས་བསྟན།  དེ་དག་གིས་སྨྲས་པ།  དེ་ནི་གློ་བུར་དུ་འོངས་པས་སྙིང་ནས་མི་ཤེས་ཀྱི་འཕགས་མ་ཨུཏྤ་ལའི་མདོག་ཅན་ཕྱོགས་དེ་ན་འདུག་པ་དེས་དེ་དག་ལ་སྨྲས་ཡང་དག་གོ། །
སྦོམ་དགའ་མོས་སྨྲས་པ།  ཕུ་ནུ་མོ་དག་དེ་ནི་འདྲེག་མཁན་ལས་རབ་ཏུ་བྱུང་བ་ཡིན་ལ།  དེ་ཡང་དེ་རང་བཞིན་ཉམས་པ་ཡིན་པས་དེའི་ལས་ཡིན་པ་བདག་གིས་ནི་སྨྲས་པ་ཙམ་ཁོ་ནས་ཤེས་སོ། །བཅོམ་ལྡན་འདས་ཀྱིས་འཁོར་
སུན་འབྱིན་པར་བྱེད་པ་འཁོར་གྱི་ནང་དུ་གཞག་པར་མི་བྱའོ་ཞེས་ལེགས་པར་གསུངས་པ་ཡིན་པས།  དེའི་ཕྱིར་དེ་ལ་བསམ་དུ་ཅི་ཡོད་ཀྱིས་ཚུར་ཤོག་འདོང་བར་བྱའོ། །དེ་དག་ཁྲོ་བས་ཀུན་ནས་དཀྲིས་པ་དེ་དག་དེ་གསད་པའི་ཕྱིར་མཚོན་
ཆ་དང་ཁབ་དང་།  སེང་ལྡེང་གི་ཕུར་བུ་དག་བླངས་ནས་དོང་ངོ་། །དེས་དེ་དག་རྒྱང་རིང་པོ་ནས་རིངས་པ་རིངས་པར་འོང་བ་མཐོང་ནས་བསམས་པ།  དེ་དག་ཤུགས་དེ་ལྟ་བུས་འོང་བ་ལས་ན་གདོན་མི་ཟ་བར་དེ་དག་བདག་ལ་གནོད་པ་བྱེད་པར་འགྱུར་རོ། །འོན་ཀྱང་
<pb id="11.173a"/>
དེ་དག་བསམ་པ་ཇི་ལྟ་བུ་ཞིག་གིས་འོང་བ་བསམ་པར་བྱའོ་སྙམ་ནས་རེ་ཤིག་བསམ་པ་ལ་ཞུགས་པ་ན་གསད་པའི་བསམ་པ་ཅན་དུ་མཐོང་ནས་དེས་སྣམ་སྦྱར་བྱིན་གྱིས་བརླབས་ཏེ་འགོག་པའི་སྙོམས་པར་འཇུག་པ་ལ་སྙོམས་པར་
ཞུགས་སོ། །དེ་དག་གིས་དེའི་སྣམ་སྦྱར་ལ་མཚོན་ཆ་དང་།  ཁབ་དང་།  སེང་ལྡེང་གི་ཕུར་བུ་དག་གིས་བསྣུན་པ་དང་།  ཏིང་ངེ་འཛིན་གྱི་སྟོབས་ཀྱིས་ཤི་བ་བཞིན་དུ་དབུགས་ཕྱི་ནང་དུ་མི་རྒྱུ་བར་འདུག་གོ། །དེ་དག་གིས་སྨྲས་པ།  ཕུ་ནུ་མོ་སྤྱོད་
པ་ངན་པས་འཚོ་བ་འདི་བསད་པས་ཤ་ལོན་ཟིན་གྱིས་ཚུར་ཤོག་འདོང་ངོ་ཞེས་སྨྲས་ནས་དོང་ངོ་། །དེ་དག་དོང་བ་དང་།  ཚེ་དང་ལྡན་མ་ཨུཏྤ་ལའི་མདོག་ཅན་ཏིང་ངེ་འཛིན་དེ་ལས་ལངས་པ་དང་།  རེ་ཤིག་ན་དེ་དག་གིས་བདག་ལ་གནོད་པ་བྱས་པ་མཐོང་
ངོ་། །དེ་གནས་སྐབས་དེ་བཞིན་དུ་གཙུག་ལག་ཁང་དུ་སོང་བ་དང་།  དགེ་སློང་རྣམས་ཀྱིས་མཐོང་ནས་དེ་དག་གིས་སྨྲས་པ།  ཚེ་དང་ལྡན་མ་ཨུཏྤ་ལའི་མདོག་ཅན་ཅིའི་ཕྱིར་འདི་ལྟར་གྱུར།  དེས་སྨྲས་པ།  ཚེ་དང་ལྡན་པ་དག་དགེ་སློང་མ་རྣམས་ཀྱིས་
བདག་དོ་བསད་པ་ལ་གཟིགས་སུ་གསོལ།  དེ་དག་གིས་སྨྲས་པ།  ཅིའི་ཕྱིར་དེས་ཇི་ལྟར་གྱུར་པ་རྣམས་རྒྱས་པར་སྨྲས་པ་དང་།  དོན་ཉུང་བའི་དགེ་སློང་རྣམས་ཁྲོས་ནས་གནས་དང་གནས་དག་ན་བཙུན་པ་དག་དགེ་སློང་མ་ནི་ཤིན་ཏུ་ཁྲོས་པར་
གྱུར་ཀྱང་དེ་ལ་ཕྱག་མི་བྱ་བ་ཙམ་དུ་བྱའི་འདི་ལྟར་ཚེ་དང་ལྡན་མ་ཨུཏྤ་ལའི་མདོག་ཅན་གསད་པར་བྱས་པ་ནི་མཚར་གྱི་གཟུ་ལུམས་བྱེད་དོ་ཞེས་འཕྱ་བར་བྱེད་དོ། །དེ་ལ་གཅིག་གིས་སྨྲས་པ།  ཀྱེ་ཤེས་ལྡན་དག་དེ་ལྟར་དེར་ཟད་ནས་འདི་
ལྟ་ཇི་ལྟར་བསྒྲུབ་པར་དཔྱད་པར་བྱའོ། །གཅིག་གིས་སྨྲས་པ།  བསྒྲུབ་ཏུ་ཅི་ཡོད་བཅོམ་ལྡན་འདས་ལ་གསོལ་དུ་ཟད་མོད།  གཅིག་གིས་སྨྲས་པ།  བཅོམ་ལྡན་འདས་ལ་གསོལ་ཅི་དགོས།  བདག་ཅག་འདུས་ལ་ཅི་ལྟར་དགེ་
སློང་མ་འགའ་ཡང་རྒྱལ་བྱེད་ཀྱི་ཚལ་དུ་འོང་བར་མི་གཞུག་པར་ཁྲིམས་སུ་བྱའོ། །དེ་དག་འདུས་ནས་དགེ་སློང་མ་རྣམས་གཙུག་ལག་ཁང་དུ་འོང་དུ་མ་གཞུག་པར་དེ་ལྟ་བུར་ཁྲིམས་སུ་བྱས་སོ། །དགེ་སློང་མ་རྣམས་གཙུག་ལག་ཁང་དུ་འོང་དུ་མི་གཞུག་པར་
<pb id="11.173b"/>
བརྩམས་པ་དང་བཀུར་སྟི་བྲི་བར་གྱུར་ཏོ། །སྐྱེ་དགུའི་བདག་མོ་ཆེན་མོ་གཽ་ཏ་མཱིའི་ཀུན་ཏུ་སྤྱོད་པ་ནི་ཉིན་གཅིག་བཞིན་དུ་བཅོམ་ལྡན་འདས་ཀྱི་ཞབས་ལ་མངོན་པར་ཕྱག་འཚལ་དུ་འོང་བ་ཡིན་པ་ལས།  དེ་ལ་དགེ་སློང་རྣམས་ཀྱིས་སྨྲས་པ།  གཽ་ཏ་མཱི་
དགེ་སློང་གི་དགེ་འདུན་གྱིས་དགེ་སློང་མ་རྣམས་གཙུག་ལག་ཁང་དུ་མི་འཇུག་པར་ཁྲིམས་སུ་བྱས་ཀྱིས་མ་འགྲོ་བར་སྡོད་ཅིག །དེས་སྨྲས་པ།  འཕགས་པ་དག་དེ་དག་གིས་ནོངས་པ་བགྱིས་པ་བཞིན་དུ་བདག་གིས་ཀྱང་བགྱིས་སམ་ཅི།  དགེ་སློང་
རྣམས་ཀྱིས་སྨྲས་པ།  དགེ་འདུན་རྣམས་དེ་ལྟར་བཞེད་པ་ལ་ཁོ་བོ་ཅག་གིས་བྱར་ཅི་ཡོད།  དེ་སླར་ལོག་ནས་དབྱར་ཁང་དུ་སོང་ངོ་། །སངས་རྒྱས་བཅོམ་ལྡན་འདས་རྣམས་མཁྱེན་བཞིན་དུ་འདྲི་བར་མཛད་པ་ཡིན་པས་སངས་རྒྱས་བཅོམ་
ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་སྐྱེ་དགུའི་བདག་མོ་ཆེན་མོ་ནད་ཀྱིས་ཐེབས་སམ་ཅི་བཙུན་པ་མ་ལགས་སོ། །འོ་ན་ཅིའི་ཕྱིར་མི་འོང་། དེས་བཅོམ་ལྡན་འདས་ལ་སྐབས་དེ་དག་རྒྱས་པར་གསོལ་ཏོ། །བཅོམ་ལྡན་འདས་
ཀྱིས་བཀའ་སྩལ་པ།  ཀུན་དགའ་བོ་དགེ་སློང་གི་དགེ་འདུན་གྱིས་ཁྲིམས་སུ་བྱས་པ་ཐོག་ཏུ་བབ་བོ། །འོན་ཀྱང་དགེ་སློང་མ་རྣམས་ནི་དགེ་སློང་རྣམས་ལ་རག་ལུས་པ་མང་བ་ཡིན་ཞིང་། གལ་ཏེ་དེ་དག་འོང་དུ་མ་བཅུག་ན་བཀུར་སྟི་མེད་
པར་འགྱུར་རོ། །དེའི་ཕྱིར་དགེ་སློང་མས་དགེ་སློང་སྒོ་བ་ལ་དྲིས་ཏེ་འོང་དུ་བཅུག་ལ་གདམས་ངག་མི་སྦྱིན་ནོ། །བཅོམ་ལྡན་འདས་ཀྱིས་དགེ་སློང་མས་དགེ་སློང་སྒོ་བ་ལ་དྲིས་ནས་གཙུག་ལག་ཁང་དུ་འོང་དུ་བཅུག་ལ་གདམས་ངག་ནི་
བཀྱིག་པར་བྱའོ་ཞེས་བཀའ་སྩལ་པ་དང་།  དགེ་སློང་མ་རྣམས་ཀྱིས་ཇི་སྐད་དུ་དྲིས་ནས་ནང་དུ་འཇུག་པར་མི་ཤེས་པ་དང་།  བཅོམ་ལྡན་འདས་ཀྱིས་བཀའ་སྩལ་པ། དགེ་སློང་མས་གཙུག་ལག་ཁང་དུ་མི་འཇུག་པར་འདི་སྐད་
ཅེས་འཕགས་པ་དག་བདག་ཅག་གཙུག་ལག་ཁང་དུ་འཇུག་གིས་མཁྱེན་པར་མཛོད་ཅིག་ཅེས་སྨྲོས་ཤིག །དགེ་སློང་གིས་ཀྱང་སྲིང་མོ་དག་ཁོན་ཅན་མཚོན་ཆ་དང་ཁབ་དག་འཆང་བ་མ་ཡིན་ནམ་ཞེས་དྲིས་ཤིག །དགེ་སློང་མས་མ་དྲིས་པར་ཞུགས་ན།  འགལ་ཚབས་ཅན་དུ་
<pb id="11.174a"/>
འགྱུར་རོ། །དགེ་སློང་གིས་མ་སྨྲས་ན་ཡང་འགལ་ཚབས་ཅན་དུ་འགྱུར་རོ། །བཅོམ་ལྡན་འདས་ཀྱིས་གདམས་ངག་བཀྱིག་པར་བྱའོ་ཞེས་བཀའ་སྩལ་པ་དང་།  དྲུག་སྡེ་རྣམས་ཀྱིས་མ་བཀྱིགས་སོ། །བཅོམ་ལྡན་འདས་ཀྱིས་བཀའ་
སྩལ་པ།  དགེ་སློང་མ་ཉེས་པ་དང་བཅས་པ་ལ་དགེ་སློང་གི་དགེ་འདུན་མི་བཟོད་བཞིན་དུ་དགེ་སློང་གིས་གདམས་ངག་བརྗོད་པར་མི་བྱའོ། །དགེ་སློང་མ་ཉེས་པ་དང་བཅས་པ་ལ་དགེ་སློང་གི་དགེ་འདུན་མི་བཟོད་བཞིན་དུ་དགེ་སློང་གིས་གདམས་
ངག་རྗོད་པར་བྱེད་ན་འགལ་ཚབས་ཅན་དུ་འགྱུར་རོ། །གདམས་ངག་ལ་ཇི་ལྟ་བ་བཞིན་དུ་གསོ་སྦྱོང་དང་དགག་དབྱེ་ལ་ཡང་དེ་བཞིན་ནོ།             །<head n="3" t="དགེ་སློང་མས་བཟོད་པ་གསོལ་པ་སོགས་བཤད་པ།" type="shepa" lv="6.8.2" zh="11.423"/>སྡོམ་ལ།  དགེ་སློང་མས་ནི་བཟོད་གསོལ་དང་། །དགག་དབྱེ་ལས་ནི་གསོ་སྦྱོང་མིན། །གཅིག་ལ་
གཅིག་ཀྱང་བཟོད་པ་གསོལ། །གཉིས་ནི་རྒན་རིམས་ཇི་བཞིན་ནོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་མ་གཞན་ཞིག་དགེ་སློང་ཞིག་ལས་
ཀློག་པར་བྱེད་དོ། །ཇི་ཙམ་དུས་གཞན་ཞིག་ན་དེ་ལ་ཉེས་པ་ཞིག་བྱུང་ནས་དེས་དེ་སྤྱོས་པ་དང་།  དེ་དབྱར་ཁང་དུ་སོང་ནས་གློས་ཕབ་སྟེ་འདུག་གོ། །དེ་ནས་མཁན་མོས་མཐོང་ནས་སྨྲས་པ།  གཞོན་ནུ་མ་ཁྱོད་ཅིའི་ཕྱིར་གློས་ཕབ་
སྟེ་འདུག །དེས་སྨྲས་པ་མཁན་མོ་སློབ་དཔོན་གྱིས་བདག་ལ་སྤྱོས་ན་ཅི་ལྟར་བགྱི་བ་མ་འཚལ་ཏོ། །བུ་མོ་མཁན་མོ་དང་སློབ་དཔོན་ནི་བསྟན་པ་གནས་པར་བྱ་བའི་ཕྱིར་གཤེ་བ་ཡིན་པས་བཟོད་པ་གསོལ་དུ་ཟད་མོད། 
དེ་ལ་ཅི་ཞིག་ཤེས་པར་བྱར་ཡོད།  ལེགས་ཀྱིས་བཟོད་པར་གསོལ་དུ་མཆིའོ། །དེ་རྒྱལ་བྱེད་ཀྱི་ཚལ་དུ་སོང་ནས་དགེ་སློང་དེའི་རྐང་པ་གཉིས་ལ་གཏུགས་པ་དང་།  དགེ་སློང་དེས་དེ་ལ་འགོངས་ཏེ་སོང་ངོ་། །དགེ་སློང་མ་དེ་སྤོབས་པ་མེད་པར་
གྱུར་ནས་དགེ་སློང་མའི་དབྱར་ཁང་དུ་འོངས་པ་དང་།  དགེ་སློང་མ་རྣམས་ཀྱིས་སྨྲས་པ།  ཕུ་ནུ་མོ་ཁྱོད་ཀྱིས་སློབ་དཔོན་ལ་བཟོད་པ་གསོལ་ན་དེ་བཟོད་པར་གྱུར་ཏམ།  དེས་སྨྲས་པ།  དེ་ལྟ་བུ་ནི་ནམས་ཀྱང་སློབ་དཔོན་དུ་མ་གྱུར་ཅིག །སྨྲས་པ།  ཅི་ཉེས་དེས་
<pb id="11.174b"/>
ཇི་ལྟར་གྱུར་པ་རྣམས་བསྙད་པ་དང་།  དགེ་སློང་མ་རྣམས་ཕུ་ནུ་མོ་དག་བུ་མོ་དག་བུད་མེད་ལ་བརྙས་པའི་ཕྱིར་རེ་ཤིག་བཟོད་པ་གསོལ་ཡང་ཇི་ལྟར་བཟོད་པ་མི་བྱེད་པ་དང་།  གཉིས་སུ་ན་རྐང་པ་ལ་ཕྱག་བྱས་ཀྱང་འགོངས་ཏེ་འགྲོ་བར་
བྱེད་པ་ལ་ལྟོས་ཤེས་འཕྱ་བའི་སྐབས་དེ་དགེ་སློང་མ་རྣམས་ཀྱིས་དགེ་སློང་ཕ་ལ་སྨྲས་སོ། །དགེ་སློང་ཕས་ཀྱང་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་དགེ་སློང་མ་རྣམས་འཕྱ་བ་ནི་
ཐོག་ཏུ་བབ་བོ། །དེའི་ཕྱིར་དགེ་སློང་གི་རྐང་པ་གཉིས་ལ་ཕྱག་འཚལ་ནས་བཟོད་པ་གསོལ་བ་ན་འགོངས་ཏེ་འགྲོ་བར་མི་བྱའོ། །དགེ་སློང་གི་རྐང་པ་ལ་དགེ་སློང་མས་ཕྱག་འཚལ་ནས་བཟོད་པ་གསོལ་བ་ན་འགོངས་ཏེ་འགྲོ་བར་བྱེད་ན་འགལ་
ཚབས་ཅན་དུ་འགྱུར་རོ། །དགེ་སློང་མས་མོད་ཁོ་ན་ལ་བཟོད་པ་མི་གསོལ་ཏོ། །འོན་ཀྱང་བགས་ཀྱིས་བྱའོ། །བཅོམ་ལྡན་འདས་ཀྱིས་བགས་ཀྱིས་བྱའོ་ཞེས་བཀའ་སྩལ་པ་དང་།  ཇི་ལྟར་བགས་ཀྱིས་བྱ་བ་མི་ཤེས་ནས།  བཅོམ་ལྡན་འདས་ཀྱིས་
བཀའ་སྩལ་པ།  དང་པོར་དགེ་སློང་ངམ།  དགེ་སློང་མ་འམ་དགེ་བསྙེན་ནམ། དགེ་བསྙེན་མ་གཞན་གྱིས་མང་དུ་སྦྱང་བ་བྱས་ལ།  དེ་འཐུན་པར་བྱེད་ན་དེའི་འོག་ཏུ་བཟོད་པ་གསོལ་བར་བྱའོ། །གླེང་གཞི་ནི་མཉན་ཡོད་ནའོ། །བཅོམ་ལྡན་
འདས་ཀྱིས་དབྱར་གནས་པའི་དགེ་སློང་གིས་དགེ་འདུན་ལ་མཐོང་བ་དང་།  ཐོས་པ་དང་།  དོགས་པའི་གནས་གསུམ་གྱིས་དགག་དབྱེ་བྱའོ་ཞེས་བཀའ་སྩལ་པ་དང་།  དབྱར་གནས་པའི་དགེ་སློང་གིས་དགེ་འདུན་ལ་གནས་གསུམ་གྱིས་
དགག་དབྱེ་བྱས་ནས་ཡང་གསོ་སྦྱོང་བྱེད་དོ། །དེ་ལས་ཁ་ཅིག་གིས་སྨྲས་པ།  ཚེ་དང་ལྡན་པ་དག་རྣམ་པར་དག་པར་བྱ་བའི་ཕྱིར་གསོ་སྦྱོང་བྱ་བ་ཇི་ལྟ་བར་དགག་དབྱེ་ཡང་དེ་ལྟ་བུ་ཡིན་པར་བདག་གིས་མཐོང་ངོ་། །དེའི་ཕྱིར་གསོ་སྦྱོང་གང་ཡིན་པ་དེ་ནི་དགག་དབྱེ་
ཡང་ཡིན་ནོ། །གཞན་དག་གིས་སྨྲས་པ།  གསོ་སྦྱོང་ཡང་གཞན་ལ་དགག་དབྱེ་ཡང་གཞན་ཡིན་ནོ་ཞེས་བྱ་བའི་སྐབས་དེ་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་གསོ་སྦྱོང་ཡང་གཞན་ལ། དགག་དབྱེ་ཡང་གཞན་པ་བདེན་མོད་ཀྱི་
<pb id="11.175a"/>
དགག་དབྱེ་ལས་གསོ་སྦྱོང་གཞན་དུ་བྱར་མེད་པས་དེའི་ཕྱིར་དགེ་སློང་དགག་དབྱེ་བྱས་ནས་གསོ་སྦྱོང་བྱ་མི་དགོས་སོ། །འདི་ལྟར་རྣམ་པར་དག་པའི་ཕྱིར་གསོ་སྦྱོང་བྱ་བ་ཡིན་ལ་དགག་དབྱེ་ཡང་ཐམས་ཅད་དུ་རྣམ་པར་དག་པ་ཉིད་ཡིན་པའི་ཕྱིར་རོ། །
གླེང་གཞི་ནི་མཉན་ཡོད་ནའོ། །དགེ་སློང་དག་ཁོན་ཡོད་པས་སེམས་མཉམ་པར་འཇོག་པ་བཏང་སྟེ་གཅིག་ལ་ཅིག་གླགས་ཚོལ་ཞིང་དགག་དབྱེ་བྱེད་པའི་ཚེ་དགེ་འདུན་གྱི་ནང་དུ་ཞུགས་ནས།  དེ་དག་དགེ་འདུན་གྱི་ནང་དེར་གཅིག་ལ་གཅིག་འགྲན་བྱེད་ཅིང་
ཚུལ་ཁྲིམས་ཉམས་པ་དང་།  ལྟ་བ་ཉམས་པ་དང་།  ཆོ་ག་ཉམས་པ་དང་།  འཚོ་བ་ཉམས་པ་དག་གླེང་བར་བྱེད་ཅིང་དེ་དག་གཞན་དུ་གཏམ་འདྲེས་པ་དང་།  ཕེབས་པར་སྨྲ་བ་དང་།  སྨོས་འདྲིན་དང་།  གྲོགས་བཤེས་དང་།  སློབ་དཔོན་དང་།  མཁན་པོ་
དང་། སློབ་དཔོན་ཅིག་པ་དང་།  མཁན་པོ་གཅིག་པ་རྣམས་ཕྱོགས་ཕྱོགས་སུ་ཆད་ནས་འདུག་གོ། །དེའི་ཚེ་དགེ་འདུན་གྱི་དབྱེན་ཆེན་པོར་གྱུར་ནས་དགེ་འདུན་ཅ་ཅོ་འདོན།  དགེ་འདུན་གཉིས་སུ་གྱུར།  དགེ་འདུན་མི་འཐུན་པར་གྱུར་པ་ན་དེ་དག་ལ་གཟུ་
བོ་བྱེད་པ་རྣམས་ཀྱིས་ཚེ་དང་ལྡན་པ་དག་རྩོད་མི་དགོས་ཀྱིས་རབ་ཏུ་བྱུང་བའི་སེམས་སོ་སོར་ཐོབ་པར་གྱིས་ཤིག་ཅེས་འཆུགས་པར་བྱེད་དོ། །བཅོམ་ལྡན་འདས་ཀྱིས་ཀྱང་དགེ་སློང་དག་ཕྱོགས་གང་ན་དགེ་སློང་རྣམས་འཁོད་པ་ན་འཐབ་
པར་བྱེད། འཚང་འདྲུ་བར་བྱེད།  འགྱེད་པར་བྱེད།  རྩོད་པར་བྱེད།  འཐབ་ཀྲོལ་བྱེད་པའི་ཕྱོགས་དེར་ནི་མང་དུ་ཉན་པར་ཡང་ང་མི་འདོད་ན་འགྲོ་ཞིང་གནས་པ་ལྟ་ཅི་སྨོས་ཏེ།  དེར་ནི་ང་མི་འགྲོའོ། །དགེ་སློང་དག་གང་ན་ཆོས་གསུམ་པོ་
རྣམ་པར་སྤངས་ཤིང་ཆོས་གསུམ་པོ་མང་དུ་བྱེད་པ་སྟེ། ཆོས་གསུམ་པོ་རྣམ་པར་སྤངས་པ་གང་ཞེ་ན།  མ་ཆགས་པའི་དགེ་བའི་རྩ་བ་རྣམ་པར་སྤངས་པ་དང་།  ཞེ་སྡང་མེད་པའི་དགེ་བའི་རྩ་བ་རྣམ་པར་སྤངས་པ་དང་།  གཏི་མུག་མེད་པའི་
དགེ་བའི་རྩ་བ་རྣམ་པར་སྤངས་ཏེ། ཆོས་གསུམ་པོ་རྣམ་པར་སྤངས་པ་དང་། ཆོས་གསུམ་པོ་མང་དུ་བྱེད་པ་གང་ཞེ་ན། ཆགས་པ་མི་དགེ་བའི་རྩ་བ་མང་དུ་བྱེད་པ་དང་། ཞེ་སྡང་མི་དགེ་བའི་རྩ་བ་མང་དུ་བྱེད་པ་དང་། གཏི་མུག་མི་དགེ་བའི་རྩ་བ་མང་དུ་བྱེད་པ་སྟེ། ཆོས་གསུམ་
<pb id="11.175b"/>
པོ་འདི་དག་མང་དུ་བྱེད་པ་དང་།  ཕྱོགས་གང་ན་དགེ་སློང་རྣམས་གནས་ཤིང་འཐབ་པར་བྱེད།  འཚང་འདྲུ་བར་བྱེད།  འགྱེད་པར་བྱེད།  བརྩོད་པར་བྱེད།  འཐབ་ཀྲོལ་བྱེད་པ་དང་།  དགེ་སློང་དག་དེ་ན་ཆོས་གསུམ་པོ་འདི་དག་རྣམ་པར་སྤངས་ཤིང་ཆོས་
གསུམ་པོ་འདི་དག་མང་དུ་བྱེད་པ་དང་། ཕྱོགས་གང་ན་དགེ་སློང་རྣམས་གནས་ཤིང་འཐབ་པར་བྱེད།  འཚང་འདྲུ་བར་བྱེད།  འགྱེད་པར་བྱེད།  རྩོད་པར་བྱེད། ཐབ་ཀྲོལ་བྱེད་པ་དང་། དགེ་སློང་དག་དེ་ན་ཆོས་གསུམ་པོ་རྣམ་པར་སྤངས་ཤིང་ཆོས་གསུམ་པོ་
མང་དུ་བྱེད་པ་སྟེ།  ཆོས་གསུམ་པོ་རྣམ་པར་སྤངས་པ་གང་ཞེ་ན། མ་ཆགས་པའི་དགེ་བའི་རྩ་བ་རྣམ་པར་སྤངས་པ་དང་།  ཞེ་སྡང་མེད་པའི་དགེ་བའི་རྩ་བ་རྣམ་པར་སྤངས་པ་དང་།  གཏི་མུག་མེད་པའི་དགེ་བའི་རྩ་བ་རྣམ་པར་སྤངས་པ་སྟེ། ཆོས་གསུམ་པོ་འདི་
དག་རྣམ་པར་སྤངས་པ་དང་།  དགེ་སློང་དག་ཕྱོགས་གང་ན་དགེ་སློང་དག་རྣམ་པར་གནས་ཤིང་འཐབ་པར་བྱེད།  མཚང་འདྲུ་བར་བྱེད་འགྱེད་པར་བྱེད་རྩོད་པར་བྱེད།  ཐབ་ཀྲོལ་བྱེད་ཅིང་དགེ་སློང་དག་དེ་ན་ཆོས་གསུམ་པོ་མང་དུ་བྱེད་པ་སྟེ། གསུམ་གང་ཞེ་ན།  ཆགས་པ་
མི་དགེ་བའི་རྩ་བ་མང་དུ་བྱེད་པ་དང་།  ཞེ་སྡང་མི་དགེ་བའི་རྩ་བ་མང་དུ་བྱེད་པ་དང་།  གཏི་མུག་མི་དགེ་བའི་རྩ་བ་མང་དུ་བྱེད་པ་སྟེ།  ཆོས་གསུམ་པོ་འདི་དག་མང་དུ་བྱེད་པ་དང་།  དགེ་སློང་དག་ཕྱོགས་གང་ན་དགེ་སློང་རྣམས་གནས་ཤིང་འཐབ་པར་
བྱེད།  འཚང་འདྲུ་བར་བྱེད།  འགྱེད་པར་བྱེད། རྩོད་པར་བྱེད།  ཐབ་ཀྲོལ་བར་བྱེད་པ་དང་།  དགེ་སློང་དག་དེ་ན་ཆོས་གསུམ་པོ་རྣམ་པར་སྤངས་ཤིང་ཆོས་གསུམ་མང་དུ་བྱེད་པ་དེར་ནི་ང་ཐོས་པར་ཡང་མི་འདོད་ན་འགྲོ་ཞིང་གནས་པ་ལྟ་ཅི་
སྨོས་ཏེ།  ང་དེར་མི་འགྲོ་ཞེས་གསུངས་པས་ཚེ་དང་ལྡན་པ་དག་རྩོད་མི་དགོས་ཀྱིས་རབ་ཏུ་བྱུང་བའི་སེམས་སོ་སོར་ཐོབ་པར་གྱིས་ཤིག་ཅེས་བཅུགས་པ་ན།  དེ་དག་ཀུན་ནས་དཀྲིས་པ་ཕྱིར་འཕེལ་བར་གྱུར་ནས་ལྡོག་ཏུ་མ་བཏུབ་པ་བྲམ་ཟེ་དང་
ཁྱིམ་བདག་དག་གིས་མཐོང་ནས་ཤེས་ལྡན་དག་དགེ་སྦྱོང་མགོ་རེག་འདི་དག་ནི་དགག་དབྱེ་བྱས་ཀྱང་རབ་ཏུ་བྱུང་བའི་སེམས་སོ་སོར་མ་ཐོབ་སྟེ།  རྒྱུན་ཁོ་ནར་ཐབ་མོ་བྱེད་དོ་ཞེས་འཕྱ་བར་བྱེད་སྨོད་པར་བྱེད།  ཕྱར་ཀ་གཏོང་བར་བྱེད་པའི་སྐབས་
<pb id="11.176a"/>
དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་བྲམ་ཟེ་དང་།  ཁྱིམ་བདག་དག་འཕྱ་བར་བྱེད་པ་ནི་ཐོག་ཏུ་བབ་བོ། །དེའི་ཕྱིར་དགེ་སློང་དག་དགེ་སློང་ཁོན་ཅན་རྣམས་
ཀྱིས་དགག་དབྱེ་མི་བྱའོ། །འོན་ཀྱང་བཟོད་པ་གསོལ་ནས་དགག་དབྱེ་བྱའོ། །དེ་དག་གིས་གང་གི་ཉིན་པར་དགག་དབྱེ་བྱེད་པའི་ཉིན་པར་བཟོད་པ་གསོལ་ཀྱང་།  ཀུན་ནས་དཀྲིས་པ་ཕྱིར་འཕེལ་ཞིང་དེའི་ཚེ་རང་གི་སེམས་སོ་སོར་ཐོབ་པར་
མི་ནུས་སོ། །བཅོམ་ལྡན་འདས་ཀྱིས་བཀའ་སྩལ་པ།  དེ་ཉིད་ཀྱི་ཉིན་པར་གཟོད་པ་གསོལ་བར་མི་བྱའོ། །འོན་ཀྱང་ཞག་བདུན་ནམ་བརྒྱད་ན་དགག་དབྱེ་བྱེད་པར་འགྱུར་བ་ན་བཟོད་པ་གསོལ་བར་བྱའོ། །བཅོམ་ལྡན་འདས་ཀྱིས་ཞག་བདུན་ནམ་བརྒྱད་
ན་དགག་དབྱེ་བྱེད་པར་འགྱུར་བའི་ཚེ་བཟོད་པ་གསོལ་བར་བྱའོ་ཞེས་བཀའ་སྩལ་པ་དང་།  འདི་ལྟར་དེ་དག་ཐམས་ཅད་ཀྱིས་བཟོད་པ་གསོལ་ལོ། །བཅོམ་ལྡན་འདས་ཀྱིས་བཀའ་སྩལ་པ།  ཐམས་ཅད་ཀྱིས་བཟོད་པ་གསོལ་བར་མི་བྱའོ། །འོན་ཀྱང་
མི་མཐུན་པ་རྣམས་ཀྱིས་བཟོད་པ་གསོལ་ལོ། །གཞན་དག་གིས་ནི་གཅིག་ལ་གཅིག་ཡང་དག་པར་དགའ་བར་བྱོས་ལ་དགག་དབྱེ་གྱིས་ཤིག །གླེང་གཞི་ནི་མཉན་ཡོད་ནའོ། །བཅོམ་ལྡན་འདས་ཀྱིས་ལོ་ལྔ་པ་དང་། གཙུག་ཕུད་ཀྱི་དུས་སྟོན་ཆེན་
པོ་བྱའོ་ཞེས་བཀའ་སྩལ་པ་དང་།  བྲམ་ཟེ་དང་། ཁྱིམ་བདག་དད་པ་ཅན་རྣམས་ཕན་ཚུན་འགྲན་ཅིང་བྱེད་དོ། །དེའི་ཚེ་དགེ་སློང་དང་དགེ་སློང་མ་རྣམས་ཀྱི་འདུས་པ་ཆེན་པོར་གྱུར་པ་དང་།  བཅོམ་ལྡན་འདས་ཀྱིས་རྒན་རིམས་ཇི་ལྟ་བ་བཞིན་དུ་འདུག་
ཤིག་ཅེས་བཀའ་སྩལ་ཏོ། །དགེ་སློང་མ་རྣམས་རྒན་རིམས་ཇི་ལྟ་བ་བཞིན་དུ་འདུག་པ་ན་ཅ་ཅོ་འདོན་པའི་སྐབས་དེ་དགེ་སློང་མ་རྣམས་ཀྱིས་དགེ་སློང་རྣམས་ལ་སྨྲས་སོ། །དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་
བཀའ་སྩལ་པ་གཉིས་གསུམ་ཙམ་ཞིག་རྒན་རིམས་ཇི་ལྟ་བ་བཞིན་དུ་འཁོད་པར་བྱའོ། །ལྷག་མ་རྣམས་ནི་འཁོར་ཇི་ལྟ་བ་དང་།  སྨོན་འདྲིན་ཇི་ལྟ་བ་བཞིན་དུ་འཁོད་ཅིག         །<head n="3" t="སྒོ་ཡི་དྲུང་ན་འཁོད་པ་སོགས་བཤད་པ།" type="shepa" lv="6.8.3" zh="11.429"/>སྡོམ་ལ།  སྒོ་ཡི་དྲུང་ན་འཁོད་པ་དང་། །གཉིས་ཀྱིས་གསོ་སྦྱོང་ལུང་ནོད་དང་། །དགེ་སློང་མ་ནི་
<pb id="11.176b"/>
མཁས་གྱུར་ཀྱང་། །གཅིག་པུས་གསོ་སྦྱོང་མི་མནོད་པའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་ཐུན་མོང་གི་ལས་མ་གཏོགས་པར་
དགེ་སློང་དང་།  དགེ་སློང་མ་རྣམས་ཀྱི་ལས་སོ་སོར་གྱིས་ཤིག་ཅེས་བཀའ་སྩལ་པ་དང་།  དགེ་སློང་མ་ཐམས་ཅད་འདུས་ནས་གསོ་སྦྱོང་ལ་རྒྱལ་བུ་རྒྱལ་བྱེད་ཀྱི་ཚལ་དུ་འོངས་ནས་གསོ་སྦྱོང་བྱེད་དེ་དགེ་སློང་རྣམས་དང་།  དེ་དག་རྣམས་ལྷན་ཅིག་ཏུ་སྒོ་ཁང་
ན་གསོ་སྦྱོང་བྱེད་པ་དང་།  བྲམ་ཟེ་དང་།  ཁྱིམ་བདག་རྣམས་དེ་ལ་ལྟད་མོ་ལྟ་ཞིང་འདུག་པའི་སྐབས་དེ་གསན་ནས།  བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དང་། དགེ་སློང་མ་རྣམས་ལྷན་ཅིག་ཏུ་སྒོ་ཁང་དུ་གསོ་སྦྱོང་མི་བྱའོ། །བཅོམ་ལྡན་
འདས་ཀྱིས་དགེ་སློང་དང་དགེ་སློང་མ་རྣམས་ལྷན་ཅིག་ཏུ་སྒོ་ཁང་དུ་གསོ་སྦྱོང་མི་བྱའོ་ཞེས་བཀའ་སྩལ་པ་དང་།  དགེ་སློང་རྣམས་ནང་དུ་ཞུགས་ཏེ་དེ་དག་དང་ལྷན་ཅིག་ཏུ་གསོ་སྦྱོང་བྱེད་པ་དང་།  དེ་དང་དེ་དག་ལྷན་ཅིག་ཏུ་འདུ་འཛིའི་གཏམ་ཟེར་ཞིང་།  ཡུན་
རིང་དུ་འདུག་པར་གྱུར་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་དགེ་སློང་དང་། དགེ་སློང་མ་རྣམས་ལྷན་ཅིག་གཙུག་ལག་ཁང་དུ་གསོ་སྦྱོང་མ་བྱེད་ཅིག ། 
དགེ་སློང་དང་།  དགེ་སློང་མ་རྣམས་ལྷན་ཅིག་ཏུ་གཙུག་ལག་ཁང་དུ་གསོ་སྦྱོང་མ་བྱེད་ཅིག་ཅེས་བཀའ་སྩལ་པ་དང་། དགེ་སློང་མ་རྣམས་གསོ་སྦྱོང་ལ་གཙུག་ལག་ཁང་དུ་ཕྱིས་མི་འོང་བར་གྱུར་ཏོ། །བཅོམ་ལྡན་འདས་ཀྱིས་བཀའ་སྩལ་པ། 
དེའི་ཕྱིར་དགེ་སློང་ཡང་ལམ་གྱི་ཕྱེད་དུ་སོང་ལ་དགེ་སློང་མ་ཡང་ལམ་གྱི་ཕྱེད་དུ་སོང་སྟེ།  དེར་དེ་དག་ལྷན་ཅིག་ཏུ་གསོ་སྦྱོང་བྱོས་ཤིག །བཅོམ་ལྡན་འདས་ཀྱིས་དགེ་སློང་ཡང་ལམ་གྱི་ཕྱེད་དུ་སོང་ལ།  དགེ་སློང་མ་ལ་ཡང་ལམ་གྱི་
ཕྱེད་དུ་སོང་སྟེ།  དེར་དེ་དག་དང་ལྷན་ཅིག་ཏུ་གསོ་སྦྱོང་བྱོས་ཤིག་ཅེས་བཀའ་སྩལ་པ་དང་།  དེ་དག་དེ་བཞིན་དུ་གཏམ་བྱེད་པ་ལ་ཞུགས་པ་དང་།  རེ་ཤིག་ན་བྲམ་ཟེ་དང་།  ཁྱིམ་བདག་རྣམས་ལམ་དེར་སོང་བ་དང་། དེ་དག་གིས་
<pb id="11.177a"/>
དགེ་སློང་མ་རྣམས་དང་ལྷན་ཅིག་དེ་དག་གསོ་སྦྱོང་བྱེད་པ་མཐོང་ངོ་། །དེ་ནས་དེ་དག་ཡང་དག་པ་མ་ཡིན་པའི་རྣམ་པར་རྟོག་པས་རྟོག་ཅིང་གཅིག་ལ་གཅིག་གིས་སྨྲས་པ།  ཤེས་ལྡན་དག་དགེ་སློང་མ་མགོ་རེག་འདི་དག་དང་། དགེ་སྦྱོང་
མགོ་རེག་འདི་དག་ཅི་དག་སྨྲ།  གཅིག་གིས་སྨྲས་པ།  ཤེས་ལྡན་དག་དེ་དག་གིས་ཁྱིམ་དུ་གསང་སྟེ།  གསང་གཏམ་ཅི་བྱས་པ་དེ་དག་བདག་ཅག་གིས་ཐོས་པས་འདི་དག་དགོན་པར་སོང་སྟེ། འོངས་ནས་གསང་བ་ཅི་ཡོད་པ་སྨྲར་ཟད་
མོད།  གཞན་ཅི་སྨྲར་ཡོད།  འདི་དག་གིས་ཀྱང་རྒྱལ་པོ་ལ་སྨྲས་པས་བདག་ཅག་རྒྱལ་པོས་ཆད་པས་ཅུང་ཟད་ཅི་བཅད་པ་དེ་ཐམས་ཅད་ནི་དགེ་སློང་མགོ་རེག་འདི་དག་གིས་མ་ལན་གྲང་ཞེས་པའི་སྐབས་དེ་དགེ་སློང་རྣམས་ཀྱིས་བཅོམ་
ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་དགེ་སློང་རྣམས་དང་དགེ་སློང་མ་རྣམས་ཀྱི་ལམ་གྱི་ཕྱེད་དུ་གསོ་སྦྱོང་མི་བྱའོ། །དེ་ལྟ་མོད་ཀྱི་གསོ་སྦྱོང་ལེན་པའི་དགེ་སློང་མ་གཉིས་བཏང་བར་བྱའོ། །
དེ་དག་གིས་ཟླ་བ་ཕྱེད་ཅིང་སོང་ལ་ཡོངས་སུ་དག་པ་བརྗོད་པར་བྱའོ། །བཅོམ་ལྡན་འདས་ཀྱིས་གསོ་སྦྱོང་ལེན་པའི་དགེ་སློང་མ་གཉིས་གཏང་བར་བྱའོ་ཞེས་བཀའ་སྩལ་པ་དང་།  དགེ་སློང་མ་སྤོབས་པ་མེད་པ་དག་བཏང་སྟེ།  དེ་དག་བག་
ཁུམས་ནས་ཡོངས་སུ་དག་པ་བརྗོད་མ་ནུས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་།  བཅོམ་ལྡན་འདས་ཀྱིས་བཀའ་སྩལ་པ་སྤྱོབས་པ་ཅན་ལ་གསོལ་བ་གདབ་པར་བྱའོ། །སྤོབས་པ་ཅན་
གཉིས་མེད་ནས།  བཅོམ་ལྡན་འདས་ཀྱིས་བཀའ་སྩལ་པ།  སྤོབས་པ་ཅན་གཅིག་ལ་གསོལ་བ་གདབ་པར་བྱའོ། །དེ་དག་གཙུག་ལག་ཁང་དུ་འོངས་པར་གྱུར་པ་དང་།  དགེ་སློང་གི་དགེ་འདུན་མང་པོ་གང་ལ་བརྗོད་པ་དེ་དག་གིས་མ་ཤེས་
ནས།  དེ་དག་དེ་ཉིད་ནས་ལོག་སྟེ་དགེ་སློང་མའི་དགེ་འདུན་གྱིས་གསོ་སྦྱོང་མ་བྱས་པའི་སྐབས་དེ་དགེ་སློང་རྣམས་ལ་སྨྲས་སོ། །དགེ་སློང་རྣམས་ཀྱིས་བཅོམ་ལྡན་འདས་ལའོ། །བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་གཅིག་ལ་གསོལ་
<pb id="11.177b"/>
བ་གདབ་པར་བྱ་སྟེ།  གན་དུ་འོངས་ནས་དེ་ལ་བརྗོད་པར་བྱའོ། །དགེ་སློང་དག་གིས་དགེ་སློང་གཅིག་ལ་གསོལ་བ་བཏབ་པ་དེ་དག་གིས་དེ་མ་ཤེས་ཏེ། དེ་བཞིན་དུ་ཉེས་དམིགས་སུ་གྱུར་པ་དང་།  བཅོམ་ལྡན་འདས་ཀྱིས་བཀའ་སྩལ་
པ།  དགེ་སློང་གང་ལ་གསོལ་བ་བཏབ་པར་གྱུར་པ་དེས་ནན་ཏན་གྱིས་སྒོ་ཁང་དུ་འདུག་པར་བྱའོ། །དེ་དག་གིས་སོང་སྟེ།  དེ་ལ་བརྗོད་པར་བྱའོ། །དེས་ཀྱང་དགེ་སློང་གི་དགེ་འདུན་ལ་བརྗོད་པར་བྱའོ། །དགེ་སློང་གི་དགེ་འདུན་གྱིས་ཀྱང་སྟོན་
པའི་དགེ་སློང་གསོལ་བ་དང་གཉིས་ཀྱི་ལས་ཀྱིས་བསྐོ་བར་བྱའོ། །དེས་ཀྱང་དགེ་སློང་མ་རྣམས་ལ་གདམས་ངག་སྦྱིན་པར་བྱའོ།            །<head n="3" t="མི་འབྲོས་པར་བསྒོ་བ་སོགས་བཤད་པ།" type="shepa" lv="6.8.4" zh="11.431"/>སྡོམ་ནི། མི་འབྲོས་པར་ནི་བསྒོ་བ་དང་། །མིང་རུས་དག་ནི་དྲི་བ་དང་། །ཞྭ་དང་ལྷུང་བཟེད་ཁ་གཡོགས་དང་། །ཕྲེང་བ་རྒྱུད་
པ་དགེ་སློང་མའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་གསོལ་བ་བཏབ་པའི་དགེ་སློང་གང་ཡིན་པའི་མདུན་དུ་དགེ་སློང་
མ་དེ་དག་ཡོངས་སུ་དག་པ་རྗོད་ཅིག་ཅེས་བཀའ་སྩལ་ནས། གསོལ་བ་བཏབ་པའི་དགེ་སློང་དེ་སྒོ་ཁང་ན་སྡོད་དོ། །ཇི་ཙམ་ན་དགེ་སློང་མ་དག་དེའི་དྲུང་དུ་ཉེ་བར་འོང་བར་བརྩམས་པ་དང་། དེས་མ་རེག་མ་རེག་ཤིག་ཅེས་སྨྲས་ནས་
འབྲོས་པར་བརྩམས་སོ། །དེ་དག་གིས་དེའི་རྗེས་སུ་སྐད་ཅིག་ཙམ་ཞིག་འབྲངས་ཏེ། སླར་ལོག་ནས་དགེ་སློང་མའི་དབྱར་མོ་ཁང་དུ་འོངས་ཏེ།  དགེ་སློང་མ་རྣམས་ཀྱིས་དེ་བཞིན་དུ་གསོ་སྦྱོང་མ་བྱས་པའི་སྐབས་དེ་དགེ་སློང་མ་རྣམས་
ཀྱིས་དགེ་སློང་རྣམས་ལ་སྨྲས་སོ། །དགེ་སློང་རྣམས་ཀྱིས་བཅོམ་ལྡན་འདས་ལའོ། །བཅོམ་ལྡན་འདས་ཀྱིས་བཀའ་སྩལ་པ།  གསོལ་བ་བཏབ་པའི་དགེ་སློང་གིས་དེ་ཁོ་ན་བཞིན་དུ་མ་འབྲོས་པར་སྲིང་མོ་མ་རེག་པར་འདུག་ཤིག་ཅེས་བསྒོ་བར་
བྱའོ། །དགེ་སློང་གིས་དགེ་སློང་མ་དེ་དག་ལ་མ་བསྒོ་བར་དེ་ཁོ་ན་བཞིན་དུ་རིང་དུ་བྲོས་ན་འགལ་ཚབས་ཅན་དུ་འགྱུར་རོ། །བཅོམ་ལྡན་འདས་ཀྱིས་དགེ་སློང་མ་ལ་གདམས་ངག་འབོགས་པའི་དགེ་སློང་ལ་གསོལ་བ་གདབ་པར་
<pb id="11.178a"/>
བྱའོ། །དེས་ཀྱང་ནན་ཏན་གྱིས་བསྡད་པར་བྱའོ་ཞེས་གསུངས་སོ། །ཇི་ཙམ་ན་གཞན་ཞིག་ལ་གསོལ་བ་བཏབ་པ་དེ་མྱུར་བར་སྒོ་ཁང་དུ་མ་སོང་བ་དང་། དེར་འཚོ་བ་པ་ཞིག་དགོས་པ་ཞིག་གི་ཕྱིར་འོངས་ཏེ་སྒོ་ཁང་ན་འཁོར་བའི་
འཁོར་ལོ་ཆ་ལྔ་པ་ལ་རྟོག་ཅིང་འདུག་གོ། །དགེ་སློང་མ་དེ་དག་གིས་བསམས་པ།  འདི་ནི་བདག་ཅག་གི་གདམས་ངག་འབོགས་པ་ཡིན་ནོ་སྙམ་སྟེ་དེ་དག་དེའི་རྐང་པ་ལ་གཏུགས་ཏེ་འདུག་ནས་སྨྲས་པ། འཕགས་པ་དགོངས་སུ་གསོལ་དེས་
བསམས་པ་རེ་ཤིག་དགེ་སྦྱོང་མགོ་རེག་མ་འདི་དག་ཅི་སྨྲ་བ་ལྟའོ་སྙམ་སྟེ་ཅང་མ་སྨྲས་པ་དང་།  དེ་དག་གིས་ཡང་སྨྲས་པ།  འཕགས་པ་དགོངས་སུ་གསོལ། རྒྱལ་པོའི་ཀུན་དགའ་ར་བའི་དགེ་སློང་མའི་དགེ་འདུན་མ་རྒྱལ་བུ་རྒྱལ་བྱེད་ཀྱི་ཚལ་གྱི་
དགེ་སློང་གི་དགེ་འདུན་གྱི་ཞབས་ལ་མགོ་བོས་ཕྱག་འཚལ་ཏེ་གནོད་པ་ཆུང་ངམ། ཉམ་ང་བ་ཆུང་ངམ། བསྐྱོད་པ་ཡང་ངམ། འཚོ་འམ། སྟོབས་དང་།  བདེ་བ་དང་།  ཁ་ན་མ་ཐོ་བ་མ་མཆིས་པར་རེག་པར་གནས་སམ་ཞེས་ཞུ་ཞིང་གསོ་སྦྱོང་གིས་
ཡོངས་སུ་དག་པ་ཡང་བརྗོད་པར་བྱའོ། །དེས་ཇི་སྐད་བརྗོད་པར་བྱ་བ་མ་ཤེས་ནས་ཅང་མ་སྨྲས་སོ། །དེ་དག་གིས་སྨྲས་པ།  ཀྱེ་མ་འཕགས་པ་ཐབས་ཡིན་ནོ་ཞེས་ཀྱང་མི་གསུང་ངམ།  གྱི་ན་མཇལ་ཏོ་ཞེས་སྨྲས་ནས་སོང་ངོ་། །
དགེ་སློང་མ་དེ་དག་ཀྱང་དབྱར་ཁང་དུ་འོངས་སོ། །གདམས་ངག་འབོགས་པའི་དགེ་སློང་དེ་ཡང་ཕྱི་ཞིག་ན་སྒོ་ཁང་དུ་འོངས་ཏེ་ཡུད་ཙམ་ཞིག་དུས་སུ་བསྡད་ནས་སོང་ངོ་། །ཇི་ཙམ་ན་དགེ་འདུན་གྱི་གནས་བརྟན་གྱིས་གསོལ་བ་འབའ་
ཤིག་བྱས་ཏེ་དགེ་སློང་དགེ་སྐོས་བྱེད་པས་དགེ་སློང་རྣམས་ལ་སྨྲས་པ།  དགེ་སློང་མ་རྣམས་ཀྱིས་ཡོངས་སུ་དག་པ་སུས་བླངས།  དགེ་སློང་འགས་ཀྱང་བདག་གིས་ཤེས་མ་སྨྲས་སོ། །དགེ་སློང་རྣམས་ཀྱིས་བསམས་པ། 
གདོན་མི་ཟ་བར་དགེ་སློང་མ་དག་སུ་ཡང་མ་འོངས་ལ་གང་གིས་ཀྱང་ཡོངས་སུ་དག་པ་མ་བླངས་སོ། །དེ་དག་གིས་དགེ་སློང་གཞན་ལ་ཡང་གསོལ་བ་མ་བཏབ་པར་དགེ་འདུན་གྱི་གནས་བརྟན་གྱིས་སོ་སོར་ཐར་པའི་མདོ་གདོན་པ་བཏོན་ཏེ་དགེ་འདུན་
<pb id="11.178b"/>
 གྱིས་གསོ་སྦྱོང་མཛད་དོ། །ཇི་ཙམ་ན་གསོ་སྦྱོང་ཕྱི་མའི་ཚེ་ཡོངས་སུ་དག་པ་ལེན་པའི་དགེ་སློང་མ་དག་འོངས་ན་ལུང་འབོགས་པ་མི་སྣང་ནས་དེ་དག་གིས་རིང་ཞིག་བསྡད་དེ་དབྱར་ཁང་དུ་འོངས་སོ། །དགེ་སློང་མའི་དགེ་འདུན་གྱིས་ཀྱང་གསོ་སྦྱོང་
མ་བྱས་སོ། །ཇི་ཙམ་ན་ཕྱི་དེ་ཉིན་པར་དགེ་སློང་མ་ཐམས་ཅད་འདུས་ཏེ་ལྷགས་ནས་སྨྲས་པ། ཅིའི་སླད་དུ་འཕགས་པ་དགེ་འདུན་གྱིས་བདག་ཅག་གིས་ལུང་འབོགས་པའི་དགེ་སློང་གསོལ་བ་མི་གདབ།  དགེ་སློང་དག་གིས་སྨྲས་པ། 
སྲིང་མོ་དག་འདས་པའི་གསོ་སྦྱོང་དེའི་ཚེ་སྟོན་པའི་དགེ་སློང་གང་ལ་ཁྱེད་རྣམས་གང་གིས་ཡོངས་སུ་དག་པ་བརྗོད། ཡོངས་སུ་དག་པ་ལེན་པའི་དགེ་སློང་མ་དག་གིས་སྨྲས་པ། ཁ་དོག་ནི་འདི་ལྟ་བུ་བོང་ཚོད་ནི་འདི་ཙམ་པའི་
འཕགས་པ་ཞིག་སྒོ་ཁང་ན་འཁོར་བའི་འཁོར་ལོ་རྟོག་ཅིང་འདུག་པར་གྱུར་པ་དེ་ལ་བདག་ཅག་གིས་ཡོངས་སུ་དག་པ་བརྗོད་དོ། །དགེ་སློང་དེ་དག་གིས་འཚོ་བ་པ་ཡོད་པ་ཡིན་པར་མཚན་མ་ལས་ཤེས་ཏེ་སྨྲས་པ།  དེ་ནི་དགེ་
སློང་མ་ཡིན་མོད་གྱི་འཚོ་བ་པ་གང་འདུག་པ་དེ་ཁོ་ན་ལ་ཁྱོད་ཀྱིས་བརྗོད་དོ་ཞེས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་དགོངས་པ་ཉེས་དམིགས་གང་ཡིན་པ་དེ་ནི་
དགེ་སློང་མའི་གདམས་ངག་འབོགས་པའི་དགེ་སློང་དེའི་མིང་མ་དྲིས་པས་ཡིན་ནོ། །དེ་ལྟ་བས་ན་དགེ་སློང་མའི་གདམས་ངག་འབོགས་པ་དེའི་མིང་དྲི་བར་བྱའོ་སྙམ་དུ་བསམས་ནས།  དགེ་སློང་དག་ལ་དགེ་སློང་མ་དེ་དག་གིས་
སྨྲས་པ་ལ་ལྟུང་བ་མེད་དོ། །དེ་ལྟ་བས་ན་ཡོངས་སུ་དག་པ་ལེན་པའི་དགེ་སློང་མ་དག་གིས་གདམས་ངག་འབོགས་པའི་དགེ་སློང་དེའི་མིང་དྲི་བར་བྱའོ། །བདག་ཅག་གི་ལུང་འབོགས་པའི་སློབ་དཔོན་གྱི་མིང་ཅི་ཞེས་མ་དྲིས་པར་སྨྲས་
ན་འགལ་ཚབས་ཅན་དུ་འགྱུར་རོ། །བཅོམ་ལྡན་འདས་ཀྱིས་ཡོངས་སུ་དག་པ་ལེན་པའི་དགེ་སློང་མ་དག་གིས་ལུང་འབོགས་པའི་དགེ་སློང་དེའི་མིང་དྲི་བར་བྱའོ་ཞེས་གསུངས་པ་དང་། དེ་དག་གིས་ཡང་ལུང་འབོགས་པའི་དགེ་སློང་དེ་མིང་ཤེས་བཞིན་དུ་ཡང་དྲིས་པ་
<pb id="11.179a"/>
དེའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ། དེ་དག་གིས་དེའི་མིང་ཤེས་ན་དེ་དག་གིས་དྲི་བར་མི་བྱའོ། །དེ་དག་གིས་མི་ཤེས་ན་དྲི་བར་བྱའོ། །གླེང་གཞི་ནི་
མཉན་ཡོད་ནའོ། །སྐྱེ་དགུའི་བདག་མོ་གོའུ་ཏ་མི་ན་ཞིང་འདུག་པ་དེའི་དྲུང་དུ་དགེ་སློང་མ་རྣམས་འོངས་ནས་དྲིས་པ།  འཕགས་མ་ཇི་ལྟ་ཞིང་བཞུགས།  དེས་སྨྲས་པ།  བུ་མོ་བདག་བྲོ་འཚལ་ལོ། །དེ་རྣམས་ཀྱིས་སྨྲས་པ།  འཕགས་མ་ཁྱོད་ཀྱིས་ཅི་
ཞིག་བཅངས། དེས་སྨྲས་པ། བུ་མོ་བདག་སྔོན་ཁྱིམ་པ་མོའི་ཚེ་ཁྱིམ་གྱི་ནང་ན་གནས་ཤིང་ཞྭ་བཅངས་སོ། །འཕགས་མ་ད་ལྟར་ཅིའི་སླད་དུ་མི་བཅང་།  བུ་མོ་ད་ལྟར་བདག་རབ་ཏུ་བྱུང་སྟེ་བཅོམ་ལྡན་འདས་ཀྱིས་རྗེས་སུ་མ་གནང་ན་ཇི་
ལྟར་བཅང་བར་བྱ་ཞེས་པའི་སྐབས་དེ་དགེ་སློང་མ་རྣམས་ཀྱིས་དགེ་སློང་ལ་བཟླས་སོ། །དགེ་སློང་དག་གིས་བཅོམ་ལྡན་འདས་ལའོ། །བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་རྗེས་སུ་གནང་སྟེ།  དགེ་སློང་མ་དག་
གིས་དབྱར་ཁང་དུ་ཞྭ་བཅང་བར་བྱའོ། །གླེང་གཞི་ནི་རྒྱལ་པོའི་ཁབ་ནའོ། །རྒྱལ་པོའི་ཁབ་ཀྱི་བྲམ་ཟེ་སློངས་མོ་པ་གཞན་ཞིག་འཁྱམ་ཞིང་ཁྱིམ་གཞན་ཞིག་ཏུ་ཞུགས་ནས་སྨྲས་པ།  བདེ་ལེགས་སུ་གྱུར་ཅིག །སློངས་མོ་བྱིན་ཅིག་ཅེས་
སྨྲས་པ་དང་།  ཁྱིམ་བདག་མོས་སྨྲས་པ་བྲམ་ཟེ་ཅུང་ཟད་ཀྱང་མེད་ཀྱིས་སོང་ཤིག་ཅེས་བྱས་པ་དང་། དེ་ཕྱིར་བྱུང་སྟེ་སོང་ངོ་། །སྐྱེ་དགུའི་བདག་མོ་ཆེན་མོ་གཽ་ཏ་མཱི་ཡང་ཁྱིམ་དེར་བསོད་སྙོམས་ཀྱི་ཕྱིར་ཞུགས་སོ། །
བྲམ་ཟེ་དེས་བསམས་པ།  དགེ་སྦྱོང་མགོ་རེག་མ་འདི་ཡང་ཞུགས་ན་རེ་ཤིག་འདི་ལ་ཡང་མ་སྟེར་རམ།  བདག་གཅིག་པུ་ལ་ཡིན་བལྟ་བར་བྱའོ་སྙམ་སྟེ།  དེ་དེ་ལ་སྐབས་ཚོལ་ཞིང་ཡུད་ཙམ་ཞིག་དེ་ན་སྡོད་དོ། །དེས་སངས་རྒྱས་ཀྱི་
ཡུམ་གཤེགས་སོ་ཞེས་རིངས་པ་རིངས་པར་ལངས་ནས་སྟན་བཏིང་སྟེ་རབ་ཏུ་དགའ་ནས་སོང་སྟེ་གཙང་ཞིང་བསོད་པའི་བཟའ་བ་དང་བཅའ་བས་ལྷུང་བཟེད་བཀང་ནས་ཕུལ་ལོ། །བྲམ་ཟེ་དེ་སེར་སྣ་དང་མི་བཟོད་པ་སྐྱེས་ནས་སོང་སྟེ་སྨྲས་པ།  འཕགས་
<pb id="11.179b"/>
མ་དེས་རེ་ཤིག་ལྷུང་བཟེད་དུ་ཕུན་སུམ་ཚོགས་པ་ཅི་མཆིས་བལྟའོ། །དེ་ཡང་དྲང་བས་དེས་ཉེ་བར་བསྟན་ཏོ། །བྲམ་ཟེས་ལྷུང་བཟེད་དེར་མཆིལ་མ་བླུགས་སོ། །སྐྱེ་དགུའི་བདག་མོ་གཽ་ཏ་མཱིས་སྨྲས་པ། བུ་ཅིའི་ཕྱིར་ཁྱོད་ཀྱིས་བསོད་
སྙོམས་མ་རུང་བར་བྱ།  གལ་ཏེ་ཁྱོད་ཀྱིས་གསོལ་བ་བཏབ་པར་གྱུར་ན་ངས་དེ་བཞིན་དུ་བྱིན་པར་གྱུར་པ་ཞིག །བྲམ་ཟེ་དེ་སྤོབས་པ་མེད་དེ་ཅང་མི་སྨྲ་བར་འདུག་པ་དེའི་སྐབས་དེ་དགེ་སློང་མ་རྣམས་ཀྱིས་དགེ་སློང་དག་ལ་བཟླས་སོ། །
དགེ་སློང་དག་གིས་བཅོམ་ལྡན་འདས་ལའོ། །བཅོམ་ལྡན་འདས་ཀྱིས་དགོངས་པ།  བུད་མེད་ཀྱི་རང་བཞིན་ལ་ནི་སྐྱེས་པ་ཕལ་པ་གཞན་ཡང་འཚེ་སྟེ།  ཇི་ལྟར་སྐྱེས་བུ་བྲམ་ཟེ་གཏི་མུག་དེས་ཀྱང་འདི་བཞིན་དུ་བསོད་ནམས་མ་ཡིན་པ་
མང་དུ་བསྐྱེད་དོ། །དེ་ལྟ་བས་ན་དགེ་སློང་མ་དག་གིས་ལྷུང་བཟེད་ཁ་གཡོགས་བཅང་བར་བྱ་བར་མཁྱེན་ནས་གསུངས་པ། དགེ་སློང་དག་བུད་མེད་ཀྱི་རང་བཞིན་ལ་ནི་སྐྱེས་པ་ཕལ་པ་གཞན་ཡང་འཚེ་སྟེ།  སྐྱེས་བུ་བྲམ་ཟེ་གཏི་མུག་
དེས་ཀྱང་འདི་བཞིན་དུ་བསོད་ནམས་མ་ཡིན་པ་མང་དུ་བསྐྱེད་དོ། །དེ་ལྟ་བས་ན་རྗེས་སུ་གནང་སྟེ།  དགེ་སློང་མ་དག་གིས་ལྷུང་བཟེད་ཀྱི་ཁ་གཡོགས་བཅང་བར་བྱའོ། །བཅོམ་ལྡན་འདས་ཀྱིས་དགེ་སློང་མ་དག་གིས་ལྷུང་བཟེད་ཀྱི་
ཁ་གཡོགས་བཅང་བར་བྱའོ་ཞེས་གསུངས་པ་དང་། དགེ་སློང་མ་དག་གིས་ལྷུང་བཟེད་ཀྱི་ཁ་གཡོགས་ཅི་འདྲ་བ་དེ་མ་ཤེས་ཏེ།  དེའི་སྐབས་དགེ་སློང་དག་ལ་བཟླས་སོ། །དགེ་སློང་དག་གིས་བཅོམ་ལྡན་འདས་ལའོ། །བཅོམ་ལྡན་འདས་
ཀྱིས་བཀའ་སྩལ་པ། ལྷུང་བཟེད་ཀྱི་ཁ་གཡོགས་ནི་ལྷུང་བཟེད་ཀྱི་སྣོད་དེ་དེར་ལྷུང་བཟེད་བཅུག་ནས་དགེ་སློང་མ་དག་བསོད་སྙོམས་ལ་འགྲོ་བར་བྱའོ། །གླེང་གཞི་ནི་མཉན་ཡོད་ནའོ། །ཤར་ཕྱོགས་ཀྱི་མི་མང་པོ་རྣམས་བསྐྱེད་མོས་ཚལ་ན་དགའོ། །ཇི་ཙམ་དུས་
གཞན་ཞིག་ན་མཉན་ཡོད་དུ་དུས་སྟོན་ལ་བབ་སྟེ་དེ་རྣམས་གཙང་ཞིང་བསོད་པའི་བཟའ་བ་དང་བཅའ་བ་ཁྱེར་ཏེ་བསྐྱེད་མོས་ཚལ་དུ་སོང་ངོ་། །དེ་རྣམས་ཀྱིས་ཆུང་མ་དག་ལ་མེ་ཏོག་གི་ཕྲེང་བ་རྒྱུས་ལ་སྐུར་ཅིག་ཅེས་སྤྲིང་བ་དང་། དེ་རྣམས་ཀྱིས་ར་བ་ན་མེ་ཏོག་བཟང་པོ་སྣ་ཚོགས་པ་དག་སྐྱེས་ཏེ། དེ་དག་ཀྱང་དེ་རྣམས་
<pb id="11.180a"/>
ཀྱིས་སྤྲིང་ངོ་སྙམ་ནས་རིངས་པ་རིངས་པར་མེ་ཏོག་གི་ར་བ་དག་ནས་མེ་ཏོག་བཏུས་ན་རྒྱུད་མ་ཤེས་སོ། །དེ་དག་གིས་མེ་ཏོག་ཕྲེང་རྒྱུད་མ་ལ་མེ་ཏོག་བརྒྱུས་ཚུར་ཤོག་ཅེས་སྤྲིང་ན།  དེ་དག་དེའི་ཉིན་པར་མེ་ཏོག་ཉོ་བ་ཡོད་དེ་དེ་དག་མ་འོངས་པ་
དང་།  དེ་རྣམས་སེམས་ཁོངས་སུ་ཆུད་ཅིང་འདུག་སྟེ།  ཇེ་དག་གིས་བདག་ཅག་ལ་མེ་ཏོག་ཕྲེང་བ་རྒྱུས་ལ་སྐུར་ཅིག་ཅེས་སྤྲིང་ན་དེ་བདག་ཅག་གིས་ནི་རྒྱུད་མི་ཤེས་ཕྲེང་རྒྱུད་མ་བོས་ན་ཡང་འོང་དུ་མ་བཏུབ་སྟེ། ཇི་ལྟར་བསྒྲུབ་སྙམ་མོ། །སྦོམ་
དགའ་མོ་ཡང་བསོད་སྙོམས་ཀྱི་ཕྱིར་རྒྱུ་ཞིང་ཁྱིམ་གཞན་ཞིག་ཏུ་ཞུགས་ཏེ།  མཚན་བཟངས་མ་བསོད་སྙོམས་བསླང་ངོ་ཞེས་སྨྲས་པ་དང་།  དེས་སྨྲས་པ། འཕགས་མ་ཇེ་བཞུད་ཅིག་བདག་ཅག་ནི་སེམས་ཁོངས་སུ་ཆུད་ཅིང་མཆིས་
ཏེ་བསོད་སྙོམས་དང་ཚིག་ག་ལ་ཞིག་སྟེར་ཏེ་སུ་ཡང་མ་མཆིས་སོ། །དེས་སྨྲས་པ། ཅི་འདི་སྐད་དུ་སྨྲ་འམ་ངས་ཅུང་ཟད་ཅི་ཉེས་དེས་ཇི་ལྟར་གྱུར་པ་རྒྱས་པར་བརྗོད་དོ། །སྦོམ་དགའ་མོས་སྨྲས་པ། ཁྱེད་ཉིད་ཅིའི་ཕྱིར་མི་རྒྱུད། དེས་
སྨྲས་པ། འཕགས་མ་བདག་ཅག་ནི་མ་འཚལ་ན། མཁྱེན་པ་ལྟ་མཆིས་སམ། སྦོམ་དགའ་མོས་སྨྲས་པ། མཚན་བཟངས་མ་དེ་ཤེས་ཏེ། དེའི་དུས་ལས་འདས་པས་བཟོའི་གནས་དང་། ལས་ཀྱི་གནས་ངེས་པར་ངས་མི་ཤེས་པ་
མེད་དོ། །དེ་དག་གིས་འཕགས་མ་དེ་བཞིན་དུ་བརྒྱུས་ཏེ་སྩལ་བར་ཅི་གནང་དེས་སྨྲས་པ། མཚན་བཟངས་མ་གལ་ཏེ་བཟའ་བའི་རིན་སྦྱིན་ནམ།  དེས་སྨྲས་པ། འཕགས་མ་ལེགས་པར་འབུལ་ལོ། །ཤིན་ཏུ་དབུལ་གྱིས་རྒྱུས་ཤིག་
དེས་ལྷུང་བཟེད་བཞག་སྟེ། རྐང་པ་བརྐྱང་ནས་འདུག་སྟེ་མྱུར་བར་དེ་བཞིན་དུ་བརྒྱུས་པ་ཁྱིམ་བདག་གི་ཆུང་མ་དེ་དག་གིས་དེ་མཐོང་སྟེ།  ངོ་མཚར་སྐྱེས་ནས་དེ་དག་ཡོངས་སུ་མགུ་སྟེ་སྦོམ་དགའ་མོ་ལ་བཟའ་བའི་རིན་མང་དུ་བྱིན་ནོ་སྦོམ་
དགའ་མོ་དེས་འགྲན་པས་ཁྱིམ་གཞན་དུ་ཡང་ཕྲེང་བ་བརྒྱུས་ཏེ།  དེར་ཡང་བཟའ་བའི་རིན་བྱིན་པ་དང་། སྦོམ་དགའ་མོ་རྙེད་པ་མང་དུ་རྙེད་དེ་ཐོབ་ནས་བྱུང་སྟེ་དབྱར་ཁང་དུ་སོང་ངོ་། །ཇི་ཙམ་ན་ཕྲེང་རྒྱུད་མ་འོངས་ཏེ། སྨྲས་པ། མེ་ཏོག་དེ་དག་འོན་ཅིག་
<pb id="11.180b"/>
བརྒྱུའོ། །དེས་སྨྲས་པ།  ཁྱེད་ཅག་ད་གཟོད་ག་ཤེད་ནས་འོངས་ཀྱི་ཕྲེང་བ་དེ་དག་བརྒྱུས་ཏེ་བསྐྱེད་མོས་ཚལ་དུ་བསྐུར་ཟིན་ནོ། །དེ་དག་གིས་སྨྲས་པ།  སུས་བརྒྱུས་དེ་དག་གིས་སྨྲས་པ།  འཕགས་མ་སྦོམ་དགའ་མོས་སོ། །དེ་དག་དགེ་སྦྱོང་ཤཱཀྱའི་
སྲས་ཀྱི་དགེ་སྦྱོང་རྣམས་ནི་ཚིག་པ། ཚངས་པར་སྤྱོད་པ་ནི་ཚིག་པ་ཡིན་ཏེ།  གང་གི་ཕྱིར་ད་ལྟར་གཞན་དག་གི་འཚོ་བ་འཕྲོག་གོ་ཞེས་འཕྱ་བར་བྱེད། སྨོད་པར་བྱེད། ཁ་ཟེར་བར་བྱེད་དོ་ཞེས་དགེ་སློང་རྣམས་ཀྱིས་ཐོས་ནས། སྐབས་
དེ་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་དགོངས་པ་ཕྲེང་རྒྱུད་མ་རྣམས་ཁ་ཟེར་བའི་ཉེས་དམིགས་གང་ཅི་བྱུང་བ་ནི་དགེ་སློང་མས་ཕྲེང་བ་བརྒྱུས་པའི་གཞི་ལས་གྱུར་པ་ཡིན་གྱིས།  དེ་ལྟ་བས་ན་དགེ་སློང་མ་
རྣམས་ཀྱིས་ཕྲེང་བ་བརྒྱུ་བར་མི་བྱའོ་སྙམ་དུ་དགོངས་ནས་བཀའ་སྩལ་པ། དགེ་སློང་དག་ཕྲེང་རྒྱུད་མ་རྣམས་འཕྱ་བའི་གཞིར་གྱུར་གྱིས་དེ་ལྟ་བས་ན་དགེ་སློང་མ་རྣམས་ཀྱིས་ཕྲེང་བ་བརྒྱུ་བར་མི་བྱའོ། །དགེ་སློང་མ་དག་ཕྲེང་བ་རྒྱུ་ན་འགལ་
ཚབས་ཅན་དུ་འགྱུར་རོ། །བཅོམ་ལྡན་འདས་ཀྱིས་དགེ་སློང་མ་རྣམས་ཕྲེང་བ་བརྒྱུ་བར་མི་བྱའོ་ཞེས་གསུངས་པ་དང་།  གཙུག་ཕུད་ཀྱི་དུས་སྟོན་དང་། དུས་སྟོན་ཆེན་པོ་དང་ལོ་ལྔའི་དུས་སྟོན་དག་བྱུང་བར་གྱུར་ཏེ་ཀོ་ས་ལའི་རྒྱལ་
པོ་གསལ་རྒྱལ་དང་བཙུན་མོ་ཕྲེང་ལྡན་མ་དང་།  རྒྱལ་རིགས་དབྱར་བྱེད་མ་དང་། ཁྱིམ་བདག་མགོན་མེད་ཟས་སྦྱིན་དང་། རི་དགས་འཛིན་གྱི་མ་ས་ག་དང་།  ཞལ་ཏ་བ་རྒན་རབས་དང་། དགེ་བསྙེན་མ་རྫུ་འཕྲུལ་ཅན་གྱི་མ་དང་། ཁྱིམ་བདག་
གཏུམ་པོ་དང་།  ཤཱཀྱ་མིང་ཆེན་དང་།  གཞན་ཡང་དད་པ་ཅན་མང་པོ་དག་གོང་ནས་གོང་དུ་མཆོག་ཁྱད་པར་ཅན་གཙུག་ཕུད་ལ་སོགས་པ་དུས་སྟོན་ཆེན་པོ་དང་དགའ་སྟོན་བྱེད་དོ། །ཡུལ་ཐ་དད་པ་ན་གནས་པའི་སྐྱེ་བོ་དང་།  དགེ་སློང་
དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་དག་འདུས་པར་གྱུར་ཏེ་མེ་ཏོག་མང་དུ་བརྔས་པ་དང་། ཕྲེང་རྒྱུད་མ་རྣམས་ཀྱིས་ཕྲེང་བ་ལེགས་པར་རྒྱུད་མ་ནུས་ཏེ།  བྲམ་ཟེ་དང་།  ཁྱིམ་བདག་དད་པ་ཅན་གཞན་དག་ཏུ་ཕན་ཚུན་དུ་
<pb id="11.181a"/>
བསྐོར་ཀྱང་མེ་ཏོག་དག་ལེགས་པར་རྒྱུད་མ་ནུས་སོ། །དེ་དག་གིས་དགེ་སློང་མ་རྣམས་ལ་སྨྲས་པ།  ཀྱེ་མ་བདག་ཅག་ནི་མེ་ཏོག་རྒྱུད་མ་འཚལ་ན་ཨེ་མའོ་འཕགས་མ་དག་ནི་མཁྱེན་ཏེ། ཁྱེད་ཅག་སྟོན་པ་མཆོད་ཅིང་ཕྲེང་བ་བརྒྱུ་བའི་
དུས་ལ་བབ་བོ། །དེ་དག་གིས་སྨྲས་པ། ཤེས་ལྡན་དག་ཁྱེད་ཅག་མི་ཤེས་སམ་འདི་ལྟར་བཅོམ་ལྡན་འདས་ཀྱིས་དགེ་སློང་མ་རྣམས་ཕྲེང་བ་མི་བརྒྱུའོ་ཞེས་བསླབ་པའི་གཞི་བཅས་ནས་དེ་ཇི་ལྟར་བརྒྱུ་ཞེས་པ་དེའི་སྐབས་དགེ་སློང་རྣམས་ཀྱིས་
བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་རྗེས་སུ་གནང་སྟེ།  སངས་རྒྱས་དང་། ཆོས་དང་།  དགེ་འདུན་གྱི་ཆེད་དུ་དགེ་སློང་མ་རྣམས་ཀྱིས་ཕྲེང་བ་བརྒྱུ་བར་བྱའོ། །བཅོམ་ལྡན་འདས་ཀྱིས་སངས་རྒྱས་དང་ཆོས་
དང་དགེ་འདུན་གྱི་ཆེད་དུ་དགེ་སློང་མ་རྣམས་ཀྱིས་ཕྲེང་བ་བརྒྱུ་བར་བྱའོ་ཞེས་གསུངས་པ་དང་། དེ་རྣམས་སྒོ་ཁང་དང་ཁྱམས་དག་ཏུ་རྐང་པ་བརྐྱང་ནས་འདུག་སྟེ་མེ་ཏོག་བརྒྱུ་བར་བརྩམས་པ་མ་དད་པ་དག་གིས་མཐོང་སྟེ།  ཀྱེ་མ་འཕགས་མ་
དག་ཁྱེད་ཅག་ཕྲེང་རྒྱུད་མ་ཁོ་ན་ལས་རབ་ཏུ་བྱུང་ངམ་ཞེས་དཔྱས་པ་དང་། དེ་དག་སྤ་གོང་སྟེ་ཅང་མི་སྨྲ་བར་འདུག་པ་དེའི་སྐབས་དེ་དགེ་སློང་དག་གིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་མ་
དད་པ་རྣམས་འཕྱ་བའི་གཞི་ནི་ཚུལ་མ་ཡིན་པ་དེ་དག་སྟེ། དེ་ལྟ་བས་ན་དགེ་སློང་མ་རྣམས་ཀྱིས་སྒོ་ཁང་དང་། ཁྱམས་སུ་འདུག་སྟེ་མེ་ཏོག་བརྒྱུ་བར་མི་བྱའོ། །དགེ་སློང་མ་དག་སྒོ་ཁང་དང་ཁྱམས་སུ་འདུག་སྟེ་ཕྲེང་བ་རྒྱུད་ན་འགལ་
ཚབས་ཅན་དུ་འགྱུར་རོ། །གཞན་ཡང་གང་ཤེས་པ་ཡོད་ན་དབེན་པའི་ཕྱོགས་སུ་བརྒྱུ་བར་བྱའོ། །དགེ་སློང་མ་དག་སྒོ་ཁང་དང་ཁྱམས་སུ་འདུག་སྟེ་མེ་ཏོག་རྒྱུད་ན་འགལ་ཚབས་ཅན་དུ་འགྱུར་རོ།            །<head n="3" t="ཁར་བའི་སྣོད་སོགས་བཤད་པ།" type="shepa" lv="6.8.5" zh="11.440"/>སྡོམ་ནི།  ཁར་བའི་སྣོད་དང་ཆང་གི་ལས། །ཁྱིམ་གྱི་གཞི་རྣམས་
འཚོང་བ་དང་། །དེ་བཞིན་ཚོང་ཁང་གཞི་དག་དང་། །ལྷ་འདྲའི་གཟུགས་ནི་མི་བཅང་བའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །སྦོམ་དགའ་མོ་ཁར་བ་མཁན་གྱི་དྲུང་དུ་སོང་
