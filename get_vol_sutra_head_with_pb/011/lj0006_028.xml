<vol n="11" t="ད">ད</vol>
<pb id="11.1a"/>
༼ད༽ ༄༅། ༈ །འདུལ་བ་ལུང་བཞུགས་སོ། །
(黃)  律師戒行經第十一部
<pb id="11.1b"/>
<head n="1" t="འདུལ་བ་ཕྲན་ཚེགས་ཀྱི་གཞི། ༼ད༽" st="བོད་སྐད་དུ།"/><head n="2" t="ཕྲ་མོའི་སྒོ་དྲུག་པ། རྒྱུས་པའི་སྡེ་ཚན། (སྨད)" type="detshen"/>འདུལ་བ་ཕྲན་ཚེགས་ཀྱི་གཞི། <bampo n="6.28" zh="11.3"/><head n="3" t="བ་ལང་སྐྱོང་སོགས་བཤད་པ། (སྨད)" type="shepa" lv="6.6.6" zh="11.3"/>བམ་པོ་ཉི་ཤུ་བརྒྱད་པ། ཁྱོད་ཀྱི་འདོད་པ་གནས་བཟང་པོར་སྐྱེས་
ཏེ།  རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་དང་ཕྲད་པར་བདག་གིས་བྱའོ། །དེས་དེ་རྒྱལ་པོ་
ཤར་པ་དང་ལྷན་ཅིག་ཕྲད་པར་བྱས་ཏེ།  ནོར་ལྷས་བྱིན་དེ་དང་ལྷན་ཅིག་ཤིན་ཏུ་ཆགས་པར་གྱུར་པ་དང་། 
གསེར་ཕྲེང་ཅན་གྱིས་སྦྱོར་བ་འཆང་ལ་ལྷ་ནི་གསོན་ཏེ།  རྒྱལ་པོ་གཏུམ་པོ་རབ་སྣང་གི་སྲས་མོ་ནོར་ལྷས་བྱིན་
ལ་གླང་པོ་ཆེའི་ཆོ་ག་སློབ་པོ་ཞེས་སྤྲིང་ངོ་། །དེས་ཀྱང་རྒྱན་ལྔ་མི་མངོན་པར་བྱས་ནས་བདག་ཉིད་གོས་ཧྲུལ་པོ་
བགོས་ཏེ་མིང་དཔྱིད་ལྡན་ཞེས་བྱ་བར་བཏགས་ནས་སྨྱོན་པའི་ཆ་ལུགས་ཀྱིས་འཕགས་རྒྱལ་དུ་སོང་ངོ་། །དེ་
དེར་ལམ་པོ་ཆེ་དང་།  སྲང་དང་།  བཞི་མདོ་དང་། སུམ་མདོ་དག་ཏུ་རྒྱུག་མཆོང་རྒལ་ཞིང་དཔྱིད་ལྡན་དགའོ་
ཞེས་སྨྱོན་ཚིག་ཀྱང་སྨྲའོ། །གང་དག་གིས་འདི་སྦྱོར་བ་འཆང་བ་ཡིན་ནོ་ཞེས་དེ་ངོ་ཤེས་པ་དེ་དག་ལ་ནི་དེས་
<pb id="11.2a"/>
རྒྱན་བྱིན་པ་དང་།  དེ་དག་གིས་དེ་བླངས་ནས་ཅང་མི་ཟེར་བར་འགྲོའོ། །གང་དག་མི་ཤེས་པ་དེ་དག་ནི་འདི་སྨྱོན་པ་ཞིག་གོ་ཞེས་ཡལ་བར་གཏོང་སྟེ།  དེ་རྒྱལ་པོའི་ཕོ་བྲང་འཁོར་དང་ཁྱིམ་བཟང་པོ་གང་དུ་ཞུགས་པ་དེར་བཟའ་བ་དང་།  མེ་ཏོག་དང་
གོས་དག་ཀྱང་རྙེད་ཅིང་ཤར་པ་དང་ལྷན་ཅིག་གསང་སྟེ་གྲོས་གཅིག་གོ། །ཇི་ཙམ་དུས་གཞན་ཞིག་ན་ནོར་ལྷས་བྱིན་གྱིས་རྒྱལ་པོ་ཤར་པའི་བུ་ལ་སྨྲས་པ།  ལྷ་གལ་ཏེ་ན་བདག་གི་ཕས་ཚོར་དུ་མཆིས་ཚུར་སྤྱོན་འབྲོས་སོ། །དེས་སྨྲས་པ། 
ལྷ་མོ་གལ་ཏེ་དེ་ལྟ་ན་སོང་ལ་ཕ་ལ་འདི་སྐད་ཅེས་ཡབ་བདག་གིས་གླང་པོ་ཆེའི་ཆོ་ག་ནི་ལོབས་ན་འོན་ཀྱང་ལས་སུ་བགྱི་བ་མ་མཐོང་སྟེ། དེའི་སླད་དུ་ལྷས་བདག་ལ་གླང་པོ་ཆེ་མོ་བཟང་ལྡན་ཅི་བདེར་བགྱིད་དུ་སྩོལ་ཅིག་དང་དེ་ལ་འཚལ་
ནས་ལས་དག་བལྟ་བར་བགྱིའོ་ཞེས་གྱིས་ཤིག །དེ་སོང་ནས་རྒྱལ་པོ་ལ་དེ་བཞིན་སྨྲས་པ་དང་།  རྒྱལ་པོ་གཏུམ་པོ་རབ་སྣང་གིས་ཀྱང་གླང་པོ་ཆེའི་རྫི་རྣམས་ལ་ཤེས་ལྡན་དག་གླང་པོ་ཆེ་མོ་བཟང་ལྡན་བུ་མོ་ནོར་ལྷས་བྱིན་ལ་ཅི་བདེར་
གྱིས་ལ། དེ་ལ་ཞོན་ནས་ལས་དག་ལྟར་ཆུག་ཤིག་ཅེས་བསྒོའོ། །དེ་དག་གིས་དེ་ལ་གླང་པོ་ཆེ་མོ་བཟང་ལྡན་ཅི་བདེར་བྱས་པ་དང་།  དེ་རྒྱལ་པོ་ཤར་པའི་བུ་དང་ལྷན་ཅིག་དེ་ལ་ཞོན་ནས་འབྲོས་པའི་ཐབས་ཤོམ་པར་རྩོམ་སྟེ། རེས་འགའ་
ནི་སྔ་དྲོ་སོང་ཞིང་ཉི་མ་ཕྱེད་ན་སླར་འོང་།  རེས་འགའ་ནི་ཉི་མ་ཕྱེད་ན་སོང་ཞིང་ཕྱི་དྲོ་སླར་འོང་།  རེས་འགའ་ནི་ཕྱི་དྲོ་སོང་ནས་རྒོངས་སུ་སླར་འོང་།  རེས་འགའ་ནི་རྒོངས་སོང་ནས་མཚན་མོ་ནམ་ཕྱེད་ན་སླར་འོང་།  རེས་འགའ་ནི་འཇིང་ལ་སླར་
འོང་། རེས་འགའ་ནི་ལྔ་ཚིགས་ལ་སླར་འོང་། རེས་འགའ་ནི་ནམ་ཆུང་ན་སླར་འོང་།  རེས་འགའ་ནི་སྐྱ་རེང་ཤར་ན་སླར་འོང་ངོ་། །ཤར་པས་སྦྱོར་བ་འཆང་ལ་འབྲོས་པའི་ཐབས་སྨྲས་པ་དང་།  དེས་གླང་པོ་ཆེའི་ལྕི་བ་དག་ཕྱིར་དབྱུང་བར་
བརྩམས་སོ། །ཆབ་སྒོ་བ་དག་གིས་སྨྲས་པ། དཔྱིད་ལྡན་འདི་ཅི་ཡིན། དེས་སྨྲས་པ།  ཤེས་ལྡན་དག་རྒྱལ་པོའི་བཤོས་སུ་བྱས་ཏེ་འདི་དག་དེར་ལ་དུར་འགྱུར་རོ་ཞེས་བྱས་པ་དང་།  དེ་དག་གིས་བགད་ནས་འདི་ནི་སྨྱོན་པའོ་སྙམ་
<pb id="11.2b"/>
ནས་ཅང་མི་སྨྲ་བར་འདུག་གོ། །དེས་ཀྱང་དེ་དག་ཁྱེར་ཏེ་ཀཽ་ཤམྦིའི་ལམ་གྱི་བར་བར་དུ་ཤིང་གི་ཡལ་ག་ལ་སྤྱངས་སོ། །ཡང་གླང་པོ་ཆེའི་གཅིན་དག་གིས་བུམ་པ་བཀང་སྟེ་བཀུར་བར་བརྩམས་པ་དང་།  སྒོ་བ་དག་གིས་དེ་བཞིན་དུ་དྲིས་པ་
དང་། དེས་སྨྲས་པ། ཤེས་ལྡན་དག་རྒྱལ་པོའི་བཤོས་སུ་བྱས་ཏེ་འདི་ནི་དེར་སྐྱེམས་སུ་འགྱུར་རོ་ཞེས་བྱས་པ་དང་། དེ་དག་དེ་བཞིན་དུ་འདི་ནི་སྨྱོན་པ་ཡིན་ནོ་སྙམ་ནས་བགད་དེ་འཁོད་དོ། །དེས་ཀྱང་དེ་ཁྱེར་ཏེ་ཀཽའུ་ཤམྦིའི་ལམ་གྱི་བར་བར་དུ་
ཤིང་གི་ཡལ་ག་ལ་སྤྱངས་སོ། །རྒྱལ་པོ་ཤར་པ་དང་།  སྦྱོར་བ་འཆང་དང་།  གསེར་ཕྲེང་ཅན་གྱིས་ཉི་མ་ཆེ་གེ་མོ་ཞིག་ལ་ཕྱོགས་ཆེ་གེ་མོ་ཞིག་ཏུ་ཐམས་ཅད་འདུ་བར་བྱའོ་ཞེས་དུས་བཏབ་ནས་རྒྱལ་པོ་ཤར་པའི་བུ་དང་། ནོར་
ལྷས་བྱིན་གླང་པོ་ཆེ་མོ་བཟང་ལྡན་ལ་ཞོན་ནས་ཕྱོགས་དེར་སོང་སྟེ།  སྦྱོར་བ་འཆང་དང་།  གསེར་ཕྲེང་ཅན་ཡང་དེ་ཉིད་ལ་ཞོན་ཏེ། དེ་རྣམས་པི་བང་སྙན་པ་ལེན་ཞིང་དོང་བ་ན།  རྒྱལ་པོ་ཤར་པའི་བུས་པི་བང་སྙན་པ་
བླངས་པ་དང་།  སྦྱོར་བ་འཆང་དགའ་བ་སྐྱེས་ཏེ་གླུ་བླངས་པ།  བཟང་ལྡན་མ་དང་བྱངས་སྙན་དང་། །ནོར་ལྷས་བྱིན་དང་ཤར་པ་དང་། །གསེར་ཕྲེང་ཅན་དང་དཔྱིད་ལྡན་དང་། །འདི་དག་དོན་འཐུན་འདོང་བ་ཡིན། །དུས་གང་དུ་དེ་དག་
སླར་འོང་བའི་དུས་དེ་ཡང་མྱུར་དུ་ཐལ། དུས་ཐ་མ་གང་ཡིན་པ་དེ་ཡང་ཐལ་ནས་རྒྱལ་པོ་གཏུམ་པོ་རབ་སྣང་གིས་གསོས་པ་ལ་སྨྲས་པ། གསོས་པ་ནོར་ལྷས་བྱིན་དེང་ཐོགས་ན་འདི་ཅི་ལས་གྱུར་ཅེས་བྱས་པ་དང་།  གསོས་པས་བཙལ་
བར་བརྩམས་པ་ལས་མ་རྙེད་ནས།  དེས་རྒྱལ་པོ་ལ་སྨྲས་པ། རྒྱལ་པོ་ཤར་པའི་བུས་གླང་པོ་ཆེ་མོ་བཟང་ལྡན་ལ་འཚལ་ཏེ་ནོར་ལྷས་བྱིན་ཁྲིད་ནས་བྲོས་ལགས་སོ། །རྒྱལ་པོ་སྔངས་ནས་སྨྲས་པ།  གསོས་པ་མྱུར་དུ་སོང་ལ་གླང་པོ་
ཆེ་འདམ་བུའི་རི་ལ་ཞོན་ཏེ་ཤར་པ་དང་།  ནོར་ལྷས་བྱིན་ཁྲིད་དེ་ཤོག་ཤིག །དེ་རིངས་པ་རིངས་པར་གླང་པོ་ཆེ་འདམ་བུའི་རི་ལ་ཞོན་ནས་བསྙགས་སོ། །དེས་བསྙགས་ཏེ་སླེབས་ལ་ཐུག་ནས་སྦྱོར་བ་འཆང་གིས་གླང་པོ་ཆེའི་ལྕི་བའི་ཐུམ་པོ་
<pb id="11.3a"/>
བཤིག་པ་དང་།  འདམ་བུའི་རིས་དེ་བསྣམ་པར་བརྩམས་སོ། །ཇི་སྲིད་སྣོམ་པ་དེའི་བར་དུ་གླང་པོ་ཆེ་མོ་བཟང་ལྡན་གྱིས་དཔག་ཚད་བཅུ་འདས་སོ། །ཡང་འདམ་བུའི་རིས་སླེབས་ལ་ཐུག་ནས་སྦྱོར་བ་འཆང་གིས་གཅིན་གྱི་བུམ་པ་གཅག་པ་དང་
འདམ་བུའི་རིས་དེ་བསྣམས་པར་བརྩམས་སོ། །ཇི་སྲིད་སྣོམ་པ་དེའི་བར་དུ་གླང་པོ་ཆེ་མོ་བཟང་ལྡན་གྱིས་དཔག་ཚད་གཞན་བཅུ་འདས་ཏེ། གཞན་གྱི་ཡུལ་དུ་ཕྱིན་པར་གྱུར་པ་དང་།  གསོས་པས་བསམས་པ་འདི་ནི་གཞན་གྱི་ཡུལ་ཡིན་པས་གླང་པོ་
ཆེ་འདམ་བུའི་རི་ཡང་ཤོར་དུ་འོང་གིས་ལྡོག་གོ་སྙམ་ནས་དེ་རེ་ཐག་ཆད་དེ་སླར་ལོག་གོ། །རྒྱལ་པོ་གཏུམ་པོ་རབ་སྣང་གིས་སྨྲས་པ།  གསོས་པ་ཅི་གྲག །དེས་སྨྲས་པ། ལྷ་ཅི་ཞིག་གདའ་བྲོས་ལགས་མོད་ཅེས་བྱས་པ་དང་།  རྒྱལ་པོ་ལག་
པ་འགྲམ་པ་ལ་གཏད་ནས་སེམས་ཁོངས་སུ་ཆུད་ཅིང་འདུག་གོ། །རྒྱལ་པོ་ཤར་པའི་བུ་ཡང་སྲོག་སྟོར་བ་ལས་སླར་རྙེད་དེ། ཀཽ་ཤམྦིར་འོངས་ནས་དགེ་སྦྱོང་དང་།  བྲམ་ཟེ་དང་། བཀྲེན་པ་དང་།  ཕོངས་པ་དང་།  མཛའ་བོ་དང་།  ཕུ་ནུ་དང་།  གཉེན་རྣམས་
ལ་སྦྱིན་པ་དག་བྱིན་ཞིང་དགའ་སྟོན་ཆེན་པོ་བྱས་ནས་ནོར་ལྷས་བྱིན་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །དུས་གཞན་ཞིག་ན་ཁང་བཟངས་ཀྱི་ཐོག་ཏུ་བྱུང་ནས་ནོར་ལྷས་བྱིན་དང་ལྷན་ཅིག་ཏུ་བྲེ་མོ་གཏམ་དག་
ཟེར་ཞིང་འཁོད་པ་ལས་སྨྲས་པ།  ལྷ་མོ་ཁྱོད་ཀྱང་ངས་དེ་ལྟར་སྒྱུས་ཕྲོགས་པ་ཡིན་ནོ། །དེས་སྨྲས་པ།  ལྷ་ཁྱོད་ཀྱང་དེ་བཞིན་དུ་བདག་གི་ཕས་ཐབས་ཀྱིས་བཟུང་སྟེ་བཞག་པ་ལགས་སོ། །དེས་སྨྲས་པ།  ལྷ་མོ་ཅི་སྟེ་ཁྱོད་ཀྱི་ཕ་འདིར་བཀུག་སྟེ་
ཐ་ག་པའི་ལས་སློབ་དུ་མ་བཅུག་ན། ང་རྒྱལ་པོ་ཤར་པའི་བུ་མ་ཡིན་དུ་ཟད་ཅེས་བྱས་པ་དང་།  དེ་ཁྲོས་བཞིན་དུ་ཅང་མི་སྨྲ་བར་འདུག་གོ། །རྒྱལ་པོ་ཤར་པས་སྦྱོར་བ་འཆང་ལ་སྨྲས་པ། ངའི་མི་དགའ་བ་ཁྱོད་ཀྱིས་བསལ་བར་ནུས་སམ། ལྷ་ཅི་ཞིག་བགྱི།  རྒྱལ་
པོ་གཏུམ་པོ་རབ་སྣང་མགུལ་པ་ནས་ཐོགས་ཏེ་འདིར་ཁུག་ལ་ཐ་ག་པའི་ལས་སློབ་ཏུ་ཆུག་ཤིག །དེས་སྨྲས་པ། ལྷ་གང་གི་ཚེ་ཁྱོད་ཀྱིས་ནོར་ལྷས་བྱིན་དང་གླང་པོ་ཆེ་མོ་བཟང་ལྡན་ཕྲོགས་པའི་ཚེ་དོན་གྱིས་ན་ཁྱོད་ཀྱི་མི་དགྱེས་པ་བསྩལ་
<pb id="11.3b"/>
ལགས་མོད་ཀྱི། འོན་ཀྱང་གལ་ཏེ་རྔོ་ཐོག་ཀྱང་གདས་བསམས་ཏེ་བགྱིའོ་ཞེས་བྱས་ཏེ།  དེས་འཕགས་རྒྱལ་དུ་འགྲོ་བའི་ཟོང་དག་སྟ་གོན་བྱས་ནས་དེད་དཔོན་སྤྲོ་བ་བསྐྱེད་དེ།  སྨད་འཚོང་མ་གཟུགས་དང་ན་ཚོད་དང་ལྡན་པ་རྒྱན་སྣ་ཚོགས་ཀྱིས་བརྒྱན་པ་
ཞིག་ཀྱང་དེད་དཔོན་གྱི་ཆུང་མར་བྱས་ནས་དེ་རིམ་གྱིས་གྲོང་དང་།  གྲོང་ཁྱེར་དང་།  ཡུལ་འཁོར་དང་།  རྒྱལ་པོའི་ཕོ་བྲང་རྣམས་སུ་ཚོང་དུས་དག་ལྟ་ཞིང་འཕགས་རྒྱལ་དུ་ཕྱིན་ཏོ། །རྒྱལ་པོ་གཏུམ་པོ་རབ་སྣང་གིས་ནོར་མང་པོ་དང་ལྡན་པའི་དེད་དཔོན་
ཞིག་འོངས་སོ་ཞེས་ཐོས་སོ། །དེས་ཐོས་ནས་ཀྱང་བདག་ཉིད་ནོར་རྩིར་སོང་སྟེ་དེས་འདྲོན་པོ་དེ་དག་ལ་དྲིས་པ། ཤེས་ལྡན་དག་དེད་དཔོན་གྱི་ཁྱིམ་གང་ཡིན།  དེ་དག་གིས་དེད་དཔོན་གྱི་ཁྱིམ་ནི་འདི་ཡིན་ནོ་ཞེས་བྱས་པ་དང་།  རྒྱལ་པོ་དེར་སོང་སྟེ་སྒོར་
འདུག་ནས་དེད་དཔོན་གང་ན་འདུག་ཅེས་དྲིས་པ་དང་།  དེ་རྣམས་ཀྱིས་སྨྲས་པ། སྒོར་བྱུང་སྟེ་སོང་ངོ་། །དེས་སྨྲས་པ།  འདི་ན་སུ་འདུག་དེ་རྣམས་ཀྱིས་སྨྲས་པ། དེད་དཔོན་གྱི་ཆུང་མ་མཆིས་སོ། །དེས་སྒོ་གཏན་ཕྱེ་སྟེ་ནང་དུ་ཞུགས་པ་དང་ཇི་ཙམ་ན་དེད་དཔོན་གྱི་
ཆུང་མ་གཟུགས་དང་ན་ཚོད་བཟང་བས་འཕགས་རྒྱལ་ན་གནས་པའི་བུད་མེད་ཐམས་ཅད་ཟིལ་གྱིས་གནོན་པ་ཞིག་མཐོང་ངོ་། །དེས་དེ་མཐོང་ནས་ཀྱང་རབ་ཏུ་ཆགས་པར་གྱུར་ཏེ་སྨྲས་པ།  བཟང་མོ་ང་དང་ལྷན་ཅིག་དགའ་མགུར་སྤྱད་ན་དེད་དཔོན་གྱི་ཤོ་
གམ་གཏང་ངོ་། །དེས་སྨྲས་པ། གལ་ཏེ་དེ་ལྟ་ན་མལ་འདིར་འདུག་ཤིག་ཅེས་བྱས་པ་དང་།  འདོད་ཆགས་ཀྱིས་ལོག་པར་གྱུར་པས་ནི་མི་བྱ་བ་ཅི་ཡང་མེད་པའི་ཕྱིར་དེ་དེར་འདུག་པ་དང་།  རྒྱལ་པོའི་མི་རྣམས་ཀྱིས་སྒོ་བཅད་དེ་ཁྱོགས་སུ་བཅུག་ནས་
མི་བཞིས་བཏེག་སྟེ་གླུ་ལེན་ཅིང་སྒོ་ཅིག་ནས་འཕགས་རྒྱལ་དུ་ཞུགས་སོ། །དེ་ན་ཁ་ཅིག་ནི་ཐལ་མོ་རྡོབ། ཁ་ཅིག་ནི་རྒོད། ཁ་ཅིག་ནི་འདི་སྐད་དུ་གླུ་ལེན་ཏེ། སྦྲང་མ་དག་གིས་ཟླ་བ་ཟོས། །རྣམ་ཐོས་བུ་ནི་གཉེར་པས་དེད། །ས་གཞི་ནགས་
བཅས་མཁའ་ལ་འཕགས། །སྨད་འཚོང་མས་ནི་རབ་སྣང་ཁྲིད། །ཅེས་བྱས་པ་དང་། འཕགས་རྒྱལ་ན་གནས་པ་རྣམས་ཀྱིས་བསམས་པ། ཅིའི་ཕྱིར་ཚོང་པ་འདི་དག་དེ་སྐད་ཅེས་ཟེར་སྙམ་པ་ལས།  དེ་རྣམས་སྒོ་གཞན་དུ་བྱུང་སྟེ།  སྨྱགས་བཅད་
<pb id="11.4a"/>
དེ་བྲོས་ཏེ་སོང་ངོ་། །གསོས་པ་ཡང་ཕན་ཚུན་དུ་རྒྱལ་པོ་ཚོལ་ཞིང་དེ་རིམ་གྱིས་ཀཽ་ཤམྦིར་སོང་ངོ་། །བློན་པོ་དག་གིས་རྒྱལ་པོ་ཤར་པ་ལ་སྨྲས་པ།  ལྷ་དགྱེས་པར་མཛད་དུ་གསོལ།  རྒྱལ་པོ་རབ་སྣང་ནི་འདིར་ཁུགས་ལགས་སོ་ཞེས་བྱས་པ་དང་། 
རྒྱལ་པོ་ཤར་པས་སྨྲས་པ།  ཤེས་ལྡན་དག་དེང་ལ་དེ་ཐོགས་ཏེ་ཐ་ག་པའི་ལས་སློབ་ཏུ་ཆུག་ཤིག །རྒྱལ་པོ་རབ་སྣང་འདིར་འོངས་པར་ནོར་ལྷས་བྱིན་ལ་སུ་ཡང་མ་ཟེར་ཅིག་པར་ཁྲིམས་སུ་ཡང་ཆོས་ཤིག་ཅེས་བསྒོའོ། །ཇི་ཙམ་དུས་གཞན་ཞིག་ན་
རྒྱལ་པོ་ཤར་པའི་བུ་ནོར་ལྷས་བྱིན་དང་ལྷན་ཅིག་ཏུ་ཁང་བཟངས་ཀྱི་སྟེང་དུ་བྱུང་སྟེ་འདུག་པ་ན་རྒྱལ་པོ་གཏུམ་པོ་རབ་སྣང་ཐགས་ཀྱི་གྲ་ཁང་ནས་བྱ་བ་ཞིག་གི་ཕྱིར་སྒོར་བྱུང་བ་དང་རྒྱལ་པོ་ཤར་པས་དེ་མཐོང་ནས།  དེས་ནོར་ལྷས་བྱིན་ལ་སྨྲས་པ།  མི་
འོ་ནི་སུ་ཡིན་ཁྱོད་ཀྱིས་ཤེས་སམ།  དེས་ཀྱང་རིང་ཞིག་དུ་བརྟགས་པ་དང་།  རྒྱལ་པོ་དེ་སྤྱི་གཅེར་ཡིན་པས་ངོ་ཤེས་ནས་དེ་མཆི་མས་བརྣངས་བཞིན་དུ་འདུག་སྟེ་དེས་བསམས་པ།  རྒྱལ་པོ་ངན་པ་འདིས་ངའི་ཕ་འདི་འདྲ་བའི་གནས་སྐབས་
སུ་བྱས་ཀྱིས་གལ་ཏེ་རྒྱལ་པོ་ངན་པ་འདི་མ་བསད་ན་ནོར་ལྷས་བྱིན་མ་ཡིན་དུ་ཟད།  ཇི་ལྟར་བསད་པ་ཡང་བདག་ཉིད་ཀྱིས་མི་ཚོར་བ་དེ་ལྟར་གསད་དོ་སྙམ་མོ། །རྒྱལ་པོ་དེ་ཡང་ཡིད་རྣོ་བ་ཞིག་པས་དེ་ཁྲོས་པར་ཤེས་ནས་དེས་སྦྱོར་བ་འཆང་ལ་
བསྒོ་བ།  སྦྱོར་བ་འཆང་དགྲ་ལ་ཤ་ལོན་ཟིན་གྱིས་སོང་ལ་རྒྱལ་པོ་གཏུམ་པོ་རབ་སྣང་ཁྲོལ་ཏེ་ཁྲུས་གྱིས་ཟན་བྱིན་ལ་བཀུར་སྟི་ཆེན་པོས་འཕགས་རྒྱལ་དུ་སྐྱོལ་ཅིག་ཅེས་བསྒོ་བ་དང་།  དེས་ཀྱང་ཇི་ལྟར་བསྒོ་བ་བཞིན་དུ་འཕགས་རྒྱལ་དུ་
བསྐྱལ་ཏོ། །ནོར་ལྷས་བྱིན་གྱིས་བསམས་པ།  གལ་ཏེ་བདག་གིས་འདི་ང་ཉིད་གསད་པའི་ཐབས་བརྩམས་ན་གཡོན་ཅན་འདིས་འཕྲིགས་པར་འོང་བས་དུས་ཆུང་ཞིག་གིས་བར་དུ་བྲིད་དོ་སྙམ་ནས།  དེས་དེ་ལ་རེ་ཤིག་ཅུང་ཟད་ཅིག་རྒད་པ་དང་། 
དགའ་བ་དང་།  རྩེ་བ་དང་།  དགའ་མགུར་སྤྱད་པ་དག་གིས་བྲིད་དོ། །དེ་ནས་དེ་གོས་དྲི་མ་ཅན་གྱོན་ཏེ་ཁྲིའུ་དྲ་བ་ཅན་ལ་ཉལ་ཞིང་འདུག་པ་དང་།  རྒྱལ་པོ་ཤར་པའི་བུས་སྨྲས་པ།  ལྷ་མོ་འདི་ཅིའི་ཐ་ཚིག །དེས་སྨྲས་པ།  ལྷ་ལྷ་རྣམས་འཁྲུགས་ལགས་སོ། །
<pb id="11.4b"/>
དེས་སྨྲས་པ།  ལྷ་མོ་མི་བདོག་གམ།  ཅི་ཇི་ལྟར་དམ་བཅས་པ་གཞན་གྱིས་ཤིག །དེས་སྨྲས་པ། ལྷ་གང་བདག་གིས་དམ་བཅས་པ་དེ་མི་འགྲུབ་ལགས་མོད།  རྒྱལ་པོས་སྨྲས་པ།  ཁྱོད་ཀྱིས་དམ་ཅི་བཅས། གང་གིས་ན་ཁྱོད་མི་དགའ་བར་གྱུར་པ་སྨྲོས་ཤིག་
དང་ཐམས་ཅད་ཡོངས་སུ་རྫོགས་པར་བྱས།  ཁྱོད་མི་དགའ་བར་མ་བྱེད་ཅིག །དེས་སྨྲས་པ།  གང་གི་ཚེ་བདག་གི་ཕས་ལྷ་བཟུང་སྟེ་བཞག་པ་དེའི་ཚེ་བདག་གིས་ལྷ་ལ་འདི་སྐད་དུ་ཅི་སྟེ་ལྷ་དང་བདག་ལྷན་ཅིག་བདེ་ལེགས་སུ་ཀཽ་ཤམྦིར་ཕྱིན་ན།  དེར་ལྷ་དང་བདག་ལྷན་
ཅིག་ཉིན་ཞག་བདུན་གྱི་བར་དུ་ཟས་མི་བཟའ་ཞིང་ཞག་བདུན་འདས་ནས།  ལྷ་ནི་མེ་ཏོག་གི་ཕྲེང་བས་རྐང་པའི་རྩེ་མོ་ནས་སྤྱི་བོའི་བར་དུ་དཀྲིས་ཏེ་ར་བའི་ཁར་འདུག་པར་བྱའོ། །བདག་ནི་དཀའ་ཐུབ་རྫོགས་ནས་བྲམ་ཟེ་སྟོང་ལ་ཟན་བྱིན་ལ་མཆོད་པ་དང་བཀུར་སྟི་
ཆེར་བྱའོ་ཞེས་དམ་བཅས་ན་ད་ལྟ་བཙུན་མོའི་འཁོར་རྒྱ་ཆེ་བར་གྱུར་པས་ཅིའི་སླད་དུ་འདི་ལྟ་བུ་མཛད་པར་འགྱུར་སྙམ་དུ་བདག་དེ་སེམས་ཤིང་མཆིས་ཏེ།  མདོར་ན་གུམ་ལགས་སུ་བས་སོ། །རྒྱལ་པོས་སྨྲས་པ།  ལྷ་མོ་ཁྱོད་ཀྱིས་ལྷ་ལ་གསོལ་བ་བཏབ་
པ་ཡང་དོན་གྱིས་ན་ངའི་ཆེད་ཁོ་ན་ཡིན་པས་ལོངས་ཤིག་དང་ཐམས་ཅད་བསྒྲུབ་པར་བྱའོ་ཞེས་བྱས་པ་དང་།  དེ་ལངས་ཏེ་དེས་ཁྱི་གུ་གཉིས་ཤིག་ར་བའི་དྲུང་དུ་བཏགས་ཏེ་བཞག་ནས།  དེ་ཇི་ཙམ་མི་ཙམ་གྱི་ཤ་ཟ་ནུས་པ་དེ་ཙམ་དུ་ཤ་གོང་ནས་གོང་དུ་བསྐྱེད་དེ་
བྱིན་ནོ། །གང་གི་ཚེ་ཁྱི་གུ་དེ་གཉིས་ཤ་དེ་ཙམ་ཟ་ནུས་པ་དེའི་ཚེ་རྒྱལ་པོ་དང་ལྷན་ཅིག་ཉིན་ཞག་བདུན་གྱི་བར་དུ་འདུག་ཅིང་དེ་ནི་མཚན་མོ་ཟ།  རྒྱལ་པོ་ཤར་པ་ནི་ཆུང་མ་དེ་ལ་ཆགས་པས་ཉིན་ཞག་བདུན་གྱི་བར་དུ་མ་ཟོས་པས་དེ་ལུས་སྐྱ་བོ་བསེང་བསེང་པོར་
གྱུར་ཅིང་ཤ་བྲི་ངན་པ་དང་།  ཉམ་ཆུང་བ་དང་། རྨྱ་བར་གྱུར་ཏོ། །ཞག་བདུན་ལོན་པ་དང་ནོར་ལྷས་བྱིན་གྱིས་མེ་ཏོག་ཕྲེང་རྒྱུད་མཁན་རྣམས་ལ་ཡང་རྒྱུས་པ་དག་གིས་མེ་ཏོག་དྲི་ཞིམ་པོ་དག་རྒྱུས་ལ་མྱུར་དུ་ཁྱེར་ཏེ་ཤོག་ཤིག་ཅེས་བསྒོའོ། །སྦྱོར་བ་འཆང་ལ་
ཡང་དེང་དུ་ལྷའི་དཀའ་ཐུབ་རྫོགས་ཀྱིས་ཁྱོད་ཀྱིས་གྲོང་ཁྱེར་མཛེས་པར་གྱིས་ལ་བྲམ་ཟེ་སྟོང་དང་།  རྒྱལ་པོ་བཙུན་མོའི་འཁོར་དང་།  གཞོན་ནུ་དང་།  བློན་པོ་དང་།  གྲོང་ཁྱེར་གྱི་སྐྱེ་བོའི་ཚོགས་དང་བཅས་པའི་ཟན་སྦྱོར་ཅིག་ཅེས་བསྒོའོ། །བློན་པོ་གཞན་
<pb id="11.5a"/>
དག་ནི་མི་ཚོར་བར་བྱ་བའི་ཕྱིར་གནས་གཞན་དང་གཞན་དག་ཏུ་ལས་སུ་བསྐོས་སོ། །སྦྱོར་བ་འཆང་ཡང་རྒྱལ་པོ་ལ་སྙིང་ཉེ་ཞིང་རྗེས་སུ་ཆགས་པས་གྲོང་ཁྱེར་དེ་རྡོ་དང་།  གསེག་མ་དང་།  གྱོ་མོ་ནི་མེད་པར་བྱས།  ཙན་དན་གྱི་ཆུས་ནི་ཆག་ཆག་བཏབ།  བདུག་པ་
དྲི་ཞིམ་པོའི་པོག་ཕོར་ནི་བཞག །རྒྱལ་མཚན་དང་།  བ་དན་དག་ནི་སྒྲེང་།  མུ་ཏིག་དང་།  དར་གྱི་ཆུན་པོ་དང་།  ལྡ་ལྡི་ནི་སྤྱངས།  མེ་ཏོག་རྣམ་པ་སྣ་ཚོགས་ནི་བཀྲམ་སྟེ་ལྷ་རྣམས་ཀྱི་བསྐྱེད་མོས་ཚལ་དགའ་བའི་ཚལ་བཞིན་དུ་དགའ་དགའ་ལྟར་བྱས་ནས་གནས་
དེང་གནས་རྣམས་སུ་རོལ་མོའི་སྒྲ་སྣ་ཚོགས་ནི་བསྒྲགས།  གར་མཁན་དང་། སྙན་དངགས་མཁན་དང་།  འཇོ་ཚར་ཅན་གྱི་བྲོ་མཁན་རྣམས་ཀྱིས་ནི་བྲོ་གར་བྱ་བར་བརྩམས་སོ། །ཅ་ཅོ་ཆེན་པོ་བྱུང་བ་དེའི་ཚེ་ནོར་ལྷས་བྱིན་གྱིས་རྒྱལ་པོ་ཤར་བའི་བུ་ར་བའི་ཁར་
རྐང་པའི་རྩེ་མོ་ནས་སྤྱི་བོའི་བར་དུ་མེ་ཏོག་གིས་དཀྲིས་ནས་བསྙལ་ལོ། །དེ་ནས་ར་བའི་ཁ་ནས་ཕུལ་ནས་ལྷུང་མ་ཐག་ཏུ་གསོན་པོར་ཁྱི་དག་གིས་རུས་གོང་འབའ་ཤིག་ལུས་པར་བྱས་ཏེ།  བྱ་རོག་དང་།  བྱ་རྒོད་དང་།  ཝ་དང་།  མི་རོ་ལ་ཟ་བའི་སྲོག་ཆགས་གཞན་
དག་ཀྱང་འཐབ་པར་གྱུར་ཏོ། །ཀཽ་ཤམྦིར་ལྷ་ར་བའི་ཁ་ནས་གྲོང་ཁྱེར་མཛེས་པ་ལྟ་བ་ལས་ལྷུང་སྟེ།  ཁྱི་དག་གིས་ཟོས་སོ་ཞེས་ཀུ་ཅོའི་སྒྲ་ཆེར་གྱུར་པ་དང་།  དེ་ན་ཁ་ཅིག་ནི་ངུ་།  ཁ་ཅིག་ནི་དགའ།  ཁ་ཅིག་ནི་ཐ་མལ་པར་འདུག །ཁ་ཅིག་ནི་འཕྲོག་རློམ་བྱེད་
པར་གྱུར་ཏོ། །ཀུ་ཅོ་ཆེན་པོ་བྱུང་བ་དེའི་ཚེ་ཀཽ་ཤམྦི་ན་གནས་པའི་དགེ་སློང་དག་སོ་སོར་བྲོས་ནས་ཁ་ཅིག་ནི་མཉན་ཡོད་དུ་སོང་ངོ་། །ཁ་ཅིག་ནི་གནས་གཞན་དང་གཞན་དུ་སོང་ངོ་། །སྐབས་དེར་སྦྱོར་བ་འཆང་བ་དང་།  བློན་པོ་གཞན་རྣམས་དང་།  ཀཽ་ཤམྦི་ན་གནས་
པའི་མིའི་གཙོ་བོ་དང་།  བྲམ་ཟེ་དང་།  ཁྱིམ་བདག་རྣམས་ཀྱིས་ཀུ་ཆོ་ཞི་བར་བྱས་ཏེ་དེ་ནས་སྦྱོར་བ་འཆང་གིས་ཇི་ལྟར་རྒྱལ་པོ་ར་བའི་ཁར་སོང་ངོ་། །ཇི་ལྟར་ར་བའི་དྲུང་ན་ཁྱི་འདུག་པར་གྱུར་ཅེས་ཀུན་ཏུ་བརྟག་པར་བརྩམས་སོ། །དེས་དེ་ལྟར་བརྟགས་པ་དང་། ནོར་
ལྷས་བྱིན་གྱིས་ཇི་ལྟར་ཐབས་ཀྱིས་བསད་པ་རྩད་ཆོད་དེ་དེ་ཁྲོས་ནས་ནོར་ལྷས་བྱིན་རྒྱ་སྐྱེགས་ཀྱི་ཁང་པར་བཅུག་སྟེ་བསྲེགས་སོ། །དགེ་སློང་དག་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པར་མཛད་པ་སངས་རྒྱས་བཅོམ་ལྡན་འདས་ལ་ཞུས་པ།  བཙུན་
<pb id="11.5b"/>
པ་རྒྱལ་པོ་ཤར་བའི་བུས་ལས་ཅི་ཞིག་བགྱིས་ན།  ལས་དེའི་རྣམ་པར་སྨིན་པས་ཁྱི་དག་གིས་འཚལ་ཏེ་དུས་ལས་འདས་ལགས།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་དག་རྒྱལ་པོ་ཤར་བའི་བུ་ཉིད་ཀྱིས་ལས་ཚོགས་རྙེད་པ།  རྐྱེན་ཡོངས་སུ་བསྒྱུར་
བ་འོད་པ་བཞིན་དུ་ཉེ་བར་གནས་པ་གདོན་མི་ཟ་བར་འབྱུང་བར་འགྱུར་བ་དག་བྱས་ཤིང་བསགས་ཏེ།  དགེ་སློང་དག་རྒྱལ་པོ་ཤར་བའི་བུས་ལས་བྱས་ཤིང་བསགས་པ་དག་གཞན་སུས་སོ་སོར་ཉམས་སུ་མྱོང་བར་འགྱུར།  དགེ་སློང་དག་ལས་བྱས་ཤིང་བསགས་པ་
རྣམས་ནི་ཕྱི་རོལ་གྱི་སའི་ཁམས་ལ་སྨིན་པར་མི་འགྱུར།  ཆུའི་ཁམས་ལ་མ་ཡིན། མེའི་ཁམས་ལ་མ་ཡིན།  རླུང་གི་ཁམས་ལ་མ་ཡིན་གྱི།  འོན་ཀྱང་དགེ་བ་དང་མི་དགེ་བའི་ལས་བྱས་པ་དག་ནི་ཟིན་པའི་ཕུང་པོ་དང་། ཁམས་དང་།  སྐྱེ་མཆེད་དག་ཁོ་ན་ལ་རྣམ་པར་
སྨིན་པར་འགྱུར་ཏེ།  བསྐལ་པ་བརྒྱ་ཕྲག་རྣམས་སུ་ཡང་། །ལས་རྣམས་ཆུད་ཟར་མི་འགྱུར་ཏེ། །ཚོགས་ཤིང་དུས་ལ་བབ་པ་ན། །ལུས་ཅན་རྣམས་ལ་འབྲས་བུར་སྨིན། །དགེ་སློང་དག་སྔོན་བྱུང་བ་རི་འོར་ཞིག་ན་བྲམ་ཟེ་མདུན་ན་འདོན་ཞིག་འདུག་གོ། །སངས་རྒྱས་འབྱུང་བ་
མེད་པ་ན་རང་སངས་རྒྱས་ཕོངས་པ་དང་། དམན་པ་ལ་ཐུགས་བརྩེ་བ། བས་མཐའི་གནས་མལ་དག་ལ་དགའ་བ། སྦྱིན་གནས་གཅིག་པུར་གྱུར་པ་དག་འཇིག་རྟེན་དུ་འབྱུང་བས་རང་སངས་རྒྱས་ཤིག་ལྗོངས་རྒྱུ་བ་རྒྱུ་ཞིང་རི་འོར་དེར་ཕྱིན་པ་དང་། ཕྱོགས་ཞིག་ཏུ་ནུབ་མོ་གནས་སོ། །
དེ་ཕྱི་དེ་ཉིན་སྔ་དྲོ་ཤམ་ཐབས་དང་ཆོས་གོས་བགོས་ལྷུང་བཟེད་ཐོགས་ནས་རི་འོར་གྱི་གྲོང་དེར་བསོད་སྙོམས་ལ་ཞུགས་པ་དང་།  མདུན་ན་འདོན་དེ་ཡང་ཁྱི་ཁྲིད་ནས་ཕྱིར་བྱུང་སྟེ།  དེས་རང་སངས་རྒྱས་བདག་ཉིད་ཆེན་པོ་ཉེས་པ་མེད་ཅིང་གནོད་པ་མི་བྱེད་པ་དེ་ལ་ཁྱི་སྦད་དོ། །
དགེ་སློང་དག་ཇི་སྙམ་དུ་སེམས། མདུན་ན་འདོན་གང་ཡིན་པ་དེ་ནི་རྒྱལ་པོ་ཤར་བའི་བུ་འདི་ཡིན་ཏེ།  འདིས་དེའི་ཚེ་དེའི་དུས་ན་རང་སངས་རྒྱས་ཉེས་པ་མེད་ཅིང་གནོད་པ་མི་བྱེད་པ་ལ་ཁྱི་སྦད་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ཚེ་རབས་ལྔ་བརྒྱར་ཁྱིས་ཟོས་
ནས་དུས་ལས་འདས་ཏེ།  ད་ལྟར་གྱི་བར་དུ་ཡང་ཁྱིས་ཟོས་ཏེ་དུས་ལས་འདས་པར་གྱུར་ཏོ། །དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ཡང་གཅིག་ཏུ་གནག་གཅིག་ཏུ་དཀར་བ་རྣམས་ཀྱི་ཡང་གཅིག་ཏུ་དཀར།  འདྲེན་མ་
<pb id="11.6a"/>
རྣམས་ཀྱི་ཡང་འདྲེན་མ་སྟེ། དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་དང་། འདྲེན་མ་རྣམས་སྤངས་ནས་ལས་གཅིག་ཏུ་དཀར་བ་དག་ཁོ་ན་ལ་བརྩལ་བར་བྱས་ཏེ།  དགེ་སློང་དག་ཁྱེད་ཀྱིས་དེ་ལྟར་བསླབ་པར་བྱའོ། །བཅོམ་ལྡན་འདས་ཀྱིས་དེ་སྐད་
ཅེས་བཀའ་སྩལ་ནས།  དགེ་སློང་དེ་དག་བཅོམ་ལྡན་འདས་ཀྱིས་གསུངས་པ་ལ་ཡི་རངས་ཏེ་མངོན་པར་བསྟོད་དོ། །རྒྱལ་པོ་ཤར་བའི་བུ་དུས་ལས་འདས་ནས་རྒྱལ་པོ་གཏུམ་པོ་རབ་སྣང་འགྲན་ཟླ་མེད་པར་རྒྱལ་པོ་བྱེད་པར་གྱུར་ཏོ། །དེ་དུས་གཞན་ཞིག་ན་ཁང་
བཟངས་ཀྱི་སྟེང་དུ་བྱུང་ནས་བློན་པོའི་ཚོགས་ཀྱིས་བསྐོར་ཏེ་གཏམ་བཟང་པོ་མ་ཡིན་པ་དག་ཟེར་ཞིང་འཁོད་དེ།  ཤེས་ལྡན་དག་གྲོང་དང་གྲོང་ཁྱེར་དང་གནས་གང་ན་སྨད་འཚོང་མ་བཟང་མོ་ཡོད།  བློན་པོ་རྣམས་ཀྱིས་སྨྲས་པ།  ལྷ་རྡོ་འཇོག་ན་སྨད་འཚོང་མ་བཟང་
མོ་ཞེས་བགྱི་བ་གཟུགས་དང་ན་ཚོད་དང་ལྡན་པ་སྒྱུ་རྩལ་དྲུག་བཅུ་རྩ་བཞི་ལ་མཁས་པ་ཞིག་མཆིས་ཏེ།  མཐོང་མ་ཐག་ཏུ་ཆགས་པར་མི་འགྱུར་བའི་མི་གང་ལགས་པ་དེ་ནི་སའི་སྟེང་ན་འགའ་ཡང་མ་མཆིས་སོ། །རྒྱལ་པོ་གཏུམ་པོ་རབ་སྣང་གིས་དེའི་
གཟུགས་དང་ན་ཚོད་དང་ལྡན་པ་ཐོས་ནས་ཐོས་མ་ཐག་ཏུ་ཆགས་པར་གྱུར་ཏེ་སྨྲས་པ།  གསོས་པ་ཅི་བྱས་ཀྱང་མི་ཕན་དེ་ལྟ་བུའི་བུད་མེད་ལ་དགའ་མགུར་སྤྱད་དགོས་པས་རྡོ་འཇོག་ཏུ་སོང་སྟེ་དེ་དང་ལྷན་ཅིག་དགའ་མགུར་སྤྱད་པར་བྱའོ། །དེས་སྨྲས་
པ་ལྷ་རྒྱལ་པོ་པད་མའི་སྙིང་པོ་ཅན་ནི་ཡུན་རིང་པོ་ནས་ཁྱོད་ཀྱི་གཤེད་མར་གྱུར་པ། ཕྱིར་རྒོལ་བར་གྱུར་པ།  མི་མཛའ་བར་གྱུར་པ་ལགས་ལ།  དེ་ནི་རྟག་ཏུ་རྡོ་འཇོག་ན་མཆིས་ལགས་པས་ཅི་སྟེ་ལྷ་རྡོ་འཇོག་ཏུ་གཤེགས་ན་གདོན་མི་འཚལ་བར་དེས་ལྷ་བརླག་
པར་བགྱིད་ལགས་སོ། །དེས་སྨྲས་པ།  མི་རྣམས་ཀྱི་ནང་ན་མི་གཟུ་ལུམས་ཅན་དག་ལྟ་ཡོད་མོད་ཀྱི།  འོན་ཀྱང་ཁྱོད་ནི་འདི་ལ་འདུག་ཤིག །ང་ནི་འགྲོའོ། །དེས་སྨྲས་པ།  ཅི་སྟེ་ལྷ་དེ་ལྟ་བུར་དགྱེས་ན་ལྷ་ཉིད་མཁྱེན་མོད་ཀྱི།  འོན་ཀྱང་བག་མཛད་པའི་རིགས་སོ། །
རྒྱལ་པོ་རབ་སྣང་བུད་མེད་ལ་བརྐམ་ཆགས་ཅན་ཡིན་པས་དེས་དེའི་ཚིག་མ་མཉན་ནས་གླང་པོ་ཆེའི་གཙོ་བོ་འདམ་བུའི་རི་ལ་ཞོན་ཏེ་རྡོ་འཇོག་ཏུ་སོང་ངོ་། །དེ་རིམ་གྱིས་སོང་ནས་གཏུན་ཤིང་རི་ལ་ཕྱིན་པ་དང་། དེས་དེར་གླང་པོ་ཆེའི་གཙོ་བོ་འདམ་བུའི་རི་བཞག་ནས་རྡོ་འཇོག་
<pb id="11.6b"/>
ཏུ་སོང་ངོ་། །དེ་ནས་མུ་ཏིག་གི་དོ་ཤལ་སྲང་བརྒྱ་སྟོང་རི་བ་མགུལ་ནས་བཀྲོལ་ཏེ་བཟང་མོ་གཟུགས་ཀྱིས་འཚོ་བའི་གན་དུ་སོང་ནས་དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད།  དགའ་མགུར་སྤྱོད་པར་བྱེད་དོ། །འཕགས་རྒྱལ་ན་གནས་པའི་བྲམ་ཟེ་དང་ཁྱིམ་བདག་
དག་ཤེས་ལྡན་དག་རྒྱལ་པོ་མི་སྣང་ན་གར་བཞུད་ཅེས་དཔྱོད་པ་ལ་ཞུགས་པ་དང་།  དེ་ན་ཁ་ཅིག་གིས་སྨྲས་པ།  དེ་ཅི་མི་ཕལ་པ་ཡིན་ནམ།  དེས་ན་མི་མངོན་མངོན་པར་འགྱུར་དུ་ཟད་ཀྱི།  དེ་གར་ཡང་ནི་མ་བཞུད་དོ། །གཞན་དག་གིས་སྨྲས་པ།  དེ་ནི་བཙུན་མོའི་འཁོར་རྒྱ་ཆེ་
བ་ཡིན་པས་ཅིའི་ཕྱིར་ཕྱི་རོལ་ཏུ་འབྱུང་སྟེ།  བཙུན་མོའི་འཁོར་ཉིད་ན་དགའ་བ་དང་རྩེད་མོ་སོ་སོར་ཉམས་སུ་མྱོང་བར་བྱེད་དོ། །ཁ་ཅིག་གིས་སྨྲས་པ། འདི་ལ་ཐེ་ཚོམ་བྱར་ཅི་ཡོད།  ཚུར་ཤེག་གསོས་པ་ལ་འདྲིར་འདོང་ངོ་། །ཁ་ཅིག་གིས་ལེགས་ཀྱིས་དེ་ལྟར་བྱའོ་ཞེས་
སྨྲས་ནས་དེ་དག་ཐམས་ཅད་འདུས་ཏེ་གསོས་པའི་དྲུང་དུ་དོང་ནས་སྨྲས་པ།  གསོས་པ་ལྷ་མི་སྣང་ན་ག་ཤེད་དུ་མ་བཞུད་གྲང་།  དེས་སྨྲས་པ།  ཤེས་ལྡན་དག་ཅི་རིངས་མཐོང་བར་འགྱུར་རོ། །དེ་དག་གིས་སྨྲས་པ།  གསོས་པ་ཇི་སྲིད་ན་མཐོང་བར་འགྱུར།  དེས་སྨྲས་པ།  ལོ་
བཅུ་གཉིས་ལོན་ནས་སོ། །དེ་དག་ཁྲོས་ནས་སྨྲས་པ།  གསོས་པ་གང་གི་ཕྱིར་དེ་སྐད་སྨྲ་བ་ལས་ན་གདོན་མི་ཟ་བར་ཁྱོད་ཀྱིས་ལྷ་བསད་ནས་བདག་ཉིད་རྒྱལ་སྲིད་བྱེད་པར་འདོད་དོ། །དེའི་ཕྱིར་རེ་ཤིག་གལ་ཏེ་ཞག་བདུན་ན་ལྷ་ལྟར་ཡོད་ན་དེ་ལྟ་ན་ལེགས་ཇི་སྟེ་མེད་ན་ནི་ངེད་
ཀྱིས་གཞན་ཞིག་རྒྱལ་པོར་དབང་བསྐུར་བར་བྱའོ་ཞེས་བྱས་པ་དང་།  དེ་ཅང་མི་ཟེར་བར་ལག་པ་འགྲམ་པ་ལ་གཏད་དེ་སེམས་ཁོངས་སུ་ཆུད་ཅིང་འདུག་པ་བ་ལང་སྐྱོང་གི་མ་ཞི་བས་ཐོས་ནས་བོས་ཏེ་དྲིས་པ།  གསོས་པ་ཁྱོད་ཅིའི་ཕྱིར་ལག་པ་འགྲམ་པ་ལ་གཏད་དེ་
སེམས་ཁོངས་སུ་ཆུད་ཅིང་འདུག །དེས་སྨྲས་པ།  ལྷ་མོ་བྲམ་ཟེ་དག་འདི་སྐད་ཅེས་མཆི་ན་ཇི་ལྟར་སེམས་ཁོངས་སུ་ཆུད་ཅིང་མི་མཆིས།  དེས་སྨྲས་པ།  གསོས་པ་གལ་ཏེ་དེ་ལྟ་ན་སོང་ལ་ནས་ཀྱི་ཆས་མར་དང་སྦྲང་རྩིས་བསྐུས་པ་གསེར་སྣོད་ཀྱི་ནང་དུ་ལུགས་
ཏེ།  རྟ་མང་ལག་ལ་རྒྱུས་པ་གང་ཡིན་པ་དེའི་མདུན་དུ་ཞོག་ལ་འདི་སྐད་ཅེས་གང་ཞིག་ངེད་ཉིད་རྡོ་འཇོག་ཏུ་འགྲོ་བར་སྤྲོ་བ་དེ་ནས་ཀྱི་ཆས་མར་དང་སྦྲང་རྩིས་བསྐུས་པ་འདི་དག་ཟོ་ཤིག་ཅེས་སྨྲོས་ལ་དེ་ལྟར་བྱ་སྟེ་རྟ་བཟང་པོ་གང་གིས་ཟོས་པ་ངེད་ལ་སྦྲོན་
<pb id="11.7a"/>
ཅིག །གསོས་པས་ཇི་ལྟར་བསྒོ་བ་བཞིན་དུ་བྱས་ན་འགའ་ཡང་ཟ་བར་སྤྲོ་བ་མེད་དོ། །ཕྱོགས་གཞན་ཞིག་ན་རྟ་རིད་རྐེ་བ་ལུས་རྨྱ་བར་གྱུར་པ།  ངན་མ་ཟ་བ།  དབུགས་རྒོད་པ།  རྣ་བ་ཆག་པ་ཞིག་འདུག་པ་དེའི་དྲུང་དུ་དེ་སོང་སྟེ་མདུན་དུ་འདུག་ནས།  གང་
ཞིག་ངེད་ཉིད་རྡོ་འཇོག་ཏུ་འགྲོ་བར་སྤྲོ་བ་དེ་ནས་ཀྱི་ཆས་མར་དང་སྦྲང་རྩིས་བསྐུས་པ་འདི་དག་ཟོ་ཤིག་ཅེས་སྨྲས་པ་དང་།  དེས་དེ་དག་ཟོས་སོ། །གསོས་པ་སོང་ནས།  བ་ལང་སྐྱོང་གི་མ་ཞི་བ་ལ་ཇི་ལྟར་གྱུར་པ་སྨྲས་པ་དང་།  དེས་སྨྲས་པ།  གསོས་པ་སོང་
ལ་སྟོད་ཅིག །གལ་ཏེ་སྟོད་པའི་ཚེ་མི་སྲུན་བྱེད་ན་ཁྱོད་ཀྱིས་མ་འཇིགས་པར་སྤུངས་སྐྱེད་ཅིག །སེམས་སྟོབས་དང་ལྡན་པ་ལ་ནི་སུས་ཀྱང་མི་རྫིའོ། །དེ་སོང་ནས་དེ་བསྟད་པར་བརྩམས་པ་དང་།  དེ་སྟོད་པའི་ཚེ་རབ་ཏུ་འཇིགས་པ་ཆེན་པོའི་གཟུགས་སུ་
བདག་ཉིད་སྤྲུལ་ནས།  ཀྭའི་མི་ཁྱོད་ཀྱིས་སྔོན་ཆད་འདི་ལྟ་བུའི་རྟ་མཐོང་བ་འགའ་ཡོད་དམ་ཞེས་སྨྲས་སོ། །དེས་རལ་གྲི་ཤུབས་ནས་ཕྱུང་སྟེ་བསྡིགས་ནས་ཀྭའི་རྟའི་སྲིན་པོ་ཁྱོད་ཀྱིས་སྔོན་ཆད་རྟ་ཞོན་པ་སུ་ལ་ཡང་ལྕག་འདི་ལྟ་བུ་མཐོང་བ་ཡོད་
དམ་ཞེས་སྨྲས་པ་དང་།  དེས་སྨྲས་པ། ཀྱེ་མི་སྔོན་མ་མཐོང་ངོ་། །དེས་ཀྱེ་རྟའི་སྲིན་པོ་གལ་ཏེ་རེ་ཤིག་མི་སྲུན་མི་བྱེད་ན་དེ་ལྟ་ན་ལེགས།  ཅི་སྟེ་བྱེད་ན་མགོ་དྲུངས་ནས་བཅད་དེ་ས་ལ་དོར་བར་བྱའོ། །དེས་སྨྲས་པ། ཀྱེ་མི་ཅི་སྟེ་དེ་ལྟ་ན་གལ་ཏེ་བདག་
ཕྱིར་འདིར་ཁྲིད་དེ་མི་འོང་བར་དམ་འཆའ་ན་འགྲོའོ། །དེས་སྨྲས་པ།  ལེགས་ཀྱིས་དེ་བཞིན་དུས་བྱས་འདོང་ངོ་ཞེས་སྨྲས་ནས།  དེས་དེ་ལ་ཞོན་ཏེ་སོང་ནས་རིམ་གྱིས་རྡོ་འཇོག་ཏུ་ཕྱིན་ཏོ། །རྒྱལ་པོ་གཏུམ་པོ་རབ་སྣང་གིས་མཐོང་ནས་སྨྲས་པ།  གསོས་པ་
འོངས་སམ།  དེས་སྨྲས་པ།  ལྷ་མཆིས་སོ། །དགོས་པ་ཅི་ཞིག་གི་ཕྱིར་ཞེས་བྱས་པ་དང་།  དེས་ཇི་ལྟར་གྱུར་པ་རྣམས་བརྗོད་དོ། །རྒྱལ་པོས་སྨྲས་པ། གསོས་པ་རེ་ཤིག་ཞག་བདུན་གྱི་བར་དུ་རྩེས་ལ་ཞག་བདུན་འདས་པ་དང་དུས་ཤེས་པར་བྱའོ། །
ཞེས་བྱས་ནས་ཞག་བདུན་གྱི་བར་དུ་གཟུགས་ཀྱིས་འཚོ་བ་བཟང་མོ་དང་ལྷན་ཅིག་དགའ་མགུར་སྤྱད་དེ་ཞག་བདུན་འདས་ནས་སོང་ངོ་། །གཏུན་ཤིང་རིར་ཕྱིན་ནས་བདག་ཉིད་ཀྱིས་གླང་པོ་ཆེའི་གཙོ་བོ་འདམ་བུའི་རི་བསྟད་པར་བརྩམས་པ་དང་། 
<pb id="11.7b"/>
དེས་བསྟད་པ་ན་སྐད་ཕྱུང་བ།  དེ་དང་མི་རིང་བ་ཞིག་ན་བྲམ་ཟེ་ལྟས་མཁན་ལོང་བ་ཞིག་གནས་པ་དེས་ཐོས་ནས།  དེས་སྨྲས་པ།  གླང་པོ་ཆེའི་གཙོ་བོ་འདིའི་སྐད་དང་སྦྱར་ན།  འདི་ནི་འདི་ནས་དཔག་ཚད་བརྒྱར་སོང་ནས་ལྷོ་ཕྱོགས་ཀྱི་རྒྱ་མཚོ་ཆེན་པོ་
ལས་ཆུ་འཐུང་བར་འགྱུར་རོ། །དེ་ནས་རྒྱལ་པོ་རབ་སྣང་དང་གསོས་པ་གླང་པོ་ཆེའི་གཙོ་བོ་འདམ་བུའི་རི་ལ་ཞོན་ཏེ་སོང་ངོ་། །རེ་ཤིག་ཅིག་ན་ཕྱོགས་ཤིག་ན་རྫ་མཁན་ཞིག་འདུག་པ་དེའི་སྣོད་སོ་མ་བཏང་བ་དག་ཅིག་འདམ་བུའི་རིའི་རྐང་པས་བརྫིས་ནས་རྫ་
མཁན་གྱིས་མྱ་ངན་བྱ་བར་བརྩམས་པ་དང་།  གསོས་པས་སྨྲས་པ།  གང་དག་སས་འཚོ་བ་དེ་དག་ནི་འདི་ལྟར་འགྱུར་རོ། །རྒྱལ་པོ་རྣམས་ནི་ཁྭ་བཞིན་ཁུ་འཕྲིག་ཟ་བ་ཡིན་པས་རྒྱལ་པོ་རབ་སྣང་གིས་བསམས་པ།  གསོས་པ་འདི་བདག་ལ་ཟུར་ཟ་སྟེ། 
དེ་ཅི་བདག་གཅིག་པུ་སས་འཚོ་བ་ཡིན་ནམ་མཇལ་ཏོ་སྙམ་དུ་བསམས་ནས་ཅང་མི་ཟེར་བར་སོང་ངོ་། །ཡང་ཕྱོགས་ཤིག་ན་ཐིང་རིལ་གྱིས་ལམ་ཀར་ཚང་བཅས་པ་དེའི་སྒོ་ང་དག་འདམ་བུའི་རིའི་རྐང་པས་བཅོམ་ནས་དེས་ཀྱང་མྱ་ངན་བྱ་བར་བརྩམས་
པ་དང་།  གསོས་པས་སྨྲས་པ།  གང་དག་སྤྱོད་ཡུལ་མ་ཡིན་པར་སྤྱོད་པ་དེ་དག་ནི་འདི་ལྟར་འགྱུར་རོ། །རྒྱལ་པོ་རབ་སྣང་དེ་བཞིན་དུ་རྟོགས་པ་སྐྱེས་ནས་བསམས་པ།  ཡང་འདི་བདག་ལ་ཟུར་ཟ་སྟེ།  ཅི་སྨད་འཚོང་མ་བདག་གི་སྤྱོད་ཡུལ་མ་ཡིན་ནམ་མཇལ་
ཏོ་སྙམ་དུ་བསམས་ནས་ཅང་མི་ཟེར་བར་སོང་ངོ་། །ཡང་འདམ་བུའི་རི་ཤིང་དྲུང་ན་མར་སོང་བ་དང་།  ཤིང་དེའི་ཡལ་ག་ལ་སྦྲུལ་ཞིག་གནས་པ་དེས་བསྙབས་ནས་རྒྱལ་པོ་རབ་སྣང་བཟའ་བར་བརྩམས་སོ། །རེ་ཤིག་ན་གསོས་པས་མཐོང་ནས་དེས་དེ་རལ་
གྲི་ཤུབས་ནས་ཕྱུང་སྟེ་དུམ་བུ་དུམ་བུར་གཏུབས་ནས་ས་ལ་བོར་བ་དང་གཡོ་ཞིང་འགུལ་བ་གསོས་པས་བལྟས་ཏེ་སྨྲས་པ།  གང་དག་དོན་དུ་གཉེར་བར་བྱ་བ་མ་ཡིན་པ་དོན་དུ་གཉེར་བ་དེ་དག་ནི་འདི་ལྟར་འགྱུར་རོ། །རྒྱལ་པོ་རབ་སྣང་དེ་ཁོ་ན་བཞིན་དུ་
རྟོག་པ་སྐྱེས་ནས་བསམས་པ།  འདི་བདག་ལ་ལན་གསུམ་གྱི་བར་དུ་ཟུར་ཟ་སྟེ།  ཅི་སྨད་འཚོང་མ་བདག་གིས་དོན་དུ་གཉེར་བར་བྱ་བ་མ་ཡིན་ནམ་མཇལ་ཏོ་སྙམ་དུ་བསམས་ནས་ཅང་མི་ཟེར་བར་སོང་ངོ་། །དུས་གཞན་ཞིག་ན་འདམ་བུའི་རི་བང་
<pb id="11.8a"/>
ཐེག་སྟེ་སོང་ནས།  རྒྱལ་པོས་དེ་བཟུང་བ་དང་མ་ཐུབ་ནས་གསོས་པས་སྨྲས་པ།  ལྷ་བྲམ་ཟེ་ལྟས་མཁན་གྱིས་འདི་དཔག་ཚད་བརྒྱར་སོང་ནས་ལྷོ་ཕྱོགས་ཀྱི་རྒྱ་མཚོ་ཆེན་པོ་ལས་ཆུ་འཐུང་བར་འགྱུར་རོ་ཞེས་ལུང་བསྟན་གྱི་དེའི་སླད་དུ་མྱུར་དུ་
ཤིང་གི་ཡལ་ག་ལ་འཇུས་ཏེ་གླང་པོ་ཆེ་ཐོང་ཤིག་ཅེས་བྱས་པ་དང་།  དེས་མྱུར་བ་མྱུར་བར་ཤིང་གི་ཡལ་ག་ལ་འཇུས་སོ། །གསོས་པས་ཀྱང་ཤིང་གི་ཡལ་ག་ལ་འཇུས་པ་དང་འདམ་བུའི་རི་འདས་ཏེ་སོང་ངོ་། །རྒྱལ་པོས་གསོས་པ་ལ་སྨྲས་པ། 
གསོས་པ་སོང་ལ་མ་ཚོར་བར་ཞི་བ་ལ་ལྷ་ནི་བྱོན་ནས་བསྐྱེད་མོས་ཚལ་ན་བཞུགས་སོ་ཞེས་གྱིས་ཤིག །དེ་སོང་ནས་དེ་ལ་བརྗོད་པ་དང་།  དེ་དགའ་བ་སྐྱེས་ནས་ཅང་མི་ཟེར་བར་འདུག་གོ། །རྒྱལ་པོས་ཀྱང་སྟོར་ཁུང་ནས་འཛུལ་བར་བརྩམས་པ་
ལས།  རེ་ཤིག་ན་བུ་མོ་གཉིས་ཤིག་བཤང་སར་བྱུང་བ་དང་།  དེ་ན་གཅིག་གིས་སྨྲས་པ།  གྲོགས་མོ་ལྷ་འོངས་སོ་ཞེས་གྲག་གོ། །གཅིག་ཤོས་ཀྱིས་དེ་སྟོར་ཁུང་ནས་འཛུལ་ལོ་ཞེས་སྨྲས་པ་དང་།  རྒྱལ་པོས་ཐོས་ནས་དེས་བསམས་པ། གསོས་པ་
ལ་བདག་གིས་ཁྱོད་ཀྱིས་མ་ཚོར་བར་ཞི་བ་ལ་སྨྲོས་ཤིག་ཅེས་བསྒོ་ན་དེས་ཁྱིམ་ན་འདུག་པ་རིལ་ལ་སྨྲས་སོ་སྙམ་དུ་བསམས་ཏེ་དེ་ཁྲོས་ནས་དེས་གསོས་པ་ལ་ཇི་ལྟར་གྱུར་པ་དྲན་པར་བྱས་ནས་གླན་ཀ་བཙལ་བ།  གསོས་པ་ཁྱོད་ཀོ་ང་ལ་གནོད་པ་
བྱེད་པར་ཞུགས་པ་ལྟ་ང་གཅིག་པུ་སས་འཚོ་བ་ཡིན་ནམ།  ཅི་ན་གང་གི་ཕྱིར་ཁྱོད་ང་ལ་ཕྱོགས་ཆེ་གེ་མོ་ཞིག་ཏུ་གང་དག་སས་འཚོ་བ་དེ་དག་ནི་འདི་ལྟར་འགྱུར་རོ་ཞེས་ཟུར་ཟ།  སྨད་འཚོང་མ་ངའི་སྤྱོད་ཡུལ་མ་ཡིན་ནམ་ཅི་ན་ཡང་ཕྱོགས་ཤིག་ཏུ་གང་དག་
སྤྱོད་ཡུལ་མ་ཡིན་པར་སྤྱོད་པ་དེ་དག་ནི་འདི་ལྟར་འགྱུར་རོ་ཞེས་ཟུར་ཟ།  སྨད་འཚོང་མ་ངས་དོན་དུ་གཉེར་བར་བྱ་བ་མ་ཡིན་ནམ་ཅི་ན་ཡང་ཕྱོགས་ཤིག་ཏུ་ཡང་གང་དག་དོན་དུ་གཉེར་བར་བྱ་བ་མ་ཡིན་པ་དོན་དུ་གཉེར་བ་དེ་དག་འདི་ལྟར་འགྱུར་རོ་ཞེས་ཟུར་ཟ། 
ད་གཟོད་ཀྱང་ང་སྐྱེད་མོས་ཚལ་ན་འདུག་པས་ཁྱོད་སོང་ལ་མ་ཚོར་བར་ཞི་བ་ལ་ལྷ་བྱོན་ཏེ་སྐྱེད་མོས་ཚལ་ན་བཞུགས་སོ་ཞེས་གྱིས་ཤིག་ཅེས་བསྒོ་བསྒོ་ན།  ཁྱོད་ཀྱིས་ཁྱིམ་ན་འདུག་པ་རིལ་ལ་སྨྲས་པས་ཁྱོད་ནི་ང་ལ་གནོད་པ་བྱེད་པར་ཞུགས་སོ། །དེ་དོགས་ཤིང་
<pb id="11.8b"/>
མི་དགའ་ནས་ཡིད་ཆེས་པར་བྱ་བའི་ཕྱིར་སྨྲས་པ།  ལྷ་སྡིག་པས་ནི་བརླག་སྟེ་བདག་གིས་ལྷ་ལ་ཟུར་བགྱིས་པ་མ་མཆིས་སོ། །བདག་གིས་ལྷ་ལ་ཇི་ལྟར་ཟུར་བགྱིས།  ལྷ་འདི་སྐད་དུ་གནས་ཆེ་གེ་མོ་ཞིག་ཏུ་ཁྱོད་ཀྱིས་ང་ལ་གང་དག་སས་འཚོ་བ་དེ་དག་ནི་འདི་
ལྟར་འགྱུར་རོ་ཞེས་ཟུར་བྱས་སོ་ཞེས་གསུང་བ་གང་ལགས་པ་ནི་ཕྱོགས་དེར་རྫ་མཁན་གྱི་སྣོད་སོ་མ་བཏང་བ་དག་ཅིག་འདམ་བུའི་རིའི་རྐང་པས་བརྫིས་ནས་རྫ་མཁན་དེས་མྱ་ངན་བགྱི་བར་བརྩམས་པ་དང་།  བདག་གིས་དེ་ལས་བསམས་ནས།  འདི་སྐད་
དུ་གང་དག་སས་འཚོ་བ་དེ་དག་ནི་འདི་ལྟར་འགྱུར་རོ་ཞེས་བགྱིས་པར་བས་སོ། །ཕྱོགས་ཆེ་གེ་མོ་ཞིག་ཏུ་ཁྱོད་ཀྱིས་ང་ལ་གང་དག་སྤྱོད་ཡུལ་མ་ཡིན་པར་སྤྱོད་པ་དེ་དག་ནི་འདི་ལྟར་འགྱུར་རོ་ཞེས་ཟུར་བྱས་སོ་ཞེས་གསུང་བ་གང་ལགས་པ་ནི་ཕྱོགས་དེར་སྲོག་
ཆགས་ཐིང་རིལ་གྱི་སྒོ་ང་དག་ཅིག་འདམ་བུའི་རིའི་རྐང་པས་བཅོམ་ནས་དེ་ཡང་མྱ་ངན་བྱེད་པར་བརྩམས་པ་དང་།  བདག་གིས་དེ་ལས་བསམས་ནས་འདི་སྐད་དུ་གང་དག་སྤྱོད་ཡུལ་མ་ཡིན་པར་སྤྱོད་པ་དེ་དག་ནི་འདི་ལྟར་འགྱུར་རོ་ཞེས་བགྱིས་པར་བས་སོ། །
ཕྱོགས་ཆེ་གེ་མོ་ཞིག་ཏུ་ཁྱོད་ཀྱིས་ང་ལ་གང་དག་དོན་དུ་གཉེར་བ་མ་ཡིན་པ་དོན་དུ་གཉེར་བ་དེ་དག་ནི་འདི་ལྟར་འགྱུར་རོ་ཞེས་ཟུར་བྱས་སོ་ཞེས་གསུང་བ་གང་ལགས་པ་ནི་ཕྱོགས་དེར་ཤིང་གི་ཡལ་ག་ལ་སྦྲུལ་ཞིག་གནས་པ་དེས་བསྙབས་ནས་ལྷ་བཟའ་
བར་བརྩམས་པ་དང་།  བདག་གིས་རལ་གྲི་ཤུབས་ནས་ཕྱུང་སྟེ་དུམ་བུ་དུམ་བུར་བཅད་ནས་དེ་ས་ལ་ལྷུང་བ་དང་།  བདག་གིས་དེ་ལས་བསམས་ནས། འདི་སྐད་དུ་གང་དག་དོན་དུ་གཉེར་བར་བྱ་བ་མ་ཡིན་པ་དོན་དུ་གཉེར་བ་དེ་དག་ནི་འདི་ལྟར་འགྱུར་རོ་ཞེས་
བགྱིས་པར་བས་སོ། །ངས་ཁྱོད་ལ་མ་ཚོར་བར་ཞི་བ་ལ་ལྷ་སྐྱེད་མོས་ཚལ་ན་བཞུགས་སོ་ཞེས་གྱིས་ཤིག་ཅེས་བྱས་ན་ཁྱོད་ཀྱིས་ཁྱིམ་ན་གནས་པ་རིལ་ལ་སྨྲས་སོ་ཞེས་གསུང་བ་གང་ལགས་པ་དེ་ཡང་བདག་གིས་མ་ཚོར་བ་ཁོ་ནར་ཞི་བ་ལ་
བགྱིས་ན་བདག་ཇི་ལྟར་ལྷ་ལ་གནོད་པ་བགྱིད་པར་ཞུགས་པ་ལགས།  རྒྱལ་པོས་སྨྲས་པ།  གསོས་པ་ཁྱོད་ཀྱིས་ང་ལ་ལན་ཐམས་ཅད་ལེགས་པར་གླན་ན།  ད་གཟོད་ང་སྟོར་ཁུང་ནས་འཛུལ་བ་ན་ང་བདག་ཉིད་ཀྱིས་བུད་མེད་གཉིས་ཤིག་
<pb id="11.9a"/>
ལས་གཅིག་གིས་གྲོགས་མོ་ལྷ་བྱོན་ཏོ་ཞེས་གྲག་གོ་ཞེས་བྱས་པ་དང་།  གཅིག་ཤོས་ན་རེ་དེ་སྟོར་ཁུང་ནས་འཛུལ་ལོ་ཞེས་ཟེར་བ་ཐོས་ན་དེ་སུས་བྱས་ཞིག་གུ་ལྷ་དེ་དག་ནི་ཕྲ་མེན་མ་ལགས་ན་ལགས་ཀྱང་འཚལ་མོད།  དེར་ཡང་བདག་གིས་ལྷ་
ལ་གནོད་པ་མ་བགྱིས་སོ། །རྒྱལ་པོས་སྨྲས་པ།  གསོས་པ་ཁྱོད་ཀྱིས་ཇི་སྐད་སྨྲས་པ་དེ་དེ་ལྟ་ཡིན་མོད་ཀྱི་ངས་ཁྱོད་བགམས་པར་ཟད་ཀྱིས་མི་དགའ་བར་མ་བྱེད་ཅིག །འོན་ཀྱང་ང་རྡོ་འཇོག་ཏུ་སོང་བའི་ཚེ་བྲམ་ཟེ་གང་དག་གིས་གཞན་ཞིག་རྒྱལ་པོར་དབང་
བསྐུར་བར་བརྩམས་པ་དེ་དག་ཐག་གཞུག་པའི་དུས་འདི་ཡིན་པས་དེ་རྣམས་གསད་པར་བྱའོ། །དེས་སྨྲས་པ།  ལྷ་བྲམ་ཟེ་རྣམས་རེ་ཤིག་གཞག་ཏུ་གསོལ།  ཕྲ་མེན་མ་དེ་རྣམས་ཇེ་དགུམ་པར་བགྱིའོ། །རྒྱལ་པོས་སྨྲས་པ།  གསོས་པ་དེ་རྣམས་ཇི་
ལྟར་གསད་པར་ནུས།  ལྷ་བདག་གིས་དེ་རྣམས་ཁུམས་པའི་ཐབས་ཤིག་བགྱིའོ། །གསོས་པ་ལེགས་ཀྱིས་དེ་བཞིན་དུ་གྱིས་ཤིག་ཅེས་བྱས་པ་དང་།  གསོས་པས་མདུན་ན་འདོན་གྱི་ཁྱེའུ་རིག་སྔགས་སྨྲ་བ་མཁས་པ་ཞིག་ཡོད་པ་དེའི་དྲུང་དུ་སོང་
ནས་བུ་ཕྲ་མེན་མ་འདི་དག་སྐྱེ་བོ་མང་པོ་གསོད་པར་བྱེད་ན།  དེ་དག་གཟུང་བར་བྱ་བའི་ཐབས་དེ་འགའ་ཡོད་དམ་ཞེས་སྨྲས་པ་དང་།  དེས་སྨྲས་པ།  ཡབ་ཅི་བགྱིར་མཆིས་བདག་གིས་གཟུང་བར་བས་སོ། །བུ་ལེགས་སོ་ཞེས་བྱས་པ་དང་།  དེས་མིའི་
ལག་པ་ལས་ཨུཏྤལ་འདྲ་བར་བསྒྱུར་ནས་མིའི་ལག་ཏུ་བསྐུར་ཏེ་སྨྲས་པ། ཀྱེ་མི་ཁྱོད་སོང་ལ་སྲང་དུ་ཕྱིན་ནས་འདུག་ལ།  སུ་རིན་གྱིས་ཉོ་བ་དེ་ལ་མ་སྦྱིན་པར་གང་ཞིག་མཐོང་ན་རྒོད་པ་དེའི་མིང་དྲིས་ཏེ་གླེགས་བུ་ལ་བྲིས་ཤིག །དེས་དེ་ཐོགས་ཏེ་འདུག་
ནས་གང་ཞིག་རིན་གྱིས་ཉོ་བ་དེ་ལ་མི་སྟེར།  གང་ཞིག་མཐོང་ནས་དགོད་པ་དེའི་མིང་ནི་དྲིས་ནས་གླེགས་བུ་ལ་འབྲི་བར་བྱེད་དེ། དེས་དེ་ལྟར་འཕགས་རྒྱལ་གྱི་ཕྲ་མེན་མ་ལྔ་བརྒྱའི་མིང་དྲིས་ནས་བྲིས་སོ། །དེ་ནས་གསོས་པ་ལ་བསྟན་ནས་གསོས་
པས་ཀྱང་རྒྱལ་པོ་ལ་བསྟན་པ་དང་།  རྒྱལ་པོས་སྨྲས་པ།  གསོས་པ་ཕྲ་མེན་མ་མང་པོ་འདི་དག་ཅི་ལྟར་ཁ་བཏག །དེས་སྨྲས་པ།  ལྷ་དེ་རྣམས་ཇི་ལྟར་དགུམ་པའི་ཐབས་བདག་ལ་འཚལ་གྱིས་ལྷ་ཐུགས་ཁྲལ་བསྐྱུང་དུ་གསོལ།  དེས་
<pb id="11.9b"/>
སྨྲས་པ།  གསོས་པ་ལེགས་ཏེ་ཁྱོད་ཉིད་ཤེས་སོ། །དེས་འཕགས་རྒྱལ་གྱི་ཕྱོགས་ཤིག་ཏུ་འཁོར་གྱི་ཁྱམས་ཤིག་བྱས་ནས།  དེས་ལྷ་ནི་མའི་དམ་ཚིག་ལ་འཇུག་གིས་འཕགས་རྒྱལ་ན་སྲིན་མོ་ཇི་སྙེད་གནས་པ་ཐམས་ཅད་འཁོར་གྱི་ཁྱམས་སུ་འདུ་བར་
གྱིས་ཤིག་ཅེས་དྲིལ་བསྒྲགས་པ་དང་།  དེ་དག་གིས་བསམས་པ།  ལྷ་འཁོར་གྱི་ཁྱམས་སུ་མའི་དམ་ཚིག་ལ་འཇུག་པ་དེར་བདག་ཅག་ལ་རྫས་བཟང་པོ་མང་དུ་སྟེར་གྱིས་འགྲོ་བར་བྱའོ་སྙམ་ནས་གང་དག་མི་མངོན་པར་འདུག་འདུག་པ་དེ་དག་ཀྱང་རྙེད་པ་ལ་ཆགས་
པས་བདག་ཉིད་ཉེ་བར་བསྟན་ཏེ་སྲིན་མོ་ལྔ་བརྒྱ་ལྷག་ཙམ་འཁོར་གྱི་ཁྱམས་སུ་ལྷགས་སོ། །དེ་ནས་མདུན་ན་འདོན་གྱི་བུ་དེས་དེ་དག་ཐམས་ཅད་རིག་སྔགས་ཀྱི་ཞགས་པས་བཅིངས་པ་དང་།  གསོས་པས་ཀྱང་དེ་རྣམས་ཁ་བཏག་གོ། །རྒྱལ་པོས་
འཕགས་རྒྱལ་ན་གནས་པའི་བྲམ་ཟེ་རྣམས་བོས་ནས་ཤེས་ལྡན་དག་གིས་ཕྲ་མེན་མ་འདི་སྙེད་ཅིག་བསད་པས་བསོད་ནམས་མ་ཡིན་པ་མང་པོ་བསྐྱེད་ཀྱིས།  ཁྱོད་ཀྱིས་བདག་འཁོར་བའི་དགོན་པ་དེ་ལས་དབྱུང་བའི་ཕྱིར་ཉིན་ཅིག་བཞིན་འཁོར་གྱི་
ཁྱམས་སུ་འདུ་ཞིང་ཟན་ཟོ་ཤིག་ཅེས་བསྒོ་བ་དང་། དེ་རྣམས་ཀྱིས་ཤིས་པ་བརྗོད་པ་བྱས་ནས་ཁས་བླངས་སོ། །རྒྱལ་པོ་རབ་སྣང་གིས་སྒོ་བ་ལ་བསྒོ་བ།  ཀྱེ་སྐྱེས་བུ་བྲམ་ཟེ་ཇི་སྙེད་ཅིག་འཁོར་གྱི་ཁྱམས་སུ་ཟན་ཟོས་ནས་འགྲོ་བ་དེ་དག་ཐམས་
ཅད་ཁྱོད་ཀྱིས་ལེགས་པར་གྲོངས་ཏེ་ང་ལ་སྙོད་ཅིག །དེས་སྨྲས་པ།  ལྷ་དེ་ལྟར་བགྱི་སྟེ་གསོལ་བར་འཚལ་ལོ། །རྒྱལ་པོས་བློན་པོ་རྣམས་ལ་ཡང་བསྒོ་བ་ཤེས་ལྡན་དག་འཕགས་རྒྱལ་ན་གནས་པའི་བྲམ་ཟེ་ཇི་སྙེད་ཅིག་འཁོར་གྱི་ཁྱམས་
སུ་ཟན་ཟ་བ་ཐམས་ཅད་ལ་ཁ་ཟས་བསོད་པ་ཕལ་ཆེར་བྱིན་ཅིག །བྲམ་ཟེ་རྣམས་ནི་ཕལ་ཆེར་ལྟོ་མདུན་ཅན་ཡིན་པས་རྒྱལ་པོ་དེས་དེ་ལྟར་བྱེད་དུ་བཅུག་གོ་ཞེས་ཐོས་ནས་ཐམས་ཅད་ལྷགས་ནས་ཟན་བཟའ་བར་བརྩམས་སོ། །དེ་རྣམས་
ཟན་ཟོས་ནས་འཁོར་གྱི་ཁྱམས་ནས་ཕྱིར་བྱུང་བ་དང་།  སྒོ་བས་བགྲངས་ན་ལྷག་ཆད་མེད་པར་བྲམ་ཟེ་བརྒྱད་ཁྲི་བྱུང་སྟེ།  དེས་རྒྱལ་པོ་ལ་ལྷ་ལྷག་ཆད་མ་མཆིས་པར་བྲམ་ཟེ་བརྒྱད་ཁྲི་མཆིས་སོ་ཞེས་གསོལ་ཏོ། །རྒྱལ་པོས་གང་གིས་ན་འདི་
<pb id="11.10a"/>
རྣམས་དུས་གཅིག་ཏུ་མགོ་བཅད་པའི་ཐབས་དེ་གང་ཡིན་སྙམ་དུ་བསམས་ནས་དེས་ཞོ་ཤས་འཚོ་བ་རྣམས་ལ་བསྒོ་བ།  བྲམ་ཟེ་ཟན་ཟ་བ་རེ་རེའི་རྒྱབ་ཏུ་གཤེད་མ་མི་རལ་གྲི་ཐོགས་པ་རེ་རེ་ཞོག་ལ།  གང་གི་ཚེ་ངས་ཞོ་འོན་ཅིག་ཅེས་སྨྲས་པ་དེའི་ཚེ་
ཐམས་ཅད་ཀྱི་མགོ་ཆོད་ཅིག །རྒྱལ་པོ་གཏུམ་པོ་རབ་སྣང་གིས་དེ་ལྟར་བྱས་པ་དང་།  འཕགས་རྒྱལ་ན་གནས་པའི་བྲམ་ཟེ་རྣམས་ལས་འཆི་བདག་གི་ཞགས་པས་ཟིན་པ་བརྒྱད་ཁྲི་ཐམ་པ་འཁོར་གྱི་ཁྱམས་སུ་འདུས་པ་དེ་དག་སྦྱོར་བ་དེས་གཅིག་ཅར་
མགོ་བཅད་དོ། །དེ་ན་འཕགས་རྒྱལ་ན་གནས་པའི་བྲམ་ཟེ་ལས་བྲམ་ཟེ་བརྒྱད་ཁྲི་རྒྱལ་པོ་རབ་སྣང་གིས་བསད་དོ། །དེས་དེ་དག་བསད་ནས་ནུབ་མོ་མལ་ཆེན་པོར་ཉལ་བ་ན་རྨི་ལམ་དུ་ས་བླའི་སྒྲ་དྲུག་དང་།  བར་སྣང་གི་སྒྲ་དྲུག་ནི་ཐོས།  རྨི་ལམ་
རྣམ་པ་བརྒྱད་ནི་མཐོང་ངོ་། །ས་བླའི་སྒྲ་དྲུག་གང་ཞེ་ན།  འདི་ལྟ་སྟེ།  དྲུག །མེད། བདག །ངན། སེམས། བདག་ཅག་འདི་རྣམས་ཤེས་བྱ་བ་སྟེ།  འདི་དག་ནི་འདིར་ཚིགས་སུ་བཅད་པ་དྲུག་གི་ཡི་གེ་དང་པོ་ཡིན་ནོ། །དེ་ལ་དྲུག་ཅེས་བྱ་བ་
ལས་ཚིགས་སུ་བཅད་པ་ནི། ལོ་ནི་སྟོང་ཕྲག་དྲུག་བཅུ་དང་། །ལོ་ནི་བརྒྱ་ཕྲག་དྲུག་བཅུ་རུ། །སེམས་ཅན་དམྱལ་བར་འཚེད་རྣམས་ཀྱི། །ནམ་ཞིག་མཐར་ནི་ཕྱིན་པར་འགྱུར། །མེད་ཅེས་བྱ་བ་ལས་ཚིགས་སུ་བཅད་པ་ནི། མཐའ་མེད་
མཐའ་ལྟ་ག་ལ་ཡོད། །ང་དང་ཁྱེད་ཅག་ཉིད་ཀྱིས་ནི། །མཐའ་ཉིད་དམིགས་པར་མི་འགྱུར་བ། །དེ་ལྟར་སྡིག་པའི་ལས་བྱས་སོ། །བདག་ཅེས་བྱ་བ་ལས་ཚིགས་སུ་བཅད་པ་ནི།  བདག་ཅག་གིས་ནི་ལོངས་སྤྱོད་དག །འཐུན་དང་མི་འཐུན་པས་
བསྒྲུབས་པ། །གཞན་དག་བདེ་བས་དགའ་བྱེད་ཀྱི། །བདག་ཅག་སྡུག་བསྔལ་སྐལ་ཅན་གྱུར། །ངན་ཞེས་བྱ་བ་ལས་ཚིགས་སུ་བཅད་པ་ནི།  འདི་ན་བདག་ཅག་འཚོ་བ་ངན། །བདག་ཅག་གང་བདོག་དེ་མ་བཏང་། །ལོངས་སྤྱོད་དག་ནི་ཡོད་
པའི་ཚེ། །བདག་ཉིད་ལ་ནི་ཕན་མ་བྱས། །སེམས་ཤེས་བྱ་བ་ལས་ཚིགས་སུ་བཅད་པ་ནི།  སེམས་ཀྱིས་སུ་ནི་བསླུས་གྱུར་ཅིང་། །མི་ཤེས་པས་ནི་བདས་གྱུར་པ། །སེམས་ཅན་དམྱལ་བར་སྐྱེས་རྣམས་ཀྱིས། །གཉའ་ནི་སུ་ཞིག་
<pb id="11.10b"/>
བྱེད་པར་གྱུར། །བདག་ཅག་འདི་རྣམས་ཤེས་བྱ་བ་ལས་ཚིགས་སུ་བཅད་པ་ནི།  བདག་ཅག་འདི་རྣམས་བདེ་འགྲོ་རུ། །སོང་སྟེ་དགེ་བ་མང་བྱས་ནས། །དེ་ནས་བསོད་ནམས་བྱས་གྱུར་ཅིང་། །ཤིས་པས་བྱས་རྣམས་མཐོ་རིས་འདོང་། །བར་སྣང་
གི་སྒྲ་དྲུག་གང་ཞེ་ན།  འདི་ལྟ་སྟེ། ཐམས་ཅད།  སུ།  གང་།  ད་ནི།  དེ་རྣམས།  འདི་དག་ཅེས་བྱ་བ་སྟེ། འདི་དག་ནི་ཚིགས་སུ་བཅད་པ་དྲུག་གི་ཡི་གེ་དང་པོ་ཡིན་ནོ། །དེ་ལ་ཐམས་ཅད་ཅེས་བྱ་བ་ལས་ཚིགས་སུ་བཅད་པ་ནི།  ཐམས་ཅད་
གསོག་ཏུ་ཕྱུང་ཟིན་ཏེ། །འདི་ལ་སྙིང་པོ་ཙམ་ཞིག་ལུས། །རྒྱལ་པོ་སྲིན་ཏེ་སྙིང་པོ་ལ། །དགའ་བ་མེད་པས་རེ་བ་བོར། །སུ་ཞེས་བྱ་བ་ལས་ཚིགས་སུ་བཅད་པ་ནི།  སུ་ཞིག་གཉེར་ལེན་ཚུལ་ངན་པོའི། །མིག་ཡ་གཅིག་ཀྱང་འཇོར་བྱེད་པ། །དེས་ནི་
བདག་གི་བུ་ཚ་དང་། །བདག་ཀྱང་སྡུག་བསྔལ་ལས་ཐར་བྱས། །གང་ཞེས་བྱ་བ་ལས་ཚིགས་སུ་བཅད་པ་ནི།  རྫིང་འདི་ཉ་དང་རུས་སྦལ་ནི། །མང་པོ་དག་གིས་གང་བ་ལས། །ད་ནི་སྦལ་བས་འཚོ་མོད་ཀྱི། །བདག་གིས་གནས་ནི་མི་འདོར་རོ། །
ད་ནི་ཞེས་བྱ་བ་ལས་ཚིགས་སུ་བཅད་པ་ནི།  གང་ཞིག་རི་བོ་གཏུམ་ལྡན་ལ། །བདག་ལ་རྐང་པས་ནོམ་བྱེད་པའི། །ལོང་བ་ཉོན་མོངས་དེ་དག་ནི། །ད་ནི་མགོན་ཡང་མེད་པར་གྱུར། །དེ་རྣམས་ཤེས་བྱ་བ་ལས་ཚིགས་སུ་བཅད་པ་ནི། དེ་
རྣམས་མཚོ་ནི་བཟང་པོ་ལས། །ཆུ་ནི་བསིལ་ཞིང་ཞིམ་པ་དག །བདེ་བླག་ཉིད་དུ་རྙེད་པར་འགྱུར། །བདག་ཀྱང་ད་ལྟར་དེར་དགའོ། །འདི་དག་ཅེས་བྱ་བ་ལས་ཚིགས་སུ་བཅད་པ་ནི། འདི་དག་ཁྲུས་བྱས་ཟོས་ནས་ནི། །ཕྱོགས་དང་ཕྱོགས་སུ་འགྲོ་བར་
བྱེད། །བདག་ནི་སྙི་ཡིས་བཟུང་གྱུར་པ། །སྔོན་གོ་སྡིག་པ་ཅི་ཞིག་བྱས། །རྨི་ལམ་བརྒྱད་ཅེས་བྱ་བ་གང་ཞེ་ན།  འདི་ལྟ་སྟེ།  ཙན་དན་དཀར་པོས་ལུས་བྱུགས་པ་དང་།  ཙན་དན་དམར་པོས་གཏོར་བ་དང་། གླད་ལ་མེ་འབར་བ་དང་།  མཆན་ཁུང་
གཉིས་ནས་སྦྲུལ་གཉིས་འཕྱང་བ་དང་།  རྐང་པ་གཉིས་ལ་ཉ་ཁར་བ་གཉིས་ལྡག་པ་དང་།  ངང་པ་གཉིས་ནམ་མཁའ་ལ་འཕུར་བ་དང་།  རི་ནག་པོ་ཞིག་མདུན་ན་ཚུར་འོང་བ་དང་།  ཆུ་སྐྱར་དག་མགོ་ལ་རྟུག་པས་འཐོར་བ་མཐོང་ངོ་། །དེ་
<pb id="11.11a"/>
གཉིད་སད་ནས་འཇིགས་པར་གྱུར།  བག་ཚ་བར་གྱུར་ཅིང་སྤུ་ཟིང་ཞེས་བྱེད་ནས་གཞི་འདི་ལས་བདག་རྒྱལ་སྲིད་ལས་ཉམས་པ་འམ།  སྲོག་གི་བར་ཆད་དུ་མི་འགྱུར་གྲང་སྙམ་མོ། །དེས་རྨི་ལམ་དེ་དག་བྲམ་ཟེ་རྨི་ལམ་གྱི་དཔྱད་ཤེས་པ་གང་
དག་ཡིན་པ་དེ་དག་བོས་ཏེ་བསྙད་པ་དང་།  དེ་དག་གིས་བསམས་པ།  ལྷས་རྨི་ལམ་དེ་དག་བཟང་པོ་ཞིག་མཐོང་མོད་ཀྱི་འོན་ཀྱང་བསྔགས་པར་ནི་མི་བྱ་སྟེ།  གལ་ཏེ་བསྔགས་ན་འདི་ཇི་ལྟ་བ་ངན་པར་གྱུར་ནས་བྲམ་ཟེ་ལྷག་མ་གང་དག་ཡིན་པ་དེ་དག་ཀྱང་མ་ལུས་པར་བྱེད་
པར་འོང་ངོ་སྙམ་དུ་རིག་ནས་གྲོས་བྱས་ཏེ་སྨྲས་པ། ལྷ་རྨང་ལམ་ནི་མི་བཟང་བ་དག་ཅིག་གོ། །དེས་སྨྲས་པ། ཤེས་ལྡན་དག་འབྲས་བུ་ཅིར་འགྱུར།  དེ་དག་གིས་སྨྲས་པ།  གཞི་དེ་ལས་ལྷ་རྒྱལ་སྲིད་ལས་ཉམས་པ་འམ།  སྲོག་གི་བར་ཆད་དུ་འགྱུར་རོ། །རྒྱལ་པོས་
སྨྲས་པ།  ཤེས་ལྡན་དག་གང་གིས་ང་རྒྱལ་སྲིད་ལས་ཀྱང་ཉམས་པར་མི་འགྱུར་ཞིང་སྲོག་གི་བར་ཆད་དུ་ཡང་མི་འགྱུར་བའི་ཐབས་དེ་ལྟ་འགའ་ཡོད་དམ།  དེ་དག་གིས་སྨྲས་པ།  ལྷ་ཁྱོད་ཀྱིས་སྡིག་ཆེན་པོ་བྱས་ཏེ་བྲམ་ཟེ་བརྒྱད་ཁྲི་བསད་པས་དེའི་སླད་དུ་གལ་ཏེ་
སྤྱོད་ན་ཐབས་གཅིག་ཅིག་མཆིས་སོ། །དེ་བྲམ་ཟེ་བསད་པ་དྲན་ནས་སྙིང་ཀུན་ཏུ་འདར་ཏེ་སྨྲས་པ།  ཤེས་ལྡན་དག་ཅི་བྱ་སྨྲོས་ཤིག །དེ་དག་གིས་སྨྲས་པ།  ལྷ་བསྐྱེད་མོས་ཚལ་དུ་རྫིང་བུ་རྐོར་སྩལ་ཏེ།  བརྐོས་ནས་རྡོ་ཐལ་གྱི་ཉུག་ཏུ་སྩོལ་ཅིག ། 
དེ་ནས་དེར་ཡན་ལག་གི་མཆོག་ལྔ་པོ་གསོས་པ་དང་།  མདུན་ན་འདོན་དང་།  བ་ལང་སྐྱོང་གི་མ་ཞི་བ་དང་།  སྐྱ་བསེང་གི་བུ་མོ་སྒྲོལ་མ་དང་།  གཞོན་ནུ་བ་ལང་སྐྱོང་རྣམས་བསད་དེ་བཅུག་ལ་དེ་རྣམས་ཀྱི་ཁྲག་གིས་ཁྲུས་མཛད་དེ་རྫིང་བུ་ནས་བྱུང་ལ་པུས་
མོ་གཉིས་ས་ལ་བཙུགས་ནས་བྲམ་ཟེ་རྣམས་ཀྱི་རྐང་པ་ལ་ལྕེས་ལྡགས་ནས། དེ་ལྟ་ན་ཁྱོད་རྒྱལ་སྲིད་ལས་ཀྱང་ཉམས་པར་མི་འགྱུར་ཞིང་།  སྲོག་གི་བར་ཆད་དུ་ཡང་མི་འགྱུར་རོ། །རྒྱལ་པོས་བསམས་པ།  གལ་ཏེ་བདག་གིས་ཡན་ལག་གི་
མཆོག་གསོས་པ་དང་།  མདུན་ན་འདོན་དང་།  བ་ལང་སྐྱོང་གི་མ་ཞི་བ་དང་།  སྐྱ་སེང་གི་བུ་མོ་སྒྲོལ་མ་དང་།  གཞོན་ནུ་བ་ལང་སྐྱོང་རྣམས་བསད་ན་བདག་རྒྱལ་པོ་བྱས་ཏེ་ཡང་ཅི་རུང་སྙམ་དུ་བསམས་ནས་བྲམ་ཟེ་རྣམས་ལ་སྨྲས་པ།  ཤེས་ལྡན་དག་ཁྱེད་
<pb id="11.11b"/>
ཀྱིས་གང་སྨྲས་པ་དེ་ངས་ཐོས་ཀྱིས་དེང་ཤིག་དང་རེ་ཤིག་བསམས་ཏེ་བྱའོ། །བྲམ་ཟེ་རྣམས་དོང་བ་དང་དེ་ལག་པ་འགྲམ་པ་ལ་གཏད་ནས་སེམས་ཁོངས་སུ་ཆུད་ཅིང་འདུག་པ་བ་ལང་སྐྱོང་གི་མ་ཞི་བས་མཐོང་སྟེ་དེས་སྨྲས་པ།  ལྷ་ཅིའི་སླད་དུ་ཕྱག་འགྲམ་པ་ལ་
གཏད་དེ་སེམས་ཁོངས་སུ་ཆུད་ཅིང་བཞུགས།  དེས་ཇི་ལྟར་གྱུར་པ་ཐམས་ཅད་དེ་ལ་སྙད་པ་དང་།  དེས་སྨྲས་པ།  ལྷ་བྲམ་ཟེ་དེ་དག་ནི་རྟག་ཏུ་མི་རིགས་པ་བསྟེན་པ་ལགས་པས་དེ་དག་ཅི་འཚལ།  བཞུད་ལ་འཕགས་པ་ཀཱ་ཏྱཱའི་བུ་ཆེན་པོ་ལ་ཞུས་ཤིག །དེས་
སྨྲས་པ། ཞི་བ་ལེགས་སོ་ལེགས་སོ། །ཁྱོད་ཀྱིས་དུས་སུ་འཕགས་པ་ཀཱ་ཏྱཱི་བུ་ཆེན་པོ་ལ་གཏད་པས་འགྲོའོ་ཞེས་ཚེ་དང་ལྡན་པ་ཀཱ་ཏྱཱའི་བུ་ག་ལ་བ་དེར་སོང་ངོ་། །དེར་སོང་སྟེ་སོང་ནས་ཚེ་དང་ལྡན་པ་ཀཱ་ཏྱཱི་བུ་ཆེན་པོའི་རྐང་པ་ལ་མགོ་བོས་ཕྱག་འཚལ་ཏེ་ཕྱོགས་
གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་རྒྱལ་པོ་གཏུམ་པོ་རབ་སྣང་གིས་ཚེ་དང་ལྡན་པ་ཀཱ་ཏྱཱི་བུ་ཆེན་པོ་ལ་འདི་སྐད་ཅེས་སྨྲས་སོ། །སློབ་དཔོན་ཀཱ་ཏྱཱི་བུ་ཆེན་པོ་འདི་ན་བདག་མཚན་མོ་མལ་ཆེན་པོ་ཞིག་ན་ཉལ་ཞིང་མཆིས་པའི་ཚེ་རྨི་ལམ་དུ་ས་བླའི་
སྒྲ་དྲུག་དང་།  བར་སྣང་གི་སྒྲ་དྲུག་ནི་ཐོས།  རྨི་ལམ་བརྒྱད་ནི་མཐོང་སྟེ།  ས་བླའི་སྒྲ་དྲུག་གང་ཞེ་ན།  འདི་ལྟ་སྟེ།  དྲུག །མེད།  བདག །ངན།  སེམས།  བདག་ཅག །འདི་རྣམས་ཤེས་བྱ་བ་སྟེ།  འདི་དག་ནི་འདིར་ཚིགས་སུ་བཅད་པ་དྲུག་གི་ཡི་གེ་དང་པོ་
ལགས་སོ། །དེ་ལ་དྲུག་ཅེས་བྱ་བ་ལས་ཚིགས་སུ་བཅད་པ་ནི།  ལོ་ནི་སྟོང་ཕྲག་དྲུག་བཅུ་དང་། །ལོ་ནི་བརྒྱ་ཕྲག་དྲུག་བཅུ་རུ། །སེམས་ཅན་དམྱལ་བར་འཚེད་རྣམས་ཀྱི། །ནམ་ཞིག་མཐར་ནི་ཕྱིན་པར་འགྱུར། །མེད་ཅེས་བྱ་བ་ལས་ཚིགས་སུ་བཅད་པ་
ནི།  མཐའ་མེད་མཐའ་ལྟ་ག་ལ་ཡོད། །ང་དང་ཁྱེད་ཅག་ཉིད་ཀྱིས་ནི། །མཐའ་ཉིད་དམིགས་པར་མི་འགྱུར་བ། །དེ་ལྟར་སྡིག་པའི་ལས་བྱས་སོ། །བདག་ཅེས་བྱ་བ་ལས་ཚིགས་སུ་བཅད་པ་ནི།  བདག་ཅག་གིས་ནི་ལོངས་སྤྱོད་དག །འཐུན་དང་མི་འཐུན་པས་
བསྒྲུབས་པ། །གཞན་དག་བདེ་བས་དགའ་བྱེད་ཀྱི། །བདག་ཅག་སྡུག་བསྔལ་སྐལ་ཅན་གྱུར། །ངན་ཞེས་བྱ་བ་ལས་ཚིགས་སུ་བཅད་པ་ནི།  འདི་ན་བདག་ཅག་འཚོ་བ་ངན། །བདག་ཅག་གང་བདོག་དེ་མ་བཏང་། །ལོངས་སྤྱོད་དག་ནི་ཡོད་པའི་ཚེ། །བདག་ཉིད་ལ་ནི་ཕན་མ་
<pb id="11.12a"/>
བྱས། །སེམས་ཤེས་བྱ་བ་ལས་ཚིགས་སུ་བཅད་པ་ནི། སེམས་ཀྱིས་སུ་ནི་བསླུས་གྱུར་ཅིང་། །མི་ཤེས་པས་ནི་བདས་གྱུར་པ། །སེམས་ཅན་དམྱལ་བར་སྐྱེས་རྣམས་ཀྱི། །གཉའ་ནི་སུ་ཞིག་བྱེད་པར་འགྱུར། །བདག་ཅག་འདི་རྣམས་ཤེས་བྱ་བ་ལས་
ཚིགས་སུ་བཅད་པ་ནི།  བདག་ཅག་འདི་རྣམས་བདེ་འགྲོ་རུ། །སོང་སྟེ་དགེ་བ་མང་བྱས་ནས། །དེ་ནས་བསོད་ནམས་བྱས་གྱུར་ཅིང་། །ཤིས་པ་བྱས་རྣམས་མཐོ་རིས་འདོང་། །བར་སྣང་གི་སྒྲ་དྲུག་གང་ཞེ་ན།  འདི་ལྟ་སྟེ།  ཐམས་ཅད།  སུ།  གང་།  ད་ནི།  དེ་རྣམས། འདི་དག་
ཅེས་བྱ་བ་སྟེ།  འདི་དག་ནི་ཚིགས་སུ་བཅད་པ་དྲུག་གི་ཡི་གེ་དང་པོ་ལགས་སོ། །དེ་ལ་ཐམས་ཅད་ཅེས་བྱ་བ་ལས་ཚིགས་སུ་བཅད་པ་ནི།  ཐམས་ཅད་གསོག་ཏུ་ཕྱུང་ཟིན་ཏེ། །དེ་ལ་སྙིང་པོ་ཙམ་ཞིག་ལུས། །རྒྱལ་པོ་སྲིན་ཏེ་སྙིང་པོ་ལ། །དགའ་བ་མེད་པས་རེ་བ་
བོར། །སུ་ཞེས་བྱ་བ་ལས་ཚིགས་སུ་བཅད་པ་ནི།  སུ་ཞིག་གཉེར་ལེན་ཚུལ་ངན་པོའི། །མིག་ཡ་གཅིག་ཀྱང་འཇོར་བྱེད་པ། །དེས་ནི་བདག་གི་བུ་ཚ་དང་། །བདག་ཀྱང་སྡུག་བསྔལ་ལས་ཐར་བྱས། །གང་ཞེས་བྱ་བ་ལས་ཚིགས་སུ་བཅད་པ་ནི།  རྫིང་འདི་ཉ་དང་རུ་
སྦལ་ནི། །མང་པོ་དག་གིས་གང་བ་ལས། །ད་ནི་སྦལ་བས་འཚོ་མོད་ཀྱི། །བདག་གིས་གནས་ནི་མི་འདོར་རོ། །ད་ནི་ཞེས་བྱ་བ་ལས་ཚིགས་སུ་བཅད་པ་ནི།  གང་ཞིག་རི་བོ་གཏུམ་ལྡན་ལ། །བདག་ལ་རྐང་པས་ནོམ་བྱེད་པའི། །ལོང་བ་ཉོན་མོངས་དེ་དག་ནི། །ད་ནི་མགོན་ཡང་
མེད་པར་འགྱུར། །དེ་རྣམས་ཤེས་བྱ་བ་ལས་ཚིགས་སུ་བཅད་པ་ནི།  དེ་རྣམས་མཚོ་ནི་བཟང་པོ་ལས། །ཆུ་ནི་བསིལ་ཞིང་ཞིམ་པ་དག །བདེ་བླག་ཉིད་དུ་རྙེད་པར་འགྱུར། །བདག་ཀྱང་ད་ལྟར་དེར་དགའོ། །འདི་དག་ཅེས་བྱ་བ་ལས་ཚིགས་སུ་བཅད་པ་ནི།  འདི་དག་
ཁྲུས་བྱས་ཟོས་ནས་ནི། །ཕྱོགས་དང་ཕྱོགས་སུ་འགྲོ་བར་བྱེད། །བདག་ནི་སྙི་ཡིས་བཟུང་གྱུར་པ། །སྔོན་གོ་སྡིག་པ་ཅི་ཞིག་བྱས། །རྨི་ལམ་བརྒྱད་ཅེས་བྱ་བ་གང་ཞེ་ན། འདི་ལྟ་སྟེ།  ཙན་དན་དཀར་པོས་ལུས་བྱུགས་པ་དང་།  ཙན་དན་དམར་པོས་གཏོར་བ་དང་། 
གླད་ལ་མེ་འབར་བ་དང་།  མཆན་ཁུང་གཉིས་ནས་སྦྲུལ་གཉིས་འཕྱང་བ་དང་།  རྐང་པ་གཉིས་ལ་ཉ་ཁར་བ་གཉིས་ལྡག་པ་དང་།  ངང་པ་གཉིས་ནམ་མཁའ་ལ་འཕུར་བ་དང་།  རི་ནག་པོ་ཞིག་མདུན་ནས་ཚུར་འོང་བ་དང་།  ཆུ་སྐྱར་དག་མགོ་ལ་རྟུག་པས་འཐོར་བ་
