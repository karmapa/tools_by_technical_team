<pb id="79.238a"/>
ཚུངས་པར་མཆོད་པ་པས། །མདོ་སྡེ་འདི་བཟུང་བསོད་ནམས་ཁྱད་པར་འཕགས། །གང་ཞིག་མདོ་སྡེ་འདི་ལ་ཚིག་བཞི་པའི། །ཚིགས་བཅད་གཅིག་ཙམ་འཛིན་ཅིང་སྟོན་བྱེད་ན། །དེ་ལ་རྒྱལ་བ་ཐུགས་རྗེས་
ཆེན་པོ་ཡི། །གཙོ་ལྟར་གུས་པ་རབ་ཏུ་བསྐྱེད་པར་བྱ། །ང་ནི་འདས་པའི་བསྐལ་པ་བརྒྱ་སྟོང་དུ། །སྲིད་པ་གསུམ་དུ་འཁོར་བར་གྱུར་པའི་ཚེ། །སངས་རྒྱས་དག་ནི་ཚད་མེད་པ་རྣམས་ལ། །མདོ་སྡེ་འདི་ཡི་ཕྱིར་ནི་རིམ་གྲོ་
བྱས། །རེས་འགའ་མར་མེ་བརྒྱ་སྟོང་ཚད་མེད་པ། །སྙིང་པོ་རེ་རེའི་ཚད་ཀྱང་དཔག་ཚད་ཙམ། །སྤར་ནས་མདོ་སྡེ་འདི་ལ་རང་དབང་དག །འཐོབ་པར་བྱ་ཕྱིར་འདྲེན་པ་རྣམས་ལ་མཆོད། །རེས་འགའ་མེ་ཏོག་ཙམ་པ་
ཀ་དང་ནི། །སུ་མ་ན་དང་མྱ་ངན་མེད་པ་ཡི། །ཕྲེང་བ་རྒྱལ་མཚན་གདུགས་ནི་སྣ་ཚོགས་ཀྱིས། །དེ་བཞིན་གཤེགས་པའི་མཆོད་རྟེན་མཆོད་པ་བྱས། །ང་སྔོན་འཁོར་བའི་འཁོར་བར་གྱུར་པའི་ཚེ། །སློང་དུ་འོངས་པ་དག་
ལ་སྦྱིན་བཏང་སྟེ། །རེས་འགའ་མེ་ཏོག་འབྲས་བུ་དག་ཀྱང་བཏང་། །རེས་འགའ་ཟག་པ་ཁྲོན་པ་ཆུ་མི་བཏང་། །རེས་འགའ་གླང་པོ་ཆེ་དང་བཞོན་པ་བཏང་། །རེས་འགའ་རིན་ཆེན་རྟ་དང་ཆུང་མ་བཏང་། །རེས་འགའ་གསེར་གྱི་ཁྲི་
དང་རིན་ཆེན་གུར། །རེས་འགའ་སེ་མོ་དོ་དང་ཕྲེང་བ་བཏང་། །དེ་བཞིན་བསྐལ་པ་བརྒྱ་སྟོང་རྫོགས་པར་ནི། །མདོ་སྡེ་འདི་ཕྱིར་སེམས་ལ་སེར་སྣ་མེད།། །།<bampo n="312.2/">བམ་པོ་གཉིས་པ། ང་སྔོན་མདོ་སྡེ་
འདི་ཡི་ཕྱིར། །ཚུལ་ཁྲིམས་ཡོངས་སུ་དག་པར་བསྲུངས། །ཏིང་འཛིན་ཤེས་རབ་རྟག་ཏུ་བསྒོམས། །སེམས་ཅན་རྣམས་ལ་སྦྱིན་པ་བཏང་། །ང་སྔོན་མདོ་སྡེ་འདི་ཡི་ཕྱིར། །གཏུམ་པོ་དག་གིས་བརྒྱད་བཀག་
ཀྱང་། །དེ་ཚེ་ད་ནི་སྙིང་བརྩེ་བས། །དེ་ལ་གནོད་པ་ཡོང་མ་བྱས། །ང་སྔོན་མདོ་སྡེ་འདི་ཡི་ཕྱིར། །སློང་དུ་འོངས་པ་དག་ལ་ནི། །ཇི་ལྟར་མོས་བཞིན་རབ་གཏང་བས། །ཐམས་ཅད་རབ་ཏུ་
<pb id="79.238b"/>
དགའ་བར་བྱས། །ང་སྔོན་མདོ་སྡེ་འདི་ཡི་ཕྱིར། །གཞལ་མེད་ཁང་ཆེན་རྣམས་ལ་ནི། །རིན་ཆེན་དྲ་བས་རབ་བརྒྱན་ནས། །སངས་རྒྱས་རྣམས་ལ་ཡོངས་སུ་ཕུལ། །ང་སྔོན་མདོ་སྡེ་འདི་ཡི་ཕྱིར། །རིན་ཆེན་རྣམ་པ་
སྣ་ཚོགས་དང་། །ཡིད་བཞིན་ནོར་བུ་རིན་པོ་ཆེས། །སངས་རྒྱས་རྣམས་ལ་མཆོད་པ་བྱས། །ང་སྔོན་མདོ་སྡེ་འདི་ཡི་ཕྱིར། །དྲིན་ཡོད་རྣམས་ལ་རྟག་དྲན་པས། །ཐ་ན་ཚིགས་བཅད་གཅིག་མཉན་པ། །
དེ་ལ་ཡང་ནི་བཀུར་སྟི་བྱས། །ང་སྔོན་མདོ་སྡེ་འདི་ཡི་ཕྱིར། །ཚུལ་ཁྲིམས་ལྡན་ལ་རབ་བཀུར་བས། །ཐ་ན་འཆག་པའི་ཚེ་ན་ཡང་། །དེ་ལ་རྟག་ཏུ་གུས་པ་བསྐྱེད། །ང་སྔོན་མདོ་སྡེ་འདི་ཡི་ཕྱིར། །འཁོར་བ་
དག་ན་འཁོར་བའི་ཚེ། །དྲིན་ནི་ཅུང་ཟད་ཡོད་པ་ལ་འང་། །དེ་ལ་རྟག་ཏུ་དྲིན་དུ་གཟོས། །ང་སྔོན་མདོ་སྡེ་འདི་ཡི་ཕྱིར། །རྙེད་པ་མ་བཙལ་ཆོས་མ་སྐུར། །ཉེ་བཤེས་སེམས་ཅན་རྣམས་ལ་ནི། །སྙིང་བརྩེ་དག་ནི་རབ་
ཏུ་བསྐྱེད། །ང་སྔོན་མདོ་སྡེ་འདི་ཡི་ཕྱིར། །མང་ཐོས་ལེགས་བཤད་ལྡན་པས་ན། །ཆོས་ལ་མངོན་པར་ཞེན་བྱེད་ཅིང་། །བཤེས་པའི་ཁྱིམ་ལ་སེར་སྣ་མེད། །ང་སྔོན་མདོ་སྡེ་འདི་ཡི་ཕྱིར། །མི་དགེའི་
སེམས་ནི་སྐྱེས་གྱུར་ན། །མྱུར་བ་ཉིད་དུ་རབ་བཤགས་པས། །འཕེལ་བར་ཡང་ནི་ཡོད་མ་བྱས། །ང་སྔོན་མདོ་སྡེ་འདི་ཡི་ཕྱིར། །རྒྱལ་པོའི་བུར་ནི་གྱུར་བ་ན། །རིན་པོ་ཆེ་དང་བྱུག་སྤོས་དང་། །སྤོས་ཀྱི་
ཕྱེ་མ་ཇི་སྙེད་པ། །དད་པའི་སེམས་ནི་ངས་བསྐྱེད་ནས། །སངས་རྒྱས་རྣམས་ལ་བསྔོས་ཤིང་ཕུལ། །ང་སྔོན་མདོ་སྡེ་འདི་ཡི་ཕྱིར། །ཁྲི་མོན་བཙོན་ལ་སྙིང་བརྩེ་བས། །སྡུག་བསྔལ་སྣ་ཚོགས་གང་མྱོང་བ། །ལུས་
ཀྱི་སྐྱིན་པར་དང་དུ་བླངས། །ང་སྔོན་མདོ་སྡེ་འདི་ཡི་ཕྱིར། །འདོད་པའི་ཡོན་ཏན་ལྔ་སྤངས་ནས། །རྟག་ཏུ་དུས་དྲུག་དག་གི་ཚེ། །སྡོམ་པ་དག་ནི་རབ་ཏུ་བླངས། །ང་སྔོན་མདོ་སྡེ་འདི་ཡི་ཕྱིར། །རྟག་ཏུ་བཟོད་
<pb id="79.239a"/>
པ་རབ་བསྒོམས་པས། །ཐ་ན་ཆུང་མ་དག་ལ་ཡང་། །འདོད་པའི་སེར་སྣ་ཡོང་མ་བསྐྱེད། །ང་སྔོན་མདོ་སྡེ་འདི་ཡི་ཕྱིར། །དབུལ་ཕོངས་དག་ནི་ཐམས་ཅད་ཀུན། །བདེ་བ་དག་ནི་ཐོབ་བྱའི་ཕྱིར། །
ནོར་དག་གིས་ནི་ཕྱུག་པོར་བྱས། །ང་སྔོན་མདོ་སྡེ་འདི་ཡི་ཕྱིར། །དགེ་སྦྱོང་དང་ནི་བྲམ་ཟེ་དང་། །སྐྱེ་དགུ་རྣམ་པ་སྣ་ཚོགས་ཀུན། །ཐམས་ཅད་དག་ནི་རབ་ཏུ་བསྡུས། །ང་སྔོན་མདོ་སྡེ་འདི་ཡི་ཕྱིར། །ཐམས་
ཅད་ཀུན་ལ་ཕན་གདགས་ཕྱིར། །རྟག་ཏུ་སྦྱིན་བདག་ཆེར་བྱས་ནས། །སློང་བ་དག་ལ་ཡོངས་སུ་བཏང་། །རེས་འགའ་མེ་ཏོག་འབྲས་བུ་དག །གཞན་དག་གཅོད་དུ་མི་གཞུག་པར། །སེམས་ཅན་རྣམས་ལ་
ཡོངས་བཏང་ཞིང་། །ཡིད་བཞིན་དུ་ནི་ཚིམ་པར་བྱས། །ང་སྔོན་སྦྱིན་པ་བཏང་བའི་ཚེ། །སེམས་ནི་རྟག་ཏུ་སྙོམས་པས་ན། །ཚུལ་ཁྲིམས་ཡོན་ཏན་ལྡན་པ་དང་། །ཚུལ་ཁྲིམས་འཆལ་དང་ངོ་ཚ་མེད། །རྫུ་འཕྲུལ་ཆེན་པོ་
ཐོབ་པ་ནས། །སོ་སོའི་སྐྱེ་བོའི་བར་དག་ལ། །ངོ་མཚར་སྙམ་པའི་སེམས་བསྐྱེད་ནས། །གུས་པས་ཀུན་ལ་སྦྱིན་པ་བཏང་། །ང་སྔོན་སྦྱིན་པ་གཏོང་བའི་ཚེ། །སེམས་ལ་མཐོ་དམའ་མེད་པས་ན། །སྡུག་བསྔལ་
འགྲོ་བ་མི་ཚོལ་ཞིང་། །མདོ་སྡེ་འདི་ལ་རྩེ་གཅིག་མོས། །རེས་འགའ་ཡུལ་ཁམས་དག་ཏུ་ནི། །ཕྱིར་རྒོལ་ཐམས་ཅད་མེད་བྱས་ཤིང་། །ཀླུ་རྣམས་ཀུན་ནི་རབ་བཏུལ་ནས། །དུས་བཞིན་ཆར་ནི་རབ་ཏུ་ཕབ། །
ཟླ་འོད་ཁྱོད་ཀྱིས་ཤེས་པར་གྱིས། །ངས་ནི་ཚེ་རབས་དཔག་མེད་ནས། །མདོ་སྡེ་འདི་ནི་གཉེར་བའི་ཕྱིར། །དཀའ་བ་རྣམས་ནི་རབ་ཏུ་སྤྱད། །བསྐལ་པ་བརྒྱ་སྟོང་སྙེད་དུ་ནི། །བརྗོད་ཀྱང་མཐར་ཐུག་མི་འགྱུར་རོ། །
ཡིད་ཆེས་པ་ལ་ཁྱོད་གནས་ནས། །མ་འོངས་ཐ་མ་དུས་ཀྱི་ཚེ། །ཡང་དག་དྲན་པའི་སེམས་སྐྱེད་ལ། །མདོ་སྡེ་འདི་ནི་བཤད་པར་གྱིས། །ངས་ནི་སངས་རྒྱས་སྤྱན་དག་གིས། །མ་འོངས་དུས་ནི་གསལ་གཟིགས་
<pb id="79.239b"/>
པས། །སྤྱོད་པ་སྣ་ཚོགས་ཇི་ལྟ་བ། །ཐམས་ཅད་རབ་ཏུ་མཁྱེན་པ་ཡིན། །དགེ་སློང་དག་ནི་གང་ཞིག་གིས། །བླ་མེད་ཡེ་ཤེས་བཙལ་བའི་ཕྱིར། །ཤིན་དུ་དང་བའི་སེམས་ཀྱིས་ནི། །མདོ་སྡེ་འདི་ནི་གང་སྟོན་
པ། །གང་ཟག་དེ་དང་ཕྱོགས་རྣམས་ཀྱང་། །ཐམས་ཅད་མ་ལུས་ཐུགས་སུ་ཆུད། །མ་འོངས་ཐ་མ་དུས་ཀྱི་ཚེ། །མདོ་འདི་ཐོས་ནས་གང་མོས་པ། །བསམ་པ་དང་ནི་ཐབས་རྣམས་ཀྱང་། །ཐམས་ཅད་མ་ལུས་ཐུགས་སུ་
ཆུད། །དམན་པ་དག་ནི་གང་ཞིག་གིས། །མདོ་སྡེ་འདི་ནི་མ་ཐོས་པས། །ཆོས་བསྟན་པ་ལ་སྐུར་འདེབས་པ། །ཐམས་ཅད་མ་ལུས་ཐུགས་སུ་ཆུད། །དགེ་སློང་རྣམས་ནི་གང་ཞིག་དང་། །དགེ་སློང་མ་ནི་གང་ཞིག་གིས། །མདོ་
སྡེ་འདི་ནི་ཐོས་གྱུར་ནས། །ཤིན་དུ་གདུང་བས་དུ་བྱེད་པ། །དེ་ཀུན་ངས་ནི་ལུང་བསྟན་ནས། །རྒྱལ་བ་གཙོ་བོ་མཐོང་བར་འགྱུར། །ཟླ་འོད་ཁྱོད་ཀྱིས་ཤེས་པར་གྱིས། །སངས་རྒྱས་རྫུ་འཕྲུལ་སྟོབས་ཀྱིས་ནི། །གང་དག་
ཡིད་ནི་དག་པ་དང་། །གང་དག་གི་ནི་མ་དག་དང་། །ཐ་ན་མོས་པ་གང་ཡིན་པ། །ཐམས་ཅད་མ་ལུས་ཐུགས་སུ་ཆུད། །སེམས་ཅན་དག་ནི་གང་ཞིག་གིས། །རབ་ཞི་དབེན་ལ་རྟག་མོས་ཤིང་། །ཏིང་འཛིན་
རྣམས་ལ་རབ་གནས་ནས། །འཁོར་བ་དག་ལ་མ་ཆགས་པས། །ཐ་ན་བག་ཆགས་རྣམས་ཀྱང་ནི། །གཏན་ནས་རབ་ཏུ་གང་སྤངས་དང་། །དེ་ལ་སོགས་པའི་ཡོན་ཏན་རྣམས། །སེམས་ཅན་དག་ནི་གང་
ཞིག་གིས། །མི་བདེན་ཆོས་ལ་ཞེན་པ་དང་། །སེམས་ཅན་དག་ནི་གང་ཞིག་གིས། །སངས་རྒྱས་ལ་ནི་རབ་མོས་པ། །མ་འོངས་དངོས་པོ་འདི་ལྟ་བུ། །ཐམས་ཅད་མ་ལུས་ཐུགས་སུ་ཆུད། །སེམས་ཅན་དག་
ནི་གང་ཞིག་གིས། །འཇིག་རྟེན་བདེ་ལ་རབ་ཆགས་པས། །སངས་རྒྱས་བྱང་ཆུབ་ས་བོན་དག །ལེགས་པ་ཉིད་དུ་མི་སྐྱེད་པ། །རྒྱུ་དང་རྐྱེན་ནི་དེ་ཡི་ཕྱིར། །སྦྱོར་བ་རྣམས་ནི་ཉམས་པར་འགྱུར། །སུ་ཡང་རུང་བ་གང་
<pb id="79.240a"/>
ཞིག་གིས། །བྱང་ཆུབ་ས་བོན་རྟོགས་གྱུར་ན། །གང་ཟག་དེ་ཡིས་ངེས་པར་ནི། །རྣམ་དག་འོད་ཟེར་དཔག་མེད་ཐོབ། །ཟླ་འོད་ཁྱོད་ཀྱིས་འདི་ལྟ་བུར། །འོད་ཟེར་འདི་ལ་སོགས་པ་ཡི། །རྒྱུ་དང་རྐྱེན་ནི་རེ་རེ་ཀུན། །
སོ་སོ་ཐ་དད་ཉིད་དུ་ལྟོས། །ཁྱོད་ཀྱིས་ཤེས་རབ་སྟོབས་ཀྱིས་ནི། །ཐམས་ཅད་དེ་ལྟར་རིག་པར་གྱིས། །གང་ཞིག་མི་དགེ་གྲོགས་སྤངས་ཏེ། །དགེ་བའི་བཤེས་གཉེན་ལ་བསྟེན་བྱས། །ཚུལ་ཁྲིམས་རྣམ་དག་གང་སྲུང་བ། །
སངས་རྒྱས་འོད་ཟེར་སྒྲུབ་པར་འགྱུར། །ཁྱོད་ཀྱིས་དབང་པོ་རབ་བསྲུངས་ལ། །ངོ་ཚ་ཁྲེལ་མེད་རབ་ཏུ་སྤོངས། །དགེ་བའི་ཆོས་ནི་རབ་སྒོམས་ལ། །སེམས་ཅན་རྣམས་ནི་བསྲུང་བར་གྱིས། །ཁྱོད་ཀྱིས་རྩོད་པ་རབ་སྤོངས་ལ། །
སྟོང་ཉིད་དག་ནི་རྟོགས་པར་གྱིས། །རྙེད་པ་དག་ལ་མ་གདུ་བར། །མང་ཐོས་ལེགས་བཤད་ལྡན་པར་གྱིས། །ཁྱོད་ཀྱིས་རྙེད་པ་དག་ལ་ནི། །མི་གཙང་ལྟ་བུར་བལྟ་བར་གྱིས། །རྙེད་པའི་དྲི་མ་དག་གིས་ནི། །རྣམ་དག་
སེམས་ནི་སྤགས་མ་བྱེད། །རྣམ་པར་གྲོལ་བ་བཙལ་བར་བྱོས། །བླ་མེད་རྙེད་པ་ཐོབ་པར་འགྱུར། །ཁྱོད་ཀྱིས་སངས་རྒྱས་ལམ་བསྒྲུབས་ལ། །སངས་རྒྱས་ཆོས་ཉིད་འདྲ་བར་ལྟོས། །ཆོས་ཀྱི་སྒྲོན་ཆེན་རྟག་སྦར་ལ། །
འཇིག་རྟེན་ཀུན་ནི་སྣང་བར་གྱིས། །ཁྱོད་ཀྱི་སེམས་ནི་རི་རྒྱལ་ལྟར། །མི་གཡོ་ཉིད་དུ་རབ་ཏུ་བྱོས། །ཁ་ངན་དང་ནི་བརྡེགས་པ་ཡང་། །ཐམས་ཅད་བཟོད་པ་དང་དུ་ལོང་། །ཁྱོད་ནི་སེམས་ཅན་རྣམས་ཀྱི་ཕྱིར། །དགེ་
བཤེས་ཡང་དག་རབ་ཏུ་བྱོས། །དམན་པའི་སེམས་ནི་ཡོངས་སྤོངས་ལ། །རྣམ་དག་ལས་ནི་རྟག་ཏུ་བསྒྲུབས། །ཁྱོད་ཀྱི་སེམས་ནི་བརྟན་བྱོས་ལ། །བླ་མེད་ཆོས་ནི་རབ་ཏུ་སྟོན། །མདོ་སྡེ་དམ་པ་འདི་ལྟ་བུ། །བརྩེ་བ་ཅན་ལ་
སྦྱིན་པར་གྱིས། །བླ་མེད་ཡེ་ཤེས་གང་ཚོལ་བ། །འཁོར་བ་དག་ལ་འཇིགས་མ་བྱེད། །དེས་ནི་སྡིག་པ་རྣམ་སྤངས་ནས། །ཕན་ཡོན་མཆོག་ནི་ཐོབ་པར་འགྱུར། །དཔེར་ན་བློ་དང་ལྡན་པ་དག །མེ་ལ་སྤྱོད་པར་མཁས་པ་གང་། །
<pb id="79.240b"/>
རོ་རྣམས་སྣ་ཚོགས་སྦྱིན་བྱེད་ཀྱང་། །མེས་ནི་སྲེག་པར་ཡོད་མི་འགྱུར། །གང་ཞིག་བློ་དང་མི་ལྡན་པ། །ཐབས་དག་ལ་ནི་མི་མཁས་པས། །མེ་ཁྱེར་ལག་མཐིལ་གང་བཞག་པ། །མེས་ནི་རབ་ཏུ་སྲེག་པར་འགྱུར། །
ཇི་ལྟར་མི་ཞིག་དུག་དག་གིས། །སེམས་ནི་འཁྲུགས་ནས་མྱོས་པ་གང་། །མེ་ལ་རབ་ཏུ་བསྲོས་ན་ནི། །དེ་ཡི་རྒྱུ་ཡིས་སོས་པར་འགྱུར། ཟླ་འོད་ཁྱོད་ཀྱིས་ཤེས་པར་གྱིས། །བློ་དང་ལྡན་པའང་དེ་བཞིན་དུ། །ཡིད་
བརྟེན་ཡིད་ནི་སྟོང་པར་རིག །དེ་ཕྱིར་འཁོར་བར་གནས་ཀྱང་ནི། །མིག་བརྟེན་མིག་ནི་སྟོང་རིག་པས། །མིག་ལ་མངོན་པར་ཞེན་པ་མེད། །གལ་ཏེ་དེ་ལྟར་རབ་ཤེས་ན། །མིག་ལ་གནས་ཀྱང་ཉོན་མོངས་མེད། །གལ་
ཏེ་མིག་ཉིད་སྟོང་རིག་ན། །ཡང་དག་ཡེ་ཤེས་སྒྲུབ་པར་འགྱུར། །ཡང་དག་ཡེ་ཤེས་ཐོབ་པའི་ཕྱིར། །འོད་ཟེར་དག་ནི་འབྱུང་བར་འགྱུར། །གལ་ཏེ་མིག་ཉིད་སྟོང་རིག་ན། །འདོད་ཆགས་དག་ནི་གཏན་ནས་སྤོང་། །
འདོད་ཆགས་དག་ནི་མེད་པའི་ཕྱིར། །འོད་ཟེར་དག་ནི་འབྱུང་བར་འགྱུར། །དེ་བཞིན་ཞེ་སྡང་གཏི་མུག་དང་། །ངར་འཛིན་འཆབ་དང་ཁྲོ་བ་དང་། །སེར་སྣ་ཕྲག་དོག་ངོ་ཚ་མེད། །མི་བཟོད་སེམས་ནི་མཐོ་བ་དང་། །རྒྱགས་
དང་མངོན་པའི་ང་རྒྱལ་དང་། །གཡོ་སྒྱུ་དང་ནི་བག་མེད་དང་། །གྱ་གྱུ་ལ་སོགས་པར་དུ་ཡང་། །ཐམས་ཅད་འདོད་ཆགས་བཞིན་དུ་བཤད། །ཡང་དག་ཡེ་ཤེས་ཐོབ་གྱུར་ན། །མིག་ནི་ཞི་བ་ཉིད་དུ་རྟོགས། །ཞི་བ་ཉིད་དུ་རྟོགས་
པའི་ཕྱིར། །འོད་ཟེར་དག་ནི་འབྱུང་བར་འགྱུར། །ཡང་དག་ཡེ་ཤེས་ཐོབ་གྱུར་ན། །སངས་རྒྱས་ཚུལ་ལ་རབ་ཏུ་གནས། །ཚུལ་ལ་རབ་ཏུ་གནས་པའི་ཕྱིར། །འོད་ཟེར་དག་ནི་འབྱུང་བར་འགྱུར། །ཡང་དག་ཡེ་ཤེས་
ཐོབ་གྱུར་ན། །སངས་རྒྱས་ཐབས་ལ་གནས་པར་འགྱུར། །ཐབས་ལ་རབ་ཏུ་གནས་པའི་ཕྱིར། །འོད་ཟེར་དག་ནི་འབྱུང་བར་འགྱུར། །ཡང་དག་ཡེ་ཤེས་མ་བསྒྲུབས་པར། །སྒྲིབ་པ་དག་ནི་གཏན་སྤོང་ཞིང་། །འོད་
<pb id="79.241a"/>
ཟེར་འབྱུང་བ་སྒྲུབ་པར་ནི། །ངས་སྔོན་མ་ཐོས་མ་མཐོང་ངོ་། །ཡང་དག་ཡེ་ཤེས་རབ་བསྒྲུབས་ནས། །སྒྲིབ་པའི་གནོད་པ་གཏན་སྤོང་ཞིང་། །སྤྱོད་པ་འདི་རྗེས་གང་འབྲང་བ། །འོད་ཟེར་འགྱེད་པ་
ཐོབ་པར་འགྱུར། །རྒྱལ་བའི་སྤྱོད་པ་ཡོངས་ཚོལ་ཞིང་། །མདོ་སྡེ་འདི་ལ་བསླབ་བྱས་ནས། །དེ་བཞིན་གཤེགས་ལ་གང་མཆོད་པ། །ཡང་དག་ཡེ་ཤེས་ཐབས་ཐོབ་འགྱུར། །ཡང་དག་ཡེ་ཤེས་གང་བསྒྲུབས་
པ། །སངས་རྒྱས་རྣམས་ལ་མཆོད་པར་གྱིས། །འོད་ཟེར་འགྱེད་པ་རྫོགས་པར་འགྱུར། །ལག་མཐིལ་འབྲས་བུ་ཇི་བཞིན་ནོ། །མིག་ལ་བདག་མེད་གང་རྨོངས་པ། །དགེ་སྦྱོང་ཆོས་ནི་ཉམས་པར་འགྱུར། །གང་
ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་ཐོབ་མི་འགྱུར། །མིག་ལ་བདག་མེད་གང་རྟོགས་པ། །དགེ་སློང་ཆོས་ནི་སྒྲུབ་པར་འགྱུར། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་ཐོབ་པར་འགྱུར། །
མིག་གི་མཐའ་ཟད་གང་རྟོགས་པ། །རྣ་བ་སྐྱེ་བའི་མཐའ་ཡང་རྟོགས། །རྣ་བ་སྐྱེ་བའི་མཐའ་རྟོགས་པས། །དགེ་སྦྱོང་ཆེན་པོའི་ཆོས་ཤེས་བྱ། །གལ་ཏེ་མིག་གི་ངོ་བོ་ཉིད། །མཐའ་ནི་ཡོངས་སུ་མ་ཤེས་ན། །མིག་
ནི་སྐྱེ་བའི་མཐའ་དག་ཀྱང་། །ཡོངས་སུ་ཤེས་པར་མི་འགྱུར་བས། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་ཐོབ་མི་འགྱུར། །གལ་ཏེ་མིག་གི་ངོ་བོ་ཉིད། །མཐའ་ནི་ཡོངས་སུ་ཤེས་གྱུར་ན། །མིག་ནི་སྐྱེ་
བའི་མཐའ་དག་ཀྱང་། །ཡོངས་སུ་ཤེས་པ་ཉིད་དུ་འགྱུར། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་ཐོབ་པར་འགྱུར། །གལ་ཏེ་མིག་གི་ངོ་བོ་ཉིད། །མཐའ་ནི་ལེགས་པར་མ་ཤེས་ན། །མིག་ནི་སྐྱེ་བའི་
མཐའ་དག་ཀྱང་། །ལེགས་པ་ཉིད་དུ་མི་ཤེས་པས། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་ཐོབ་མི་འགྱུར། །གལ་ཏེ་མིག་གི་ངོ་བོ་ཉིད། །མཐའ་ནི་ལེགས་པར་ཤེས་གྱུར་ན། །མིག་ནི་སྐྱེ་བའི་མཐའ་དག་
<pb id="79.241b"/>
ཀྱང་། །ལེགས་པ་ཉིད་དུ་ཤེས་འགྱུར་བས། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་ཐོབ་པར་འགྱུར། །གལ་ཏེ་མིག་གི་ངོ་བོ་ཉིད། །མཐའ་ནི་མངོན་སུམ་མ་ཤེས་ན། །མིག་ནི་སྐྱེ་བའི་མཐའ་དག་ཀྱང་། །
མངོན་སུམ་ཉིད་དུ་མི་ཤེས་པས། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་ཐོབ་མི་འགྱུར། །གལ་ཏེ་མིག་གི་ངོ་བོ་ཉིད། །མཐའ་ནི་མངོན་སུམ་ཤེས་གྱུར་ན། །མིག་ནི་སྐྱེ་བའི་མཐའ་དག་ཀྱང་། །མངོན་སུམ་
ཉིད་དུ་རབ་ཤེས་པས། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་ཐོབ་པར་འགྱུར། །གལ་ཏེ་མིག་གི་ངོ་བོ་ཉིད། །མཐའ་ནི་ལེགས་པར་མ་ཤེས་ན། །མིག་ནི་སྐྱེ་བའི་མཐའ་དག་ཀྱང་། །ཡོངས་སུ་ཤེས་
པར་མི་འགྱུར་བས། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་ཐོབ་མི་འགྱུར། གལ་ཏེ་མིག་གི་ངོ་བོ་ཉིད། །མཐའ་ནི་ལེགས་པར་ཤེས་གྱུར་ན། །མིག་ནི་སྐྱེ་བའི་མཐའ་དག་ཀྱང་། །མངོན་སུམ་ཉིད་དུ་ཤེས་
འགྱུར་བས། །གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་ཐོབ་པར་འགྱུར། །གལ་ཏེ་མིག་གི་ངོ་བོ་ཉིད། །རྣམ་དག་ལེགས་པར་མ་ཤེས་ན། །རྣ་བའི་ངོ་བོ་རྣམ་དག་པ། །ལེགས་པ་ཉིད་དུ་མི་ཤེས་བས།། 
གང་ཟག་དེ་ཡིས་དེ་ལྟ་བུའི། །འོད་ཟེར་འགྱེད་པ་ཐོབ་མི་འགྱུར། །གལ་ཏེ་མིག་གི་ངོ་བོ་ཉིད། །རྣམ་དག་ལེགས་པར་ཤེས་གྱུར་ན། །རྣ་བའི་ངོ་བོ་རྣམ་དག་པ། །ལེགས་པ་ཉིད་དུ་རྟོགས་འགྱུར་བས། །གང་ཟག་དེ་
ཡིས་དེ་ལྟ་བུའི། །འོད་ཟེར་འགྱེད་པ་ཐོབ་པར་འགྱུར། །དེ་བཞིན་སྣ་དང་ལྕེ་དང་ལུས། །ཡིད་དང་གཟུགས་སྒྲ་དྲི་རོ་དང་། །རེག་བྱ་ཆོས་དང་ས་ཆུ་དང་། །མེ་རླུང་དག་གི་དངོས་པོ་དང་། །འཇིག་རྟེན་སྡུག་བསྔལ་ཕུང་པོ་དང་། 
ཁམས་དང་འཇིག་རྟེན་སྐྱེ་བ་དང་། །སྒྲ་དང་མིང་ལ་སོགས་པ་ཡང་། །ཐམས་ཅད་དེ་བཞིན་རིག་པར་གྱིས། །དེ་ནས་བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་
<pb id="79.242a"/>
སེམས་ཅན་གང་ཐེག་པ་ཆེན་པོ་ལ་ཡང་དག་པར་གཞོལ་ཞིང་འོད་ཟེར་འགྱེད་པ་དེ་ལྟ་བུ་ཡོངས་སུ་རྫོགས་པར་བྱ་བར་འདོད་པ་དེས་དགེ་བའི་རྩ་བའི་ཚོགས་རྣམ་པ་བརྒྱད་བཅུ་པོ་འདི་དག་མངོན་
པར་བསྒྲུབ་པར་བྱའོ། །རྣམ་པ་བརྒྱད་བཅུ་གང་ཞེ་ན། འདི་ལྟ་སྟེ། སེམས་ཅན་ཡོངས་སུ་སྲུང་ཞིང་རྗེས་སུ་དྲན་པ་དང་། གནོད་སེམས་མེད་པ་དང་། ཚུལ་ཁྲིམས་ཡོངས་སུ་དག་པ་སྲུང་ཞིང་ཉམས་པར་མི་
བྱེད་པ་དང་། སེམས་ཤིན་ཏུ་མཉམ་པ་དང་། གཡོ་རྒྱུ་མེད་པ་དང་། སེར་སྣ་མེད་པ་དང་། ཕྲག་དོག་མེད་པ་དང་། འདོད་ཆགས་ཀྱི་བསམ་པ་མེད་པ་དང་། བསླུ་བའི་བསམ་པ་མེད་པ་དང་། ཐེག་པ་
ཆེན་པོའི་མདོ་སྡེ་དམ་པ་དག་ལ་མངོན་པར་ཡིད་ཆེས་པ་དང་། དབང་ཕྱུགས་དང་། རྒྱགས་པ་ལ་ཞེན་ཅིང་སྲེད་པ་མེད་པ་དང་། བཟོད་པའི་སྟོབས་ཕུན་སུམ་ཚོགས་པ་དང་། སྨོན་ལམ་ལས་ཕྱིར་མི་ལྡོག་པ་དང་། 
བསམ་པ་ཤིན་ཏུ་རྣམ་པར་དང་པར་གྱུར་པ་དང་། དགོན་པ་ན་གནས་པ་དང་། འཁོར་རྣམས་ལ་མི་རྟེན་པ་དང་། རྙེད་པ་ལ་མི་རྟེན་པ་དང་། གྲགས་པ་ལ་མི་རྟེན་པ་དང་། བསམ་གཏན་རྣམས་ལ་རབ་ཏུ་གནས་པ་དང་། 
འོད་ཟེར་གྱི་ཏིང་ངེ་འཛིན་རབ་ཏུ་སྟོན་པ་དང་། ཚུལ་ཁྲིམས་དང་ལྡན་པ་དག་ལ་སྒྱུ་མེད་པར་རིམ་གྲོ་བྱེད་པ་དང་། ཚངས་པ་མཚུངས་པར་སྤྱོད་པ་དག་ལ་མཆོག་གི་བསམ་པ་སྐྱེད་པ་དང་། ཆོས་ལ་གུས་པའི་ཕྱིར་
མཁན་པོ་དང་སློབ་དཔོན་དག་ལ་ཤིན་ཏུ་བཀུར་བ་དང་། མདོ་སྡེའི་དོན་རབ་ཏུ་རྟོགས་པ་དང་། ཡང་དག་པར་བསྟན་པ་ལ་རབ་ཏུ་མཁས་པ་དང་། ཚིག་སྨྲས་པ་དག་ལ་མི་བདེན་པ་མེད་པ་དང་། ཡང་དག་པའི་བསམ་
པ་ལ་གནས་པ་དང་། དགེ་བའི་རྩ་བ་བསྐྱེད་པ་དང་། བརྩོན་པ་དང་། རྟག་ཏུ་སྦྱིན་པ་གཏོང་བ་དང་། བདུད་ཀྱི་ལས་རབ་ཏུ་རྟོགས་པ་དང་། དབང་པོ་རྣམས་དམ་དུ་སྲུང་བ་དང་། ཚིག་རབ་ཏུ་བརྟགས་པ་དང་། དོན་དམ་པའི་
<pb id="79.242b"/>
བདེན་པ་ལ་མཁས་པ་དང་། ས་རྣམས་ཀྱི་རང་གི་མཚན་ཉིད་རབ་ཏུ་རྟོགས་པ་དང་། གཟུངས་ཟད་མི་ཤེས་པ་ཡོངས་སུ་ཚོལ་བ་དང་། ལུས་དང་སྲོག་ལ་ཕངས་པ་མེད་པ་དང་། འཁོར་བཞི་པོ་དག་ལ་རྗེས་སུ་
སྟོན་པར་བྱེད་པ་དང་། འཇིག་རྟེན་པའི་བསམ་པ་ཡོངས་སུ་བཅད་པ་དང་། འཇིག་རྟེན་ཕྱི་མའི་ཆོས་མེད་དོ་ཞེས་ཟེར་བའི་ལོག་པར་ལྟ་བ་རྣམས་སྤངས་པ་དང་། ད་དུང་མ་བསླབས་པ་དག་ལ་གྱ་གྱུའི་མཚན་
མ་མི་སྟོན་པ་དང་། གང་བསླབ་པར་འདོད་པ་དག་ལ་ཅི་ནུས་ཀྱིས་རྣམ་པར་ཕྱེ་ནས་རབ་ཏུ་སྟོན་པ་དང་། གླུ་དང་རོལ་མོའི་སྒྲ་དག་གི་བསྔགས་པ་མི་བརྗོད་པ་དང་། རྒྱན་དང་ཡོ་བྱད་ཀྱི་བསྔགས་པ་མི་བརྗོད་པ་དང་། 
བདེན་པ་རྣམས་ལ་ཡང་དག་པར་ཞུགས་པ་དང་། མང་དུ་ཐོས་པ་ཕུན་སུམ་ཚོགས་པ་དང་། གཉིད་རབ་ཏུ་སྤངས་པ་དང་། ཡང་དག་པའི་ཆོས་ཡོངས་སུ་ཚོལ་བ་ལ་རབ་ཏུ་བརྩོན་པ་དང་། སངས་རྒྱས་ལ་གུས་པ་དང་། 
བྱང་ཆུབ་ཏུ་སེམས་བསྐྱེད་པ་དང་། འཇིག་རྟེན་པའི་ལས་ཡོངས་སུ་སྤངས་པ་དང་། བསླབ་པའི་གནས་རྣམས་ལ་ཡང་དག་པར་བརྩོན་པ་དང་། ཆོས་ལ་སྲེད་པའི་ཕྱིར་གྲོགས་ཁྱད་པར་ཅན་ལ་རྟེན་པར་
བྱེད་པ་དང་། དགེ་བའི་རྩ་བ་རྣམས་ཡོངས་སུ་ཚོལ་བ་ལ་སྐྱོ་བ་མེད་པ་དང་། རབ་ཏུ་འབྱུང་བ་ལ་ཤིན་དུ་མོས་པ་དང་། སངས་རྒྱས་ཀྱི་ཆོས་སྲུང་ཞིང་ཡོངས་སུ་འཛིན་པར་བྱེད་པ་དང་། སྡིག་པའི་ལས་མི་སློང་བ་དང་། 
བསྟན་པ་རྣམས་ལ་ཐེ་ཚོམ་མེད་པ་དང་། དཔེས་སྟོན་པ་ལ་རབ་ཏུ་མཁས་པ་དང་། གསང་བ་རྣམས་རྣམ་པར་ཕྱེ་ནས་སྟོན་པར་བྱེད་པ་དང་། བྱང་ཆུབ་ཆེན་པོ་ཡོངས་སུ་ཚོལ་བ་ལ་ངལ་བ་མེད་པ་དང་། མདོ་
སྡེ་ཡང་དག་པར་བཟུང་བ་རྣམས་བརྗེད་པར་མི་བྱེད་པ་དང་། རང་གི་བསླབ་པ་མི་སྤོང་བ་དང་། ཕ་རོལ་གྱི་སྨྲ་བ་རྣམས་ཚར་གཅོད་པ་དང་། ངེས་པར་འབྱུང་བའི་ལམ་ཡོངས་སུ་ཚོལ་བ་དང་། སྤྱོད་པ་ཚད་མེད་པ་རྣམས
<pb id="79.243a"/>
མངོན་པར་སྒྲུབ་པ་དང་། ཆོས་ཀྱི་ཡེ་ཤེས་དེ་དག་ལ་སེམས་ངེས་པར་གྱུར་པ་དང་། རྒྱུ་དང་འབྲས་བུ་གསལ་བར་མཐོང་ཞིང་འཁོར་བའི་རྒྱུན་མི་གཅོད་པ་དང་། སྲིད་པ་གསུམ་པོ་དག་ལ་ཆགས་པ་མེད་པ་དང་། 
མངོན་པའི་ང་རྒྱལ་སྤངས་པ་དང་། མངོན་པར་ཡིད་ཆེས་པ་དག་ལ་མཉེན་པོ་རྣམ་པར་གཞག་པ་དག་སྟོན་པར་བྱེད་པ་དང་། མ་འོངས་པའི་འབྲས་བུ་རྣམ་པར་སྨིན་པའི་བྱེ་བྲག་རྟོགས་པར་ཁོང་དུ་ཆུད་པ་དང་། 
སྔོན་གྱི་མཐའ་ཡོངས་སུ་ལེགས་པར་ཤེས་པ་དང་། གཞན་གྱི་དྲིང་ལ་མི་ལྟོས་པ་དང་། ཡོངས་སུ་སྤོང་བའི་སྤྱོད་པ་དག་ལ་བརྩོན་འགྲུས་ཀྱིས་གྲུབ་པར་བྱེད་པ་དང་། སངས་རྒྱས་ཀྱི་མཚན་དང་དཔེ་བྱད་
ཀྱི་བཀོད་པ་དག་ཕུན་སུམ་ཚོགས་པར་བྱེད་པ་གང་ཡིན་པ་འདི་ནི་རྣམ་པ་བརྒྱད་བཅུ་ཞེས་བྱའོ། །གཞན་ཡང་ཟླ་འོད་གཞོན་ནུ་ཆོས་བརྒྱད་བཅུ་པོ་འདི་དག་ནི་ཆོས་ལྔའི་ནང་དུ་འཇུག་པར་འགྱུར་རོ། །
ཆོས་ལྔ་གང་ཞེ་ན། འདི་ལྟ་སྟེ། འཁོར་བ་ཤེས་པ་དང་། མྱ་ངན་ལས་འདས་པ་ཤེས་པ་དང་། ཉོན་མོངས་པ་ཟད་པ་ཤེས་པ་དང་། མཆོག་ཏུ་གྱུར་པ་ཤེས་པ་དང་། བསོད་ནམས་ཀྱི་འབྲས་བུ་ཤེས་པ་གང་ཡིན་
པའོ། །གཞན་ཡང་ཟླ་འོད་གཞོན་ནུ་ཆོས་ལྔ་པོ་དེ་དག་ནི་ཆོས་གཉིས་ཀྱི་ནང་དུ་འཇུག་པར་འགྱུར་རོ། །གཉིས་གང་ཞེ་ན། འདི་ལྟ་སྟེ། སེམས་ཡོངས་སུ་དག་པས་རབ་ཏུ་བརྒྱན་པ་དང་། གཟུགས་ཡོངས་སུ་དག་
པས་རབ་ཏུ་བརྒྱན་པ་གང་ཡིན་པའོ། །གཞན་ཡང་ཟླ་འོད་གཞོན་ནུ་ཆོས་གཉིས་པོ་དེ་དག་ནི་ཆོས་གཅིག་གི་ནང་དུ་འཇུག་པར་འགྱུར་རོ། །གཅིག་གང་ཞེ་ན། འདི་ལྟ་སྟེ། དེ་བཞིན་གཤེགས་པ་རྣམས་ཀྱི་ཐོགས་པ་མི་
མངའ་བའི་རྣམ་པར་གྲོལ་བ་མངོན་པར་གྲུབ་པ་གང་ཡིན་པའོ། །གཞན་ཡང་ཟླ་འོད་གཞོན་ནུ་ཡང་ཆོས་རྣམ་པ་བརྒྱད་བཅུ་ཡོད་དེ། དེ་དག་གིས་དེ་བཞིན་གཤེགས་པ་རྣམས་ཀྱི་ཐོགས་པ་མི་མངའ་བའི་
<pb id="79.243b"/>
རྣམ་པར་གྲོལ་བ་ལེགས་པར་ཡོངས་སུ་རྫོགས་པར་བྱེད་པའོ། །རྣམ་པར་བརྒྱད་བཅུ་གང་ཞེ་ན། འདི་ལྟ་སྟེ། སྦྱིན་པའི་ཚོགས་དང་། ཤེས་རབ་རྒྱ་ཆེན་པོར་གྱུར་པ་དང་། ཚུལ་ཁྲིམས་རྣམ་པར་དག་
པ་ཡོངས་སུ་སྒྲུབ་པ་དང་། ཉོན་མོངས་པའི་གདུང་བ་དང་བྲལ་བ་དང་། ང་རྒྱལ་རབ་ཏུ་བཅོམ་པ་དང་། ཚིག་མཉེན་པ་དང་། དངོས་པོ་སྣ་ཚོགས་རབ་ཏུ་ཤེས་པ་དང་། དགེ་བའི་གྲོགས་པོ་ཡོངས་སུ་ཤེས་པ་དང་། 
ཐེག་པ་ཆེན་པོ་ལ་ཡང་དག་པར་གཞོལ་བ་དང་། བརྩོན་འགྲུས་ཀྱི་གོ་ཆ་བགོས་པ་དང་། སྤྱོད་ལམ་གྱིས་སེམས་ཅན་འདུལ་བ་དང་། ཉོན་མོངས་པར་ལྟུང་བ་རྣམས་ཀྱི་ཐེ་ཚོམ་རབ་ཏུ་གཅོད་པ་དང་། མི་དགེ་བ་
རྣམས་ལ་སྨོད་ཅིང་ཆོས་དཀར་པོ་རྣམས་མངོན་པར་བསྒྲུབ་པ་དང་། མི་དགེ་བའི་གྲོགས་པོ་དང་མི་འགྲོགས་པ་དང་། དགེ་བའི་རྩ་བ་རྣམས་བསྐྱེད་པ་ལ་ཡོངས་སུ་སྐྱོ་བ་མེད་པ་དང་། བྱང་ཆུབ་ཏུ་སེམས་
བསྐྱེད་པ་དང་། བརྩོན་འགྲུས་རབ་ཏུ་རྩོམ་པ་དང་། བདུད་ཀྱི་དངོས་པོ་རབ་ཏུ་རྟོགས་པ་དང་། བདེན་པ་རྣམས་མངོན་དུ་གྱུར་པ་དང་། ཡང་དག་པ་ཁོ་ནར་མཆོད་པ་བྱེད་པ་དང་། ཐེ་ཚོམ་ཡོངས་སུ་གཅོད་པ་དང་། 
སེམས་ཀྱིས་རྟག་ཏུ་སེམས་ཅན་ཡོངས་སུ་བཟླ་བར་སེམས་པ་དང་། སྲིད་པ་རྣམས་ལ་མངོན་པར་ཞེན་པ་མེད་པ་དང་། སེམས་རྒྱ་ཆེན་པོ་ཡོངས་སུ་བསྐྱེད་པ་དང་། སེམས་ཅན་མི་དགེ་བ་རྣམས་ལ་ཉེས་དམིགས་
ཡང་དག་པར་སྟོན་པ་དང་། འདོད་ཆགས་དང་། ཞེ་སྡང་དང་། གཏི་མུག་རབ་ཏུ་སྤོང་བ་དང་། འདོད་པའི་ཕན་པ་ཡོངས་སུ་མི་ཚོལ་བ་དང་། སེམས་ཅན་ཡོངས་སུ་སྨིན་པར་བྱེད་པ་དང་། དེ་བཞིན་གཤེགས་པའི་
མཆོད་རྟེན་འཆོས་པ་དང་། འཕགས་པ་རྣམས་ལ་གུས་པ་སྐྱེད་པ་དང་། ཐེག་པ་ཆེན་པོ་ལ་གནས་པ་དག་ལ་རྟེན་ཅིང་རིམ་གྲོ་བྱེད་པ་དང་། ཐེག་པ་དམན་པ་དག་གི་བསྔགས་པ་མི་བརྗོད་པ་དང་། ཉན་ཐོས་ཀྱི་ཐེག་
<pb id="79.244a"/>
པ་པ་དག་ཐག་རིང་དུ་སྤོང་བ་དང་། ཕྱིར་རྒོལ་བ་རྣམས་ཚར་གཅོད་པ་དང་། སངས་རྒྱས་བཅོམ་ལྡན་རྣམས་ལ་མཆོད་པ་རྒྱ་ཆེན་པོ་བཤམས་ནས་ཁྱད་པར་དུ་འཕགས་པའི་སེམས་ཀྱིས་
དབུལ་བར་བྱེད་པ་དང་། ཐོགས་པ་མེད་པའི་ཡེ་ཤེས་ཐོབ་པ་དང་། སྤོབས་པ་ཕུན་སུམ་ཚོགས་པ་དང་། དཔེ་སྣ་ཚོགས་ཀྱིས་ཡང་དག་པའི་ཆོས་རབ་ཏུ་སྟོན་པར་བྱེད་པ་དང་། སྟོན་པའི་ངོ་བོ་ཉིད་དང་འགལ་
བར་མི་བྱེད་པ་དང་། ཆོས་ཡོངས་སུ་ཚོལ་བ་ལ་ལེ་ལོ་མེད་པ་དང་། དོན་ཟབ་མོ་ཡང་དག་པར་སྟོན་པ་དང་། གཟུངས་ཆེན་པོ་དང་ལྡན་པ་དང་། ཆོས་ཡང་དག་པར་སྟོན་པར་བྱེད་ཀྱང་མངོན་པར་ཞེན་པ་མེད་པ་དང་། 
ཆོས་རྒྱ་ཆེར་སྤེལ་བར་བྱེད་པ་དང་། ཡོངས་སུ་འདྲེན་པ་ལ་ཆོག་ཤེས་པ་མེད་པ་དང་། སྤྱོད་པ་རྣམས་ཡོངས་སུ་རྫོགས་པ་དང་། གཟི་བྱིན་ཆེན་པོ་དང་ལྡན་པ་དང་། སྤོབས་པ་ཐོགས་པ་མེད་པ་དང་། མང་དུ་ཐོས་
པ་ཕུན་སུམ་ཚོགས་པ་དང་། མི་དགེ་བ་རྣམས་ཀྱི་བསྔགས་པ་མི་རྗོད་པ་དང་། དགེ་བའི་ལས་ཡང་དག་པར་སྒྲུབ་པ་དང་། ཕུང་པོ་རྣམས་ཁོང་དུ་ཆུད་པ་དང་། ལྟ་བ་རྣམས་རབ་ཏུ་སྤངས་པ་དང་། 
རྒྱུའི་ངོ་བོ་ཉིད་རབ་ཏུ་རྟོགས་པ་དང་། སྤྱོད་ཡུལ་ལས་ཡང་དག་པར་འདས་པ་དང་། སྤྱོད་ཡུལ་མ་ཡིན་པ་ཡོངས་སུ་སྤངས་པ་དང་། ཡོངས་སུ་དང་བ་སྐྱེད་པ་དང་། ཡང་དག་པའི་ལམ་ལ་གནས་པ་དང་། 
ཐེག་པ་ཆེན་པོ་ལ་རབ་ཏུ་དགའ་བ་དང་། མཉམ་པ་ཉིད་དུ་ཡོངས་སུ་སྡུད་པར་བྱེད་པ་དང་། བདག་མེད་པ་ལ་མངོན་པར་མ་ཆགས་པ་དང་། འཁོར་བ་ལ་ཡོངས་སུ་སྐྱོ་བ་མེད་པ་དང་། མྱ་ངན་ལས་འདས་པ་ཡོངས་
སུ་ཚོལ་བ་ལ་མོས་པ་དང་། འདོད་པ་ཆུང་བའི་ཕྱིར་དགོན་པ་ལ་གནས་པ་དང་། རྟག་ཏུ་བསོད་སྙོམས་སློང་ཞིང་ལེ་ལོ་མེད་པར་གྱུར་པ་དང་། ཇི་ཙམ་རྙེད་པ་དེ་ཉིད་ཀྱིས་ཆོག་པར་འཛིན་པ་དང་། ངོ་ཚ་མེད་པ་དང་།
<pb id="79.244b"/>
ཁྲེལ་མེད་པ་སྤངས་པ་དང་། སངས་རྒྱས་རྣམས་ལ་བསྙེན་པར་བྱེད་པ་དང་། དགེ་བའི་གྲོགས་པོ་དང་ལྷན་ཅིག་གནས་པ་དང་། བདག་གི་ཟླ་མ་ཡིན་པ་རྣམས་རབ་ཏུ་སྤོང་བ་དང་། སོ་སོའི་སྐྱེ་བོ་རྣམས་ལ་སྙིང་
བརྩེ་བ་དང་། སེམས་ཅན་གྱི་སྤྱོད་པ་དང་མཐུན་པར་བྱེད་པ་དང་། སངས་རྒྱས་ལ་ཤིན་དུ་དང་བ་དང་། སྣོད་མ་ཡིན་པ་ཡོངས་སུ་སྤོང་བ་དང་། མི་མཐུན་པ་རྣམས་ལ་ཚིག་སྦྱིན་པར་མི་བྱེད་པ་དང་། གསོལ་
བ་མི་འདེབས་པ་དག་ལ་ཡང་དག་པར་སྟོན་པར་མི་བྱེད་པ་དང་། གསོལ་བ་འདེབས་པ་ཞིག་འོངས་ནས་ཅི་རིགས་པར་སྟོན་པར་བྱེད་པ་དང་། ཟས་ལ་སྙོམས་པར་གྱུར་པ་དང་། རྟག་ཏུ་གཏོང་ཞིང་མཉམ་པ་
ཉིད་དུ་གཏོང་བ་དང་། སྒོ་ཆེན་པོ་ཕྱེ་ནས་གཏོང་བར་བྱེད་པ་གང་ཡིན་པ་དེ་དག་ནི་གཞོན་ནུ་ཆོས་རྣམ་པ་བརྒྱད་བཅུ་ཞེས་བྱ་སྟེ། འདི་དག་གིས་དེ་བཞིན་གཤེགས་པ་རྣམས་ཀྱི་ཐོགས་པ་མི་མངའ་བའི་རྣམ་པར་
གྲོལ་བ་ཐོབ་པར་བྱེད་དོ། །དེའི་ཚེ་ཟླ་འོད་གཞོན་ནུར་གྱུར་པས་ཆོས་དེ་ལྟ་བུ་ཐོས་པས་རབ་ཏུ་དགའ་བར་གྱུར་ནས་བཅོམ་ལྡན་འདས་ཀྱི་སྤྱན་སྔར་ཚིགས་སུ་བཅད་དེ་མངོན་པར་བསྟོད་པ། དེ་བཞིན་གཤེགས་
པ་མི་ཟད་མཐའ་མཁྱེན་པས། །དེ་སླད་རྣམ་དག་ཡེ་ཤེས་སྟོན་མཛད་ལགས། །རྣམ་དག་ཡེ་ཤེས་སྟོན་པར་མཛད་པས་ན། རྣམ་དག་འོད་ཟེར་ཕུན་སུམ་ཚོགས་པ་ལགས། དེ་བཞིན་གཤེགས་པས་མིག་
བདག་མེད་མཁྱེན་པས། དེ་སླད་རྣམ་དག་དབྱངས་ནི་སྟོན་མཛད་ལགས། །རྣམ་དག་དབྱངས་ནི་སྟོན་པར་མཛད་པས་ན། །ཚངས་དབྱངས་མཚན་ཉིད་ཕུན་སུམ་ཚོགས་པ་ལགས། །བཅོམ་ལྡན་སྔོན་ནི་སེམས་
ཅན་ཕན་བཏགས་པས། །དེ་སླད་རྣམ་དག་གསུང་ནི་རྫོགས་པ་ལགས། །རྣམ་དག་གསུང་ནི་ཡོངས་སུ་རྫོགས་པས་ན། །འཇིག་རྟེན་ཚད་མེད་རྣམས་ལ་ཕན་འདོགས་མཛད། །དེ་བཞིན་གཤེགས་པས་མིག་
<pb id="79.245a"/>
ཉིད་སྟོང་མཁྱེན་པས། །དེ་སླད་ཀུན་འཛིན་མཁྱེན་པ་རྫོགས་པ་ལགས། །ཀུན་འཛིན་མཁྱེན་པ་ཡོངས་སུ་རྫོགས་པས་ན། །དེ་བཞིན་གཤེགས་པའི་འོད་ཟེར་དཔག་མེད་སྟོན། །དེ་བཞིན་
གཤེགས་པས་མིག་གི་ཁྱད་པར་མཁྱེན། །མིག་གི་ཁྱད་པར་དག་ཀྱང་མཐའ་མ་མཆིས། །མཁྱེན་པའི་མིང་ནི་དཔག་ཏུ་མ་མཆིས་པས། །དེ་བཞིན་གཤེགས་པའི་འོད་ཟེར་དཔག་མེད་སྟོན། །སངས་རྒྱས་ཡི་གེ་
ཁྱད་པར་སྒོ་མཁྱེན་པས། །མིག་སྟོང་ཡི་གེ་བྲལ་བར་རབ་ཏུ་མཁྱེན། །མིག་སྟོན་ཡི་གེ་བྲལ་བར་མཁྱེན་པས་ན། །དེ་བཞིན་གཤེགས་པའི་འོད་ཟེར་དཔག་མེད་སྟོན། །གང་ཞིག་མིག་ལ་བདག་མེད་
རབ་སེམས་པ། །སངས་རྒྱས་གསུང་ནི་བདེན་པ་ཉིད་དུ་རྟོགས། །དེ་བཞིན་གཤེགས་པའི་འོད་ཟེར་ངེས་པ་སྟོན། །བཅོམ་ལྡན་རྫུ་འཕྲུལ་མཆོག་ནི་ཡོངས་རྫོགས་པས། །མིག་གི་འཇིག་པ་དཔག་མེད་
ཐུགས་སུ་ཆུད། །མིག་གིས་འཇིག་པ་རབ་ཏུ་མཁྱེན་པས་ན། །འཇིག་རྟེན་ཐམས་ཅད་ལ་ནི་ཕན་འདོགས་མཛད། །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །མིག་གི་སྐྱེ་བ་དཔག་མེད་རབ་ཏུ་མཁྱེན། །ཇི་
ལྟར་བཅོམ་ལྡན་མིག་གི་སྐྱེ་མཁྱེན་པ། །བདག་ཀྱང་རིང་པོར་མི་ཐོགས་དེ་བཞིན་ཤོག །དེ་བཞིན་རྣ་བ་སྣ་དང་ལྕེ་ལུས་ཡིད། །གཟུགས་སྒྲ་དྲི་རོ་རེག་བྱ་དག་དང་ཆོས། །འཇིག་རྟེན་སྐྱེ་དང་སྒྲ་དང་མིང་ལ་
སོགས། །ཐམས་ཅད་ལ་ཡང་དེ་བཞིན་རབ་ཏུ་མཁྱེན། ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །སྦྱིན་པའི་ཕ་རོལ་བྱོན་པ་ཕུན་སུམ་ཚོགས། །ཇི་ལྟར་བཅོམ་ལྡན་སྦྱིན་པའི་ཕ་རོལ་བྱོན། །བདག་
ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །ཚུལ་ཁྲིམས་རྣམ་དག་ཕ་རོལ་བྱོན་དང་ལྡན། །ཇི་ལྟར་བཅོམ་ལྡན་ཚུལ་ཁྲིམས་ཕ་རོལ་བྱོན། །བདག་ཀྱང་རིང་
<pb id="79.245b"/>
པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །བཟོད་པའི་ཕ་རོལ་བྱོན་པ་ཕུན་སུམ་ཚོགས། །ཇི་ལྟར་བཅོམ་ལྡན་བཟོད་པའི་ཕ་རོལ་བྱོན། །བདག་ཀྱང་རིང་པོར་
མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །བརྩོན་འགྲུས་ཕ་རོལ་བྱོན་པ་ཕུན་སུམ་ཚོགས། ཇི་ལྟར་བཅོམ་ལྡན་བརྩོན་འགྲུས་ཕ་རོལ་བྱོན། །བདག་ཀྱང་རིང་པོར་མི་ཐོགས་
དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །བསམ་གཏན་ཕ་རོལ་བྱོན་པ་ཕུན་སུམ་ཚོགས། །ཇི་ལྟར་བཅོམ་ལྡན་བསམ་གཏན་ཕ་རོལ་བྱོན། །བདག་ཀྱང་རིང་པོར་མི་ཐོགས་དེ་
བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །ཤེས་རབ་ཕ་རོལ་བྱོན་པ་ཕུན་སུམ་ཚོགས། །ཇི་ལྟར་བཅོམ་ལྡན་ཤེས་རབ་ཕ་རོལ་བྱོན། །བདག་ཀྱང་རིང་པོར་མི་ཐོགས་དེ་བཞིན་
ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །ཆོས་སྐུའི་ཕ་རོལ་བྱོན་པ་ཕུན་སུམ་ཚོགས། །ཇི་ལྟར་བཅོམ་ལྡན་ཆོས་སྐུའི་ཕ་རོལ་བྱོན། །བདག་ཀྱང་རིང་པོར་མི་ཐོགས་དེ་བཞིན་ཤོག །
ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །རྣམ་དག་གཟུགས་ནི་དཔག་མེད་ཕུན་སུམ་ཚོགས། །ཇི་ལྟར་བཅོམ་ལྡན་རྣམ་དག་གཟུགས་ལྡན་པ། །བདག་ཀྱང་རིང་པོར་མི་ཐོགས་དེ་བཞིན་ཤོག །
ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །རྣམ་དག་ཡིད་ནི་དཔག་མེད་ཕུན་སུམ་ཚོགས། །ཇི་ལྟར་བཅོམ་ལྡན་རྣམ་དག་ཡིད་ལྡན་པ། །བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་
རྗེ་ཆེན་པོ་རྐང་གཉིས་མཆོག་གྱུར་པ། །ཡོན་ཏན་མཆོག་ནི་དཔག་མེད་ཕུན་སུམ་ཚོགས། །ཇི་ལྟར་བཅོམ་ལྡན་ཡོན་ཏན་མཆོག་ལྡན་པ། །བདག་ཀྱང་རིང་པོར་མི་ཐོགས་དེ་བཞིན་ཤོག །
<pb id="79.246a"/>
ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །གཟུགས་ཀྱི་མཚན་ནི་དཔག་མེད་ཕུན་སུམ་ཚོགས། །ཇི་ལྟར་བཅོམ་ལྡན་གཟུགས་ཀྱི་མཚན་ལྡན་པ། །བདག་ཀྱང་རིང་པོར་མི་
ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །རྣམ་དག་སྒྲ་ནི་དཔག་མེད་ཕུན་སུམ་ཚོགས། །ཇི་ལྟར་བཅོམ་ལྡན་རྣམ་དག་སྒྲ་ལྡན་པ། །བདག་ཀྱང་རིང་པོར་མི་ཐོགས་
དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །རྫུ་འཕྲུལ་ཆེན་པོ་དཔག་མེད་ཕུན་སུམ་ཚོགས། །ཇི་ལྟར་བཅོམ་ལྡན་རྫུ་འཕྲུལ་མཆོག་ལྡན་པ། །བདག་ཀྱང་རིང་པོར་མི་ཐོགས་
དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །སེམས་ཅན་གདུལ་སླད་སྲིད་པ་གསུམ་ན་བཞུགས། །ཇི་ལྟར་བཅོམ་ལྡན་སེམས་ཅན་གདུལ་མཛད་པ། །བདག་ཀྱང་རིང་པོར་མི་ཐོགས་དེ་
བཞིན་ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །འཁོར་བའི་སྤྱོད་པ་དཔག་མེད་དག་ལས་འདས། ཇི་ལྟར་བཅོམ་ལྡན་འཁོར་བའི་སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་
ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །འདོད་ཆགས་སྤྱོད་པ་དཔག་མེད་དག་ལས་འདས། །ཇི་ལྟར་བཅོམ་ལྡན་འདོད་ཆགས་སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་
ཤོག །ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །ཞེ་སྡང་སྤྱོད་པ་དཔག་མེད་དག་ལས་འདས། །ཇི་ལྟར་བཅོམ་ལྡན་ཞེ་སྡང་སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་ཤོག །
ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །གཏི་མུག་སྤྱོད་པ་དཔག་མེད་དག་ལས་འདས། །ཇི་ལྟར་བཅོམ་ལྡན་གཏི་མུག་སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་ཤོག།
<pb id="79.246b"/>
ཐུགས་རྗེ་ཆེན་པོ་རྐང་གཉིས་མཆོག་གྱུར་པ། །འདོད་ཆགས་ཞེ་སྡང་སྤྱོད་པ་དཔག་མེད་འདས། །ཇི་ལྟར་བཅོམ་ལྡན་འདོད་སྡང་སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་
ཆེན་པོ་རྐང་གཉིས་མཆོག་གྱུར་པ། །ཞེ་སྡང་གཏི་མུག་སྤྱོད་པ་དཔག་མེད་འདས། །ཇི་ལྟར་བཅོམ་ལྡན་སྡང་རྨོངས་སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་
རྐང་གཉིས་མཆོག་གྱུར་པ། །འདོད་ཆགས་གཏི་མུག་སྤྱོད་པ་དཔག་མེད་འདས། །ཇི་ལྟར་བཅོམ་ལྡན་འདོད་རྨོངས་སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་ཤོག །ཐུགས་རྗེ་ཆེན་པོ་རྐང་གཉིས་
མཆོག་གྱུར་པ། །ཆ་མཉམ་སྤྱོད་པ་དཔག་མེད་ཡང་དག་འདས། །ཇི་ལྟར་བཅོམ་ལྡན་ཆ་མཉམ་སྤྱོད་འདས་པ། །བདག་ཀྱང་རིང་པོར་མི་ཐོགས་དེ་བཞིན་ཤོག །འདྲེན་པ་འདོད་ཆགས་དག་ལས་ཡོངས་
འདས་པས། །འཇིག་རྟེན་ཀུན་ལ་ཤིན་ཏུ་ཕན་འདོགས་མཛད། །ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །འདྲེན་པ་ཞེ་སྡང་དག་ལས་ཡོངས་འདས་པས། །
འཇིག་རྟེན་ཀུན་ལ་ཤིན་དུ་ཕན་འདོགས་མཛད། །ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །འདྲེན་པ་གཏི་མུག་སྤྱོད་ལས་ཡོངས་འདས་པས། །འཇིག་
རྟེན་ཀུན་ལ་ཤིན་དུ་ཕན་འདོགས་མཛད། །ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །འདྲེན་པ་འདོད་ཆགས་ཞེ་སྡང་སྤྱོད་འདས་པས། །འཇིག་རྟེན་ཀུན་
ལ་ཤིན་དུ་ཕན་འདོགས་མཛད། །ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །འདྲེན་པ་ཞེ་སྡང་གཏི་མུག་སྤྱོད་འདས་པས། །འཇིག་རྟེན་ཀུན་ལས་ཤིན་ཏུ་ཕན་
<pb id="79.247a"/>
འདོགས་མཛད། །ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །འདྲེན་པ་འདོད་ཆགས་གཏི་མུག་སྤྱོད་འདས་པས། །འཇིག་རྟེན་ཀུན་ལས་
ཤིན་དུ་ཕན་འདོགས་མཛད། །ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །འདྲེན་པ་ཆགས་སྡང་གཏི་མུག་སྤྱོད་འདས་པས། །འཇིག་རྟེན་ཀུན་ལས་
ཤིན་དུ་ཕན་འདོགས་མཛད། །ཇི་ལྟར་བཅོམ་ལྡན་འཇིག་རྟེན་ཕན་འདོགས་པ། །བདག་ཀྱང་དེ་འདྲའི་ཡེ་ཤེས་གྲུབ་པར་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །ལྷ་ཚོགས་མང་
པོ་ཐམས་ཅད་འདུལ་བར་མཛད། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ལྷ་མི་ཁ་ལོ་སྒྱུར་བའི་སྟོན་པར་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །ཀླུ་ཚོགས་མང་པོ་ཐམས་
ཅད་འདུལ་བར་མཛད། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ལྷ་མི་ཁ་ལོ་སྒྱུར་བའི་སྟོན་པར་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །གནོད་སྦྱིན་མང་པོ་ཐམས་ཅད་
འདུལ་བར་མཛད། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ལྷ་མི་ཁ་ལོ་སྒྱུར་བའི་སྟོན་པར་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །དྲི་ཟ་ཐམས་ཅད་རབ་ཏུ་འདུལ་མཛད་ཅིང་། །
དེ་བཞིན་གྲུལ་བུམ་དཔག་ཏུ་མ་མཆིས་པ། །འཁོར་བཅས་ཇི་སྙེད་རབ་ཏུ་འདུལ་བར་མཛད། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ལྷ་མི་ཁ་ལོ་སྒྱུར་བའི་སྟོན་པར་ཤོག །དེ་བཞིན་གཤེགས་
པ་མཁྱེན་པ་མཆོག་ལྡན་པས། །ཆོས་རྣམས་ཡང་དག་དོན་ནི་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ཡང་དག་དེ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པ་སྡུག་བསྔལ་
<pb id="79.247b"/>
ཟད་མཐའ་མཁྱེན། །སྐྱེ་དགུ་ཐམས་ཅད་ལ་ནི་ཕན་འདོགས་མཛད། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །སྡུག་བསྔལ་ཟད་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པས་རྒྱུ་ཟད་
མཐའ་མཁྱེན་པས། །སྐྱེ་དགུ་ཐམས་ཅད་ལ་ནི་ཕན་འདོགས་མཛད། །བདག་ཀྱང་དེ་འདྲའི་གྲུབ་གྱུར་ནས། །རྒྱུ་ཟད་དེ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །
འཇིག་རྟེན་སྤྱོད་པ་དག་ནི་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་སྤྱོད་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །འཇིག་རྟེན་གནས་
དང་གནས་མེད་རབ་ཏུ་མཁྱེན། བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །འཇིག་རྟེན་ལས་དང་
འབྲས་བུ་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །འཇིག་རྟེན་རང་བཞིན་སྣ་ཚོགས་
རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །ཐམས་ཅད་ཀུན་དུ་འགྲོ་བའི་སྤྱོད་པ་མཁྱེན། །
བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །འཇིག་རྟེན་མོས་པ་སྣ་ཚོགས་རབ་ཏུ་མཁྱེན། །བདག་
ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །དབང་པོ་རྣམས་ཀྱི་རང་བཞིན་ཐམས་ཅད་མཁྱེན། །བདག་
<pb id="79.248a"/>
ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །བསམ་གཏན་སྤྱོད་པ་དག་ནི་རབ་ཏུ་མཁྱེན། །
བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །རྣམ་པར་ཐར་པའི་སྤྱོད་པ་རབ་ཏུ་མཁྱེན། །
བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །ཆ་མཉམ་སྤྱོད་པ་དག་ནི་རབ་ཏུ་མཁྱེན། །
བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །སྙོམས་འཇུག་སྤྱོད་པ་དག་ནི་རབ་ཏུ་མཁྱེན། །
བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་འཁོར་བ་རབ་མཁྱེན་པས། །འཁོར་བ་ཉོན་མོངས་རྒྱུ་ལས་སྐྱེས་པར་མཁྱེན། །
བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་ཐམས་ཅད་རབ་མཁྱེན་པས། །འཇིག་རྟེན་ཕན་འདོགས་དཔེ་ཟླ་ཡོངས་མ་
མཆིས། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་ཏིང་འཛིན་རབ་གནས་པས། །ཁྱད་པར་ཐབས་ཀྱི་ཡེ་ཤེས་སྐྱེད་པར་མཛད། །
བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །སྔོན་གྱི་གནས་ཀྱི་སྤྱོད་པ་དཔག་མེད་མཁྱེན། །བདག་ཀྱང་
<pb id="79.248b"/>
དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །འཆི་འཕོ་སྐྱེ་བ་དཔག་མེད་རབ་ཏུ་མཁྱེན། །བདག་ཀྱང་དེ་འདྲའི་
ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །ཉོན་མོངས་ཟད་པ་ཐམས་ཅད་རབ་ཏུ་མཁྱེན། །བདག་ཀྱང་དེ་འདྲའི་
ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །བླ་མེད་བྱང་ཆུབ་ཡང་དག་མངོན་སངས་རྒྱས། །བདག་ཀྱང་དེ་འདྲའི་
ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །ཉོན་མོངས་བག་ཆགས་དག་ནི་རབ་ཏུ་སྤངས། །བདག་ཀྱང་དེ་འདྲའི་
ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་མཁྱེན་པ་མཆོག་ལྡན་པས། །འཁོར་བ་ངེས་འབྱུང་ཆོས་ནི་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་
གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པ་ཆོས་དོན་རབ་མཁྱེན་པས། །སེམས་ཅན་དཔག་མེད་རྣམས་ནི་གོ་བར་མཛད། །བདག་ཀྱང་དེ་འདྲའི་ཡེ་ཤེས་གྲུབ་
གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པས་ཆོས་ཉིད་སྒྱུ་མ་དང་། །རྨི་ལམ་སྨིག་རྒྱུ་ལྟ་བུར་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་
རྟེན་ཐམས་ཅད་ལ་ནི་ཕན་བགྱིད་ཤོག །དེ་བཞིན་གཤེགས་པས་འཇིག་རྟེན་ཐམས་ཅད་ཀྱི། །ཡི་གེ་དག་དང་བརྗོད་པ་རབ་ཏུ་མཁྱེན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་
<pb id="79.249a"/>
ལ་ནི་ཕན་བགྱིད་ཤོག །དེ་བཞིན་གཤེགས་པ་སྤོབས་པ་མཆོག་ལྡན་པས། །དམ་ཆོས་ཟབ་མོ་དག་ནི་སྟོན་པར་མཛད། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་
ནི་ཕན་བགྱིད་ཤོག །དེ་བཞིན་གཤེགས་པ་སྐུ་གསུང་ཐུགས་དུལ་བས། །ཐམས་ཅད་ཡེ་ཤེས་རྗེས་སུ་འབྲང་བར་མཛད། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་
བགྱིད་ཤོག །དེ་བཞིན་གཤེགས་པས་དུས་གསུམ་རབ་མཁྱེན་པས། །འཛིན་དང་ཆགས་པ་མི་མངའ་ཐོགས་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཇིག་རྟེན་ཐམས་ཅད་ལ་ནི་ཕན་བགྱིད་ཤོག །
དེ་བཞིན་གཤེགས་པས་ཚུལ་ཁྲིམས་ཏིང་འཛིན་དང་། །ཤེས་རབ་བསྒྲུབས་པས་དེ་ལ་ལྡོག་མི་འགྱུར། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ཁམས་གསུམ་ཐུགས་རྗེ་ཆེན་པོའི་གཙོར་གྱུར་
ཅིག །དེ་བཞིན་གཤེགས་པས་རྣམ་གྲོལ་རབ་བསྒྲུབས་པས། །རྣམ་གྲོལ་མཁྱེན་དང་གཟིགས་པ་ལྡོག་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ཁམས་གསུམ་ཐུགས་རྗེ་
ཆེན་པོའི་གཙོར་གྱུར་ཅིག །དེ་བཞིན་གཤེགས་པས་ཞི་གནས་ལྷག་མཐོང་བསྒྲུབས། །ལྷ་མི་འཇིག་རྟེན་དག་ན་མཚུངས་མ་མཆིས། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ཁམས་
གསུམ་ཐུགས་རྗེ་ཆེན་པོའི་གཙོར་གྱུར་ཅིག །དེ་བཞིན་གཤེགས་པ་མཁྱེན་པ་མཆོག་ལྡན་པས། །འཇིག་རྟེན་ཆོས་རྣམས་ལ་ནི་ཞེན་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །ཁམས་
གསུམ་ཐུགས་རྗེ་ཆེན་པོའི་གཙོར་གྱུར་ཅིག །དེ་བཞིན་གཤེགས་པས་འཇིག་རྟེན་མཁྱེན་ལྡན་པས། །འགྲོ་བ་སྣ་ཚོགས་དག་ནི་གསལ་བར་གཟིགས། །བདག་ཀྱང་དེ་འདྲའི་ཡེ་ཤེས་གྲུབ་
<pb id="79.249b"/>
གྱུར་ནས། །འགྲོ་བ་དེ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པ་སྐྱེ་ཟད་མཐའ་མཁྱེན་པས། །དེ་སླད་དེ་ལ་རྨོངས་པ་ཡོང་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །སྐྱེ་ཟད་ཉིད་
ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པས་རབ་ཞི་མཐའ་མཁྱེན་པས། །དེ་སླད་དེ་ལ་རྨོངས་པ་ཡོང་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །རབ་ཞི་དེ་ལ་ཐེ་ཚོམ་མ་མཆིས་
ཤོག །དེ་བཞིན་གཤེགས་པ་འཁོར་བའི་མཐའ་མཁྱེན་པས། །དེ་སླད་དེ་ལ་རྨོངས་པ་ཡོང་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །འཁོར་བ་དེ་ལ་ཐེ་ཚོམ་མ་མཆིས་ཤོག །དེ་བཞིན་
གཤེགས་པས་སྔོན་དང་ཕྱི་མཐའ་མཁྱེན། །དེ་སླད་སློབ་དཔོན་མ་མཆིས་མཁྱེན་དང་ལྡན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །སྔ་ཕྱིའི་མཐའ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་
པས་སྐྱོན་ཟློག་མཐའ་རབ་མཁྱེན། །དེ་སླད་སློབ་དཔོན་མ་མཆིས་མཁྱེན་དང་ལྡན། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །སྐྱོན་ཟློག་དེ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པས་སྔོན་
དང་ཕྱི་མཐའ་མཁྱེན། །མིག་གི་རྟག་ཆད་དག་ལ་འཛིན་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །སྔ་ཕྱི་མཐའ་ལ་ཐེ་ཚོམ་མ་མཆིས་ཤོག །དེ་བཞིན་གཤེགས་པས་སྐྱེ་ཟད་མཐའ་མཁྱེན་པས། །
མིག་གི་རྟག་ཆད་དག་ལས་འཛིན་མི་མངའ། །བདག་ཀྱང་དེ་འདྲའི་ཡེ་ཤེས་གྲུབ་གྱུར་ནས། །སྐྱེ་ཟད་ཉིད་ལ་ཐེ་ཚོམ་མ་མཆིས་ཤོག །གང་ཞིག་སྔོན་དང་ཕྱི་མཐའ་མ་རྟོགས་པས། །དེས་ནི་འདོད་པ་དག་
ལ་ཞེན་པ་སྐྱེད། །དེ་བཞིན་གཤེགས་པས་དེ་ནི་རབ་མཁྱེན་པས། །དེ་སླད་འདོད་པ་དག་ལ་ཞེན་མི་མངའ། །གང་ཞིག་ཡོད་མེད་མཐའ་ནི་མ་རྟོགས་པ། །དེས་ནི་འདོད་པ་དག་ལ་ཞེན་པ་སྐྱེད། །དེ་བཞིན་
<pb id="79.250a"/>
གཤེགས་པས་དེ་ནི་རབ་མཁྱེན་པས། །དེ་སླད་འདོད་པ་དག་ལ་ཞེན་མི་མངའ། །གང་ཞིག་ཟད་དང་མི་ཟད་མ་རྟོགས་པ། །དེས་ནི་འདོད་པ་དག་ལ་ཞེན་པ་སྐྱེད། །དེ་བཞིན་གཤེགས་པས་དེ་ནི་རབ་མཁྱེན་
པས། །དེ་སླད་འདོད་པ་དག་ལ་ཞེན་མི་མངའ། །གང་ཞིག་འཇུག་དང་མི་འཇུག་མ་རྟོགས་པ། །དེས་ནི་འདོད་པ་དག་ལ་ཞེན་པ་སྐྱེད། །དེ་བཞིན་གཤེགས་པས་དེ་ནི་རབ་མཁྱེན་པས། །དེ་སླད་འདོད་པ་དག་
ལ་ཞེན་མི་མངའ། །ཞེ་སྡང་གཏི་མུག་ཁོང་ཁྲོ་འཆབ་པ་དང་། །གཡོ་སྒྱུ་ཕྲག་དོག་ང་རྒྱལ་ཁེངས་པ་དང་། སྦྱིན་དང་ཚུལ་ཁྲིམས་བཟོད་དང་བརྩོན་འགྲུས་དང་། །བསམ་གཏན་ཤེས་རབ་དག་ཀྱང་དེ་བཞིན་ནོ། །དེ་ནས་
བཅོམ་ལྡན་འདས་ཀྱིས་ཟླ་འོད་གཞོན་ནུར་གྱུར་པའི་སེམས་ཀྱི་རྟོག་པ་ཐུགས་ཀྱིས་མཁྱེན་ནས་འཛུམ་པ་མཛད་དེ། འོད་ཟེར་གསེར་གྱི་ཁ་དོག་ལྟ་བུ་རབ་ཏུ་བཀྱེའོ། །འོད་ཟེར་དེས་ཀྱང་སངས་རྒྱས་
ཀྱི་ཞིང་ཚད་མེད་དཔག་ཏུ་མེད་པ་རྣམས་སྣང་བར་བྱས་ཏེ། འཇིག་རྟེན་གྱི་ཁམས་དེ་དག་ཏུ་ཕན་པ་དག་བྱས་ནས། བཅོམ་ལྡན་འདས་ལ་ལན་གསུམ་བསྐོར་བ་བྱས་ཏེ། དེ་བཞིན་གཤེགས་པའི་
གཙུག་ཏོར་ཉིད་དུ་ཐིམ་པར་གྱུར་ཏོ། །དེ་ནས་དེའི་ཚེ་བྱང་ཆུབ་སེམས་དཔའ་བྱམས་པ་འདུག་པའི་སྟན་ལས་ལངས་ནས། བླ་གོས་ཕྲག་པ་གཅིག་ཏུ་གཟར་ཏེ། པུས་མོ་གཡས་པའི་ལྷ་ང་ས་ལ་
བཙུགས་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ། གུས་པས་ཐལ་མོ་སྦྱར་ནས། ཚིགས་སུ་བཅད་པ་འདི་དག་གིས་མངོན་པར་བསྟོད་དེ། བཅོམ་ལྡན་འདས་ལ་ཞུ་བ་ཞུས་པ།   
འབྲུག་དང་སེང་གེའི་སྒྲ་སྒྲོགས་ཤིང་། །ཀ་ལ་པིང་ཀའི་སྒྲ་ཕྱུང་བས། །ཆོས་རྔ་ཆེན་པོའི་སྒྲ་འབྱིན་པ། །ཅི་ཡི་སླད་དུ་འཛུམ་པ་མཛད། །ཉི་མ་སྟོང་བས་ཁྱད་པར་འཕགས། །རྣམ་པར་སྒྲ་རབ་དག་དང་ལྡན། །
<pb id="79.250b"/>
ཡོན་ཏན་ངོ་མཚར་རབ་མངའ་བ། །ཅི་སླད་འོད་ཟེར་བཀྱེ་བ་མཛད། །སྦྱིན་དང་ཚུལ་ཁྲིམས་བཟོད་བརྩོན་འགྲུས། །བསམ་གཏན་ཤེས་རབ་རབ་བརྒྱན་པས། །ཐམས་ཅད་དག་ནི་ཡོངས་རྫོགས་
པས། །ཅི་སླད་འོད་ཟེར་བཀྱེ་བ་མཛད། །དེ་བཞིན་གཤེགས་པ་དབྱངས་མཉེན་པས། །ངག་རྩུབ་རྣམས་ནི་རྟག་ཏུ་སྤངས། །སེམས་ཅན་ནད་ནི་ལེགས་གསོ་བ། །ཅི་སླད་འོད་ཟེར་བཀྱེ་བར་མཛད། །
ཐུགས་རྗེ་ཆེན་པོ་རྐང་གཉིས་གཙོ། །མིག་ནི་རྟག་ཏུ་སྟོང་དབེན་མཁྱེན། །རྣམ་དག་ཚངས་པའི་དབྱངས་མངའ་བས། །སེམས་ཅན་རྣམས་ལ་ཆོས་སྟོན་མཛད། །རྣ་བ་སྣ་ལྕེ་ལུས་དང་ཡིད། །སྒྲ་དང་མིང་
ལ་སོགས་པ་ནས། །ཀུན་འབྱུང་འགོག་པ་ལམ་དག་དང་། །ཡེ་ཤེས་བཟོད་པའི་བར་དེ་བཞིན། །ཐུགས་རྗེ་ཆེན་པོ་རྐང་གཉིས་གཙོ། །མིག་ཟད་སྐྱེ་བའི་མཐའ་དག་དང་། །རབ་ཞི་དག་ནི་འཁོར་བ་དག །
ཐམས་ཅད་སྟོང་དབེན་ཉིད་དུ་མཁྱེན། །རྣ་བ་སྣ་ལྕེ་ལུས་དང་ཡིད། །གཟུགས་སྒྲ་དྲི་རོ་རེག་བྱ་ནས། །སྒྲ་དང་མིང་ལ་སོགས་པའི་བར། །ཐམས་ཅད་ཀྱང་ནི་དེ་བཞིན་ནོ། །གཞན་ཡང་རྟེན་ཅིང་འབྲེལ་
འབྱུང་ཆོས། །ཆད་དང་རྟག་པ་ཡོངས་བྲལ་ནས། །བདག་དང་གཞན་གྱིས་བྱས་མིན་པས། །རྐྱེན་མེད་ལས་བྱུང་ཉིད་དུ་གསུང་། །རེས་འགའ་རྣམ་གྲངས་སྣ་ཚོགས་ཀྱིས། །སྡུག་བསྔལ་གཞི་ནི་སྟོན་པར་
མཛད། །རེས་འགའ་དོན་ནི་སྣ་ཚོགས་ཀྱིས། །སངས་རྒྱས་འོད་ཟེར་བསྔགས་པར་མཛད། །རེས་འགའ་ཚིག་ནི་ཚད་མེད་ཀྱིས། །རབ་དབེན་ཆོས་ནི་སྟོན་མཛད་ཅིང་། །གང་ཟག་སྲོག་དང་བདག་མེད་དང་། 
སེམས་ཅན་མེད་པ་ཉིད་དུ་སྟོན། །འདས་པའི་སངས་རྒྱས་ཚད་མེད་ཀྱང་། །བསམ་གྱིས་མི་ཁྱབ་པ་དག་གིས། །ཚིགས་སུ་བཅད་པ་བརྒྱ་སྟོང་གིས། །དེ་འདྲའི་ཆོས་ནི་སྟོན་པར་མཛད། །དེ་བཞིན་གཤེགས་པས་
<pb id="79.251a"/>
ཡོན་ཏན་ཆོས། །ཡང་དག་ཉིད་ནི་སྟོན་མཛད་ཀྱང་། །རྗོད་དང་བརྗོད་བྱ་མི་མངའ་བས། །བརྗོད་མཛད་ཆོས་ཀྱང་ཡོང་མི་མངའ། །བཅོམ་ལྡན་ཡང་དག་ཆོས་སྲུང་ཞིང་། །སྐྱེ་དགུ་རྣམས་
ནི་གོ་མཛད་པས། །ལྷ་རྣམས་དང་ནི་གནོད་སྦྱིན་དག །གང་ཐོས་དེ་དག་རྟོགས་པར་འགྱུར། །ལྷ་མ་ཡིན་ནི་ཐམས་ཅད་ཀྱང་། །མོས་པ་དག་ནི་རྣམ་པར་དག །མི་ནི་མང་པོ་ཚད་མེད་ཀྱང་། །ཐེ་
ཚོམ་དྲ་བ་ཆད་པར་གྱུར། །འདོད་ཆགས་རང་བཞིན་རབ་ཏུ་རྟོགས། །ཞེ་སྡང་གཏི་མུག་རྣམ་པར་བཤིག །སྲེད་དང་ང་རྒྱལ་མ་རིག་དང་། །གཡོ་སྒྱུ་ཕྲག་དོག་སྤྲོས་པ་ནས། །སྡུག་བསྔལ་ཕུང་པོ་ལ་སོགས་
པར། །ཐམས་ཅད་ཀྱང་ནི་ཡོངས་སུ་སྤངས། །འདི་ལ་སོགས་པའི་ཚིག་གི་དོན། །མཐར་ནི་ཀུན་ཀྱང་རྣམ་པར་དག །དེ་བཞིན་གཤེགས་པས་ཆོས་གཅིག་ལ། །སྣ་ཚོགས་མིང་ནི་རབ་མཁྱེན་པས། །གྲངས་ནི་བརྒྱ་
སྟོང་མང་པོ་རྣམས། །བསམ་གྱིས་མི་ཁྱབ་རབ་ཏུ་སྟོན། །སངས་རྒྱས་ཚད་མེད་མང་པོ་ལས། །དེ་འདྲའི་ཆོས་ནི་ལེགས་བསླབས་པས། །ཆོས་ཀྱི་དངོས་པོ་གཅིག་ལ་ཡང་། །བརྗོད་པ་ཐུག་པ་མེད་པ་སྟོན། །དེ་བཞིན་
གཤེགས་པས་ཆོས་རྣམས་ཀྱི། །རྣམ་གྲངས་སྣ་ཚོགས་རབ་མཁྱེན་པས། །མིང་ཚིག་དང་པོ་བར་མ་དང་། །ཐ་མ་རྣམ་འབྱེད་རབ་ཏུ་མཁྱེན། །ཐ་དད་ཚིག་ནི་སྣ་ཚོགས་དག །ཐམས་ཅད་རབ་ཏུ་བསླབས་
པས་ན། །དོན་མཆོག་དག་ནི་གྱ་ནོམ་པ། །སྟོན་པ་དག་ནི་རབ་ཏུ་མཁྱེན། །དེ་འདྲའི་དབྱངས་ནི་རྣམ་དག་པ། །རྒྱུ་རྐྱེན་ཚོགས་པ་ལས་བྱུང་བས། །ལྕེ་འབའ་ཞིག་ལ་རྟེན་པ་ནས། །ལུས་སེམས་པར་ལ་
རྟེན་པའང་མིན། །ས་ནི་རྣམ་པ་དྲུག་ཏུ་གཡོས། །ཕྱོགས་བཅུའི་འཁོར་ནི་ཡོངས་འདུས་ནས། །ཐལ་སྦྱར་བཅོམ་ལྡན་ཞལ་ལྟ་ན། །ཐེ་ཚོམ་དག་ནི་བསལ་དུ་གསོལ། །དེ་བཞིན་གཤེགས་པས་མི་བཟད་དང་། །
<pb id="79.251b"/>
སྐྱེ་མཐའ་དག་ནི་རང་བཞིན་གྱིས། །རྟག་ཏུ་སྟོང་ཞིང་དབེན་པ་དང་། །འགྲོ་འོང་མེད་པར་རབ་ཏུ་མཁྱེན། །བཞུགས་དང་གནས་ནི་མི་མངའ་བས། །ཡང་དག་མཐའ་ལ་རབ་ཏུ་བཞུགས། །བཅོམ་ལྡན་སྤྱན་
ནི་ཐོགས་མི་མངའ། །དེ་སླད་དེང་བདག་ཞུ་བ་ལགས། །དེ་བཞིན་གཤེགས་པས་མིག་ཉིད་ཀྱི། །སྔོན་དང་ཕྱི་མའི་མཐའ་དག་དང་། །ཟད་དང་མ་ཟད་འཁོར་བ་ནི། །རང་བཞིན་སྟོང་དབེན་རབ་མཁྱེན་པས། །ཆོས་ཀྱི་
དོན་རྣམས་རབ་ཕྱེ་ནས། །འཇིག་རྟེན་རྣམས་ནི་དགའ་བར་མཛད། །ཐུབ་པ་དབྱངས་སྙན་རབ་མངའ་བས། །ཅི་སླད་འཛུམ་པ་སྟན་པར་མཛད། །བཅོམ་ལྡན་སྔོན་དང་ཕྱི་མཐའ་དང་། །མིག་ཉིད་སྟོང་དབེན་རབ་མཁྱེན་
ཅིང་། །རྣམ་རྟོག་ཚིག་དང་བྲལ་ལགས་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་མིག་ནི་དཔག་མེད་དང་། །བརྗོད་པ་སྣ་ཚོགས་རང་བཞིན་གྱིས། །རྟག་ཏུ་སྟོང་དབེན་མཁྱེན་ལགས་ན། །ཅི་སླད་འཛུམ་
པ་སྟོན་པར་མཛད། །བཅོམ་ལྡན་ཟད་དང་སྐྱེ་མཐའ་དང་། །མིག་ཉིད་སྟོང་དབེན་རབ་མཁྱེན་ཅིང་། །ཉོན་མོངས་རྣམས་ནི་ཡོངས་སྤངས་པས། །སངས་རྒྱས་བྱང་ཆུབ་མཁྱེན་པ་བརྙེས། །གྲགས་པ་
མཆོག་ནི་ཕུན་སུམ་ཚོགས། །ཅི་སླད་འཛུམ་པ་སྟོན་པར་མཛད། །བཅོམ་ལྡན་ཡུན་རིང་བསྒོམ་བསླབས་པས། །བསམ་གྱིས་མི་ཁྱབ་སྟོན་པར་མཛད། །མིག་ཉིད་སྟོང་པ་ཉིད་དུ་མཁྱེན། །དྲི་བྲལ་རྟག་
ཏུ་རྣམ་པར་དག །སེམས་ཀྱི་སྤྱོད་པ་ཚད་མེད་རྣམས། །དགོངས་པ་གཅིག་གིས་ཐམས་ཅད་མཁྱེན། །འོད་ཟེར་འཇིག་རྟེན་སྣང་མཛད་པ། །འདི་ནི་གང་གི་སྔ་རྟགས་ལགས། །དྲང་སྲོང་ཆེན་པོ་མངོན་སངས་
རྒྱས། །རྐང་གཉིས་གཙོ་བོ་ཁྱད་པར་འཕགས། །ཉོན་མོངས་དག་ནི་རབ་བསལ་བས། །ཐུགས་ནི་རྟག་ཏུ་ཞི་ཞིང་དབེན། །དེ་བཞིན་གཤེགས་པ་མཁྱེན་མཆོག་གིས། །མིག་ཟད་མཐའ་ནི་རབ་ཏུ་རྟོགས། །
<pb id="79.252a"/>
རྒྱུ་དང་རྐྱེན་ནི་གང་ནི་སླད། །དེང་འདིར་འཛུམ་པ་སྟོན་པར་མཛད། །རྣ་བ་སྣ་ལྕེ་ལུས་དང་ཡིད། །ཡུལ་དྲུག་དང་ནི་འབྱུང་ཆེན་བཞི། །སྒྲ་དང་མིང་ལ་སོགས་པའི་བར། །ཐམས་ཅད་ཀྱང་ནི་དེ་བཞིན་ནོ། །
བཅོམ་ལྡན་མིག་ལ་བདག་མེད་མཁྱེན། །རྣ་བ་མི་རྟག་ཉིད་དུ་རྟོགས། །སྣ་ཉིད་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་ལྕེ་ལ་བདག་མེད་མཁྱེན། །ལུས་ཀྱང་མི་རྟག་ཉིད་
དུ་རྟོགས། །སེམས་ཡིད་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་གཟུགས་ལ་བདག་མེད་མཁྱེན། །སྒྲ་ཡང་མི་རྟག་ཉིད་དུ་རྟོག །དྲི་ཉིད་སྟོང་པར་རབ་མཁྱེན་ན། །
ཅི་སླད་འཛུམ་པ་སྟོན་པར་མཛད། །བཅོམ་ལྡན་རོ་ལ་བདག་མེད་མཁྱེན། །རེག་བྱ་མི་རྟག་ཉིད་དུ་རྟོགས། །ཆོས་ཉིད་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་ས་ལ་བདག་མེད་
མཁྱེན། །ཆུ་ཡང་མི་རྟག་ཉིད་དུ་རྟོགས། །མེ་ཉིད་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་རླུང་ལ་བདག་མེད་མཁྱེན། །ངོ་བོ་མི་རྟག་ཉིད་དུ་རྟོགས། །དངོས་ཉིད་སྟོང་པར་
རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་འཇིག་རྟེན་བདག་མེད་མཁྱེན། །སྡུག་བསྔལ་མི་རྟག་ཉིད་དུ་རྟོགས། །ཕུང་པོ་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །
བཅོམ་ལྡན་ཁམས་ལ་བདག་མེད་མཁྱེན། །འཇིག་རྟེན་མི་རྟག་ཉིད་དུ་རྟོགས། །སྐྱེ་ཉིད་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་སྒྲ་ལ་བདག་མེད་མཁྱེན། །མིང་ཡང་མི་
རྟག་ཉིད་དུ་རྟོགས། །ལམ་ཉིད་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །བཅོམ་ལྡན་ཡེ་ཤེས་བདག་མེད་མཁྱེན། །རབ་དབེན་མི་རྟག་ཉིད་དུ་རྟོགས། །སེམས་ཅན་སྟོང་པར་རབ་མཁྱེན་ན། །