<pb id="79.266b"/>
མི་བརྗེད་ཀྱང་། །མིག་ཟད་མཐའ་ནི་མ་ཤེས་ན། །བཤད་པ་དེ་ནི་དོན་མེད་ཡིན། །དེ་བཞིན་མིག་སྐྱེ་མཐའ་དག་དང་། །མིག་མཐའ་དང་ནི་འཇུག་པ་ནས། །རབ་ཏུ་ཞི་བའི་བར་དུ་ཡང་། །དེ་བཞིན་དུ་ནི་རིག་པར་གྱིས། །རྣ་བ་སྣ་ལྕེ་ལུས་དང་
ཡིད། །གཟུགས་སྒྲ་དྲི་རོ་རེག་བྱ་ནས། །སྒྲ་དང་མིང་གི་བར་དུ་ཡང་། །ཐམས་ཅད་དེ་བཞིན་སྦྱར་བར་བྱ། སྒྲ་ཡི་རིག་པ་ཀློག་འདོན་ཅིང་། །དེ་ཡི་དོན་ནི་རྟོགས་གྱུར་ཀྱང་། །མིག་ཟད་མཐའ་ནི་མ་ཤེས་ན། །དེ་ནི་ནམ་ཡང་དམན་པ་ཡིན། །སྨྲང་
བཞི་དག་ནི་འདོན་བྱེད་ཅིང་། །གསང་སྔགས་དག་ནི་རྟོགས་གྱུར་ཀྱང་། །མིག་ཟད་མཐའ་ནི་མ་ཤེས་ན། །དེ་ནི་ནམ་ཡང་དམན་པ་ཡིན། །དེ་བཞིན་མིག་སྐྱེ་མཐའ་དག་དང་། །མིག་གི་མཐའ་དང་འཇུག་པ་ནས། །རབ་ཏུ་ཞི་བའི་བར་དུ་
ཡང་། །དེ་བཞིན་དུ་ནི་རིག་པར་གྱིས། །རྣ་བ་སྣ་ལྕེ་ལུས་དང་ཡིད། །གཟུགས་སྒྲ་དྲི་རོ་རེག་བྱ་ནས། །སྒྲ་དང་མིང་གི་བར་དུ་ཡང་། །ཐམས་ཅད་དེ་བཞིན་སྦྱར་བར་བྱ།། །།<bampo n="312.4/">བམ་པོ་བཞི་པ། བཅོམ་ལྡན་གྲོང་ཁྱེར་
གཤེགས་པའི་ཚེ། །སེམས་ཅན་དག་ནི་ཚད་མེད་སྙེད། །མཁའ་ལས་ཆོས་བསྟན་སྒྲ་ཐོས་པས། །མིག་ཟད་མཐའ་ཡི་ཤེས་པ་ཐོབ། །བཅོམ་ལྡན་གྲོང་ཁྱེར་གཤེགས་པའི་ཚེ། །སེམས་ཅན་དག་ནི་ཚད་མེད་སྙེད། །མཁའ་ལས་
ཆོས་བསྟན་སྒྲ་ཐོས་པས། །མིག་མི་རང་བཞིན་རྟོགས་པར་གྱུར། །སྟོང་དང་བདག་མེད་རབ་རྟོགས་པས། །ཐམས་ཅད་རྣམ་དག་མིག་ཐོབ་འགྱུར། །རྣ་བ་སྣ་ལྕེ་ལུས་དང་ཡིད། །གཟུགས་སྒྲ་དྲི་རོ་རེག་བྱ་ནས། །སྒྲ་དང་མིང་གི་
བར་དུ་ཡང་། །ཐམས་ཅད་དེ་བཞིན་སྦྱར་བར་བྱ། །འདོད་སྡང་གཏི་མུག་ཁོང་ཁྲོ་དང་། །ང་རྒྱལ་ཁེངས་དང་གཡོ་སྒྱུ་ནས། །བག་མེད་པ་ཡི་བར་དུ་ཡང་། །དེ་བཞིན་དུ་ནི་རིག་པར་གྱིས། །བཅོམ་ལྡན་གྲོང་ཁྱེར་གཤེགས་པའི་ཚེ། །
སེམས་ཅན་དག་ནི་ཚད་མེད་སྙེད། །སྟེང་གི་ནམ་མཁའ་དག་ལས་ནི། །སངས་རྒྱས་མཚན་ནི་སྣ་ཚོགས་ཐོས། །ཁ་ཅིག་འདོད་ཆགས་འཇིགས་པ་ཡི། །དཔེ་ཟླ་མེད་པ་མིང་ཡང་ཐོས། །ཁ་ཅིག་ཞེ་སྡང་འཇིགས་བྱེད་ཅིང་། །འཇིག་རྟེན་
<pb id="79.267a"/>
ཕན་འདོགས་མིང་དག་ཐོས། །ཁ་ཅིག་གཏི་མུག་རབ་རྟོགས་ཤིང་། །ང་རྒྱལ་འདུལ་བའི་མིང་དག་ཐོས། །ཁ་ཅིག་འཇིག་རྟེན་དག་ལ་ནི། །རབ་ཞི་སྟོན་པའི་འདྲེན་མིང་ཐོས། །ཁ་ཅིག་ཤེས་རབ་དག་བསྟན་ནས། །
འཇིག་རྟེན་ཕན་འདོགས་མིང་དག་ཐོས། །ཁ་ཅིག་ཐབས་དག་རབ་བསྟན་ནས། །སེམས་ཅན་ཕན་འདོགས་མིང་དག་ཐོས། །ཁ་ཅིག་བདུད་ནི་རབ་བཏུལ་ཀྱང་། །འཁོན་འཛིན་མེད་པའི་མིང་དག་ཐོས། །ཁ་ཅིག་གསུང་རབ་ཆོས་དག་གིས། །
རྣམ་གྲོལ་བསྟན་པའི་མིང་དག་ཐོས། །ཁ་ཅིག་སེམས་ཅན་སྡུག་བསྔལ་བ། །རྒྱ་ཆེར་སྒྲོལ་བའི་མིང་དག་ཐོས། །ཁ་ཅིག་མི་ཡི་གཙོ་བོ་ཡིས། །འཇིག་རྟེན་སྒྲོལ་བའི་མིང་དག་ཐོས། །མིང་ནི་དེ་དག་ཐོས་གྱུར་ན། །ཐམས་ཅད་
རྣམ་དག་མིག་ཐོབ་གྱུར། །ནམ་མཁའ་དང་ནི་རྒྱ་མཚོའི་ཆུ། །རི་རབ་ལྷུན་པོའི་བར་དུ་ཡང་། །ཐམས་ཅད་གཞལ་དུ་རུང་སྲིད་ཀྱི། །སངས་རྒྱས་མཁྱེན་པ་ཐུབ་མི་འགྱུར། །གང་ཞིག་མི་བཟད་ངེས་པ་ཐོབ་གྱུར་ན། །ཆོས་སྐུ་
མངོན་པར་འགྲུབ་པ་དཀའ་མི་འགྱུར། །གང་ཞིག་ཆོས་སྐུ་མཆོག་ནི་གྲུབ་གྱུར་ན། །ཀུན་འཛིན་ཡེ་ཤེས་དཔག་མེད་ཐོབ་པར་འགྱུར། །གང་ཞིག་ཀུན་འཛིན་ཡེ་ཤེས་དཔག་མེད་ཐོབ། །དེས་ནི་མདོ་སྡེ་དཔག་མེད་གོ་བར་འགྱུར། །
གང་ཞིག་མདོ་སྡེ་དཔག་མེད་གོ་གྱུར་པས། །སངས་རྒྱས་རྫུ་འཕྲུལ་འཐོབ་པ་དཀའ་མི་འགྱུར། །གང་ཞིག་མིག་སྐྱེ་ངེས་པ་ཐོབ་གྱུར་ན། །ཆོས་སྐུ་མངོན་པར་འགྲུབ་པ་དཀའ་མི་འགྱུར། །གང་ཞིག་ཆོས་སྐུ་མཆོག་ནི་གྲུབ་གྱུར་ན། །
ཀུན་འཛིན་ཡེ་ཤེས་དཔག་མེད་འཐོབ་པར་འགྱུར། །གང་ཞིག་ཀུན་འཛིན་ཡེ་ཤེས་དཔག་མེད་ཐོབ། །དེས་ནི་མདོ་སྡེ་དཔག་མེད་གོ་བར་འགྱུར། །གང་ཞིག་མདོ་སྡེ་དཔག་མེད་གོ་གྱུར་བས། །སངས་རྒྱས་རྫུ་འཕྲུལ་ཐོབ་པ་དཀའ་མི་
འགྱུར། །དེ་བཞིན་རྣ་བ་སྣ་ལྕེ་ལུས་དང་ཡིད། །གཟུགས་སྒྲ་དྲི་རོ་རེག་བྱ་ཆོས་དག་ནས། །སྒྲ་རྣམས་དང་ནི་མིང་གི་བར་དུ་ཡང་། །ཐམས་ཅད་དེ་བཞིན་དུ་ནི་སྦྱར་བར་བྱ། །དེ་ཚེ་ས་ཆེན་དག་ནི་རབ་ཏུ་གཡོས། །རྒྱ་མཚོ་རི་རྣམས་ཀྱང་ནི་དེ་བཞིན་ནོ། །ལྷ་མ་ཡིན་དང་ལྷ་ནི་མང་
<pb id="79.267b"/>
པོ་རྣམས། །ཐམས་ཅད་རབ་ཏུ་དགའ་བ་སྐྱེས་པར་གྱུར། །བདུད་དང་བདུད་དཔུང་གཡོ་སྒྱུ་རབ་བཅོམ་ནས། །ཐམས་ཅད་སངས་རྒྱས་བཀོད་པ་བསྒྲུབ་པར་མོས། །ལྷ་རྣམས་སོ་སོར་གཞལ་མེད་ཁང་ཞུགས་ནས། །ཕན་ཚུན་དགའ་བའི་གཏམ་ནི་འདི་སྐད་སྨྲས། །
འདྲེན་པ་དེང་ནི་འཇིག་རྟེན་བྱུང་བས་ན། །ལྷ་མི་ཐམས་ཅད་ལ་ནི་ཕན་པ་མཛད། །ས་བླའི་ལྷ་འཁོར་གཞལ་མེད་ཁང་གནས་ནས། །དང་བའི་སེམས་ཀྱིས་དགའ་ནས་འདི་སྐད་དུ། །འདྲེན་པ་འཇིག་རྟེན་དེང་བྱུང་ཤིན་དུ་ལེགས། །འཇིག་རྟེན་ཀུན་བདེ་རྒྱུ་ནི་རབ་ཏུ་མཛད། །
མཁའ་ལ་སྤྱོད་པའི་ལྷ་རྣམས་དེ་ཐོས་ནས། །ཐམས་ཅད་དགའ་ནས་རབ་ཏུ་དང་བ་སྐྱེས། །ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །འདྲེན་པ་བྱུང་བས་འཇིག་རྟེན་ཕན་མཛད་ཟེར། །རྒྱལ་ཆེན་རིགས་བཞིའི་ལྷ་རྣམས་དེ་ཐོས་ནས། །ཐམས་ཅད་དགའ་ནས་
ཤིན་དུ་དང་བ་སྐྱེས། །ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །འདྲེན་པ་བྱུང་བས་འཇིག་རྟེན་ཕན་མཛད་ཟེར། །སུམ་བཅུ་རྩ་གསུམ་ལྷས་ནི་དེ་ཐོས་ནས། །ཐམས་ཅད་དགའ་ནས་ཤིན་དུ་དང་བ་སྐྱེས། །ཁྱད་འཕགས་སྒྲ་སྙན་སངས་རྒྱས་བསྔགས་
བརྗོད་ནས། །འདྲེན་པ་བྱུང་བས་འཇིག་རྟེན་ཕན་མཛད་ཟེར། །འཐབ་བྲལ་ལྷ་དག་དེ་སྐད་ཐོས་ནས་ནི། །ཐམས་ཅད་དགའ་ནས་ཤིན་དུ་དང་བ་སྐྱེས། །ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །འདྲེན་པ་བྱུང་ནས་འཇིག་རྟེན་ཕན་མཛད་ཟེར། །
བདག་ཅག་བྱང་ཆུབ་སེམས་ནི་རབ་བསྐྱེད་ནས། །བཅོམ་ལྡན་བླ་མེད་མཁྱེན་པ་ཉེ་བར་བགྱི། །ལྷ་མིའི་གཙོ་མཆོག་ལ་ནི་བརྟེན་ནས་སུ། །སེམས་ཅན་ཐམས་ཅད་སྒྲོལ་བར་བགྱིད་ཅེས་ཟེར། །དགའ་ལྡན་ལྷ་རྣམས་དེ་སྐད་ཐོས་ནས་ཀྱང་། །ཐམས་ཅད་
དགའ་ནས་ཤིན་དུ་དང་བ་སྐྱེས། །ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །འདྲེན་པ་བྱུང་བས་འཇིག་རྟེན་ཕན་མཛད་ཟེར། །བཅོམ་ལྡན་འདས་ཀྱིས་བསྐལ་པ་བྱེ་བར་ནི། །སྤྱོད་མཆོག་ཁྱད་འཕགས་
མེད་མངོན་བསྒྲུབས་ནས་ནི། །སེམས་ཅན་སྡུག་བསྔལ་བ་ལ་བདེ་ལམ་བསྟན། །འཁོར་བ་བསྒྲལ་ནས་མྱ་ངན་འདས་ལ་བཀོད། །འཕྲུལ་དགའི་ལྷ་རྣམས་དེ་སྐད་ཐོས་ནས་ནི། །ཐམས་ཅད་དགའ་ནས་ཤིན་དུ་དང་བ་སྐྱེས། །ཁྱད་འཕགས་
<pb id="79.268a"/>
སྒྲ་སྙན་སངས་རྒྱས་བསྔགས་བརྗོད་ནས། །འདྲེན་པ་བྱུང་བས་འཇིག་རྟེན་ཕན་མཛད་ཟེར། །གཞན་འཕྲུལ་དབང་བྱེད་ལྷས་ནི་དེ་ཐོས་ནས། །ཐམས་ཅད་དགའ་ནས་ཤིན་དུ་དང་བ་སྐྱེས། །ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །
འདྲེན་པ་བྱུང་ནས་འཇིག་རྟེན་ཕན་མཛད་ཟེར། །དེ་བཞིན་གཤེགས་པ་སྐྱེ་ཤི་འདས་པས་ན། །བདུད་དང་མུ་སྟེགས་མང་པོ་ཕམ་པར་མཛད། །བླ་མེད་བྱང་ཆུབ་དག་ནི་ཡོངས་རྫོགས་ནས། །སྐྱེ་དགུ་དྲངས་ནས་ཕ་རོལ་འཇོག་ཅེས་ཟེར། །ཚངས་རིས་
ལྷ་རྣམས་དེ་སྐད་ཐོས་ནས་ཀྱང་། །ཐམས་ཅད་དགའ་ནས་ཤིན་དུ་དང་བ་སྐྱེས། །ཁྱད་འཕགས་སྒྲ་སྙན་སངས་རྒྱས་བསྔགས་བརྗོད་ནས། །འདྲེན་པ་བྱུང་བས་འཇིག་རྟེན་ཕན་མཛད་ཟེར། །དེ་བཞིན་གཅིག་ནས་གཅིག་ཏུ་སྒྲ་ཐོས་པས། །
ཚངས་པའི་འཁོར་རྣམས་དགའ་ནས་འདི་སྐད་དུ། །འདྲེན་པ་བྱུང་བས་འཇིག་རྟེན་ཕན་པ་མཛད། །བདུད་དཔུང་འཇིགས་སྐྲག་མྱ་ངན་བྱེད་ཅེས་ཟེར། །སྲིད་པའི་རྩེ་མོའི་ལྷ་ཡི་བར་དུ་ཡང་། །སངས་རྒྱས་བྱུང་ནས་འཇིག་རྟེན་ཕན་མཛད་ཐོས། །
དེ་བཞིན་སྒྲ་ནི་ཀུན་དུ་གྲགས་པས་ན། །ལྷ་མ་ཡིན་དག་འགྲིབས་ཤིང་ལྷ་རྣམས་འཕེལ། །བདུད་ཀྱི་ཁང་པ་དག་ནི་ཡོངས་སྟོངས་ཤིང་། །ལྷ་རྣམས་འཁོར་ནི་རབ་ཏུ་རྒྱས་པར་གྱུར། །མི་འཇིགས་སྟོབས་ཀྱིས་ལོག་པ་རབ་བཏུལ་ནས། །
བྱང་ཆུབ་ཆེན་པོ་མཆོག་ནི་མྱུར་དུ་བརྙེས། །དེ་བཞིན་སྐད་ཅིག་ཡུད་ཙམ་ལྷ་རྣམས་ཀྱིས། །བཅོམ་ལྡན་བྱུང་ནས་ཕན་མཛད་ཐོས་གྱུར་ནས། །འཇིག་རྟེན་འདྲེན་པར་མཛད་པ་ཤིན་དུ་ལེགས། །རྣམ་དག་མིག་ནི་སེམས་ཅན་སྦྱིན་ཞེས་
ཟེར། །བཅོམ་ལྡན་གྲོང་ཁྱེར་གཤེགས་པའི་ཚེ། །འདོད་པས་ཡོངས་སུ་གདུངས་པ་རྣམས། །མི་གཙང་བསྒོམ་པ་བཤད་ཐོས་པས། །འདོད་ཆགས་ཞི་སྟེ་མ་ལུས་སྤངས། །བཅོམ་ལྡན་གྲོང་ཁྱེར་གཤེགས་པའི་ཚེ། །ཞེ་སྡང་དག་གིས་གདུངས་
བ་རྣམས། །བྱམས་པ་བསྟན་པའི་ཆོས་ཐོས་པས། །ཞེ་སྡང་ཞི་སྟེ་མ་ལུས་སྤངས། །བཅོམ་ལྡན་གྲོང་ཁྱེར་གཤེགས་པའི་ཚེ། །གཏི་མུག་དག་གི་གདུངས་པ་རྣམས། །ཤེས་རབ་ཆོས་ནི་བསྟན་ཐོས་པས། །གཏི་མུག་ཞི་སྟེ་མ་ལུས་སྤངས། །
<pb id="79.268b"/>
བཅོམ་ལྡན་གྲོང་ཁྱེར་གཤེགས་པའི་ཚེ། །ང་རྒྱལ་དག་གིས་གདུངས་པ་རྣམས། །ང་རྒྱལ་སྤངས་པའི་ཆོས་ཐོས་པས། །ང་རྒྱལ་ཞི་སྟེ་མ་ལུས་སྤངས། །བཅོམ་ལྡན་གྲོང་ཁྱེར་གཤེགས་པའི་ཚེ། །ཕྲག་དོག་དག་གིས་གདུངས་པ་རྣམས། །ཕྲག་
དོག་སྤངས་པའི་ཆོས་ཐོས་པས། །ཕྲག་དོག་ཞི་སྟེ་མ་ལུས་སྤངས། །བཅོམ་ལྡན་གྲོང་ཁྱེར་གཤེགས་པའི་ཚེ། །ཁོང་ཁྲོ་དག་གིས་གདུངས་པ་རྣམས། །ཁོང་ཁྲོ་སྤངས་པའི་ཆོས་ཐོས་པས། །ཁོང་ཁྲོ་ཞི་སྟེ་མ་ལུས་སྤངས། །བཅོམ་ལྡན་གྲོང་
ཁྱེར་གཤེགས་པའི་ཚེ། །སེར་སྣ་དག་གིས་གདུངས་པ་རྣམས། །སེར་སྣ་སྤངས་པའི་ཆོས་ཐོས་པས། །སེར་སྣ་ཞི་སྟེ་མ་ལུས་སྤངས། །གང་ཞིག་དུལ་བའི་སྤྱོད་གྲུབ་པ། །དཔག་མེད་ཆོས་ནི་འདི་ཐོས་པས། །མང་དུ་ཐོས་པའི་
མཚོར་ཞུགས་ནས། །ཀུན་འཛིན་སྒོ་ནི་སྒྲུབ་པར་བྱེད། །གཞན་ཡང་མཁའ་ལས་སྒྲ་ཐོས་པས། །མེ་ཏོག་དག་གིས་སངས་རྒྱས་མཆོད། །ཡོན་ཏན་ཁྱད་པར་འཕགས་སྒྲུབ་ཅིང་། །སྙིང་རྗེ་ཆེན་པོའི་རྫུ་འཕྲུལ་སྟོན། །གཞན་ཡང་
མཁའ་ལས་སྒྲ་ཐོས་པས། །བཅོམ་ལྡན་སྐུ་དང་སྐྱེ་གནས་དང་། །གདུད་རྒྱུད་དང་ནི་གསུང་སྒྲ་རྣམས། །ཁྱད་པར་འཕགས་པའི་བསྔགས་པ་བརྗོད། །སེམས་ཅན་འགྲོ་བ་ཇི་ལྟ་བར། །རྫུ་འཕྲུལ་དག་ཀྱང་ཅི་རིགས་བཤད། །མིག་དང་རྣ་བ་
སྣ་ལྕེ་ལུས། །གཟུགས་དང་སྒྲ་ལ་སོགས་པ་དང་། །བསྐུམ་པ་དང་ནི་བཀྱང་བ་བདག །སྟོན་པར་མཛད་པ་ཁྱད་པར་འཕགས། །བཅོམ་ལྡན་འཇིག་རྟེན་འདས་པས་ན། །འཇིག་རྟེན་སྒྲོན་མ་རབ་མཛད་ཅིང་། །གཟུགས་ནི་མང་པོ་སྟོན་པ་ཡང་། །
ཐམས་ཅད་སངས་རྒྱས་རྫུ་འཕྲུལ་ཡིན། །སྣོད་དང་སྣོད་མིན་དེ་རྗེས་སུ། །མི་མཐུན་ཆོས་ནི་སྟོན་མཛད་པས། །སེམས་ཅན་ཚེ་རབས་ཚད་མེད་ནས། །སངས་རྒྱས་མཆོད་པ་མ་བྱས་ཤིང་། །དམུ་རྒོད་གདུལ་བར་དཀའ་བ་ལ། །སེམས་ཅན་
དམྱལ་བར་བཤད་པས་མཛད། །གང་ཞིག་ལས་ལམ་རྨོངས་གྱུར་ཅིང་། །ལྟ་ལ་བརྟེན་ནས་སྤྲོས་དགའ་བ། བཅོམ་ལྡན་དེ་དག་ལྟ་བ་དང་། སྤྲོས་པ་ཞི་བའི་སྒྲ་ཐོས་མཛད། །གཞན་ཡང་མཁའ་ལས་ངོ་བོ་ཉིད། །ངེས་པ་ཉིད་དུ་སྟོང་བ་དང་། །འགྲོ་འོང་མེད་
<pb id="79.269a"/>
ཅིང་མཚན་མེད་དང་། །ཅི་ཡང་མེད་པའི་སྒྲ་ཡང་ཐོས། །གཞན་ཡང་སེམས་ཅན་བརྒྱ་སྟོང་དག །མཁའ་ལས་ཤ་དང་ཤེས་རབ་སྤྱན། །དེ་བཞིན་ཆོས་ཀྱི་སྤྱན་པར་དུ། །ཡང་དག་སྟོན་པའི་སྒྲ་ཡང་ཐོས། །བཅོམ་ལྡན་རྫུ་འཕྲུལ་སྟོབས་
ཀྱིས་ནི། །ཚུལ་ཁྲིམས་ཏིང་འཛིན་ཤེས་རབ་སྒྲ། །རྣམ་གྲོལ་རྣམ་གྲོལ་མཐོང་བའི་སྒྲ། །སྟོན་པ་དག་ཀྱང་ཐོས་པར་གྱུར། །སེམས་ཅན་དག་ནི་ཇི་སྙེད་ལ། །ཇི་བཞིན་རྫུ་འཕྲུལ་རབ་བསྟན་ནས། །ཇི་ལྟར་རྗེས་འཐུན་སྒྲ་སྐད་ཀྱིས། །ཡང་དག་ཆོས་
ནི་བསྟན་པར་མཛད། །སེམས་ཅན་ལ་ལ་གང་ཞིག་ནི། །སྦྱིན་དང་ཚུལ་ཁྲིམས་བཟོད་བསྒྲུབ་མོས། །རྫུ་འཕྲུལ་མོས་པ་ཇི་ལྟ་བཞིན། །སྦྱིན་དང་ཚུལ་ཁྲིམས་བཟོད་སྒྲ་སྟོན། །བཅོམ་ལྡན་རྫུ་འཕྲུལ་སྟོབས་ཀྱིས་ནི། །སེམས་ཅན་དབང་
པོ་ཇི་ལྟ་བཞིན། །རྒྱ་ཆེར་ཡང་དག་འབྱེད་མཛད་པས། །ལེན་འཛིན་སྟོན་ལ་དགོད་པར་མཛད། །བཅོམ་ལྡན་རྫུ་འཕྲུལ་སྟོབས་ཀྱིས་ནི། །ཕུང་པོ་ཁམས་དང་སྐྱེ་མཆེད་ཀྱི། །བཅིངས་དང་གྲོལ་དང་ཉེ་རིང་དང་། །ས་ཡི་གནས་སྐབས་བྱེ་བྲག་གི། །མཚན་
ཉིད་སྟོན་པ་ཐོས་པར་གྱུར། །གཞན་ཡང་ས་དང་ཡེ་ཤེས་ཀྱི། །འོད་ཟེར་ཚད་མེད་སྟོན་པ་དང་། །ཉོན་མོངས་བག་ཆགས་སྤངས་པ་དང་། །སྤངས་མིན་སྟོན་པ་ཐོས་པར་གྱུར། །བཅོམ་ལྡན་རྫུ་འཕྲུལ་སྟོབས་ཀྱིས་ནི། །ལྷ་དང་མི་ཡི་ངོ་བོ་ཉིད། །ལས་དང་
འབྲས་བུ་མི་མཚུངས་མི། །སྐྱེ་ལེན་ཐ་དད་ཐོས་པར་གྱུར། །རེས་འགའ་བུད་མེད་མདུན་དག་ཏུ། །བུད་མེད་བརྒྱན་པའི་ལུས་སྤྲུལ་ནས། །མཁའ་ལས་སྐྱོ་སྟོན་སྒྲ་བསྒྲགས་པས། །གང་ཐོས་འདོད་ཆགས་སེལ་བར་མཛད། །ཤཱ་རིའི་བུ་ནི་ཇི་ལྟ་བཞིན། །ཤིན་ཏུ་དང་
བ་སྐྱེས་གྱུར་པ། །ཐུགས་རྗེས་མོས་པ་ཇི་བཞིན་དུ། །བླ་མེད་ཆོས་ནི་སྟོན་པར་མཛད། །མཽང་གལ་བུ་དང་འོད་སྲུང་དང་། །ཀ་པི་ན་དང་ཀུན་དགའ་དང་། །འོད་སྲུང་ཆེན་པོ་དག་དང་ནི། །ཀུན་ཤེས་ཀཽདི་ནྱ་ལ་སོགས། །དེ་དག་མོས་པ་ཇི་བཞིན་དུ། །ཉན་ཐོས་ཆོས་སྟོན་ཐོས་
པར་གྱུར། །ལྷ་རྣམས་དང་ནི་ལྷ་མ་ཡིན། །གནོད་སྦྱིན་དག་ནི་མང་པོ་དང་། །བེ་རོ་ཀ་ནི་འཁོར་བཅས་དང་། །གྲུལ་བུམ་དག་ནི་ཚད་མེད་རྣམས། །བཅོམ་ལྡན་རྫུ་འཕྲུལ་སྟོབས་ཀྱིས་ནི། །གཟུངས་སྔགས་སྒྲ་ནི་ཐོས་པར་གྱུར། །ཨི་དི་སི། བི་དི་སི། ཨིར་སུ་
<pb id="79.269b"/>
ཨི་ར། ཨཽ་ན་སི། །མ་ནི་སི། ཨུ་ཁྱི། ཨ་ནོ་ཁྱི། ཨཱ་ཁི་ཙ་ལ་མང་ནཾ་ཡེ། ང་ར་ནི་ཤྠ་ནི་མི། ཏ་ཀ་ནི། ཨེ་མི་མན་ཏྲ། ནི་ཧ་ར། ཨ་བུ་རེ། བྷཱུད་དྷེ། ནི་རེ། ཨ་ཁི་ཚ་ར། བི་ཡ་ཀི་རི་ཡ་ཏེ། ཨ་ཁི་ཚར་བར་མཱི་ཏེ། ཀ་ལཱ་བ་ཧི་ནི། སརྦོ་བིད་ཤི་ནིར་དྷེ་པཽན། པ་ར་ཤས་ད་ཏེ། ཤ་སཱ་ཏ། བྷ་ར་ཤ་སད་ཏ། 
ཏ་ར་སད་ཏ། བྷཱུ་མི། ཨཱ་མ་བྷ་ར། ལི་ལ་བྷན། ཤི་ཙི་ཙིད་ཏ། བི་བ་མ་ཏི། ཙིད་ཏ་ཨ་ནན་ཏ། ཨོ་བེ་ར་ཧ་བ་མཱི་ཏ་བྷཱུ་མི། ན་ནམ་ཀཱ་ནི། ཨ་ཀ་ནི་བི་བྷི་མིད་ཏ། ཤ་རི་བེ་ཤྠ། ཨ་མ་ལ་ནི་མ་ལཱ། བཱུ་ལི་ཏེ་ན་ར་ཤི་ཙ། ཧ་ཧ་རི། མ་མ་ལཱི། བྷ་ར་ནི་ཏིཤྠ། ཙཀྵུ་ནི་ཧ་ར། ཨཱུ་དྷ་རི་ཏ་པ་ཙི། ཨཱན་
ཏ་རི། ཀེ་ཏུ་སུ་ཀེ་ཏུ་སུ་པ་རི་ནི། ཀ་རི་ནི། སུ་སུ་མ་ནི་ཡཻ། ཀ་ཀ་རི། ཀ་ཁཱ་རི། ཨུ་པ་ལ་མཱུ་རི། ཏིཤྠད་རི་ན། ན་ག་ནིར་ཧ་རེ། པར་བྷད་ཏེ། ཨཱ་ཏེ་པ་ར་ཡ་ཏེ། ཨཱན་ཏ་ར་བྷན་དྷེ། ཨཱན་ཏ་ར་ཏ་བྷ་ཏི་ཤི་ཙ། ཧ་སཱི་རི་མ་ཁ་ལཱི། ཨཱི་ནི་སམ་བྷ་རེ། ཏིཤྠ་སིཏྟ་ར་ནི། 
ཀུ་བྷུ་ལོ་ཙ་ཏེ། གཞན་ཡང་རྒྱལ་པོ་རྣམ་ཐོས་བུ། །ཡུལ་འཁོར་སྲུང་ནི་ལ་སོགས་པས། །ཁྱད་འཕགས་སྒྲ་ནི་གྲངས་མེད་ཀྱིས། །བདེན་པའི་སྔགས་ཚིགས་རབ་ཏུ་སྨྲས། །ཚད་མེད་སྒྲ་ནི་དེ་དག་ཀྱང་། །བདེ་གཤེགས་རྫུ་འཕྲུལ་དབང་གིས་བྱུང་། །
རྫུ་འཕྲུལ་དག་ནི་ཚད་མེད་པས། །བསྟན་པ་དག་ཀྱང་ཚད་མེད་པས། །རེས་འགའ་སངས་རྒྱས་མེད་ཞིང་དུ། །རྫུ་འཕྲུལ་རོལ་པའི་སྟོབས་དག་གིས། །འཁོར་བསྐོར་སངས་རྒྱས་སྐུ་སྟོན་པ། །ད་ལྟར་མཐོང་བ་ཇི་བཞིན་ནོ། །བསམ་གྱིས་མི་ཁྱབ་
ཞིང་དག་ཏུ། །སྤྲུལ་པ་ཚད་མེད་སྟོན་མཛད་པས། །བལྟམ་ནས་གོམ་པ་བདུན་གཤེགས་དང་། །རྒྱལ་སྲིད་སྤངས་ནས་རབ་བྱུང་དང་། །བྱང་ཆུབ་སྙིང་པོར་སངས་རྒྱས་ནས། །བརྙེས་པའི་ཆོས་དག་རབ་དགོངས་ཏེ། །ཆོས་ཀྱི་འཁོར་ལོ་བསྐོར་མཛད་དང་། །
མྱ་ངན་འདས་པ་སྟོན་པར་མཛད། །རྫུ་འཕྲུལ་གྱི་ནི་སྟོབས་དག་གིས། །སྣ་ཚོགས་ཆོས་ནི་སྟོན་མཛད་པས། །སེམས་ཅན་དག་ནི་ཚད་མེད་རྣམས། །ཁྱད་འཕགས་ཡེ་ཤེས་གྲུབ་པར་མཛད། །དེ་ཚེ་ཐུགས་རྗེ་ཆེན་པོ་ཡིན། །ཚངས་པའི་འཁོར་གྱིས་
ཡོངས་བསྐོར་ནས། །བྱམས་ཆོས་བསྒོམ་པ་བཤད་བསྟན་པས། །བྱམས་པའི་སེམས་ནི་འཕེལ་བར་མཛད། །དེ་ཚེ་ཐུགས་རྗེ་ཆེན་པོ་ཡིས། །ལྷ་རྣམས་ཀྱིས་ནི་ཡོངས་བསྐོར་ནས། །བསྡུ་བའི་དངོས་བཞི་བསྟན་མཛད་པས། །བསྡུ་བའི་
<pb id="79.270a"/>
སྤྱོད་བཞི་འཕེལ་བར་མཛད། །དེ་ཚེ་ཐུགས་རྗེ་ཆེན་པོ་ཡིས། །ཀླུ་རྣམས་ཀྱིས་ནི་ཡོངས་བསྐོར་ནས། །ཞེ་སྡང་ཉེས་དམིགས་བཤད་བསྟན་པས། །ཞེ་སྡང་སེམས་ནི་སྤངས་པར་གྱུར། །དེ་ཚེ་ཐུགས་རྗེ་ཆེན་པོ་ཡིས། །གནོད་
སྦྱིན་རྣམས་ཀྱིས་ཡོངས་བསྐོར་ནས། །རྣམ་འཚེ་ཉེས་དམིགས་བཤད་བསྟན་པས། །རྣམ་འཚེ་སེམས་ནི་སྤངས་བར་གྱུར། །དེ་ཚེ་ཐུགས་རྗེ་ཆེན་པོ་ཡིས། །ལྷ་མ་ཡིན་གྱིས་ཡོངས་བསྐོར་ནས། །འཐབ་པའི་ཉེས་དམིགས་བཤད་
བསྟན་ཏེ། བཟོད་པ་བསྒོམས་པའི་བསྔགས་པ་བརྗོད། །དེ་ཚེ་ཐུགས་རྗེ་ཆེན་པོ་ཡིས། །ནམ་མཁའ་ལྡིང་གིས་ཡོངས་བསྐོར་ནས། །འགལ་བྱས་ཉེས་དམིགས་བཤད་བསྟན་ཏེ། །འདུམ་པའི་སེམས་ཀྱིས་བསྔགས་པ་མཛད། །
དེ་ཚེ་ཐུགས་རྗེ་ཆེན་པོ་ཡིས། །དྲི་ཟའི་འཁོར་གྱིས་ཡོངས་བསྐོར་ནས། །དགའ་བའི་ཚིག་ནི་དཔག་མེད་ཀྱིས། དེ་བཞིན་གཤེགས་པའི་བསྔགས་བརྗོད་བསྟན། །དེ་ཚེ་ཐུགས་རྗེ་ཆེན་པོ་ཡིས། ལྟོ་འཕྱེ་འཁོར་གྱིས་ཡོངས་བསྐོར་ནས། །
མུ་སྟེགས་ཆོས་ལ་སྨོད་མཛད་ཅིང་། །བཅོམ་ལྡན་གསུང་རབ་བསྔགས་བརྗོད་བསྟན། །དེ་ཚེ་ཐུགས་རྗེ་ཆེན་པོ་ཡིས། །འདྲེ་སྲིན་འཁོར་གྱིས་ཡོངས་བསྐོར་ནས། །དེ་བཞིན་གཤེགས་པའི་ཡོན་ཏན་མཆོག །རྒྱ་ཆེར་བསྔགས་པ་བསྟན་པར་
མཛད། །ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་དག་ནི་བརྒྱ་སྟོང་སྙེད། །མི་བཟད་མཐའ་བསྟན་ཐོས་པས་ན། །མཐར་ཕྱིན་དོན་ནི་རྟོགས་པར་གྱུར། །ཐུགས་རྗེ་ཆེན་པོ་འཕྲུལ་བསྟན་པས། །སེམས་ཅན་དག་ནི་བརྒྱ་སྟོང་སྙེད། །མིག་སྐྱེ་
མཐའ་ནི་བསྟན་ཐོས་པས། །མཐར་ཕྱིན་དོན་ནི་རྟོགས་པར་གྱུར། །ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་དག་ནི་བརྒྱ་སྟོང་སྙེད། །མིག་གི་མཐའ་ནི་བསྟན་ཐོས་པས། །མཐར་ཕྱིན་དོན་ནི་རྟོགས་པར་གྱུར། །ཐུགས་རྗེ་ཆེན་པོས་
འཕྲུལ་བསྟན་པས། །སེམས་ཅན་དག་ནི་བརྒྱ་སྟོང་སྙེད། །མིག་འཇུག་བསྟན་པ་ཐོས་གྱུར་ནས། །མཐར་ཕྱིན་དོན་ནི་རྟོགས་པར་གྱུར། །ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་དག་ནི་བརྒྱ་སྟོང་སྙེད། །མིག་དབེན་བསྟན་པ་ཐོས་པས་ན། །
<pb id="79.270b"/>
མཐར་ཕྱིན་དོན་ནི་རྟོགས་པར་གྱུར། །ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་དག་ནི་བརྒྱ་སྟོང་སྙེད། །མིག་ལ་སྐྱེ་མེད་བསྟན་ཐོས་པས། །མཐར་ཕྱིན་དོན་ནི་རྟོགས་པར་གྱུར། །ཐུགས་རྗེ་ཆེན་པོས་འཕྲུལ་བསྟན་པས། །སེམས་
ཅན་དག་ནི་བརྒྱ་སྟོང་སྙེད། །མིག་མེད་བསྟན་པ་ཐོས་པས་ན། །མཐར་ཕྱིན་དོན་ནི་རྟོགས་པར་གྱུར། །ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་དག་ནི་བརྒྱ་སྟོང་སྙེད། །མིག་ནི་ཉེར་ཞི་བསྟན་ཐོས་པས། །མཐར་ཕྱིན་དོན་ནི་རྟོགས་པར་གྱུར། །ཐུགས་རྗེ་
ཆེན་པོས་འཕྲུལ་བསྟན་པས། །སེམས་ཅན་དག་ནི་བརྒྱ་སྟོང་སྙེད། །མིག་ལ་བདག་མེད་བསྟན་ཐོས་པས། །མཐར་ཕྱིན་དོན་ནི་རྟོགས་པར་གྱུར། །ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་དག་ནི་བརྒྱ་སྟོང་སྙེད། །མིག་ལ་གང་ཟག་མེད་ཐོས་པས། །
མཐར་ཕྱིན་དོན་ནི་རྟོགས་པར་གྱུར། །ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་དག་ནི་བརྒྱ་སྟོང་སྙེད། །མིག་ལ་སེམས་ཅན་མེད་ཐོས་པས། །མཐར་ཕྱིན་དོན་ནི་རྟོགས་པར་གྱུར། །ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་དག་
ནི་བརྒྱ་སྟོང་སྙེད། །མིག་ལ་སྲོག་མེད་ཐོས་པས་ན། །མཐར་ཕྱིན་དོན་ནི་རྟོགས་པར་གྱུར། །ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་དག་ནི་བརྒྱ་སྟོང་སྙེད། །མིག་ལ་གསོ་བ་མེད་ཐོས་པས། །མཐར་ཕྱིན་དོན་ནི་རྟོགས་པར་གྱུར། །
ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་རྣམས་ལ་རྒྱ་ཆེར་ནི། །འཇིག་རྟེན་ཞེན་པ་རབ་སྨད་དེ། །ཞེན་པ་མི་སྐྱེད་ཉིད་དུ་མཛད། །ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་རྣམས་ལ་རྒྱ་ཆེར་ནི། །འཇིག་
རྟེན་རྙེད་པ་རབ་སྨད་དེ། །འདུས་མ་བྱས་ཀྱི་བསྔགས་བརྗོད་མཛད། །ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་རྣམས་ལ་རྒྱ་ཆེར་ནི། །ཟག་བཅས་ཤེས་པ་རབ་སྨད་དེ། །ཟག་མེད་ཤེས་རབ་བསྔགས་པར་མཛད། །
ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་རྣམས་ལ་རྒྱ་ཆེར་ནི། །འཇིག་རྟེན་བསམ་གཏན་རབ་སྨད་དེ། །འཇིག་རྟེན་འདས་པའི་ཏིང་འཛིན་བསྔགས། །ཐུགས་རྗེ་ཆེན་པོ་འཕྲུལ་བསྟན་པས། སེམས་ཅན་རྣམས་ལ་བརྒྱ་ཆེར་ནི། །ཟག་
<pb id="79.271a"/>
བཅས་ཚུལ་ཁྲིམས་རབ་སྨད་དེ། །ཟག་མེད་བསླབ་གནས་བསྔགས་པར་མཛད། །ཐུགས་རྗེ་ཆེན་པོས་འཕྲུལ་བསྟན་པས། །སེམས་ཅན་རྣམས་ལ་རྒྱ་ཆེར་ནི། །སེམས་རྒྱ་ཆུང་ངུའི་སྐྱོན་བརྗོད་དེ། །
སེམས་རྒྱ་ཆེན་པོའི་ཡོན་ཏན་བསྔགས། །ཐུགས་རྗེ་ཆེན་པོས་འཕྲུལ་བསྟན་ནས། །ལུས་ཀྱི་ཚུལ་ཁྲིམས་སེམས་ཤེས་རབ། །ཟག་མེད་རྟེན་པ་མེད་པ་ཡི། །བསྔགས་པ་དག་ནི་བརྗོད་པར་མཛད། །ཐུགས་རྗེ་ཆེན་པོས་
འཕྲུལ་བསྟན་ནས། །སྡུག་བསྔལ་འགོག་པའི་ལམ་བསྔགས་ཤིང་། །སྤྲོས་ལ་དགའ་ཞིང་ཞེན་པ་དག །སངས་རྒྱས་སྨད་པར་རབ་ཏུ་བསྟན། །ཐུགས་རྗེ་ཆེན་པོས་འཕྲུལ་བསྟན་ནས། །སེམས་ཅན་རྣམས་ལ་
རྒྱ་ཆེར་ནི། །མི་བཟད་སྐྱོན་ནི་རབ་འབྱེད་ཅིང་། །རབ་ཞི་མཚན་ཉིད་བསྟན་པར་མཛད། །རྣ་བ་སྣ་ལྕེ་ལུས་དང་ཡིད། །གཟུགས་སྒྲ་དྲི་རོ་རེག་བྱ་ནས། །སྒྲ་དང་མིང་གིས་བར་དུ་ཡང་། །ཐམས་ཅད་དེ་བཞིན་སྦྱར་བར་བྱ། །
ཐུགས་རྗེ་ཆེན་པོས་འཕྲུལ་བསྟན་ནས། །སེམས་ཅན་རྣམས་ལ་རྒྱ་ཆེར་ནི། །དར་ལ་བབ་ཅིང་གཞོན་པ་ལ། །ཉེས་དམིགས་དཔག་མེད་ཡོད་པར་བསྟན། །ཐུགས་རྗེ་ཆེན་པོས་འཕྲུལ་བསྟན་ནས། །སེམས་ཅན་རྣམས་
ལ་རྒྱ་ཆེར་ནི། །ཆོ་རིགས་དག་ནི་སྙེམས་པ་ལ། །ཉེས་དམིགས་དཔག་མེད་ཡོད་པར་བསྟན། །ཐུགས་རྗེ་ཆེན་པོས་འཕྲུལ་བསྟན་ནས། །སེམས་ཅན་རྣམས་ལ་རྒྱ་ཆེར་ནི། །ལོངས་སྤྱོད་བག་མེད་གྱུར་པ་ལ། །ཉེས་
དམིགས་དཔག་མེད་ཡོད་པར་བསྟན། །ཐུགས་རྗེ་ཆེན་པོས་འཕྲུལ་བསྟན་ནས། །སེམས་ཅན་རྣམས་ལ་རྒྱ་ཆེར་ནི། །རང་དབང་བག་མེད་གྱུར་པ་ལ། །ཉེས་དམིགས་དཔག་མེད་ཡོད་པར་བསྟན། །ཐུགས་རྗེ་ཆེན་པོས་
འཕྲུལ་བསྟན་ནས། །སེམས་ཅན་རྣམས་ལ་རྒྱ་ཆེར་ནི། །གཟུགས་ཀྱིས་བག་མེད་གྱུར་པ་ལ། །ཉེས་དམིགས་དཔག་མེད་ཡོད་པར་བསྟན། །ཐུགས་རྗེ་ཆེན་པོས་འཕྲུལ་བསྟན་ནས། །སེམས་ཅན་རྣམས་ལ་རྒྱ་
<pb id="79.271b"/>
ཆེར་ནི། །བུད་མེད་བག་མེད་གྱུར་པ་ལ། །ཉེས་དམིགས་དཔག་མེད་ཡོད་པར་བསྟན། །ཐུགས་རྗེ་ཆེན་པོས་འཕྲུལ་བསྟན་ནས། །སེམས་ཅན་རྣམས་ལ་རྒྱ་ཆེར་ནི། །གོས་ཀྱིས་བག་མེད་གྱུར་པ་ལ། །ཉེས་དམིགས་
དཔག་མེད་ཡོད་པར་བསྟན། །ཐུག་རྗེ་ཆེན་པོ་འཕྲུལ་བསྟན་ནས། །སེམས་ཅན་རྣམས་ལ་རྒྱ་ཆེར་ནི། །ཆང་གིས་བག་མེད་གྱུར་པ་ལ། །ཉེས་དམིགས་དཔག་མེད་ཡོད་པར་བསྟན། །ཐུག་རྗེ་ཆེན་པོ་འཕྲུལ་བསྟན་
ནས། །སེམས་ཅན་རྣམས་ལ་རྒྱ་ཆེར་ནི། །རྒྱལ་པོ་བག་མེད་གྱུར་པ་ལ། །ཉེས་དམིགས་དཔག་མེད་ཡོད་པར་བསྟན། །ཐུག་རྗེ་ཆེན་པོ་འཕྲུལ་བསྟན་ནས། །སེམས་ཅན་རྣམས་ལ་རྒྱ་ཆེར་ནི། །ཚུལ་ཁྲིམས་སྙེམས་
པར་གྱུར་པ་ལ། །ཉེས་དམིགས་དཔག་མེད་ཡོད་པར་བསྟན། །ཐུག་རྗེ་ཆེན་པོ་འཕྲུལ་བསྟན་ནས། །སེམས་ཅན་རྣམས་ལ་རྒྱ་ཆེར་ནི། །ཤེས་རབ་སྙེམས་པར་གྱུར་པ་ལ། །ཉེས་དམིགས་དཔག་མེད་ཡོད་པར་བསྟན། །
དེ་བཞིན་རྟོགས་དང་རྫུ་འཕྲུལ་དང་། །བསམ་གཏན་མཁས་པའི་ང་རྒྱལ་དང་། །ནོར་དང་བཤད་དང་རིགས་དང་འཁོར། །རོལ་མོ་གླུ་དང་ལྕེ་རྒྱང་དང་། །གྲགས་པ་ཕུན་ཚོགས་བསྔགས་པ་དང་། །བཀུར་སྟི་དང་ནི་རྙེད་པ་དང་། །
མཛེས་དང་གཡོ་སྒྱུ་ང་རྒྱལ་དང་། །ངོ་ཚ་མེད་དང་ཁྲེལ་མེད་དང་། །ཁེངས་དང་ཕུན་ཚོགས་ང་རྒྱལ་དང་། །བག་མེད་འདོད་ཆགས་དེ་བཞིན་ནོ། །ཐུགས་རྗེ་ཆེན་པོས་འཕྲུལ་བསྟན་ནས། །སེམས་ཅན་གང་ཞིག་སེམས་
དང་ཡིད། །དམན་པར་གྱུར་པ་དེ་དག་ལ། །ཁྱད་པར་འཕགས་པའི་འདུ་ཤེས་བསྟན། །ཐུགས་རྗེ་ཆེན་པོས་འཕྲུལ་བསྟན་ནས། །སེམས་ཅན་གང་ཞིག་རབ་ཞུམ་ཞིང་། །རྩོལ་བར་མི་བྱེད་དེ་དག་ལ། །
བརྩོན་འགྲུལ་སྟོབས་ནི་སྟོན་པར་མཛད། །ཐུགས་རྗེ་ཆེན་པོས་འཕྲུལ་བསྟན་ནས། །སེམས་ཅན་གང་ཞིག་ནོར་རྣམས་ལ། །ཆགས་པར་གྱུར་པ་དེ་དག་ལ། །ཆོག་ཤེས་ཆོས་ནི་སྟོན་པར་མཛད། །གཞན་ཡང་
<pb id="79.272a"/>
སྤོས་ཀྱི་དྲི་གཙང་ཁང་། །མེ་ཏོག་དག་ནི་གཞལ་མེད་ཁང་། །ཁང་པ་བརྩེགས་མ་མཆོག་སྤྲུལ་ནས། །སྤྲུལ་པའི་སངས་རྒྱས་བཞུགས་པར་བསྟན། །གཞན་ཡང་ལྷ་ཡི་བུ་མོ་རྣམས། །མེ་ཏོག་ཙམ་པ་ཁང་པ་
ན། །གནས་པའི་ལུས་ཕྱེད་མངོན་སྤྲུལ་ནས། །མེ་ཏོག་ཕྲེང་ཐོགས་མཆོད་བྱེད་བསྟན། །གཞན་ཡང་ལྷ་མིན་བུ་མོ་དག །མེ་ཏོག་མ་ལི་ཁང་པ་ན། །གནས་པ་ལུས་ཕྱེད་བསྟན་སྤྲུལ་ནས། །མེ་ཏོག་ཕྲེང་ཐོགས་
མཆོད་བྱེད་བསྟན། །གཞན་ཡང་ལྷ་ཡི་བུ་རྣམས་དག །པད་མ་སྔོན་པོའི་ཁང་པ་ན། །གནས་པ་ལུས་ཕྱེད་བསྟན་སྤྲུལ་ནས། །སངས་རྒྱས་ཡོན་ཏན་བསྔགས་པ་བསྟན། །གཞན་ཡང་ཚངས་པ་རྣམས་ཀྱི་ལྷ། །
གསེར་གྱི་གཞལ་མེད་ཁང་པ་ན། །གནས་པ་ལུས་ཀུན་བསྟན་སྤྲུལ་ནས། །སྒྲ་སྙན་སངས་རྒྱས་བསྔགས་པ་བསྟན། །གཞན་ཡང་ལྷ་ཡི་བུ་མོ་དག །སྣ་ཚོགས་རྒྱན་གྱིས་ལུས་བརྒྱན་ཅིང་། །རྒྱན་
ནི་ཕན་ཚུན་རེག་པ་ལས། །སྒྲ་སྙན་དག་ནི་རབ་བྱུང་ནས། །འདུས་བྱས་རྣམས་ཀྱི་ཆོས་དག་ནི། །འགྱུར་ཞིང་མི་བརྟན་ཡིན་ན་ཡང་། །བྱིས་པ་མི་བདེན་རྟོག་པ་ཡིས། །ཡང་དག་ཇི་བཞིན་མི་ཤེས་ཟེར། །རྒྱན་གྱི་སྒྲ་
ནི་དེ་དག་ཀྱང་། །ལུས་དང་སེམས་ལས་བྱུང་མ་ཡིན། །འགྲོ་བ་མེད་ཅིང་འོང་བ་མེད། །ཕྱོགས་ཀྱང་ཡོད་པ་མ་ཡིན་ཏེ། །གཟུགས་དང་སེམས་ཀྱི་བར་དུ་ཡང་། །ཐམས་ཅད་དེ་བཞིན་སྦྱར་བར་བྱ། །བྱིས་པ་
རྣམས་ནི་མི་ཤེས་པས། །འདི་ལ་ཐེ་ཚོམ་སྐྱེ་བར་འགྱུར། །རྒྱན་གྱི་རྣམས་པ་དེ་དག་ལས། །སྒྲ་སྙན་བྱུང་བ་དེ་ཡིས་ནི། །སངས་རྒྱས་ཞིང་ཀུན་གྲགས་པས་ན། །སེམས་ཅན་ཚད་མེད་གྲོལ་བར་གྱུར། །དེ་ལྟ་
བས་ན་ཁྱོད་རྣམས་ཀྱིས། །འདྲེན་པའི་རང་བྱུང་ཡེ་ཤེས་དང་། །ཡོན་ཏན་དཔག་མེད་སྐུ་དག་ནི། །སྲེད་པའི་སྤྲོས་ལས་འདས་པ་དང་། །རབ་དབེན་སྐྱོན་ནི་མེད་པ་དང་། །ལྟ་བྲལ་སེམས་ནི་རབ་སྦྱངས་དང་། །
<pb id="79.272b"/>
མཚན་དང་དཔེ་བྱེད་བརྒྱན་པ་དང་། །སྐུ་དང་ཐུགས་ནི་དག་པར་ལྟོས། །ཁྱེད་ཀྱིས་བཅོམ་ལྡན་གྲོང་གཤེགས་ཚེ། །གོམ་པ་དག་ནི་སེང་གེ་འདྲ། །གཤེགས་སྟབས་ངང་པ་གླང་ཆེན་འདྲ། །སེམས་ཅན་རེ་བ་བསྐོང་
བར་མཛད། །བསོད་ནམས་ཁྱད་འཕགས་ཡོངས་སུ་རྫོགས། །ཡང་དག་མཚན་གྱིས་རབ་ཏུ་བརྒྱན། །སེམས་ཅན་དག་ནི་ཐམས་ཅད་ཀུན། །ལྟ་བས་མི་ངོམས་ཉིད་དུ་ལྟོས། །ཁྱོད་ཀྱིས་རྐང་གཉིས་གཙོ་
ཡི་མཆོག །ཐུགས་རྗེ་ཆེན་པོ་ལྟ་བས་ན། །དངོས་པོ་ཆུང་ངུས་མཆོད་བྱས་ཀྱང་། །ཡོན་ཏན་ཚད་མེད་འཐོབ་མཛད་པས། །སེམས་ཅན་དག་ནི་མང་པོ་རྣམས། །བསྐལ་པ་བརྒྱ་སྟོང་མང་པོར་ནི། །མྱ་ངན་
འདས་པ་འཐོབ་པར་དུ། །རྣམས་སྨིན་ཐུག་པ་མེད་པར་ལྟོས། །ཁྱེད་ཀྱིས་རྐང་གཉིས་གཙོ་མཆོག་ནི། །ཟག་མེད་ཚུལ་ཁྲིམས་རྫོགས་པས་ན། །སེམས་ཅན་དག་ནི་མང་པོ་རྣམས། །གུས་པས་སྤྱི་བོས་
ཕྱག་བྱེད་དང་། །ལྷ་ཡི་འཁོར་ནི་མང་པོ་རྣམས། །སོ་སོའི་གཞལ་མེད་ཁང་སྤངས་ནས །རྩེ་བ་དག་ལ་ཆགས་མེད་པར། །འདྲེན་པ་ལ་ནི་སྟེན་བྱེད་ལྟོས། །ཁྱེད་གྱིས་བདུད་དང་བདུད་ཀྱི་འཁོར། །
བཅོམ་ལྡན་འདས་ལ་དད་སྐྱེས་ནས། །གསེར་གྱི་རླུང་ཡབ་དག་ཐོགས་ཏེ། །གཡས་གཡོན་དུ་ནི་འཁོད་པ་དང་། །བདུད་ཀྱི་བུ་ནི་ལྔ་བརྒྱ་ཡིས། །ལྷ་ཡི་མེ་ཏོག་ཡིད་འོང་བས། །དེ་བཞིན་གཤེགས་ལ་
མངོན་གཏོར་ནས། །བླ་མེད་ཡེ་ཤེས་ཚོལ་ལ་ལྟོས། །འདས་པའི་སངས་རྒྱས་རྣམས་ལ་ནི། །བསྔགས་པ་བརྗོད་ཅིང་མཆོད་པས་ན། །དེང་ནི་བཅོམ་ལྡན་ཕྲད་གྱུར་ནས། །སོ་སོར་དགའ་བར་
གྱུར་པ་ཡིན། །སྤོབས་པ་དག་ནི་ཚད་མེད་ཀྱིས། །དེ་བཞིན་གཤེགས་པའི་བསྔགས་པ་བརྗོད། །དེ་ཡི་ཚེ་ན་བདུད་ཀྱི་བུ། །སྲེད་པ་སྤངས་པ་ཞེས་བྱ་བ། །ཐོག་མར་བཅོམ་ལྡན་བསྔགས་བརྗོད་ནས། །
<pb id="79.273a"/>
མིག་ཟད་མཐའ་ནི་ཤེས་པར་གྱུར། །མིག་གི་སྐྱེ་མཐའ་ཤེས་པ་ནས། །རབ་ཞི་མཚན་ཉིད་བར་དུ་རྟོགས། །གཞན་ཡང་མིག་ཟད་ལ་སོགས་པའི། །མིག་དོན་དག་ནི་དཔག་མེད་རྟོགས། །དེས་ན་ཚིག་མཁས་དག་
གིས་ནི། །སེམས་ཅན་རྣམས་ལ་ཡང་དག་བསྟན། །མིང་དང་དོན་རྣམས་ལ་ཡང་ནི། །ཞེན་དང་ཐེ་ཚོམ་མེད་པས་ན། །འགྲོ་འོང་མེད་པར་རབ་རྟོགས་ཤིང་། །བླང་དོར་མེད་པ་ཉིད་དུ་གྱུར། །རང་བཞིན་དག་ནི་སྟོང་དབེན་པས། །
ཡི་གེ་རྣམས་ནི་སྤངས་པ་དང་། །ལེན་དང་འཛིན་དང་ཀློག་པ་དང་། །ཁ་ཏོན་འདོན་ཅིང་བསྒྲུབ་མེད་རྟོགས། །འདས་པའི་དེ་བཞིན་གཤེགས་རྣམས་ཀྱིས། །སྔོན་ཡང་རབ་ཏུ་ཕྱེ་སྟེ་བསྟན། །བཏགས་པའི་མིང་ཙམ་
ཡིན་པས་ན། །ཡང་དག་བརྗོད་དུ་ཅི་ཡང་མེད། །རང་བཞིན་སྟོང་པ་དེ་དག་ནི། །ཕུང་པོ་ཁམས་དང་སྐྱེ་མཆེད་འདས། །བརྫུན་པ་མེད་ཅིང་བདེན་པའང་མེད། །གནས་དང་གནས་པ་ཡོད་པ་མིན། །ཚིགས་གིས་སྨྲ་
བའི་ལམ་ཆད་ཅི། །སེམས་ཀྱི་སྤྱོད་པའང་རབ་ཏུ་ཞི། །སྐྱེ་བོའི་མཚན་མ་ཞེན་པའི་ཕྱིར། །བཅོམ་ལྡན་གྲོང་ཁྱེར་གཤེགས་པར་མཐོང་། །བཅོམ་ལྡན་མཚན་མ་ཡོངས་སྤངས་ཀྱང་། །བྱིས་པ་ཡང་དག་མ་
ཡིན་རྟོག །བཅོམ་ལྡན་གྲོང་ཁྱེར་གཤེགས་པའི་ཚེ། །གང་ཞིག་དགའ་བ་སྐྱེ་འགྱུར་བ། །དེ་ཡི་མཚན་མར་རྟོག་པ་སྟེ། །མྱ་ངན་གདུང་དང་བཅས་པར་འགྱུར། །གང་གིས་མཚན་མའི་རྟོག་སྤངས་པ། །
གྲོང་ཁྱེར་གཤེགས་པ་མཐོང་མི་འགྱུར། །གཤེགས་ཤིང་བསྐྱོད་པའི་མཚན་མ་ལ། །རྣམ་རྟོག་མེད་པ་ཤེས་རབ་འཐོབ། །གང་གིས་མཚན་མར་སངས་རྒྱས་མཐོང་། །དེས་ནི་གྲོང་ཁྱེར་གཤེགས་པ་མཐོང་། །
སྐྱེ་ཞིང་འཁོར་བའི་ཆོས་དག་ལ། །རྣམ་པར་རྟོག་པ་སྐྱེད་པར་བྱེད། །གང་གིས་སངས་རྒྱས་མཚན་མར་མཐོང་། །དགའ་བ་དག་ནི་སྐྱེ་འགྱུར་བ། །དེ་ནི་བདུད་ཀྱི་སྤྱོད་ལ་གནས། །བདུད་ཀྱི་སྤྱོད་ཡུལ་སྣང་
<pb id="79.273b"/>
བ་ཡིན། །གང་གིས་མཚན་མར་སངས་རྒྱས་མཐོང་། །དེ་ནི་འགྱུར་བ་མཐོང་བ་ཡིན། །དེ་ནི་མྱ་ངན་གདུངས་བཅས་པས། །མཁས་པས་སྙིང་བརྩེར་བྱ་བ་ཡིན། །ཆོས་ལ་ཐོབ་པར་གང་ལྟ་བ། །དེ་ལ་ཆོས་སྟོར་མྱ་ངན་ཡོད། །སངས་
རྒྱས་མཐོང་བ་སྐྱེས་པ་ལ། །མྱ་ངན་འདས་པའི་སྡུག་བསྔལ་ཡོད། །བསྐལ་པ་མང་པོ་གང་བསྒོམས་པས། །མཚན་མ་ཐམས་ཅད་རྟོགས་པས་ན། །གྲོང་ཁྱེར་གཤེགས་པར་མི་རྟོག་ཅིང་། །མྱ་ངན་འདའ་བའི་འདུ་
ཤེས་མེད། །སེམས་ཀྱི་མཚན་ཉིད་སྟོང་རྟོགས་པ། །སངས་རྒྱས་སྤྱོད་ལ་གནས་པས་ན། །གྲོང་ཁྱེར་གཤེགས་པར་མི་རྟོག་ཅིང་། །མྱ་ངན་འདས་པའི་འདུ་ཤེས་མེད། །གང་གིས་དེ་ལྟར་རབ་ཤེས་པ། །སངས་རྒྱས་
རྣམས་ནི་མཐོང་འགྱུར་ཞིང་། །ངོ་བོ་ཉིད་ཀྱང་སྟོང་རྟོགས་པས། །མཐར་ནི་སྐྱེ་འགག་ཅི་ཡང་མེད། །བཅོམ་ལྡན་བསྐལ་པ་དཔག་མེད་ནས། །དཀའ་བ་རྣམས་ནི་རབ་སྤྱད་ནས། །ངོ་བོ་ཉིད་ནི་སྟོང་མཁྱེན་ན། །བྱིས་པ་རྣམས་ཀྱི་
ཀྱིས་མི་རྟོགས་སོ། །བཅོམ་ལྡན་གྲོང་ཁྱེར་གཤེགས་པའི་ཚེ། །འཁོར་ནི་བརྒྱ་སྟོང་མང་གིས་བསྐོར། །མི་དང་མི་མ་ཡིན་ལ་སོགས། །དང་བའི་སེམས་ཀྱིས་མཆོད་པ་བས། །གང་གིས་སྐད་ཅིག་ཙམ་དུ་ནི། །མིག་ཟད་
མཐའ་ནི་རབ་སེམས་ཤིང་། །མཚན་མ་རྣམས་ནི་སྟོང་རྟོགས་ན། །འདི་ཡི་བསོད་ནམས་དེ་བས་འཕགས། །བགྲང་བ་དང་ནི་གྲངས་ཀྱི་ཆ། །རྒྱུ་ཙམ་དུ་ཡང་མི་བཟོད་དོ། །དེ་བཞིན་མིག་གི་སྐྱེ་མཐའ་དང་། །མིག་གི་མཐའ་
དང་འཇུག་པ་ནས། །རབ་ཏུ་ཞི་བའི་བར་དུ་ཡང་། །དེ་བཞིན་དུ་ནི་རིག་པར་བྱ། །རྣ་བ་སྣ་ལྕེ་ལུས་དང་ཡིད། །གཟུགས་སྒྲ་དྲི་རོ་རེག་བྱ་ནས། །སྒྲ་དང་མིང་གི་བར་དུ་ཡང་། །ཐམས་ཅད་དེ་བཞིན་སྦྱར་བར་བྱ། །དེ་ནས་དེ་ཚེ་
བཅོམ་ལྡན་འདས། །གྲོང་ཁྱེར་དུ་ནི་གཤེགས་པའི་ཚེ། །ཞབས་ནི་ས་ལ་རེག་ཙམ་གྱིས། །ས་ནི་ཀུན་ཏུ་རབ་ཏུ་གཡོས། །རི་རྣམས་གང་ཡིན་དེ་དག་ཀྱང་། །ཐམས་ཅད་བཅོམ་ལྡན་འདས་ལ་ཕྱོགས། །
<pb id="79.274a"/>
ལྷ་དང་མི་ནི་ཆོས་ཀྱི་ཕྱིར། །ཐམས་ཅད་འོངས་ནས་གུས་མཆོད་བྱས། །དེ་ནས་དེ་ཚེ་བཅོམ་ལྡན་འདས། །གྲོང་ཁྱེར་དུ་ནི་གཤེགས་པའི་ཚེ། །ལྷ་ཡི་དབང་པོ་མི་ཡི་རྒྱལ། །ལྷ་མ་ཡིན་ནི་མང་པོ་དང་། །
གནོད་སྦྱིན་དག་ནི་མང་པོ་རྣམས། །རང་གི་གྲོང་ཁྱེར་སྤངས་ནས་ནི། །བཅོམ་ལྡན་སྤྱན་སྔར་འདུས་གྱུར་ཏེ། །རབ་ཏུ་དགའ་བས་མཆོད་པ་བྱས། །དེ་ནས་དེ་ཚེ་བཅོམ་ལྡན་འདས། །གྲོང་ཁྱེར་དུ་ནི་གཤེགས་པའི་ཚེ། །
གཞན་ཡང་རྣམ་པ་ཐ་དད་པའི། །བྱ་ཡི་ཚོགས་ནི་ཚད་མེད་པ། །ནེ་ཙོ་དང་ནི་རྨ་བྱ་དང་། །ཀ་ལ་པིང་ཀ་བྱ་ཡི་རྣམས། །བཅོམ་ལྡན་དེ་བཞིན་གཤེགས་པ་ཡི། །ཡོན་ཏན་མཆོག་ནི་མཐོང་བས་ན། །ཐམས་ཅད་
ནམ་མཁའ་དག་ལ་ནི། །རབ་ཏུ་དགའ་བས་རྣམ་པར་རྩེ། །ཐམས་ཅད་རྣམ་པ་སྣ་ཚོགས་ཀྱི། །སྒྲ་སྙན་དག་ནི་རབ་ཏུ་ཕྱུང་། །དེ་ནས་དེ་ཚེ་བཅོམ་ལྡན་འདས། །གྲོང་ཁྱེར་དུ་ནི་གཤེགས་པའི་ཚེ། །བཅོམ་
ལྡན་འདས་ཀྱི་ཡོན་ཏན་དང་།  །རྫུ་འཕྲུལ་གྱི་ནི་སྟོབས་དག་གིས། །སེམས་ཅན་ཚད་མེད་བརྒྱ་སྟོང་སྙེད། །ལྡོངས་བ་དག་ནི་མཐོང་བར་འགྱུར། །འོན་པ་རྣམས་ནི་ཐོས་པར་གྱུར། །དབང་པོ་མ་ཚང་གང་ཡིན་པ། །
ཐམས་ཅད་དབང་པོ་ཚང་བར་གྱུར། །སྡུག་བསྔལ་ལ་ནི་གནས་པ་དག །ཐམས་ཅད་བདེ་བ་ཐོབ་པར་གྱུར། །དེ་ནས་དེ་ཚེ་བཅོམ་ལྡན་འདས། །གྲོང་ཁྱེར་དུ་ནི་གཤེགས་པའི་ཚེ། །ནམ་མཁའ་བར་སྣང་དག་ལས་ནི། །འདི་སྐད་
སྨྲ་བ་ཐོས་པར་གྱུར། །གང་གིས་མཚན་མ་རྣམས་ཀྱིས་ནི། །དེ་བཞིན་གཤེགས་པ་རྟོགས་བྱེད་པ། །དེ་ཡིས་བཅོམ་ལྡན་འདས་ལ་ནི། །མཆོད་པ་བྱས་ཤེས་བརྗོད་མི་བྱ། །མིག་ཟད་མཐའ་ཡི་ངོ་བོ་ཉིད། །རྟོགས་
པར་ཡང་ནི་མི་འགྱུར་རོ། །མཚན་མ་རྣམས་ནི་གང་སྤངས་པ། །ཡོན་ཏན་བཞི་ནི་བསགས་པས་ན། །མིག་ཟད་མཐའ་ཡི་ངོ་བོ་ཉིད། །རབ་ཏུ་རྟོགས་པར་ཡང་འགྱུར་རོ། །འདི་ལྟར་མིག་ནི་ཟད་པའི་མཐའ། །
<pb id="79.274b"/>
རབ་ཏུ་རྟོགས་པར་གྱུར་པའི་ཕྱིར། །སངས་རྒྱས་རྣམས་ཀྱི་ཡོན་ཏན་ཡང་། །རབ་ཏུ་རྟོགས་པར་ཁོང་དུ་ཆུད། །མིག་ནི་ཟད་པའི་མཐའ་དག་ལ། །མི་འཛིན་སྦེད་པ་མེད་པ་དང་། །མིག་ནི་སྐྱེ་བའི་མཐའ་དག་ལ། །
རྟེན་ཅིང་གནས་པ་མེད་པ་དང་། །མིག་ནི་རབ་ཏུ་དབེན་པ་ལ། །གཡོ་བའི་བསམ་པ་མེད་གྱུར་པ། །དེས་ནི་དེ་བཞིན་གཤེགས་པ་རྣམས། །མཐོང་བ་ཉིད་དུ་གྱུར་པ་ཡིན། །མིག་ནི་སྐྱེ་བའི་མཐའ་དག་ལ། །རྣམ་པར་
རྟོག་པ་མེད་པ་དང་།  །མིག་གི་མཐའ་ནི་གང་ཡིན་པ། །དེ་ལ་ཡིད་ཀྱི་རྟོག་མེད་དང་།  །མིག་ནི་རྣམ་པར་འཇིག་པ་ལ། །བསྟན་པར་བྱ་བ་མེད་གྱུར་པ། །དེས་ནི་དེ་བཞིན་གཤེགས་པ་རྣམས། །མཐོང་བ་ཉིད་དུ་
གྱུར་པ་ཡིན། །མིག་ནི་མེད་པར་གྱུར་པ་ལ། །མངོན་པར་ཞེན་པ་མེད་པ་དང་།  །མིག་ནི་སྐྱེ་བ་མེད་པ་ལ། །ཡོངས་སུ་སྡུད་པ་མེད་པ་དང་།  །མིག་ནི་རབ་ཏུ་ཞི་བ་ལ། །འཛིན་པ་དག་ནི་མེད་གྱུར་པ། །དེས་ནི་དེ་བཞིན་
གཤེགས་པ་རྣམས། །མཐོང་བ་ཉིད་དུ་གྱུར་པ་ཡིན། །མིག་ནི་ཟད་པར་ཤེས་པའི་ཕྱིར། །མཚན་རྣམས་མངོན་པར་བསྒྲུབ་པ་དང་།  །མིག་གི་མཐའ་ནི་ཤེས་པའི་ཕྱིར། །དབང་པོ་དག་ནི་ངེས་གྱུར་དང་། །མིག་
ནི་སྐྱེ་བ་ཤེས་པའི་ཕྱིར། །དབང་པོ་རང་དབང་ཐོབ་གྱུར་པ། །དེས་ནི་དེ་བཞིན་གཤེགས་པ་རྣམས། །མཐོང་བ་ཉིད་དུ་གྱུར་པ་ཡིན། །མིག་ནི་མེད་པར་རྟོགས་གྱུར་ནས། །གཟུགས་ནི་ཁོང་དུ་ཆུད་པ་དང་། །མིག་
ནི་འཇིག་པར་རབ་ཤེས་ནས། །ཆོས་ལ་སོ་སོར་རྟོག་པ་དང་། །མིག་ནི་སྐྱེ་མེད་ཤེས་གྱུར་ནས། །ལམ་ནི་སྒྲུབ་པར་གང་བྱེད་པ། །དེས་ནི་དེ་བཞིན་གཤེགས་པ་རྣམས། །མཐོང་བ་ཉིད་དུ་གྱུར་པ་ཡིན། །
མིག་ཟད་མཐའ་ནི་གང་ཡིན་པ། །ཡང་དག་ཇི་བཞིན་རྟོགས་པའི་ཕྱིར། །ལས་ཀྱི་བྱེ་བྲག་ཐ་དད་པ། །དེ་ཡང་རབ་ཏུ་རྟོགས་པར་འགྱུར། །ལས་ཀྱི་བྱེ་བྲག་ཐ་དད་པ། །རབ་ཏུ་རྟོགས་པར་གྱུར་པའི་
<pb id="79.275a"/>
ཕྱིར། །དེས་ནི་དེ་བཞིན་གཤེགས་པ་རྣམས། །མཐོང་བ་ཉིད་དུ་གྱུར་པ་ཡིན། །མིག་སྐྱེ་མཐའ་ནི་གང་ཡིན་པ། །ཡང་དག་ཇི་བཞིན་རྟོགས་པའི་ཕྱིར། །སྡུག་བསྔལ་བྱེ་བྲག་ཐ་དད་པ། །དེ་ཡང་རབ་ཏུ་རྟོགས་
པར་འགྱུར། །སྡུག་བསྔལ་བྱེ་བྲག་ཐ་དད་པ། །རབ་ཏུ་རྟོགས་པར་གྱུར་པའི་ཕྱིར། །དེས་ནི་དེ་བཞིན་གཤེགས་པ་རྣམས། །མཐོང་བ་ཉིད་དུ་གྱུར་པ་ཡིན། །མིག་གིས་འཇིག་པ་གང་ཡིན་པ། །ཡང་དག་ཇི་བཞིན་
རྟོགས་པའི་ཕྱིར། །སྡུག་བསྔལ་འཇིག་པ་གང་ཡིན་པ། །དེ་ཡང་རབ་ཏུ་རྟོགས་པར་འགྱུར། །སྡུག་བསྔལ་འཇིག་པ་གང་ཡིན་པ། །རབ་ཏུ་རྟོགས་པར་གྱུར་པ་ཡི། །དེས་ནི་དེ་བཞིན་གཤེགས་པ་རྣམས། །མཐོང་
བ་ཉིད་དུ་གྱུར་པ་ཡིན། །མིག་གི་མེད་པ་གང་ཡིན་པ། །ཡང་དག་ཇི་བཞིན་རྟོགས་པའི་ཕྱིར། །མཚན་མ་སྤངས་པ་གང་ཡིན་པ། །དེ་ཡང་རབ་ཏུ་རྟོགས་པ་འགྱུར། །མཚན་མ་སྤངས་པ་གང་ཡིན་པ། །རབ་ཏུ་རྟོགས་པར་
གྱུར་པའི་ཕྱིར། །དེས་ནི་དེ་བཞིན་གཤེགས་པ་རྣམས། །མཐོང་བ་ཉིད་དུ་གྱུར་པ་ཡིན། །མིག་གི་སྐྱེ་མེད་གང་ཡིན་པ། །ཡང་དག་ཇི་བཞིན་རྟོགས་པའི་ཕྱིར། །བག་ཆགས་སྤངས་པ་གང་ཡིན་པ། །དེ་ཡང་རབ་ཏུ་རྟོགས་
པར་འགྱུར། །བག་ཆགས་སྤངས་པ་གང་ཡིན་པ། །རབ་ཏུ་རྟོགས་པར་གྱུར་པའི་ཕྱིར། །དེས་ནི་དེ་བཞིན་གཤེགས་པ་རྣམས། །མཐོང་བ་ཉིད་དུ་གྱུར་པ་ཡིན། །གཞན་ཡང་མིག་གི་མི་རྟོག་ཉིད། །ཡང་དག་ཇི་བཞིན་
རྟོགས་པའི་ཕྱིར། །སྒྲིབ་པ་སྤངས་པ་གང་ཡིན་པ། །དེ་ཡང་རབ་ཏུ་རྟོགས་པར་འགྱུར། །སྒྲིབ་པ་སྤངས་པ་གང་ཡིན་པ། །རབ་ཏུ་རྟོགས་པར་གྱུར་པའི་ཕྱིར། །དེས་ནི་དེ་བཞིན་གཤེགས་པ་རྣམས། །མཐོང་བ་
ཉིད་དུ་གྱུར་པ་ཡིན། །གཞན་ཡང་མིག་ལ་ཡི་གེ་མེད། །ཡང་དག་ཇི་བཞིན་རྟོགས་པའི་ཕྱིར། །སངས་རྒྱས་ཡེ་ཤེས་སྟོབས་དག་ཀྱང་། །རབ་ཏུ་རྟོགས་པར་གྱུར་པ་ཡིན། །སངས་རྒྱས་ཡེ་ཤེས་སྟོབས་
<pb id="79.275b"/>
དག་ནི། །རབ་ཏུ་རྟོགས་པར་གྱུར་པའི་ཕྱིར། །དེས་ནི་དེ་བཞིན་གཤེགས་པ་རྣམས། །མཐོང་བ་ཉིད་དུ་གྱུར་པ་ཡིན། །གཞན་ཡང་མིག་གི་མི་འོང་ཉིད། །ཡང་དག་ཇི་བཞིན་རྟོགས་པའི་ཕྱིར། །འདོད་རྣམས་
སྤངས་པ་གང་ཡིན་པ། །དེ་ཡང་རབ་ཏུ་རྟོགས་པར་འགྱུར། །འདོད་རྣམས་སྤངས་པ་གང་ཡིན་པ། །རབ་ཏུ་རྟོགས་པར་གྱུར་པའི་ཕྱིར། །དེས་ནི་དེ་བཞིན་གཤེགས་པ་རྣམས། །མཐོང་བ་ཉིད་དུ་གྱུར་པ་ཡིན། །
གཞན་ཡང་བསམ་གཏན་བསྒོམ་པ་དག །ཡང་དག་ཇི་བཞིན་རྟོགས་པའི་ཕྱིར། །ཉོན་མོངས་སྤངས་པ་གང་ཡིན་པ། །དེ་ཡང་རབ་ཏུ་རྟོགས་པར་འགྱུར། །ཉོན་མོངས་སྤངས་པ་གང་ཡིན་པ། །རབ་ཏུ་རྟོགས་པར་
གྱུར་པའི་ཕྱིར། །དེས་ནི་དེ་བཞིན་གཤེགས་པ་རྣམས། །མཐོང་བ་ཉིད་དུ་གྱུར་པ་ཡིན། །གང་ཟག་དེས་ནི་དེ་བཞིན་དུ། །མིག་གིས་སྔོན་མཐའ་ཤེས་པ་དང་། །མིག་གི་མི་གནས་ཤེས་པ་དང་། །མིག་
གི་སྐྱེ་བ་ཤེས་པ་དང་། །སངས་རྒྱས་རྫུ་འཕྲུལ་ཤེས་པ་དང་། །མིག་གི་དམན་པ་ཤེས་པ་དང་། །མིག་གི་ཁྱད་པར་འཕགས་ཤེས་དང་། །ཡེ་ཤེས་དམན་པ་ཤེས་པ་དང་། །རྣམ་དག་ཡེ་ཤེས་ཤེས་པ་
དང་། །ཚུལ་ཁྲིམས་རྣམ་དག་ཤེས་པ་དང་། །ལུས་ཀྱི་སྡོམ་པའི་ཤེས་པ་དང་། །རྣམ་དག་སྒྲ་ཡི་ཤེས་པ་དང་། །ངག་གི་སྡོམ་པའི་ཤེས་པ་དང་། །རྣམ་དག་སེམས་ཀྱི་
ཤེས་པ་དང་། །གནས་ཀྱི་བྱེ་བྲག་ཤེས་པ་དང་། །སེམས་ཀྱི་ཆོས་ཀྱི་ཤེས་པ་དང་། །སེམས་སྐྱོན་ཤེས་པའི་ཤེས་པ་དང་། །རྣམ་དག་ལས་ནི་ཤེས་པ་དང་། །སེམས་ཀྱི་སྡོམ་པའི་
ཤེས་པ་དང་། །ཉེས་དམིགས་ཤེས་པའི་ཤེས་པ་དང་། །རྣམ་དག་སྒྲ་ཡི་ཤེས་པ་དང་། །ཕུང་པོའི་བྱེ་བྲག་ཤེས་པ་དང་། །ཕུང་པོའི་རྒྱུ་རྐྱེན་ཤེས་པ་དང་། །མིག་ནི་ཡོངས་ཤེས་ཤེས་པ་དང་། །སྡུག་བསྔལ་འབྱུང་གནས་ཤེས་པ་དང་། །
<pb id="79.276a"/>
ཟག་མེད་ཚུལ་ཁྲིམས་ཤེས་པ་དང་། །ཚུལ་ཁྲིམས་རྒྱུ་རྐྱེན་ཤེས་པ་དང་། །སྡུག་བསྔལ་རྒྱུ་རྐྱེན་ཤེས་པ་དང་། །སྡུག་བསྔལ་ཟད་པའི་རྒྱུ་ཤེས་དང་། །འདུས་བྱས་རྣམས་ཀྱི་ཤེས་པ་དང་། །ཟག་པ་ཟད་པའི་ཤེས་པ་
དག །ཡོངས་སུ་རྫོགས་པར་བྱེད་པ་ཡིན། །གཞན་ཡང་རྒྱུ་རྐྱེན་བཅུ་གཉིས་ཀྱི། །སྤྱོད་དང་བཅས་པའི་ཤེས་པ་དང་། །སྤྱོད་པ་མེད་པའི་ཤེས་པ་དང་། །མཚན་མ་བཅས་དང་མཚན་མ་མེད། །འདུས་བྱས་དང་ནི་འདུས་མ་
བྱས། །རྣམ་པར་གཞག་དང་ཡོངས་སྡུད་དང་། །བདག་དང་གཞན་གྱི་སེམས་ཤེས་པ། །ཡང་དག་ཇི་བཞིན་ཤེས་པ་ཡིན། །གཞན་ཡང་མིག་ཟད་སྐྱེ་མཐའ་དང་། །མིག་གི་མཐའ་དང་རབ་དབེན་དང་། །འཇུག་པ་དང་ནི་
མེད་པ་དང་། །མི་སྐྱེ་བ་དང་ཉེར་ཞི་ཉིད། །ཡང་དག་ཇི་བཞིན་ཤེས་པས་ན། །སེམས་ཅན་དག་ནི་མང་པོ་རྣམས། །རྣམ་པར་དག་པའི་ཡེ་ཤེས་དང་། །མཐུ་དང་བཅས་པའི་ཡེ་ཤེས་དང་། །བརྩོན་འགྲུས་ཡེ་ཤེས་འཐོབ་
པར་བྱེད། །གཞན་ཡང་གཅིག་དང་ཐ་དད་ཤེས། །སེམས་ཅན་དག་ནི་ཐམས་ཅད་ཀྱི། །མོས་པའི་ཤེས་པ་གང་ཡིན་པ། །ཡང་དག་ཇི་བཞིན་ཤེས་པ་ཡིན། །གཞན་ཡང་སེམས་ཅན་ཐམས་ཅད་ཀྱི། །མོས་པ་
ཁྱད་པར་འཕགས་པ་དང་། །རྣམ་དག་སེམས་ཀྱི་ཤེས་པ་དང་། །ལས་དང་རྣམ་སྨིན་ཤེས་པ་དང་། །དབང་པོ་ཁམས་ཀྱི་ཤེས་པ་དང་། །སེམས་ཀྱི་འགྱུར་བ་ཤེས་པ་དང་། །ཤེས་རབ་མོས་པའི་ཤེས་པ་དང་། །
ཤིན་ཏུ་རྣམ་གྲོལ་ཤེས་པ་དང་། །སྤོབས་པ་མཆོག་གི་ཤེས་པ་དག །ཡང་དག་ཇི་བཞིན་ཤེས་པ་ཡིན། །གཞན་ཡང་སེམས་ཅན་མ་རུངས་དང་། །ཆོས་ལ་མོས་པ་མེད་གྱུར་པ། །ཡང་དག་ཇི་བཞིན་ཤེས་པས་ན། །
མོས་པའི་ཤེས་པ་སྐྱེད་པར་བྱེད། །གཞན་ཡང་དོན་གྱི་ཚུལ་དག་ནི། །ཡང་དག་ཇི་བཞིན་ཤེས་པས་ན། །ལེ་ལོ་མེད་པའི་ཤེས་པ་དག །དུས་ཤེས་སྒྲུབ་པར་བྱེད་པ་ཡིན། །གཞན་ཡང་རྫུ་འཕྲུལ་སྟོབས་དག་གིས། །
<pb id="79.276b"/>
ཆོས་རྣམས་རབ་ཏུ་འབྱེད་པ་དང་།  ཐོགས་པ་མེད་པའི་ཡེ་ཤེས་དག །ཡང་དག་ཇི་བཞིན་ཤེས་པ་ཡིན། །གཞན་ཡང་རྒྱ་ཆེན་དོན་དག་དང་། །ཚིག་གིས་བསྟན་པ་གང་ཡིན་པ། །རྗེས་སུ་ཤེས་པའི་ཤེས་པ་དག །
ཡང་དག་ཇི་བཞིན་ཤེས་པ་ཡིན། །གཞན་ཡང་གྲོགས་བཟང་འཐུན་གནས་དང་། །གོས་དང་ཟས་དང་བཏུང་བ་དག །ཚོད་ཤེས་པ་ཡི་ཤེས་པ་རྣམས། །ཡང་དག་ཇི་བཞིན་ཤེས་པ་ཡིན། །གཞན་ཡང་
བྱ་བ་མེད་པ་ཡི། །གཟུགས་ཀྱི་ཆོས་ནི་གང་ཡིན་པ། །ནན་ཏན་བསྒྲུབ་པའི་ཤེས་པ་དག །ཡང་དག་ཇི་བཞིན་ཤེས་པ་ཡིན། །གཞན་ཡང་ལུས་སེམས་སྐྱོན་མེད་ཅིང་།  །སྒྲོ་འདོགས་སྐུར་འདེབས་
ཡོངས་སྤངས་ནས། །བླ་མེད་ཡེ་ཤེས་གང་ཚོལ་བ། །ཡང་དག་ཇི་བཞིན་ཤེས་པ་ཡིན། །གཞན་ཡང་རྫུ་འཕྲུལ་སྟོབས་དག་གིས། །ནམ་མཁའ་བར་སྣང་དག་ལས་ནི། །སྤྲུལ་པའི་སྐུ་ནི་རབ་
བསྟན་ནས། །སེམས་ཅན་དག་ནི་བརྒྱ་སྟོང་སྙེད། །ཡོངས་སུ་སྨིན་པར་མཛད་པས་ན། །ཐམས་ཅད་རབ་ཏུ་དགའ་གྱུར་ནས། །དད་པ་སྐྱེས་པའི་ཤེས་པ་དང་། །དེ་བཞིན་གཤེགས་པ་རྣམས་ལ་ཡང་། །མོས་ཤིང་
གུས་པའི་ཤེས་པ་དང་།  །འདོད་ཆགས་སྤངས་པའི་ཆོས་དག་ལ། །རབ་མོས་བསྒྲུབ་པའི་ཤེས་པ་དང་།  །འཕགས་པའི་དགེ་འདུན་ཚོགས་ལ་ཡང་། །མཆོད་པར་མོས་པའི་ཤེས་པ་དང་།  །བྱང་ཆུབ་ཆེན་པོ་དག་
ལ་ཡང་། །རབ་མོས་བསྔོ་བའི་ཤེས་པ་དང་།  །གཟུངས་རྣམས་ཀྱི་ནི་སྒོ་དག་ལ། །རབ་མོས་སྟོན་པའི་ཤེས་པ་དང་།  །མོས་པ་རྣམས་ནི་གང་ཡིན་པ། །སོ་སོར་རབ་རྟོགས་ཤེས་པ་དང་།  འཕགས་པའི་ཏིང་
འཛིན་གང་ཡིན་པ། །ལེགས་པར་རྟོགས་པའི་ཤེས་པ་དང་།  །བསྲུང་དང་རྗེས་སུ་དྲན་རྣམས་ལ། །ངེས་པར་བྱེད་པའི་ཤེས་པ་དང་།  །དཔག་ཏུ་མེད་པའི་སེམས་དག་ལ། །ལེགས་པར་འཇུག་པའི་
<pb id="79.277a"/>
ཤེས་པ་དང་། །ཚིགས་སུ་བཅད་པ་ཚད་མེད་རྣམས། །ཡང་དག་སྟོན་པའི་ཤེས་པ་དང་། །འདོད་པའི་མཚམས་སྦྱོར་གང་ཡིན་པ། །རྟོགས་ཤིང་གོ་བའི་ཤེས་པ་དང་། །འགྲོ་བ་དམན་པ་དེ་དག་ཏུ། །
ལྟུང་བར་མི་འགྱུར་ཤེས་པ་དང་། །མི་དགེ་བཤེས་གཉེན་གང་ཡིན་པ། །ཡོངས་སུ་སྤོང་བྱེད་ཤེས་པ་དང་། །དགེ་བའི་བཤེས་གཉེན་གང་ཡིན་པ། །སྟེན་པར་བྱེད་པའི་ཤེས་པ་དང་། །འདྲི་ཞིང་ལན་ལྡོན་གང་
ཡིན་པ། །རབ་ཏུ་རྣམ་འབྱེད་ཤེས་པ་དང་། །གནས་དང་གནས་མིན་གང་ཡིན་པ། །ལེགས་པར་རྟོགས་པའི་ཤེས་པ་དང་། །ས་དང་ས་མིན་གང་ཡིན་པ། །ལེགས་པར་རྟོགས་པའི་ཤེས་པ་དང་། །རབ་
འབྲིང་ཐ་མ་གང་ཡིན་པ། །རྣམ་པར་འབྱེད་པའི་ཤེས་པ་དང་། །འདུས་བྱས་ཤེས་པ་གང་ཡིན་དང་། །འདུས་མ་བྱས་ཀྱི་ཤེས་པ་དང་། །དངོས་པོ་དང་ནི་རྫས་ཀྱི་ཤེས། །དངོས་དང་རྫས་མིན་ཤེས་པ་དང་། །
ཡོངས་སུ་སྡུད་བྱེད་ཤེས་པ་དང་། །ཡོངས་སུ་སྡུད་མིན་ཤེས་པ་དང་། །མངོན་པར་སྒྲུབ་པའི་ཤེས་པ་དང་། །ཡང་དག་སྒྲུབ་མིན་ཤེས་པ་དང་། །མིག་དང་མིག་མིན་ཤེས་པ་དང་། །མིག་དང་ལྷན་
ཅིག་ཤེས་པ་དང་། །མིག་གི་བྱེ་བྲག་ཤེས་པ་དང་། །མིག་གི་རང་བཞིན་ཤེས་པ་དང་། །ཡང་དག་ཇི་བཞིན་ཤེས་པ་ཡིན། །རྣ་བ་སྣ་ལྕེ་ལུས་ནས་ནི། །སྒྲ་དང་མིང་ལ་སོགས་པའི་བར། །ཆོས་ནི་
རྣམ་པ་ཉི་ཤུ་ལྔ། །ཐམས་ཅད་དེ་བཞིན་སྦྱར་བར་བྱ། །གང་ཞིག་མིག་གི་རྒྱུ་རྐྱེན་ཉིད། །ཡང་དག་སྟོང་ཞིང་དབེན་པ་དང་། །མཐར་ནི་བདག་ཡོད་མ་ཡིན་པར། །སེམས་པར་བྱེད་པ་གང་ཡིན་པ། །
གང་ཟག་དེས་ནི་བཞིན་དུ། །ཡང་དག་ངེས་པ་ཁོ་ནར་ནི། །སེམས་ཀྱི་ཏིང་འཛིན་གང་ཡིན་པ། །ཡོངས་སུ་རྫོགས་པར་བྱེད་པར་འགྱུར། །གང་ཞིག་མིག་གི་རྟེན་འབྲེལ་དང་། །མིག་མི་རྟག་
<pb id="79.277b"/>
པའི་མཚན་ཉིད་དག །དེས་པ་ཉིད་དུ་རྟོགས་གྱུར་ནས། །སེམས་པར་བྱེད་པ་གང་ཡིན་པ། །གང་ཟག་དེས་ནི་དེ་བཞིན་དུ། །མིག་གི་རྒྱུ་རྐྱེན་གང་ཡིན་དང་། །མཐར་ནི་ཡོད་པ་མ་ཡིན་པ། །ཡང་དག་ཇི་བཞིན་རྟོགས་པར་
འགྱུར། །རྣ་བ་སྣ་ལྕེ་ལུས་ནས་ནི། །སྒྲ་དང་མིང་ལ་སོགས་པའི་བར། །ཆོས་ནི་རྣམ་པ་ཉི་ཤུ་ལྔ། །ཐམས་ཅད་དེ་བཞིན་སྦྱར་བར་བྱ། །དེ་ཡི་ཚེ་ན་བཅོམ་ལྡན་འདས། །གྲོང་ཁྱེར་དུ་ནི་གཤེགས་པའི་ཚེ། །ཞབས་
ནི་ས་ལ་རེག་ཙམ་གྱིས། །དངོས་པོ་ངོ་མཚར་རབ་བསྟན་པ། །དེང་འདིར་བདག་གི་མདོར་བསྡུས་ནས། །ཡོན་ཏན་ཕྱོགས་ནི་ཅུང་ཟད་ཅིག །སེམས་ཅན་དགའ་བ་བསྐྱེད་པའི་ཕྱིར། །ཡང་དག་པར་ནི་སྟན་པར་བྱ། །
དེ་ཚེ་ལྷ་མི་འདྲེན་པ་ཡིས། །སྤུ་ཡི་ཁུང་བུ་གཅིག་ནས་ནི། །འོད་ཟེར་བརྒྱ་སྟོང་ཚད་མེད་སྙེད། །རབ་ཏུ་བཀྱེ་བར་གྱུར་པས་ན། །འོད་ཟེར་དག་ནི་རེ་རེས་ཀྱང་། །ཞིང་ནི་ཚད་མེད་གསལ་མཛད་ནས། །སེམས་ཅན་
མང་པོ་ཀུན་གྱི་ཕྱིར། །སངས་རྒྱས་མཛད་པ་རབ་ཏུ་མཛད། །གང་ཞིག་འདས་པའི་དུས་སུ་ནི། །སངས་རྒྱས་རྣམས་ལ་མཆོད་པ་དང་། །ཡུན་རིང་སྦྱིན་དང་ཚུལ་ཁྲིམས་དག །མངོན་པར་བསྒྲུབས་པ་གང་ཡིན་པ། །
དེ་ལྟ་བུ་ཡི་གང་ཟག་དག །དེས་ནི་ཇི་སྐད་བསྟན་པ་ཡི། །རྫུ་འཕྲུལ་དངོས་པོ་ཐོས་གྱུར་ན། །རབ་ཏུ་དགའ་ཞིང་མོས་པར་འགྱུར། །གང་ཞིག་སངས་རྒྱས་རྫུ་འཕྲུལ་རྣམས། །ཉན་ཐོས་དང་ནི་རང་རྒྱལ་གྱི། །
སྤྱོད་ཡུལ་མིན་པར་རབ་ཤེས་ནས། །དེ་ལྟ་བུ་ཡི་གང་ཟག་ནི། །དེས་ནི་ཇི་སྐད་བསྟན་པ་ཡི། །རྫུ་འཕྲུལ་དག་ནི་ཐོས་གྱུར་ན། །མོས་པ་དག་ནི་སྐྱེ་འགྱུར་ཞིང་། །ངོ་མཚར་འཛིན་པའི་སེམས་ཀྱང་སྐྱེད། །
ལྷ་དང་མི་ནི་འདྲེན་པ་ཡིན། །བསམ་གྱིས་མི་ཁྱབ་མཐུ་དག་གིས། །དེ་ལྟ་བུ་ལ་སོགས་པ་ཡི། །རྫུ་འཕྲུལ་སྣ་ཚོགས་རབ་བསྟན་པས། །སེམས་ཅན་དག་ནི་བརྒྱ་སྟོང་དང་། །ཚད་མེད་གྲངས་མེད་པ་
<pb id="79.278a"/>
རྣམས་ཀྱིས། །དེ་བཞིན་གཤེགས་པ་རྣམས་ལ་ནི། །བསྟེན་ཅིང་རིམ་གྲོ་མཆོད་པ་བྱས། །ལྷ་དང་མི་ནི་འདྲེན་པ་ཡིས། །བསམ་གྱིས་མི་ཁྱབ་མཐུ་དག་གིས། །མདོ་སྡེ་དག་ནི་བརྒྱ་
སྟོང་དང་། །ཚད་མེད་གྲངས་མེད་རབ་བཤད་པས། །སེམས་ཅན་དག་ནི་མང་པོ་རྣམས། །བསྟན་པ་དེ་ནི་ཐོས་པས་ན། །ཐམས་ཅད་དང་བས་རབ་བླངས་ཏེ། །སེམས་ནི་རབ་ཏུ་དགའ་བར་གྱུར། །དེ་ཡི་
ཚེ་ན་བཅོམ་ལྡན་འདས། །གྲོངས་ཁྱེར་དུ་ནི་གཤེགས་པའི་ཚེ། །རྫུ་འཕྲུལ་གྱི་ནི་མཐུ་དག་གིས། །ནམ་མཁའ་ལས་ནི་འདི་སྐད་དུ། །མིག་ཟད་མཐའ་ནི་ཤེས་པ་ནས། །མིག་ནི་ཉེ་བར་ཞི་བ་དང་། །
མིག་ཉིད་རྒྱུ་ཡི་བར་དུ་ཡང་། །འགྲོ་བ་མེད་ཅིང་འོང་མེད་དང་། །མཐར་ནི་སྟོང་དབེན་ཤེས་པར་གྱིས། །དེ་སྐད་དུ་ནི་ཐོས་པར་གྱུར། །རྣ་བ་སྣ་ལྕེ་ལུས་ནས་ནི། །སྒྲ་དང་མིང་ལ་སོགས་པའི་བར། །ཆོས་ནི་
རྣམ་པ་ཉི་ཤུ་ལྔ། །ཐམས་ཅད་དེ་བཞིན་སྦྱར་བར་བྱ། །དེ་ཡི་ཚེ་ན་བཅོམ་ལྡན་འདས། །གྲོང་ཁྱེར་དུ་ནི་གཤེགས་པའི་ཚེ། །ནམ་མཁའ་བར་སྣང་དག་ལས་ནི། །སྒྲ་སྙན་དམ་པ་མཆོག་བྱུང་ནས། །དེ་བཞིན་
གཤེགས་པའི་མཚན་སྣ་ཚོགས། །བསྔགས་པ་བརྗོད་པར་གྱུར་པས་ན། །འཁོར་ནི་འདུས་པ་ཆེན་པོ་རྣམས། །ཐམས་ཅད་དད་མོས་སེམས་ཀྱང་སྐྱེས། །ད་ལྟར་འཇིག་རྟེན་བཞུགས་པ་ཡི། །མི་ཡི་
སེང་གེ་གང་ཡིན་པ། །མཚན་ནི་བདུད་དང་བདུད་དཔུང་དག །ཕམ་མཛད་ཆོས་ཀྱི་རྒྱལ་ཞེས་བྱ། །གང་གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །ལོག་པར་ལྟ་བའི་ཚོགས་ཐམས་ཅད། །
རབ་ཏུ་འདུལ་བར་ནུས་ཤེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་འདོད་ཆགས་གཞོམ་པ་དང་། ཞི་མཛད་ཆོས་ཀྱི་རྒྱལ་ཞེས་བྱ། །གང་གིས་འདི་ལྟ་བུ་ཡི་
<pb id="79.278b"/>
མཚན། །ཐོས་པར་གྱུར་བ་དེ་དག་ནི། །འདོད་པའི་འདོད་ཆགས་གང་ཡིན་པ། །ཐམས་ཅད་སྤོང་བར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་ཞེ་སྡང་
གཞོམ་པ་དང་། །ཞི་མཛད་ཆོས་ཀྱི་རྒྱལ་ཞེས་བྱ། །གང་གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །ཞེ་སྡང་དག་ནི་གང་ཡིན་པ། །ཐམས་ཅད་སྤོང་བར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་
པ་ཡི། །མི་ཡི་སེང་གེ་གང་ཡིན་པ། །མཚན་ནི་གཏི་མུག་གཞོམ་པ་དང་། །ཞི་མཛད་ཆོས་ཀྱི་རྒྱལ་ཞེས་བྱ། །གང་གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །གཏི་མུག་དག་ནི་གང་ཡིན་པ། །ཐམས་
ཅད་སྤོང་བར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་ང་རྒྱལ་གཞོམ་པ་དང་། །ཞི་མཛད་ཆོས་ཀྱི་རྒྱལ་ཞེས་བྱ། །གང་གིས་འདི་ལྟ་བུ་ཡི་མཚན། །
ཐོས་པར་གྱུར་པ་དེ་དག་ནི། །ང་རྒྱལ་དག་ནི་གང་ཡིན་པ། །ཐམས་ཅད་སྤོང་བར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་ཁོང་ཁྲོ་གཞོམ་པ་དང་། །
ཞི་མཛད་ཆོས་ཀྱི་རྒྱལ་ཞེས་བྱ། །གང་གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །ཁོང་ཁྲོ་དག་ནི་གང་ཡིན་པ། །ཐམས་ཅད་སྤོང་བར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །
མི་ཡི་སེང་གེ་གང་ཡིན་པ། །མཚན་ནི་ཕྲག་དོག་གཞོམ་པ་དང་། །ཞི་མཛད་ཆོས་ཀྱི་རྒྱལ་ཞེས་བྱ། །གང་གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །ཕྲག་དོག་དག་ནི་གང་ཡིན་པ། །ཐམས་
ཅད་སྤོང་བར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་མི་བདེན་གཞོམ་པ་དང་། །ཞི་མཛད་ཆོས་ཀྱི་རྒྱལ་ཞེས་བྱ། །གང་གིས་འདི་ལྟ་བུ་ཡི་མཚན། །
<pb id="79.279a"/>
ཐོས་པར་གྱུར་པ་དེ་དག་ནི། །མི་བདེན་དག་ནི་གང་ཡིན་པ། །ཐམས་ཅད་སྤོང་བར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་ལྟ་རྣམས་གཞོམ་པ་དང་། །
ཞི་མཛད་ཆོས་ཀྱི་རྒྱལ་ཞེས་བྱ། །གང་གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །ལྟ་བ་དག་ནི་གང་ཡིན་པ། །ཐམས་ཅད་སྤོང་བར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །
མི་ཡི་སེང་གེ་གང་ཡིན་པ། །མཚན་ནི་སྤྲོས་པ་གཞོམ་པ་དང་། །ཞི་མཛད་ཆོས་ཀྱི་རྒྱལ་ཞེས་བྱ། །གང་གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །སྤྲོས་པ་དག་ནི་གང་ཡིན་པ། །ཐམས་ཅད་
སྤོང་བར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་ཡང་དག་པ་ཡི་ཆོས། །རྣམ་དག་ཆོས་ཀྱི་རྒྱལ་ཞེས་བྱ། །གང་གིས་འདི་ལྟ་བུ་ཡི་མཚན། །ཐོས་
པར་གྱུར་པ་དེ་དག་ནི། །རྣམ་དག་ཆོས་ནི་གང་ཡིན་པ། །རབ་ཏུ་རྟོགས་པར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་ལས་རྣམས་རྟོགས་པ་ཡི། །ཆོས་ཀྱི་རྒྱལ་
ཞེས་བྱ་བ་ཡིན། །གང་གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །ལས་རྣམས་ཐམས་ཅད་གང་ཡིན་པ། །རབ་ཏུ་རྟོགས་པར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་
སེང་གེ་གང་ཡིན་པ། །མཚན་ནི་རྫུ་འཕྲུལ་ཕུན་ཚོགས་པའི། །ཆོས་ཀྱི་རྒྱལ་ཞེས་བྱ་བ་ཡིན། །གང་གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །རྫུ་འཕྲུལ་ཡོན་ཏན་གང་ཡིན་པ། །ཡོངས་
སུ་རྫོགས་པར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་ཕ་རོལ་ཕྱིན་པ་རྣམས། །ཕུན་ཚོགས་ཆོས་ཀྱི་རྒྱལ་ཞེས་བྱ། །གང་གིས་འདི་ལྟ་བུ་
<pb id="79.279b"/>
ཡི་མཚན། །ཐོས་པར་གྱུར་པ་དེ་དག་ནི། །ཕ་རོལ་ཕྱིན་དྲུག་གང་ཡིན་པ། །ཡོངས་སུ་རྫོགས་པར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་འདུ་བྱེད་
གང་ཡིན་པ། །རབ་རྟོགས་ཆོས་ཀྱི་རྒྱལ་ཞེས་བྱ། །གང་གིས་འདི་ལྟ་བུ་ཡི་མཚན། །འཛིན་པར་བྱེད་པ་དེ་དག་ནི། །འདུ་བྱེད་དག་ནི་ཐམས་ཅད་ཀུན། །རབ་ཏུ་རྟོགས་པར་འགྱུར་ཞེས་ཟེར། །ད་ལྟར་འཇིག་
རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་རྣམ་པར་དག་པ་ཡི། །འོད་ཟེར་ཀུན་འཛིན་སྐྱེད་ཅེས་བྱ། །གང་གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །ཁྱད་པར་འཕགས་
པའི་སྐྱེ་ལེན་དག །ཡོངས་སུ་རྫོགས་པར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་ཁ་དོག་དག་པ་ཡི། །འོད་ཟེར་ཀུན་འཛིན་ཞེས་ཀྱང་བྱ། །གང་
གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །ཁྱད་པར་འཕགས་པའི་གཟུགས་དམ་པ། །ཡོངས་སུ་རྫོགས་པར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་
གེ་གང་ཡིན་པ། །མཚན་ནི་སྐུ་ཉིད་དག་པ་ཡི། །འོད་ཟེར་ཀུན་འཛིན་ཞེས་ཀྱང་བྱ། །གང་གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །ཁྱད་པར་འཕགས་པའི་གཟུགས་སྐུ་དག །ཡོངས་སུ་
རྫོགས་པར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་གདུང་ཉིད་དག་པ་ཡི། །འོད་ཟེར་ཀུན་འཛིན་ཞེས་ཀྱང་བྱ། །གང་གིས་འདི་ལྟ་བུ་ཡི་མཚན། །ཐོས་
པར་གྱུར་པ་དེ་དག་ནི། །ཁྱད་པར་འཕགས་པའི་རུས་རིགས་རྣམས། །ཡོངས་སུ་རྫོགས་པར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་རྒྱ་ཆེར་གྲགས་
<pb id="79.280a"/>
པ་ཡི། །འོད་ཟེར་ཀུན་འཛིན་ཞེས་ཀྱང་བྱ། །གང་གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །རྒྱ་ཆེར་གྲགས་པའི་གྲགས་པ་རྣམས། །ཡོངས་སུ་རྫོགས་པར་འགྱུར་ཞེས་ཟེར། །ད་
ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་སྦྱིན་པ་གཏོང་བ་དང་། །ཚུལ་ཁྲིམས་ཅན་དང་བཟོད་བསྒོམས་དང་། །བརྩོན་འགྲུས་བརྩམས་དང་བསམ་གཏན་དང་། །ཤེས་རབ་ཀུན་
འཛིན་ཞེས་ཀྱང་བྱ། །གང་གིས་འདི་ལྟ་བུ་ཡི་མཚན། །ཐོས་པར་གྱུར་པ་དེ་དག་ནི། །སྦྱིན་པ་དང་ནི་ཚུལ་ཁྲིམས་ནས། །ཤེས་རབ་ཕ་རོལ་ཕྱིན་པ་དང་། །གཟུངས་ཀྱི་སྒོ་ནི་གང་ཡིན་པ། །ཡོངས་སུ་རྫོགས་
པར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་སྟོང་ཉིད་རྫོགས་པ་ཡི། །ཆོས་ཀྱི་རྗེ་ཞེས་བྱ་བ་ཡིན། །གང་གིས་འདི་ལྟ་བུ་ཡི་མཚན། །འཛིན་པར་བྱེད་
པ་དེ་དག་ནི། །ཆོས་རྣམས་སྟོང་པའི་དོན་དག་ཀྱང་། །ཡང་དག་སྟོན་པར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་པ་ཡི། །མི་ཡི་སེང་གེ་གང་ཡིན་པ། །མཚན་ནི་བདག་མེད་རྫོགས་པ་ཡི། །
ཆོས་ཀྱི་རྗེ་ཞེས་བྱ་བ་ཡིན། །གང་གིས་འདི་ལྟ་བུ་ཡི་མཚན། །འཛིན་པར་བྱེད་པ་དེ་དག་ནི། །སྐྱེ་འགག་མེད་དོན་གང་ཡིན་པ། །ཡང་དག་སྟོན་པར་འགྱུར་ཞེས་ཟེར། །ད་ལྟར་འཇིག་རྟེན་བཞུགས་
པ་ཡི། །མི་ཡི་སེང་གེ་གང་ཡིན་པ། །མཚན་ནི་སྤྱན་ཉིད་དག་པ་ཡི། །ཀུན་འཛིན་ཆོས་ཀྱི་རྗེ་ཞེས་བྱ། །གང་གིས་འདི་ལྟ་བུ་ཡི་མཚན། །འཛིན་པར་བྱེད་པ་དེ་དག་ནི། །མིག་ཟད་མཐའ་དོན་གང་
ཡིན་པ། །ཡང་དག་སྟོན་པར་འགྱུར་ཞེས་ཟེར། །རྣ་བ་སྣ་ལྕེ་ལུས་ནས་ནི། །སྒྲ་དང་མིང་ལ་སོགས་པའི་བར། །ཆོས་ནི་ཉི་ཤུ་རྩ་ལྔ་དང་། །མེ་ཏོག་ཕྲེང་བ་སྤོས་དག་དང་། །མར་མེ་གདུག་དང་གོས་