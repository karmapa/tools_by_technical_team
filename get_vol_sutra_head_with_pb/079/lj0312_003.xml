<pb id="79.252b"/>
ཅི་སླད་འཛུམ་པ་སྟོན་པར་མཛད། །བཅོམ་ལྡན་རང་བཞིན་རང་བཞིན་མེད། །བདག་དང་བདག་མེད་པ་ཡང་མཁྱེན། །མོས་པ་སྟོང་པར་རབ་མཁྱེན་ན། །ཅི་སླད་འཛུམ་པ་སྟོན་པར་མཛད། །འཁོར་བ་
བདག་མེད་ཉིད་དུ་གཟིགས། །རྟག་དང་མི་རྟག་པ་ཡང་མཁྱེན། །མྱ་ངན་འདས་པ་སྟོང་མཁྱེན་ན། །ཅི་སླད་འཛུམ་པ་སྟོན་པར་མཛད། །དེ་བཞིན་གཤེགས་པ་ཐུགས་རྣམ་གྲོལ། །གྲགས་པ་ཁམས་
གསུམ་ཀུན་དུ་གང་། །བརྒྱ་བྱིན་མི་ཡི་དབང་པོ་དང་། །ཀླུ་རྣམས་ལ་སོགས་ཀུན་གྱིས་མཆོད། །དེ་བཞིན་གཤེགས་པས་མིག་ཟད་དང་། །སྐྱེ་མཐའ་རབ་དབེན་མཁྱེན་ལགས་ན། །ཅི་སླད་འཛུམ་པ་
སྟོན་པར་མཛད། །སངས་རྒྱས་སྲས་ནི་ཚད་མེད་པ། །འཁོར་འདིར་ཐམས་ཅད་རབ་ཏུ་འདུས། །སངས་རྒྱས་གསུང་ལས་སྐྱེས་པ་དང་། །ཆོས་ལས་སྤྲུལ་ཏེ་གང་བྱུང་བ། །ཐམས་ཅད་བཅོམ་ལྡན་སྤྱན་
སྔར་མཆིས། །གུས་པས་ཐལ་མོ་རབ་སྦྱར་ལགས། །འཁོར་འདུས་དེ་དག་སླད་དུ་ནི། །འོད་ཟེར་རྒྱུ་རྐྱེན་འདི་ཞུ་ལགས། །དེ་བཞིན་གཤེགས་པས་མིག་ཉིད་ནི། །སྟོང་ཞིང་བདག་མེད་མཁྱེན་པས་ན། །ཁྱིམ་ན་
གནས་པའི་རྣལ་འབྱོར་པ། །ཐམས་ཅད་ལས་ནི་ཡང་དག་འདས། །དེ་བཞིན་གཤེགས་པས་ཆོས་རྣམས་ནི། །བྱེ་བྲག་མེད་ཅིང་མཉམ་མཁྱེན་པས། །བཅོམ་ལྡན་དགོངས་པ་རབ་མཁྱེན་གྱི། །རྫུ་འཕྲུལ་
དག་གིས་གཟིགས་མ་ལགས། །བཅོམ་ལྡན་མིག་ལ་བདག་མེད་མཁྱེན། །ངོ་བོ་ཉིད་སྟོང་འགྲོ་འོང་མེད། །རྣམ་དག་མཁྱེན་པ་ཚད་མ་མཆིས། །ཅི་སླད་འཛུམ་པ་སྟོན་པར་མཛད།། །།<bampo n="312.3/">བམ་པོ་གསུམ་པ།། 
དེ་བཞིན་གཤེགས་པ་སྐྱེ་མཐའ་རབ་ཟད་པ། །ཐུགས་རྗེ་ཆེན་པོས་འཇིག་རྟེན་ཀུན་སྐྱོབ་མཛད། །ཆོས་རྗེ་མཆོག་གྱུར་མི་ཡི་གཙོར་གྱུར་པ། །ཅི་སླད་འཛུམ་པ་སྟན་མཛད་བཤད་དུ་གསོལ། །བྱང་ཆུབ་སེམས་
<pb id="79.253a"/>
དཔའ་ཆེན་པོ་ཚད་མ་མཆིས། །གཞན་ཡང་ལྷ་ཚོགས་གཟི་བྱིན་ཆེ་བ་རྣམས། །མཁའ་ལ་གདུགས་ནི་དམ་པ་དག་ཀྱང་ཐོགས། །ས་ཆེན་འདི་ནི་རབ་ཏུ་གཡོས་པར་གྱུར། །གང་ཞིག་སྔོན་
ནི་དེ་བཞིན་གཤེགས་པ་ལས། །ཡུན་རིང་དགེ་བའི་ཆོས་ནི་གང་བསྒྲུབས་པ། །མཉམ་པར་དགའ་མཛད་ཐུགས་རྗེ་ཆེན་པོའི་གཙོ། །ཅི་སླད་འཛུམ་པ་བསྟན་མཛད་བཤད་དུ་གསོལ། །
གང་ཞིག་སྔོན་ནི་སངས་རྒྱས་རབ་མཆོད་ནས། །ཆོས་འདི་ཐོས་ནས་དགའ་བ་རབ་སྐྱེས་པས། །འདྲེན་པ་རབ་མཆོག་མི་ཡི་གཙོར་གྱུར་པ། །ཅི་སླད་འཛུམ་པ་བསྟན་མཛད་བཤད་དུ་གསོལ། །བཅོམ་ལྡན་
གསུང་ནི་མང་པོ་དགའ་མཛད་པས། །བྱ་རྒྱལ་དད་པ་ཤིན་དུ་དབྱངས་རབ་སྙན། །སྒྲ་སྙན་ཚད་མེད་རང་གི་ངང་གིས་འབྱུང་། །ཅི་སླད་འོད་ཟེར་འདི་བཀྱེ་བཤད་དུ་གསོལ། །ཚིགས་བཅད་བྱེ་བ་ཚད་མ་མཆིས་
པ་ཡིས། །རྗེས་འཐུན་གསུང་གི་བསྔགས་པ་བརྗོད་གྱུར་ཅིང་། །ཀུ་ཙི་ར་ཡི་སྒྲ་སྐད་མཆོག་ལྡན་པ། །ཅི་སླད་འོད་ཟེར་བཀྱེ་བ་བཤད་དུ་གསོལ། །འབྲུག་སྒྲ་ཟབ་མོས་ཆོས་ནི་བསྟན་པའི་སྒྲ། །འཇིག་
རྟེན་བརྒྱ་སྟོང་དཔག་མེད་གྲགས་གྱུར་པ། །ཐུགས་རྗེས་ཚིག་རྩུབ་ཡང་ན་འཇམ་སྟོན་པ། །ཅི་སླད་འོད་ཟེར་གསེར་གྱི་ཁ་དོག་བཀྱེ། །སྐྱེ་དང་མི་སྐྱེ་ཟད་དང་མི་ཟད་མཁྱེན། །མིག་ཉིད་བྲལ་ཞིང་འགྲོ་འོང་མེད་
པར་རྟོགས། །འཇིག་རྟེན་སྣང་མཛད་བདུད་རྩིའི་མཆོག་གྱུར་པ། །ཅི་སླད་འོད་ཟེར་གསེར་གྱི་ཁ་དོག་བཀྱེ། །མིག་གི་བྱུང་བ་རྟག་ཏུ་སྟོང་དབེན་དང་། །འགྲོ་འོང་མ་མཆིས་གནས་པ་མ་མཆིས་དང་། །སྨིག་རྒྱུ་ཆུ་བུར་ལྟ་
བུར་རབ་མཁྱེན་པ། །རྒྱུ་རྐྱེན་གང་གི་སླད་དུ་འཛུམ་བསྟན་ལགས། །དེ་བཞིན་རྣ་བ་སྣ་ལྕེ་ལུས་དང་ཡིད། །གཟུགས་སྒྲ་དྲི་རོ་རེག་བྱ་ཆོས་རྣམས་ནས། །སྒྲ་དང་མིང་ལ་སོགས་པའི་བར་དུ་ཡང་། །ཐམས་ཅད་དེ་
<pb id="79.253b"/>
བཞིན་དུ་ནི་རིག་པར་བགྱི། །རྡོ་རྗེ་རྟག་པའི་སྐུ་དང་མི་འཇིག་སྐུ། །མཚན་མཆོག་བརྒྱ་སྟོང་དག་ནི་ཕུན་སུམ་ཚོགས། །སྐུ་ལ་འཁྲུལ་འཁོར་མི་མངའ་གཡོ་མཛད་པ། །རྒྱུ་རྐྱེན་གང་སླད་འཛུམ་པ་བཤད་དུ་གསོལ། །
བྱིན་པ་ཟླུམ་ཞིང་ཞབས་ཀྱི་རྟིང་པ་རིང་། །ཕྱལ་གྱི་མཚན་མ་མི་གདའ་སེང་གེ་འདྲ། །ལྟེ་བ་ཤིན་དུ་ཟབ་ཅིང་རྐེད་རྒྱས་པ། །རྒྱུ་རྐྱེན་གང་སླད་འཛུམ་མཛད་བཤད་དུ་གསོལ། །གསེར་སྐུ་རྣམ་དག་རྡུལ་དང་དྲི་མ་སྤངས། །
བ་སྤུ་རེ་རེ་ཁ་དོག་མཐོན་མཐིང་ལྡན། །གཡས་སུ་འཁྱིལ་ཅིང་སྤོས་ཀྱི་ངད་ལྡང་བ། །རྒྱུ་རྐྱེན་གང་སླད་འཛུམ་མཛད་བཤད་དུ་གསོལ། །སྐུ་མཆོག་དམ་པ་ཡོངས་རྫོགས་རྟག་གནས་པ། །དཔེར་ན་ནྱ་གྲོ་དྷ་ཡི་ཤིང་རྒྱལ་
བཞིན། །ཡོན་ཏན་ཐམས་ཅད་ཀྱིས་ནི་རབ་ཏུ་བརྒྱན། །གསུང་དབྱངས་དག་གིས་འཁོར་ནི་དགའ་བར་མཛད། །དཔུང་པ་ཟླུམ་ཞིང་ཕྲག་པ་སྟུག་ལ་མཛེས། །གཙུག་ཏོར་ཡོངས་རྫོགས་གཡས་སུ་འཁྱིལ་བར་གདའ། །
ཞིང་ནི་བརྒྱ་སྟོང་དཔག་མེད་རྒྱུ་བར་མཛད། །སེམས་ཅན་ལོག་དང་ཡང་དག་ལམ་སྟོན་མཛད། །ཚེམས་དཀར་དྲི་མི་མངའ་བས་དུང་དང་འདྲ། །ལྗགས་མཚན་སྲིད་རིད་ཞལ་ནི་ཀུན་དུ་ཁེབས། །འགྲམ་པ་སེང་གེ་
འདྲ་ཞིང་ཤངས་ནི་མཐོ། །ཐམས་ཅད་ཐབས་དང་རྣམ་དག་ཐུགས་ལས་སྐྱེས། །ཨུད་པ་ལ་ཡི་བསུང་ནི་ཞལ་ནས་འབྱུང་། །ཙན་དན་དྲི་དག་སྐུ་ནི་ཀུན་དུ་ཁྱབ། །སྔོན་ནི་བྱམས་པ་རྒྱ་ཆེར་བསྒོམས་པས་ན། །རྣམ་
དག་མོས་པ་རྟག་ཏུ་རྒྱུན་མི་འཆད། །དེ་བཞིན་གཤེགས་པས་ཞབས་མཐིལ་ཤིན་དུ་མཉམ། །ས་ལ་རེག་ཀྱང་རྡུལ་ནི་གོས་མི་འགྱུར། །གོམ་པ་སེང་གེ་གླང་པོ་ཆེ་འདྲ་བས། །འཇིག་རྟེན་ཐམས་ཅད་ལ་ནི་ཡང་དག་
འདས། །འཁོར་ལོ་རྩིབས་སྟོང་མཚན་གྱིས་མཛེས་པར་བརྒྱན། །ཁྱད་འཕགས་འོད་ཟེར་དག་ནི་རབ་ཏུ་གསལ། །དགེ་བ་དག་གིས་སྐྱེ་དགུ་ཕན་འདོགས་པས། །གང་གིས་མཐོང་བ་དང་བ་རབ་ཏུ་སྐྱེ། །སོར་གཅིག་
<pb id="79.254a"/>
འོད་ཟེར་བརྒྱ་སྟོང་རབ་བཀྱེ་ནས། །སངས་རྒྱས་ཞིང་ནི་དཔག་མེད་སྣང་བར་མཛད། །སྔོན་ནི་དགེ་སྦྱོང་མང་པོ་རབ་བསྒྲུབས་པས། །མཚན་གྱི་བཀོད་པ་སྣ་ཚོགས་འདི་བརྙེས་ལགས། །གཟུགས་སྐུ་ཡོངས་
རྫོགས་དཔེ་ཟླ་ཡོང་མ་མཆིས། །ཞལ་མཚན་རབ་མཛེས་ཤིན་དུ་ཁྱད་པར་འཕགས། །རྫུ་འཕྲུལ་དག་གིས་འཇིག་རྟེན་ཕན་འདོགས་པ། །ཅི་སླད་འཛུམ་པ་བསྟན་མཛད་བཤད་དུ་གསོལ། །བྱིན་པ་རི་དགས་ཨེ་ན་ཡ་དང་
འདྲ། །སྐུ་དབྱིབས་མི་རྒུ་སེང་གེ་ཇི་ལྟ་བཞིན། །འཇིག་རྟེན་བྱུང་ནས་འཇིག་རྟེན་སྣང་མཛད་པ། །ཅི་སླད་འཛུམ་པ་བསྟན་མཛད་བཤད་དུ་གསོལ། །ཅང་ཤེས་བཞིན་དུ་མཚན་སྦས་རྡུལ་མི་མངའ། །ཕྱག་མཐིལ་མཉམ་རྒྱས་
ཕྱག་ནི་པུས་མོ་འདས། །མི་ཡི་སེང་གེ་ངོ་མཚར་ཁྱད་པར་འཕགས། །ཅི་སླད་འཛུམ་པ་བསྟན་མཛད་བཤད་དུ་གསོལ། །སྐུ་ལས་འོད་ཟེར་དཔག་མེད་རབ་འགྱེད་ཅིང་། །ཁ་དོག་གྱ་ནོམ་རབ་ཞི་རྟག་གསལ་བ། །རྣམ་དག་
ཐུགས་ནི་རྟག་ཏུ་རྒྱུན་མི་འཆད། །མདོ་སྡེ་ཚད་མེད་པ་དག་སྟོན་པར་མཛད། །རྟག་དང་ཆད་པ་དག་ལ་གནས་པ་ཡིས། །དེ་འདྲའི་ཆོས་ནི་སྒྲུབ་པར་འགྱུར་མ་ལགས། །གང་གིས་མཐར་ལྟ་རྣམས་ནི་རབ་སྤངས་ན། །བཅོམ་
ལྡན་རྣམ་དག་སྐུ་ནི་མྱུར་ཐོབ་འགྱུར། །ལྷ་རྔ་འབྲུག་སྒྲ་གསུང་ནི་ཀུན་གྲགས་ཤིང་། །ཀ་ལན་འདའ་ཀའི་དབྱངས་སྙན་རབ་ཏུ་གསལ། །ལྷ་ཡི་གླུ་སྒྲ་བརྒྱ་སྟོང་མང་ལྡན་པ། །ཅི་སླད་འོད་ཟེར་བཀྱེ་བ་བཤད་དུ་གསོལ། །
འདྲེན་པས་གསུང་གཅིག་ཏུ་ནི་ཆོས་བསྟན་པས། །འཆལ་བའི་ཚུལ་ཁྲིམས་ཅན་དག་རྒྱུན་ཡང་བཅད། །དེ་བཞིན་གཤེགས་པས་དབྱངས་རབ་གང་གསུངས་པ། །དེ་ཀུན་ཟབ་ཅིང་ངོ་མཚར་ཆོས་ལགས་སོ། །ཁྱུ་མཆོག་
སྨིན་མཚམས་འོད་ཟེར་རབ་བཀྱེ་བས། །སངས་རྒྱས་ཞིང་ནི་བརྒྱ་སྟོང་གསལ་བར་མཛད། །སྤྱན་མཆོག་དག་ནི་ཁ་དོག་མཐོན་མཐིང་འདྲ། །གཙུག་ཏོར་མཚན་ནི་མཁའ་ཡི་ལྷས་མི་མཐོང་། །ཚེམས་དཀར་གཏམས་
<pb id="79.254b"/>
པ་བཞི་བཅུ་དག་དང་ལྡན། །དཔེར་ན་རིན་ཆེན་ཆུ་ཤེལ་དག་དང་མཚུངས། །དགེ་བའི་ཕྲིན་ལས་ཚད་མེད་དག་ལས་སྐྱེས། །ཅི་སླད་འཛུམ་པ་བསྟན་མཛད་བཤད་དུ་གསོལ། །དེ་བཞིན་གཤེགས་པ་ཡོན་ཏན་
རྫོགས་པའི་སྐུ། །ཁ་དོག་དམ་པ་དཔག་མེད་ཕུན་ཚོགས་ཤིང་། །འོད་ཟེར་རྣམ་དག་ངོ་མཚར་རབ་བཀྱེ་བ། །ཅི་སླད་འཛུམ་པ་བསྟན་མཛད་བཤད་དུ་གསོལ། །ཐུགས་རྗེ་ཆེན་པོ་མཆོག་རྒྱལ་རྐང་གཉིས་གཙོ། །སེམས་
ཅན་ཡང་དག་བསམ་པ་ཐུགས་སུ་ཆུད། །ཐོགས་པ་མ་མཆིས་སྤོབས་པ་མཆོག་བརྙེས་པ། །ཅི་སླད་འཛུམ་པ་བསྟན་མཛད་བཤད་དུ་གསོལ། །དེ་བཞིན་གཤེགས་པས་ཕ་རོལ་རབ་བྱོན་པས། །རིག་པ་གསུམ་དང་མངོན་ཤེས་
དྲུག་ཕུན་ཚོགས། །རྣམ་དག་འོད་ཟེར་དཔག་མེད་སྟོན་མཛད་པ། །ཅི་སླད་འཛུམ་པ་བསྟན་མཛད་བཤད་དུ་གསོལ། །བཅོམ་ལྡན་སྔོན་ནི་བསྐལ་པ་དཔག་མེད་སྙེད། །བཅོམ་ལྡན་བརྒྱ་སྟོང་སྙེད་འི་མཆོད་པ་མཛད། །དེ་འདྲའི་
རྒྱུ་འབྲས་ཆབ་ནི་མི་འཚལ་བ། །ཅི་སླད་འཛུམ་པ་བསྟན་མཛད་བཤད་དུ་གསོལ། །བཅོམ་ལྡན་སྔོན་ནི་བསྐལ་པ་དཔག་མེད་སྙེད། །ཏིང་འཛིན་མཆོག་རྣམས་ལ་ནི་རབ་བཞུགས་པས། །མིག་གི་སྐྱེ་མཐའ་ཟད་པའི་
མཐའ་མཁྱེན་ན། །ཅི་སླད་འཛུམ་པ་བསྟན་མཛད་བཤད་དུ་གསོལ། །འདས་པ་དང་ནི་མ་འོངས་ད་ལྟར་དུས། །འདྲེན་པས་དེ་དག་ཀུན་ནི་རབ་ཏུ་མཁྱེན། །རྣམ་དག་མཁྱེན་པ་ཐོགས་མེད་བསམ་མི་ཁྱབ། །ཅི་སླད་འཛུམ་པ་བསྟན་
མཛད་བཤད་དུ་གསོལ། །དེ་ནས་བཅོམ་ལྡན་འདས་ཀྱིས་འཁོར་མང་པོའི་མདུན་དུ་ཕྱག་གསེར་གྱི་ཁ་དོག་ལྟ་བུ་བརྐྱང་སྟེ། ཟླ་འོད་གཞོན་ནུར་གྱུར་པའི་སྤྱི་བོ་ལ་བཞག་ནས་ཚིགས་སུ་བཅད་དེ་བཀའ་སྩལ་པ། གཞོན་
ནུ་ཤིན་དུ་ལེགས་པར་ཉོན། །ངས་ནི་དེང་འདིར་བྱང་ཆུབ་ཆོས། །འོད་ཟེར་རབ་ཏུ་སྟོན་པའི་མདོ། །ཁྱོད་ལ་ཤིན་དུ་ཡོངས་གཏད་ཀྱིས། །མ་འོངས་ཐ་མ་དུས་ངན་ཚེ། །ཆོས་ནི་རྣམ་པར་འཇིག་པ་ན། །ཁྱོད་ཀྱིས་སེམས་ཅན་
<pb id="79.255a"/>
རྣམས་ལ་ནི། །རབ་ཏུ་ཕྱི་ནས་བཤད་པར་གྱིས། །ངས་ནི་སངས་རྒྱས་སྤྱན་དག་གིས། །མ་འོངས་ཐ་མ་དུས་ཀྱི་ཚེ། །ཤིན་དུ་ཟབ་ཅིང་གྱ་ནོམ་པའི། །མདོ་སྡེ་དམ་པ་འདི་དག་ལ། །གང་མོས་གང་ནི་མི་མོས་
པ། །ཐམས་ཅད་ཀུན་ཀྱང་གཟིགས་ཤིང་མཁྱེན། །སེམས་ཅན་དག་ནི་གང་ཞིག་གིས། །བྱང་ཆུབ་ལམ་ནི་རབ་ཚོལ་བ། །རྟག་ཏུ་སངས་རྒྱས་རྗེས་དྲན་ཞིང་། །མདོ་སྡེ་འདི་ནི་གཟུང་བར་གྱིས། །གང་ཞིག་དད་པ་རབ་
འཇིག་ཅིང་། །འདུ་འཛི་ལ་ནི་མོས་འགྱུར་དང་། །ཉིན་མཚན་གཉིད་ལ་གང་དགའ་བ། །མདོ་སྡེ་འདི་ལ་མོས་མི་འགྱུར། །ང་ཡི་བསྟན་པ་དག་ལས་ནི། །རབ་ཏུ་བྱུང་བར་གྱུར་ནས་ཀྱང་། །མྱ་ངན་འདས་པའི་ཆོས་དག་
ལ། །མོས་པ་དག་ནི་མི་སྐྱེ་བ། །སྐྱེས་བུ་བླུན་པོ་དེ་དག་ནི། །དད་པས་བྱིན་པ་ཆུད་གཟོན་འགྱུར། །འདུས་བྱས་རྣམས་ཀྱི་ཆོས་དག་ལ། །ཉེས་དམིགས་མང་བར་ཐོས་ཀྱང་ནི། །འཇིག་རྟེན་དག་ལ་མངོན་ཞེན་ནས། །
འཇིགས་པ་དག་ནི་མི་སྐྱེ་བ། །སྐྱེས་བུ་བླུན་པོ་དེ་དག་ནི། །མཁས་པ་རྣམས་ཀྱིས་སྨོད་པར་འགྱུར། །ཆོས་གོས་དག་ནི་བགོས་གྱུར་ཀྱང་། །དེ་ལ་ཤེས་རབ་ཅི་ཡང་མེད། །ཐུབ་པས་ལེགས་པར་གསུངས་པ་ཡི། །ཡང་དག་
བཀའ་ནི་གང་ཡིན་པ། །ཤེས་པ་མེད་པས་ཐོས་གྱུར་ན། །ཡིད་ཆེས་ལེན་པར་མི་འགྱུར་ཏེ། །སྐྱེས་བུ་བླུན་པོ་དེ་དག་དང་། །ལྷན་ཅིག་གནས་པར་མི་བྱའོ། །ཁྱད་པར་འཕགས་པའི་ཆོས་འདི་དག །གལ་ཏེ་ཐོས་པར་
གྱུར་ནས་ཀྱང་། །རབ་ཏུ་དགའ་ཞིང་མོས་པ་ཡི། །སེམས་ཀྱང་སྐྱེ་བར་མི་འགྱུར་པ། །དེ་འདྲའི་གང་ཟག་དག་ལ་ནི། །དས་ནི་རབ་ཏུ་སྨོད་པར་བྱེད། །མི་ལུས་ཐོབ་པར་གྱུར་མོད་ཀྱང་། །དེ་ནི་དོན་མེད་ཆུད་ཟོས་ཡིན། གལ་
ཏེ་ཤིན་དུ་ཟབ་པའི་ཆོས། །འདི་དག་ཐོས་པར་གྱུར་ནས་ནི། །རབ་ཏུ་དགའ་ཞིང་མོས་པ་ཡི། །སེམས་ནི་རབ་ཏུ་སྐྱེ་འགྱུར་པ། །དེ་འདྲའི་གང་ཟག་དེ་དག་ནི། །སྔོན་ཆད་སངས་རྒྱས་ཕྲད་པས་ན། །གདོན་མི་ཟ་བ་
<pb id="79.255b"/>
ཁོ་ནར་ནི། །བླ་མེད་བྱང་ཆུབ་ཐོབ་པར་འགྱུར། །སྐྱེས་བུ་བླུན་པོ་གང་དག་ཅིག །ལྟ་བ་ངན་པས་རབ་སྨས་ནས། །ཤེས་རབ་སྲོག་ནི་གཅོད་བྱེད་པ། །བྱང་ཆུབ་ཡོངས་སུ་སྤོང་བར་འགྱུར། །དེ་ལྟ་བས་ན་མི་དགེ་བའི། །
བཤེས་གཉེན་དག་ནི་རབ་སྤངས་ནས། །བློ་ལྡན་མཁས་པ་དག་ལ་ནི། །བསྟེན་ཅིང་གུས་པ་བསྐྱེད་པར་བྱ། །འཇིག་རྟེན་དག་ནི་ཐམས་ཅད་ན། །ཉེས་དམིགས་ཚད་མེད་གང་ཡོད་དང་། །སེམས་ཅན་ངན་སོང་གསུམ་པོར་ནི། །
རྟག་ཏུ་བྱིང་བར་གང་བྱེད་པ། །ཐམས་ཅད་གཏི་མུག་རྨོངས་པ་ཡི། །རྒྱུ་དང་རྐྱེན་ལས་བྱུང་བས་ན། །ཉོན་མོངས་རྗེས་སུ་འཇུག་བྱེད་ཅིང་། །རང་དབང་དག་ནི་འཐོབ་མི་འགྱུར། །ཡང་དག་ཆོས་ནི་སྤོང་བྱེད་ཅིང་། །ཆོས་མ་
ཡིན་པ་སྤྱོད་པར་བྱེད། །དེ་ལྟ་བས་ན་རྨོངས་པ་ཡི། །སྐྱེས་བུ་དམན་པ་སྤང་བར་བྱ། །ཇི་ལྟར་ཁ་ལོ་སྒྱུར་པ་ཡིས། །རང་གི་སྲོག་ཤིང་བཅག་པ་བཞིན། །མི་དགེ་ལས་ནི་བྱས་པས་ན། །སེམས་ཅན་དམྱལ་བར་སྐྱེ་
བར་འགྱུར། །ཁ་ནས་ཚིག་ངན་ཕྱུང་ནས་ནི། །རྟག་ཏུ་བདག་ལ་གནོད་བྱེད་པ། །ཇི་ལྟར་སྟ་རེ་རྣོ་ཐོགས་ནས། །རང་གི་ལུས་ནི་གཅོད་བྱེད་འདྲ། །ཆོས་རྣམས་རྒྱུ་དང་རྐྱེན་དག་གིས། །བྱས་པའི་ལས་ཀྱི་རྗེས་སུ་ནི། །
རྣམ་སྨིན་མྱོང་བ་སྐྱབས་མེད་པར། །དེ་ལྟར་ཁོང་དུ་མ་ཆུད་པས། །འཇིག་རྟེན་དྲང་སྲོང་ལ་བསྟེན་ནས། །དགེ་བའི་གྲོགས་པོ་ཡིན་སྙམ་སེམས། །དེ་ནས་རང་ཉིད་འདི་སྙམ་དུ། །སྟོང་པ་ཉིད་ནི་གང་བསྒོམ་པ། །
འདུས་མ་བྱས་ནི་རྟོགས་སྙམ་ནས། །ཆད་པར་ལྟ་བ་སྐྱེད་པར་བྱེད། །ལུས་ནི་སྣོད་ཆག་པ་དང་འདྲ། །སེམས་ཀྱང་རྗེས་སུ་འགག་གྱུར་ཞེས། །ཕལ་ཆེར་ཀྱལ་བའི་ཚིག་དག་ལ། །མོས་པ་ཉིད་དུ་རབ་འགྱུར་ཞིང་། །
འདི་ལ་མངོན་པར་ཞེན་པས་ན། །ཕན་པའི་དོན་ནི་ཅི་ཡང་མེད། །གལ་ཏེ་སྦྲུལ་ནི་གདུག་པ་ཡིས། །གནོད་པ་དག་ནི་རབ་བྱས་ཀྱང་། །ནམ་ཡང་སྐྱེ་དགུ་མང་པོ་རྣམས། །ངན་འགྲོ་དག་ཏུ་ལྟུང་མི་བྱེད། །བླུན་པོ་གང་
<pb id="79.256a"/>
ཞིག་ཆོས་སྟོན་པ། །དགེ་བའི་རྩ་བ་འཇིག་བྱེད་པས། །སྐྱེ་དགུ་མང་པོ་ཚད་མེད་སྙེད། །སེམས་ཅན་དམྱལ་བར་ལྟུང་བར་བྱེད། །ཁྱེད་ལ་སོགས་པ་འཁོར་འདུས་པ། །འདི་ལྟ་བུར་ནི་ལྟ་བར་གྱིས། །དེང་
འདིར་ང་ཡི་སྤྱན་སྔར་ནི། །ཟླ་འོད་གཞོན་ནུ་གང་འདུག་པ། །འདིས་ནི་སྔོན་ཆད་འདས་པ་ཡི། །སངས་རྒྱས་དག་ནི་བཅོམ་ལྡན་འདས། །ཚད་མེད་གང་གཱའི་ཀླུང་བྱེ་སྙེད། །མཆོད་པ་རིམ་གྲོ་རབ་བྱས་ཤིང་། །
ཤིན་དུ་བསྟན་པར་ཡོངས་བསྒོམས་ནས། །བླ་མེད་ཡེ་ཤེས་བཙལ་བས་ན། །སྲིད་པ་དག་ནི་ཐམས་ཅད་ལ། །སེམས་ཀྱིས་གནས་པ་ཅི་ཡང་མེད། །མིག་གི་སྐྱེ་མཐའ་གཏན་དུ་ནི། །རྣམ་པར་དག་པར་ཤེས་པས་
ན། །སྤྲོས་པ་དག་ནི་ཡོངས་སྤངས་ནས། །མངོན་པར་ཞེན་པ་ཅི་ཡང་མེད། །སེམས་ཅན་དག་ནི་ཚད་མེད་ལ། །ཕན་པ་དག་ནི་བྱ་བའི་ཕྱིར། །བླ་མེད་འོད་ཟེར་སྟོན་པ་ཡི། །མདོ་སྡེ་དག་ནི་སྟོན་པར་བྱེད། །སྐྱེས་
བུ་བླུན་པོ་གང་ཡིན་པ། །ཆོས་འདི་སློབ་པར་མི་ནུས་པས། །རྣལ་འབྱོར་བསྒོམ་པ་དག་ལ་ནི། །སྐྱོན་ཉིད་དུ་ཡང་ལྟ་བར་བྱེད། །དེ་ལྟ་བས་ན་བླུན་པོ་དག །ཐག་རིང་པོར་ནི་ཡོངས་སྤངས་ནས། །དེ་དག་ལ་ནི་
བསྟེན་མི་བྱ། །དེ་ཡི་ཆོས་ཀྱང་མི་བསླབ་བོ། །སྐྱེས་བུ་བླུན་པོ་གང་ཡིན་པ། །རྩོད་པའི་སྨྲ་ལ་མོས་པས་ན། །རྩོད་སྨྲ་མེད་པའི་སྤྱོད་པ་ལ། །ནན་ཏན་བསྒྲུབ་པར་མི་ནུས་པས། །སྐྱེས་བུ་དེ་དག་རྣམས་ལ་ནི། །
ཚུལ་བཞིན་སེམས་ནི་ཅི་ཡང་མེད། །དེ་ལྟ་བས་ན་དེ་དག་ལ། །བསྙེན་བཀུར་མི་བྱ་བསྔགས་མི་བརྗོད། །སྐྱེས་བུ་བླུན་པོ་གང་ཡིན་པ། །ལེ་ལོ་སྙོམས་ལས་ལ་གནས་པས། །རྟག་ཏུ་ལུས་དང་ངག་ཡིད་ཀྱི། །
མི་དགེ་ལས་ནི་སྤྱོད་པས་ན། །དེ་ལ་ཚུལ་ཁྲིམས་དག་པ་དང་། །ཤེས་རབ་མང་ཐོས་ཅི་ཡང་མེད། །རྟག་ཏུ་འདོད་པའི་ཡུལ་སེམས་ཤིང་། །འདུ་འཛི་དག་ལ་མོས་པར་བྱེད། །ཁྱེད་ཀྱིས་འདི་ལྟར་བླུན་པོ་དེ། །
<pb id="79.256b"/>
རིགས་དང་རུས་དང་ལུས་ཀྱང་ནི། །དམན་པ་ཡིན་པར་རབ་ཏུ་ལྟོས། །ཁོང་ཁྲོ་བཀའ་བློ་མི་བདེ་ཞིང་། །བྱད་བཞིན་དག་ནི་མི་སྡུག་ལ། །གང་ཏེ་དགེ་བའི་གནས་སྐྱེས་ཀྱང་། །ལུས་ནི་རྟག་ཏུ་མ་རབས་འགྱུར། །
བདག་ཏུ་འདུ་ཤེས་ལ་ཞེན་པས། །ཡང་དག་དོན་ལ་རྨོངས་པར་འགྱུར། །བློ་གྲོས་དག་དང་མི་ལྡན་པས། །ཚིག་གི་བྱེ་བྲག་འབྱེད་མི་ནུས། །རང་བཞིན་སྟོང་པའི་ཆོས་ཐོས་ཀྱང་། །དེ་ལ་མོས་པ་སྐྱེད་མི་འགྱུར། །
དེ་བཞིན་གཤེགས་པ་བཅོམ་ལྡན་འདས། །ཡུན་རིང་པོ་ནས་འཇིག་རྟེན་པའི། །ཚིག་གི་སྤྲོས་པ་གང་ཡིན་པ། །ཐམས་ཅད་རབ་ཏུ་སྤངས་པ་ཡིན། །སོ་སོའི་སྐྱེ་བོས་འདི་དག་ལ། །ཤིན་དུ་ཞེན་ཅིང་ཆགས་
པས་ན། །ཇི་སྲིད་འཚོ་བའི་བར་དུ་ཡང་། །རྟོགས་ཤིང་ཁོང་དུ་ཆུད་མི་འགྱུར། །ཚུལ་ཁྲིམས་བསྔགས་པ་རྗོད་བྱེད་ཀྱང་། །ཚངས་པར་སྤྱོད་པ་སྒྲུབ་མི་བྱེད། །ཁ་ནས་ཆོས་ནི་སྟོན་བྱེད་ཀྱང་། །ལུས་ཀྱིས་ཆོས་མིན་
སྤྱོད་པར་བྱེད། །རང་གིས་འདུལ་བ་སྟོན་བྱེད་ཀྱང་། །རྟག་ཏུ་འདུལ་མིན་སྤྱོད་པར་བྱེད། །སངས་རྒྱས་སློབ་མ་དག་ལ་ནི། །ཁ་དོག་སྒྱུར་བའི་གོས་གྱོན་གསུངས། །འཆལ་བའི་ཚུལ་ཁྲིམས་ཅན་དག་གིས། །གོས་
འདི་རབ་ཏུ་བགོས་གྱུར་ཀྱང་། །ང་རྒྱལ་དང་ནི་བག་མེད་པའི། །སེམས་ནི་རབ་ཏུ་འཕེལ་བར་བྱེད། །དད་པས་བྱིན་པ་ཅི་ཟོས་པ། །ཐུ་ལུམ་འབར་བ་མེད་པ་འདྲ། །དེ་ལྟར་ཁྱིམ་གྱི་གནས་སྤངས་ནས། །འདོད་པ་ལྔ་ཡི་
བདེ་བའང་མེད། །གཞན་ཡང་སངས་རྒྱས་ཆོས་དག་ལ། །མཆོག་གི་བདེ་བ་མ་ཐོབ་ནས། །སྤྱོད་པ་འདྲེན་མ་མོས་བྱེད་པས། །མཐའ་གཉིས་དག་ནི་སྤོང་མི་འགྱུར། །ཡིད་ཀྱི་མོས་པ་ཇི་སྙེད་པ། །ཐམས་ཅད་ཀྱང་
ནི་དག་མི་འགྱུར། །དེ་འདྲའི་གང་ཟག་བླུན་པོ་ནི། །འཁོར་མང་ནང་དུ་གནས་གྱུར་ཀྱང་། །དཔེར་ན་ཇི་ལྟར་ཝ་སྐྱེས་དག །སེང་གེའི་ཁྱུར་ནི་ཞུགས་པ་བཞིན། །དེ་ལྟར་རབ་ཏུ་ཞི་བ་ཡི། །ཆོས་ནི་ཡང་དག་བསྟན་
<pb id="79.257a"/>
བྱས་ཀྱང་། །དེ་བཞིན་ཉིད་དང་སྟོང་པའི་དོན། །རྟོགས་ཤིང་ཁོང་དུ་མ་ཆུད་པས། །འཁོར་མང་དག་ལ་བསྟན་བསྔགས་ཀྱང་། །ཁེངས་པའི་སེམས་ནི་སྐྱེད་པར་བྱེད། །སྟོན་པ་ཆེན་པོ་མི་དྲན་པས། །ངོ་ཚ་
དམན་པའི་སེམས་ཀྱང་མེད། །མི་གཙང་དངོས་པོ་ལེན་བྱེད་ཀྱང་། །ཡིད་བཞིན་ནོར་བུ་ཐོབ་པ་བཞིན། །ཤིན་དུ་དགའ་བས་འཛིན་བྱེད་པས། །སེམས་ཀྱིས་ཆུང་ཟད་སྟོང་མི་བྱེད། །འདི་ལྟ་བུ་ཡི་མ་རབས་
དག །ཁྱིམ་ནས་རབ་ཏུ་བྱུང་ནས་ནི། །སྤྱོད་ལམ་དག་ཀྱང་སྲུང་བ་དང་། །ཆོས་གོས་ལྷུང་བཟེད་འཛིན་བྱེད་ཀྱང་། །ཆ་བྱད་ཙམ་དང་ལྡན་པས་ན། །ཡང་དག་ཤེས་རབ་ཅི་ཡང་མེད། །ཁ་སྤུ་དག་ནི་བྲེགས་གྱུར་
ཀྱང་། སྡིག་པའི་སེམས་ནི་མི་སྤོང་ཞིང་། །དགེ་སྦྱོང་མ་ཡིན་པ་ཡི་ཆོས། །ལོག་ལྟ་དག་ཏུ་ལྷུང་གྱུར་ན། །རབ་དབེན་མྱ་ངན་འདས་པའི་ལམ། །དེ་དག་རབ་ཏུ་ཉམས་པར་འགྱུར། །དགེ་སྦྱོང་སྔོན་དུ་བྱ་བ་ཡི། །
འབྲས་བུ་དག་ཀྱང་འཐོབ་མི་འགྱུར། །མ་རིག་ཉོན་མོངས་རྣམས་ཀྱང་ནི། །རྡུལ་ཙམ་ཉམས་པར་མི་འགྱུར་རོ། །གྲོང་ཁྱེར་དག་ཏུ་རྣམ་རྒྱུ་ཞིང་། །རང་ཉིད་དབེན་པའི་བསྔགས་བརྗོད་ཀྱང་། །སྐྱེས་བུ་བློན་པོ་
བློ་མེད་པས། །ཡང་དག་བགྲོད་པ་ཤེས་མི་འགྱུར། །སེམས་ཀྱི་འདུན་པ་ཅི་ཡོད་པ། །དེ་དག་ཐམས་ཅད་མི་དགེ་ཡིན། །རྙེད་པ་འདོད་པའི་རྒྱུ་ཡི་ཕྱིར། །དགོན་པ་དག་ན་གནས་བྱེད་ཀྱི། །མྱ་ངན་འདས་པའི་ཡང་དག་
རྒྱུ། །བསྒྲུབ་པའི་ཕྱིར་ནི་མ་ཡིན་ནོ། །རྨུགས་དང་གཉིད་ལ་རབ་ཏུ་དགའ། །ལུས་ནི་ཇི་ལྟར་བདེ་སྙམ་ནས། །རྟག་ཏུ་དེ་ལྟའི་དངོས་པོ་དག །སྒྲུབ་པ་ལ་ནི་མོས་པར་བྱེད། །དགོན་པའི་གནས་ནི་དེ་དག་ཏུ། །ལོ་ནི་
མང་པོར་གནས་བྱེད་ཀྱང་། །ཕྱིན་ལོག་ལྟ་བར་གྱུར་པའི་ཕྱིར། །མྱ་ངན་འདས་ལམ་སྟོང་བས་ན། །ནམས་ཀྱང་དགེ་སྦྱོང་ལམ་དག་གི །འབྲས་བུ་དག་ནི་ཐོབ་མི་འགྱུར། །ཡང་དག་ལྟ་བ་རབ་ཉམས་ཤིང་། །
<pb id="79.257b"/>
ཚུལ་ཁྲིམས་དག་དང་འགལ་བྱས་པས། །གོས་བཟང་དག་གིས་ལུས་བརྒྱན་པ། །དེ་ལ་ཤིན་དུ་སྲེད་པར་འགྱུར། །འདོད་པའི་བདེ་བ་རྣམས་ལ་ནི། །རྟག་ཏུ་སྲེད་པ་སྐྱེད་པར་བྱེད། །གལ་ཏེ་གྲོང་ཁྱེར་ཞུགས་ན་ཡང་། །ང་རྒྱལ་
མཚན་མ་སྟོན་བྱེད་ཅིང་། །ལུས་ཀྱི་ལས་ནི་མི་སྲུང་བས། །སྤྱོད་ལམ་དག་ལ་གནས་མི་བྱེད། །རེས་འགའ་གྲོང་ཁྱེར་ཞུགས་ནས་ནི། །རྒྱུ་ཚེ་རང་ཉིད་འདི་སྐད་དུ། །དགོན་པའི་གནས་ནི་དེ་དག་ན། །རི་ཕུག་དག་ནི་གང་ཡོད་
པ། །ཁྱེད་རྣམས་འདི་ལྟར་ཤེས་པར་གྱིས། །དེ་ནི་བདག་གི་གནས་ཡིན་ཏེ། །མཐོ་དམའ་རན་པར་ལྟ་བ་དང་། །འགྲོ་གོམ་ཚུལ་ལ་གནས་སོ་ཞེས། །ཐ་དད་མཚན་མའི་ཚིག་བརྗོད་དེ། །དགྲ་བཅོམ་པ་ཡི་རྟགས་བསྟན་པས། །
ཁྱིམ་པ་དག་ནི་ཇི་སྙེད་པ། །ཕན་ཚུན་དུ་ནི་འདི་སྐད་དུ། །དགོན་པའི་དགེ་སློང་གང་ཡིན་པ། །ཡང་དག་འཕགས་པ་ཡིན་ཞེས་ཟེར། །རེས་འགའ་དགོན་པ་དེ་དག་ན། །གནས་པར་གྱུར་པ་དེ་ཡི་ཚེ། །གལ་ཏེ་གཞན་དག་
འོངས་གྱུར་ན། །འདི་ལྟ་བུར་ནི་སྟོན་པར་བྱེད། །བདག་ནི་དགོན་གནས་འདི་དག་ཏུ། །ཉིན་མཚན་འཆག་པར་བྱེད་ཅེ་འམ། །ཡང་ན་རྩྭ་འཇམ་བཏིང་ནས་ནི། །འདིར་ནི་འདུག་པར་བྱེད་ཅེས་ཟེར། །རེས་འགའ་གྲོང་ཁྱེར་
ཞུགས་གྱུར་ནས། །ཁྱིམ་པའི་དེར་ནི་ཕྱིན་པའི་ཚེ། །གཡོ་སྒྱུས་ནན་ཏན་འདི་སྐད་དུ། །བདེ་འམ་ཞེས་ནི་འདྲི་བར་བྱེད། །འཇིག་རྟེན་པ་ཡི་འདུ་འཛིའི་གཏམ། །རྒྱལ་པོ་ཆོས་རྐུན་ལ་སོགས་པའི། །སྣ་ཚོགས་དག་ནི་རྗོད་པར་བྱེད། །
རེས་འགའ་ཆགས་པའི་སེམས་དག་གིས། །བུད་མེད་རྣམས་ཀྱི་མདུན་དག་ཏུ། །ཐབས་ནི་རྣམ་པ་སྣ་ཚོགས་ཀྱིས། །རང་གི་ཡོན་ཏན་རྗོད་པར་བྱེད། །བདག་ནི་འཇིག་རྟེན་ཐམས་ཅད་ཀྱི། །བསོད་ནམས་ཞིང་ནི་ཆེན་པོ་བྱེད། །
བདག་ནི་རྒྱལ་ཐབས་རབ་སྤངས་ནས། །རབ་ཏུ་བྱུང་ནས་ལམ་སྒོམ་ཡིན། །བཙུན་མོ་དང་ནི་སླས་རྣམས་ཀྱང་། །མཐོ་རིས་སྐྱེས་པར་གྱུར་ཅེས་ཟེར། །དེ་དག་དེ་སྐད་ཐོས་ནས་ནི། །ཤིན་དུ་གུས་པ་རབ་བསྐྱེད་དེ། །གོས་ཟས་དང་ནི་བཏུང་བདག །
<pb id="79.258a"/>
སྣ་ཚོགས་སྦྱར་ནས་མཆོད་པར་བྱེད། །བཙུན་པས་ཐུགས་རྗེར་རབ་དགོངས་ཤིང་། །བདག་ཅག་ཐད་དུ་ཡང་གཤེགས་ཟེར། །རོ་ཞིམ་དག་ལ་ཞེན་ཆགས་ཤིང་། །ཉེས་དམིགས་རྣམས་ནི་མི་ཤེས་པས། །བདུད་ཀྱིས་
གླགས་ཀྱང་རྙེད་འགྱུར་ཏེ། །རུ་སྦལ་རྒྱ་མོས་ཟིན་པ་འདྲ། །དགོན་པར་གནས་པ་དག་ལ་ཡང་། །རྙེད་པ་དག་གིས་སྙེམས་པར་བྱེད། །དགེ་སློང་བརྩོན་འགྲུས་ཅན་དག་ལ། །བརྙས་ཤིང་སྐུར་པ་འདེབས་པར་བྱེད། །རྙེད་དང་གྲགས་པས་
སེམས་རྨོངས་པས། །ཡང་ནས་ཡང་དུ་ཞེན་པ་སྐྱེད། །ལུས་ནི་ཡོངས་སུ་གསོ་བའི་ཕྱིར། །རྟག་ཏུ་གཡོ་སྒྱུ་སྤྱོད་པས་ན། །ལུས་དང་ངག་གི་མི་དགེ་ལས། །ཡང་ནས་ཡང་དུ་འཕེལ་བར་བྱེད། །གལ་ཏེ་སྦྱིན་དག་དད་པ་ཡིས། །དང་
བའི་སེམས་ཀྱིས་མཆོད་ན་ཡང་། །ལེ་ལོ་སྙོམས་ལས་དབང་གིས་ནི། །དེ་ཡི་བསོད་ནམས་འབྲི་བར་བྱེད། །སྐྱེས་བུ་བླུན་པོ་དེ་དག་ནི། །རྟག་ཏུ་མི་དགེ་འདོད་བསྐྱེད་པས། །སྟོང་པ་ཉིད་ཀྱི་ཆོས་འདི་ལ། །རྗེས་འཐུན་བཟོད་སེམས་
འཐོབ་མི་འགྱུར། །གང་དག་ང་ཡི་བསྟན་པ་ལས། །ཉེས་དམིགས་དེ་དག་རབ་སྤངས་ནས། །ནན་ཏན་བག་ཡོད་སྒྲུབ་བྱེད་ན། །ཆོས་འདི་ཐོས་པར་དཀའ་མི་འགྱུར། །རྙེད་པ་དང་ནི་མི་རྙེད་དང་། །བསྟོད་སྨད་སྡུག་བསྔལ་བདེ་ལ་སོགས། །
འཇིག་རྟེན་ཆོས་ཀྱིས་མི་གཡོས་པ། །ཆོས་འདི་ཐོབ་པར་དཀའ་མི་འགྱུར། །ལུས་ལ་མི་གཙང་འདུ་ཤེས་དང་། །ཕུང་པོ་རྨ་ཡི་འདུ་ཤེས་དང་། །ཟས་ནི་རྨ་བསྐུས་འདུ་ཤེས་པ། །ཆོས་འདི་ཐོབ་པར་དཀའ་མི་འགྱུར། །གོས་བཟངས་དག་ནི་
ཐོབ་གྱུར་ཀྱང་། །དྲེགས་པ་དག་ནི་མི་སྐྱེད་ཅིང་། །ངོ་ཚ་དགབ་པའི་ཕྱིར་གྱོན་པ། །ཆོས་འདི་ཐོབ་པར་དཀའ་མི་འགྱུར། །གཟུགས་དང་སྟོབས་ནི་མི་སྙེམས་ཤིང་། །ཟས་ལ་ཆགས་པ་མེད་པ་དང་། །སྲོག་གནས་ཕྱིར་ནི་གང་ཟ་བ། །ཆོས་འདི་
ཐོབ་པར་དཀའ་མི་འགྱུར། །སྲེད་པ་རྣམས་ནི་སྟོང་ཤེས་ནས། །འདོད་པ་དག་ལ་བླང་དོར་མེད། །རྟག་ཏུ་སྟོང་དབེན་གང་སྤྱོད་པ། །ཆོས་འདི་ཐོབ་པར་དཀའ་མི་འགྱུར། །དཔག་ཚད་གཅིག་འདས་རི་ཁྲོད་དུ། །གཅིག་པུ་འདུག་གནས་མཉམ་བཞག་
<pb id="79.258b"/>
ཅིང་། །འདུས་བྱས་བདག་མེད་གང་རྟོགས་པ། །ཆོས་འདི་ཐོབ་པར་དཀའ་མི་འགྱུར། །མི་ཟད་སྐྱེ་བའི་མཐའ་དག་དང་། མིག་འཇུག་མཚན་ཉིད་རྟོགས་བྱེད་ཅིང་། །མིག་གཙང་ལམ་ནི་རབ་སྒྲུབ་པ། །ཆོས་འདི་ཐོབ་པར་དཀའ་མི་
འགྱུར། །རྣ་བ་སྣ་ལྕེ་ལུས་དང་ཡིད། །གཟུགས་སྒྲ་དྲི་རོ་རེག་བྱ་ནས། །སྒྲ་དང་མིང་གི་བར་དུ་ཡང་། །ཐམས་ཅད་ཀུན་ཀྱང་དེ་བཞིན་ནོ། །དེ་བཞིན་མ་འོངས་དུས་ཀྱི་ཚེ། །དགེ་སློང་དག་ནི་ཚད་མེད་སྙེད། །བརྩོན་པ་དང་ནི་ལེ་ལོ་ཅན། །ཐམས་
ཅད་དེ་བཞིན་ཤེས་པར་གྱིས། །དགེ་དང་མི་དགེའི་གྲོགས་པོ་དག །སྒྲུབ་པ་དང་ནི་མི་སྒྲུབ་པ། །ཡིད་ཆེས་པ་དང་ཡིད་མི་ཆེས། །ཐམས་ཅད་དེ་བཞིན་ཤེས་པར་གྱིས། །དགེ་དང་མི་དགེའི་གྲོགས་པོ་དག །མིག་ཟད་ལམ་ནི་གང་ཡིན་པ། །སྒྲུབ་
པ་དང་ནི་མི་སྒྲུབ་པ། །ཐམས་ཅད་དེ་བཞིན་ཤེས་པར་གྱིས། །གང་ཞིག་བྱང་ཆུབ་རབ་མོས་ཤིང་། །ཟླ་གཅིག་གཉིས་གསུམ་འདས་ནས་ནི། །དུས་གཞན་ཕྱིར་ནི་གང་ལྡོག་པ། །ཐམས་ཅད་དེ་བཞིན་ཤེས་པར་གྱིས། །གང་ཞིག་ཆོས་འདི་
ཐོས་གྱུར་ནས། །མོས་པའི་སེམས་ནི་གང་རྙེད་པ། །གལ་ཏེ་ཉམས་པར་གྱུར་ན་ཡང་། །སླར་ནི་དང་བ་ཐོབ་པར་འགྱུར། །གང་ཞིག་ཆོས་འདི་ཐོས་གྱུར་ནས། །བག་མེད་སྤོང་བར་མི་བྱེད་པ། །མདོ་འདི་སངས་རྒྱས་བཀའ་མ་ཡིན། །དེ་སྙམ་དུ་ནི་
སེམས་པར་འགྱུར། །གང་ཞིག་ཆོས་འདི་ཐོས་གྱུར་ནས། །བདུད་ཀྱིས་ཡོངས་སུ་གང་བཟུང་བ། །དང་པོ་དད་པ་སྐྱེས་གྱུར་ཀྱང་། །ཕྱིས་ནི་རབ་ཏུ་སྤོང་བར་འགྱུར། །གང་ཞིག་ཆོས་ལ་མ་མོས་པ། །མི་བདེན་གྲགས་དང་རྙེད་པ་ཚོལ། །གྲོང་
ཁྱེར་གྲོང་རྡལ་རབ་རྒྱུ་ཞིང་། །གཟུངས་རྣམས་དང་ནི་ཏིང་འཛིན་དང་། །ཀུན་འཛིན་འོད་ཟེར་བསྔགས་བརྗོད་ཀྱང་། །དེ་ཡིས་ཡང་དག་རྟོགས་མི་འགྱུར། །འདོད་པ་ལྔ་པོས་བཅིངས་པ་དང་། །འཇིག་རྟེན་ལས་ནི་འདོད་ཚོལ་བ། །བརྗོད་པ་
དག་ནི་རྟོགས་བྱེད་པས། །སྟོང་ཉིད་སྒོམ་ལ་སྐུར་པ་འདེབས། །དྲན་དང་ཤེས་རབ་སེམས་མེད་པས། །ཚེ་ཚད་རབ་ཏུ་དོན་མེད་འདས། །བླུན་པོ་སྟོང་པའི་ཆོས་སྤོང་བ། །དེ་ནི་ཚུལ་ཁྲིམས་བགེགས་བྱས་པས། །མནར་མེད་དག་ཏུ་ལྟུང་བར་
<pb id="79.259a"/>
འགྱུར། །ནམ་ཡང་མཐོ་རིས་ཡོང་མི་སྐྱེ། །གང་གིས་སྐད་ཅིག་གཅིག་ལ་ནི། །མཆོད་རྟེན་སྟོང་ནི་བྱས་པ་བས། །གང་གིས་མདོ་སྡེ་འདི་ཐོས་ནས། །ཚིག་བཞི་ཚིགས་བཅད་གཅིག་འཛིན་འཕགས། །མེ་ཏོག་ཕྲེང་བ་བརྒྱ་
སྟོང་དག །སངས་རྒྱས་མཆོད་རྟེན་མཆོད་པ་བས། །གང་གིས་མདོ་སྡེ་འདི་ཐོས་ནས། །ཚིག་བཞི་ཚིགས་བཅད་སེམས་པ་འཕགས། །གང་གིས་རིན་ཆེན་མཆོད་རྟེན་དག །གང་གཱའི་བྱེ་སྙེད་བྱས་པ་བས། །གང་གིས་ཐ་ན་སྐད་
ཅིག་ཙམ། །མདོ་སྡེ་འདི་སེམས་ཁྱད་པར་འཕགས། །སངས་རྒྱས་ཞིང་ནི་འབུམ་ཕྲག་བརྒྱ། །མེ་ཏོག་གཏོར་ནས་མཆོད་པ་བས། །གང་གིས་ཐ་ན་སྐད་ཅིག་ཙམ། །མདོ་སྡེ་འདི་སེམས་ཁྱད་པར་འཕགས། །ཆོས་གོས་འབུམ་
ཕྲག་བརྒྱ་མང་པོ། །སངས་རྒྱས་རྣམས་ལ་ཕུལ་བ་ལས། །གང་གིས་ཐ་ན་སྐད་ཅིག་ཙམ། །མདོ་སྡེ་འདི་སེམས་ཁྱད་པར་འཕགས། །སངས་རྒྱས་སྤྱན་ནི་རྣམ་དག་འཕགས། །མི་མཁྱེན་མི་གཟིགས་གང་ཡང་མེད། །གང་གིས་མདོ་
སྡེ་འདི་མོས་ན། །སངས་རྒྱས་སྤྱན་ནི་ཐོབ་པར་འགྱུར། །འདས་པའི་བསྐལ་པ་གྲངས་མེད་ཚེ། །སངས་རྒྱས་མར་མེ་མཛད་པ་བྱུང་། །ང་ནི་བྲམ་ཟེའི་ཁྱེ་འུར་གྱུར། །མེ་ཏོག་ཐོགས་ནས་མཆོད་པ་བྱས། །ཤཱག་ཀྱ་ཐུབ་པ་ཞེས་བྱ་བ། །
བྱང་ཆུབ་སྙིང་པོ་ལ་འདུག་ནས། །མདོ་སྡེ་འདི་ནི་སྟོན་འགྱུར་ཞེས། །ང་ལ་བྱང་ཆུབ་ལུང་ཡང་བསྟན། །ཁྱོད་ནི་དེ་ཚེ་གཞོན་ནུར་གྱུར། །ང་ལུང་བསྟན་པ་ཐོས་གྱུར་ནས། །དགའ་ཞིང་དད་པའི་སེམས་བསྐྱེད་དེ། །ཐལ་མོ་སྦྱར་ནས་འདི་སྐད་དུ། །
གལ་ཏེ་བྲམ་ཟེའི་ཁྱེའུ་འདི་ནི། །མངོན་པར་རྫོགས་པར་སངས་རྒྱས་ཚེ། །བདག་ནི་དེ་ཡི་གྲོགས་གྱུར་ནས། །མྱ་ངན་འདས་པའི་འོག་ཏུ་ཡང་། །ཆོས་ཀྱི་སྡེ་སྣོད་རབ་འཛིན་ཅིང་། །སྲུང་བར་ཤོག་ཅེས་སྨོན་ལམ་བཏབ། །སངས་རྒྱས་མར་མེ་མཛད་དེ་ཡིས། །
འོད་ཟེར་སྟོན་པའི་མདོ་འདི་ནི། །ཇི་སྐད་གསུངས་བཞིན་དེ་ཡི་ཚེ། །བྲམ་ཟེའི་ཁྱེའུ་དང་གཞོན་ནུ་གཉིས། །ལེགས་པར་མཉན་ཅིང་ཡོངས་སུ་བཟུང་། །ང་སྔོན་འདས་པའི་དུས་ཀྱི་ཚེ། །མེ་ཏོག་ཨུད་པ་ལ་དག་གིས། །སངས་རྒྱས་དེ་ལ་མཆོད་པ་བྱས། །
<pb id="79.259b"/>
དེ་ཚེ་ཁྱོད་ཀྱང་དེར་འདུག་སྟེ། །འདི་སྐད་དུ་ནི་སྨོན་ལམ་བཏབ། །ང་ཡི་བསྟན་པ་ཐ་མ་ལ། །མདོ་སྡེ་འདི་ནི་རབ་བཟུང་ནས། །རྒྱ་ཆེར་སྟོན་པར་ཤོག་ཅེས་སྨྲས། །གང་གིས་ཆོས་འདི་ཐོས་གྱུར་ནས། །ཞེ་སྡང་སེམས་ནི་མི་སྐྱེད་
པར། །གཟུང་འཛིན་ཀློག་ཅིང་གང་འདོན་པ། །དེ་ནི་སྐྱེས་བུ་དམ་པ་ཡིན། །ཁྱོད་ཀྱིས་མ་འོངས་དུས་ཀྱི་ཚེ། །ཐོས་དཀའི་ཆོས་འདི་རབ་བཟུང་ནས། །སེམས་ཅན་དག་ལ་དོན་གྱི་ཚུལ། །རྒྱ་ཆེར་དབྱེ་ཞིང་བསྟན་པར་བྱ། །ངས་ཀྱང་འདས་
པའི་དུས་ཀྱི་ཚེ། །ཡང་དག་ཆོས་ནི་ནུབ་པ་ན། །འོད་ཟེར་སྟོན་པའི་མདོ་འདི་ནི། །སེམས་ཅན་དག་ལ་རྒྱ་ཆེར་བསྟན། །བླུན་པོས་ནན་ཏན་མི་སྒྲུབ་པས། །འདི་ལ་སྐུར་བ་འདེབས་པར་བྱེད། །ངས་ནི་དེ་སྐད་ཐོས་གྱུར་ཀྱང་། །ཞེ་སྡང་
དག་ནི་སྐྱེད་མི་བྱེད། །ངས་ནི་རྟག་ཏུ་བཟོད་སྒོམས་ནས། །འཇིག་རྟེན་རྣམས་ལ་ཕན་འདོགས་བྱེད། །བཟོད་པའི་སྟོབས་ནི་རྫོགས་པས་ན། །མཚན་དང་དཔེ་བྱད་དག་གིས་བརྒྱན། །གཞོན་ནུ་ཁྱོད་ཀྱིས་སངས་རྒྱས་སྐུ། །གྱ་ནོམ་ཡོངས་
སུ་རྫོགས་གྱུར་ཅིང་། །གསེར་གྱི་ཁ་དོག་རྣམ་དག་འཕགས། །བཟོད་པའི་སྟོབས་ལས་བྱུང་བར་ལྟོས། །ང་ཡི་ཞབས་ནི་ས་རེག་ནས། །ཞིང་ནི་ཚད་མེད་གཡོ་བྱེད་ཀྱང་། །སེམས་ཅན་རྣམས་ནི་མི་ལྟུང་བ། །ཐམས་ཅད་བཟོད་པའི་སྟོབས་
ལས་སྐྱེས། །ང་ཡི་སྤུ་ཁུང་གཅིག་ནས་ནི། །འོད་ཟེར་བརྒྱ་སྟོང་རབ་བཀྱེ་ནས། །ཐམས་ཅད་གསལ་བར་གང་བྱེད་པ། །ཐམས་ཅད་བཟོད་མཆོག་སྟོབས་ལས་བྱུང་། །སྲིན་པོ་བཞིན་དུ་འཇིགས་པའི་གཟུགས། །སྲོག་ཆགས་གཟི་
བྱིན་འཕྲོག་བྱེད་པ། །ང་ལ་རྟག་ཏུ་གུས་པ་ཡང་། །ཐམས་ཅད་བཟོད་མཆོག་སྟོབས་ལས་བྱུང་། །ང་ཡི་འཁོར་ནི་ཇི་སྙེད་པ། །སེམས་ནི་རབ་ཏུ་དུལ་གྱུར་ནས། །དེ་བཞིན་གཤེགས་ལ་གུས་པ་ཡང་། །ཐམས་ཅད་བཟོད་མཆོག་
སྟོབས་ལས་བྱུང་། །རོལ་མོའི་སྒྲ་ནི་བརྒྱ་སྟོང་དག །འཁོར་འདུས་ཆེན་པོའི་ནང་དག་ཏུ། །སངས་རྒྱས་ཡོན་ཏན་བསྔགས་བརྗོད་པ། །ཐམས་ཅད་བཟོད་མཆོག་སྟོབས་ལས་བྱུང་། །ཀླུ་ཡི་རྒྱལ་པོ་བརྒྱ་སྟོང་དག །རབ་ཏུ་གདུག་ཅིང་
<pb id="79.260a"/>
འཇིགས་རུང་བ། །སངས་རྒྱས་མཐོང་ན་དགའ་བ་ཡང་། །ཐམས་ཅད་བཟོད་མཆོག་སྟོབས་ལས་བྱུང་། །སྲིན་པོ་གནོད་སྦྱིན་ལ་སོགས་པས། །མེ་ཏོག་ཕྲེང་བ་བརྒྱ་སྟོང་ཐོགས། །འོངས་ནས་ང་ལ་མཆོད་བྱེད་པ། །ཐམས་ཅད་
བཟོད་མཆོག་སྟོབས་ལས་བྱུང་། །ཞིང་ནི་བརྒྱ་སྟོང་ཚད་མེད་པར། །བཞུགས་པའི་དེ་བཞིན་གཤེགས་པ་རྣམས། །ང་ཡི་ཡོན་ཏན་བསྔགས་པ་ཡང་། །ཐམས་ཅད་བཟོད་མཆོག་སྟོབས་ལས་བྱུང་། །ལྟོ་འཕྱེ་དང་ནི་ལུས་སྲུལ་པོ། །
བརྒྱ་སྟོང་དག་ནི་འདུས་གྱུར་ནས། །མེ་ཏོག་གཏོར་ནས་ང་མཆོད་པ། །ཐམས་ཅད་བཟོད་མཆོག་སྟོབས་ལས་བྱུང་། །གནོད་སྦྱིན་རྒྱལ་པོ་ལ་སོགས་པ། །བྱེ་བ་བརྒྱ་ཕྲག་དྲུག་བཅུ་རྣམས། །འོངས་ནས་ང་ལ་གང་མཆོད་པ། །
ཐམས་ཅད་བཟོད་མཆོག་སྟོབས་ལས་བྱུང་། །གཞན་ཡང་ཀླུ་ཡི་རྒྱལ་པོ་ནི། །མ་ན་པ་ག་ལ་སོགས་པས། །མུ་ཏིག་དམར་པོས་ང་མཆོད་པ། །ཐམས་ཅད་བཟོད་མཆོག་སྟོབས་ལས་བྱུང་། །དུ་མུ་རུ་དང་ཤི་ཁྱི་བའི། །བརྒྱ་སྟོང་
སྙེད་ནི་འདུས་གྱུར་ནས། །རོལ་མོ་དག་གིས་ང་མཆོད་པ། །ཐམས་ཅད་བཟོད་མཆོག་སྟོབས་ལས་བྱུང་། །ལྟོ་འཕྱེ་དང་ནི་ལུས་སྲུལ་པོ། །བརྒྱ་སྟོང་སྙེད་ནི་འདུས་གྱུར་ནས། །མེ་ཏོག་སྤོས་ཀྱིས་ང་མཆོད་པ། །ཐམས་ཅད་བཟོད་
མཆོག་སྟོབས་ལས་བྱུང་། །ས་ཆེན་འཛིན་པ་ཀླུ་ཡི་རྒྱལ། །ལུས་ཕྱེད་དག་ནི་རབ་བསྟན་ནས། །ཐལ་སྦྱར་ང་ལ་གུས་པ་ཡང་། །ཐམས་ཅད་བཟོད་མཆོག་སྟོབས་ལས་བྱུང་། །ལུས་མེད་སྒྲ་གཅན་ཟིན་ལ་སོགས། །བྱེ་བ་ཕྲག་ནི་བརྒྱ་
སྟོང་རྣམས། །དང་བའི་སེམས་ཀྱིས་ང་མཆོད་པ། །ཐམས་ཅད་བཟོད་མཆོག་སྟོབས་ལས་བྱུང་། །གཞོན་ནུ་ཁྱོད་ཀྱིས་འདི་ལྟར་ལྟོས། །སངས་རྒྱས་འོད་ཟེར་གང་རེག་པ། །སྡུག་བསྔལ་བྲལ་ནས་བདེ་ཐོབ་པ། །ཐམས་ཅད་བཟོད་
མཆོག་སྟོབས་ལས་བྱུང་། །ས་མུ་ཏ་དང་རླུང་གི་ལྷ། །བརྒྱ་སྟོང་ནམ་མཁའ་གང་བར་ནི། །སྤོས་ཀྱི་ཆར་ཕབ་ང་མཆོད་པ། །ཐམས་ཅད་བཟོད་མཆོག་སྟོབས་ལས་བྱུང་། ལྷ་ཡི་འཁོར་ནི་བརྒྱ་སྟོང་དག །ལྷ་ཡི་མེ་ཏོག་གཏོར་
<pb id="79.260b"/>
མཆོད་དེ། །སྲེད་སྤངས་སངས་རྒྱས་སྟེན་བྱེད་པ། །ཐམས་ཅད་བཟོད་མཆོག་སྟོབས་ལས་བྱུང་། །ཁྱེད་ཀྱིས་སངས་རྒྱས་རྫུ་འཕྲུལ་དང་། །སྦྱིན་དང་ཚུལ་ཁྲིམས་སྒྲ་བསྒྲགས་ནས། །ཐམས་ཅད་ཀུན་དུ་ཐོས་མཛད་པ། །
བཟོད་མཆོག་སྟོབས་ལས་བྱུང་བར་ལྟོས། །ཕུང་པོ་ཁམས་ཀྱི་སྒྲ་དག་དང་། །བདེན་པ་བཞི་ཡི་སྒྲ་དག་གིས། །ཐམས་ཅད་ཀུན་ནི་གོ་མཛད་པ། །ཐམས་ཅད་བཟོད་མཆོག་སྟོབས་ལས་བྱུང་། །ང་ཡི་རྫུ་འཕྲུལ་སྟོབས་ཀྱིས་ནི། །
མཁའ་ལས་མིག་ཟད་མཐའ་དག་དང་། །རབ་ཞིའི་སྒྲ་ནི་ཐོས་གྱུར་ཏེ། །སྐྱེ་བའི་མཐའ་ཡང་དེ་བཞིན་ནོ། །ང་ཡི་རྫུ་འཕྲུལ་སྟོབས་ཀྱིས་ནི། །མཁའ་ལས་མིག་ནི་རྒྱུ་དང་རྐྱེན། །དེ་ལས་སྐྱེ་ཡང་འགྲོ་འོང་མེད། །དེ་སྐད་དུ་ནི་ཐོས་པར་འགྱུར། །
ང་ཡི་རྫུ་འཕྲུལ་སྟོབས་ཀྱིས་ནི། །མཁའ་ལས་མིག་ཞི་རྟོགས་བྱེད་ན། །སངས་རྒྱས་རྣམས་ཀྱང་དེ་ལས་སྐྱེས། །དེ་སྐད་དུ་ནི་ཐོས་པར་འགྱུར། །ང་ཡི་རྫུ་འཕྲུལ་སྟོབས་ཀྱིས་ནི། །མཁའ་ལས་མིག་ཟད་མཐའ་ཞི་བས། །སངས་
རྒྱས་རྣམས་ནི་དེ་ལས་སྐྱེས། །དེ་སྐད་དུ་ནི་ཐོས་པར་འགྱུར། །ང་ཡི་རྫུ་འཕྲུལ་སྟོབས་ཀྱིས་ནི། །མཁའ་ལས་མིག་མཐའ་རབ་ཞི་བས། །སངས་རྒྱས་རྣམས་ནི་དེ་ལས་སྐྱེས། །དེ་སྐད་དུ་ནི་ཐོས་པར་འགྱུར། །ང་ཡི་རྫུ་
འཕྲུལ་སྟོབས་ཀྱིས་ནི། །མཁའ་ལས་མིག་སྐྱེ་མཐའ་ཞི་བས། །སངས་རྒྱས་རྣམས་ནི་དེ་ལས་སྐྱེས། །དེ་སྐད་དུ་ནི་ཐོས་པར་འགྱུར། །ང་ཡི་རྫུ་འཕྲུལ་སྟོབས་ཀྱིས་ནི། །མཁའ་ལས་མིག་འཇུག་རབ་ཞི་ན། །སངས་རྒྱས་
རྣམས་ནི་དེ་ལས་སྐྱེས། །དེ་སྐད་དུ་ནི་ཐོས་པར་འགྱུར། །ང་ཡི་རྫུ་འཕྲུལ་སྟོབས་ཀྱིས་ནི། །མཁའ་ལས་མིག་ནི་སྐྱེ་ཞི་བས། །སངས་རྒྱས་རྣམས་ནི་དེ་ལས་སྐྱེས། །དེ་སྐད་དུ་ནི་ཐོས་པར་འགྱུར། །ང་ཡི་རྫུ་འཕྲུལ་སྟོབས་ཀྱིས་ནི། །མཁའ་ལས་མིག་
དབེན་རབ་ཞི་བས། །སངས་རྒྱས་རྣམས་ནི་དེ་ལས་སྐྱེས། །དེ་སྐད་དུ་ནི་ཐོས་པར་འགྱུར། །རྣ་བ་སྣ་ལྕེ་ལུས་དང་ཡིད། །གཟུགས་སྒྲ་དྲི་རོ་རེག་བྱ་ནས། །སྒྲ་དང་མིང་ལ་སོགས་པའི་བར། །ཐམས་ཅད་ཀུན་ཀྱང་དེ་བཞིན་ནོ།  །
<pb id="79.261a"/>
འདོད་སྡང་གཏི་མུག་ཁོང་ཁྲོ་དང་། །འཆབ་དང་ཕྲག་དོག་གཡོ་སྒྱུ་དང་། །ཁེངས་དང་ང་རྒྱལ་ལ་སོགས་པ། །རྒྱ་ཆེར་བཤད་པ་འང་དེ་བཞིན་ནོ། །དེ་ནས་ཟླ་འོད་གཞོན་ནུར་གྱུར་པས་དེ་ལྟ་བུའི་ཆོས་ཁྱད་པར་དུ་
འཕགས་པ་ཐོས་པས་རབ་ཏུ་དགའ་བར་གྱུར་ནས་ཐལ་མོ་སྦྱར་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་སང་གི་གདུགས་ལ་བདག་དེ་བཞིན་གཤེགས་པ་དང་། །འཁོར་མང་པོ་དང་བཅས་པར་
གདུགས་ཚོད་ལ་སྤྱན་འདྲེན་ན། ཐུགས་བརྩེ་བར་དགོངས་ཏེ་བདག་གིས་སྦྱར་བའི་གདུགས་ཚོད་གསོལ་བར་ཅི་གནང་། །དེ་སྐད་ཅེས་གསོལ་པ་དང་། དེ་ནས་བཅོམ་ལྡན་འདས་ཀྱིས་གཞོན་ནུ་དེའི་བསམ་པ་རྣམ་པར་དག་
པ་དང་། སེམས་ཅན་ཚད་མེད་པ་རྣམས་ལ་ཡང་ཕན་པ་མཛད་པར་འགྱུར་བར་ཐུགས་ཀྱིས་མཁྱེན་ནས་ཐུགས་བརྩེ་བར་དགོངས་ཏེ་ཅང་མི་གསུང་བས་གནང་ངོ་། །དེ་ནས་ཟླ་འོད་གཞོན་ནུར་གྱུར་པ་སྟན་ལས་ལངས་ནས། 
བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ། ལན་གསུམ་བསྐོར་བ་བྱས་ནས། རབ་ཏུ་དགའ་བས་རང་གི་ཁྱིམ་དུ་སོང་སྟེ། རང་གི་འཁོར་དང་བཅས་པ་དང་། ལྷ་དང་། ཀླུ་དང་། གནོད་སྦྱིན་དང་། སྲིན་པོ་དང་། 
ལྟོ་འཕྱེ་ཆེན་པོ་ལ་སོགས་པས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་བཞི་མདོར་དར་གྱི་ལྡིང་ཁང་བྲེས་ཏེ་ལྡིང་ཁང་དེ་ཡང་ཤིན་དུ་མཐོ་ཞིང་རྒྱ་ཆེ་ལ་ཐམས་ཅད་ཀུན་དུ་ཁྱབ་པ། གསེར་གྱི་ཙོང་ཙོང་དྲ་བར་བྲེས་པ། །ནོར་
བུ་རིན་པོ་ཆེའི་ཕྲེང་བ་སྤྱངས་པ། སེང་གེའི་བ་དན་དང་། གསེར་གྱི་ཕྲེང་བ་ལུ་གུ་རྒྱུད་ཅན་འབུམ་ཕྲག་བརྒྱ་སྟོང་སྣ་ཚོགས་ཀྱིས་བརྒྱན་པ། གཞན་ཡང་རིན་པོ་ཆེའི་མེ་ཏོག་ཁ་དོག་ཁྱད་པར་དུ་འཕགས་པའི་ཕྲེང་བའི་
ཕུང་པོ་དག་གཅལ་དུ་བཀྲམ་མོ། །མེ་ཏོག་ཙམ་པ་ཀ་དང་ཨ་ཏི་མུག་ཏ་ལ་སོགས་པ་རྣམ་པ་སྣ་ཚོགས་ཀྱི་ཕྲེང་བ་ཚད་མེད་གྲངས་མེད་པ་ཡང་རིན་པོ་ཆེའི་ལྡིང་ཁང་གི་ནང་ཐམས་ཅད་དང་། འཁོར་འདུས་པ་ཐམས་ཅད་ཀུན་དུ་
<pb id="79.261b"/>
ཁྱབ་པར་སྤྱངས་ཤིང་རྒྱན་དུ་བྲིས་སོ། །གཞན་ཡང་དེའི་ནང་དུ་ཁྲི་སྟན་རྣམས་བཤམས་ནས། རིན་པོ་ཆེའི་སྤོས་བྱི་ལི་ཀ་དང་། དུ་མ་ཙ་དང་། ཙན་དན་དང་། གུར་གུམ་རྣམ་པར་དག་ཅིང་ཡིད་དགའ་བར་བྱེད་པ་སྣ་
ཚོགས་བསྲེགས་སོ། །དེ་བཞིན་དུ་སྦྱར་སྤོས་མཆོག་དམ་པ་སྣ་ཚོགས་ཀྱང་མཆོད་པའི་ཡོ་བྱད་དུ་སྦྱར་ཏོ། །གཞན་ཡང་སྤོས་ཀྱི་ཆུས་ལམ་སྲང་རྣམས་ཀུན་དུ་ཁྱབ་པར་ཆག་ཆག་བཏབ་བོ། །ས་བཞི་ཀུན་
དུ་མེ་ཏོག་སྣ་ཚོགས་བཅལ་དུ་བཀྲམ་མོ། །དེའི་ཚེ་ལྷའི་བུ་མོ་དང་། ལྷ་མ་ཡིན་གྱི་བུ་མོ་དང་། སྒྲ་གཅན་ཟིན་གྱི་བུ་མོ་གྲངས་མེད་ཚད་མེད་པ་ཡང་རབ་ཏུ་དགའ་བའི་སེམས་བསྐྱེད་ནས། བྱང་ཆུབ་ཀྱི་རྒྱུ་མངོན་པར་བསྒྲུབ་
པར་འདོད་པའི་ཕྱིར་དེར་འོངས་ནས་གྲོང་ཁྱེར་ཆེན་པོ་ཁྱད་པར་དུ་འཕགས་པ་དེ་རབ་ཏུ་བརྒྱན་ཏོ། །དེ་ནས་ཟླ་འོད་གཞོན་ནུར་གྱུར་པ་གྲོང་ཁྱེར་དེ་ཀུན་དུ་ཁྱབ་པར་བརྒྱན་ཅིང་ཡོངས་སུ་དག་པ་དང་གདུགས་ཚོད་ལ་བབ་པར་རིག་
ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་སེམས་ཅན་རྣམས་ལ་སྨན་པར་མཛད་པའི་སླད་དུ་གྲོང་ཁྱེར་ཆེན་པོར་གཤེགས་སུ་གསོལ། །དེ་ནས་བཅོམ་ལྡན་འདས་འཁོར་མང་པོ་དང་ཐབས་
གཅིག་ཏུ་གྲོང་ཁྱེར་དུ་གཤེགས་ནས་སྒོའི་ཐེམ་པ་ལ་ཞབས་བཞག་མ་ཐོག་ཏུ་གྲོང་ཁྱེར་ཆེན་པོ་དེའི་ས་ཆེན་པོ་ཡང་རབ་ཏུ་གཡོས་པར་གྱུར། ཕྱོགས་བཅུའི་འཇིག་རྟེན་གྱི་ཁམས་འབུམ་ཕྲག་བརྒྱ་སྟོང་ཚད་མེད་པ་ཡང་
རབ་ཏུ་གཡོས་པར་གྱུར་ཏེ། དེའི་ཚེ་ལོང་བ་དག་ནི་གཟུགས་མཐོང་བར་གྱུར། སྡུག་བསྔལ་བ་རྣམས་ནི་བདེ་བ་ཐོབ་པར་གྱུར། འོན་པ་རྣམས་ནི་སྒྲ་ཐོས་པར་གྱུར། བྱད་བཞིན་མི་སྡུག་པ་རྣམས་ནི་བྱད་བཞིན་
བཟང་པོ་ཐོབ་པར་གྱུར། །ནོར་མེད་པ་རྣམས་ནི་ནོར་དང་ལྡན་པར་གྱུར། བུ་མེད་པ་རྣམས་ནི་བུ་ཡོད་པར་གྱུར། གོས་མེད་པ་རྣམས་ནི་གོས་ཐོབ་པར་གྱུར། རིན་པོ་ཆེ་མེད་པ་རྣམས་ནི་རིན་པོ་ཆེ་ཐོབ་པར་གྱུར། ཉེ་བཤེས་
<pb id="79.262a"/>
མེད་པ་རྣམས་ནི་ཉེ་བཤེས་དང་ལྡན་པར་གྱུར། ལུས་ཀྱི་རྒྱན་ཐམས་ཅད་ཀྱིས་ཕོངས་པ་རྣམས་ནི་ལུས་ཀྱི་རྒྱན་ཐམས་ཅད་དང་ལྡན་པར་གྱུར་ཏོ། །གཞན་ཡང་ངང་པ་དང་། ཁྲུང་ཁྲུང་དང་། ནེ་ཙོ་དང་། རྨ་བྱ་དང་། 
ཀ་རི་ཀ་ལ་སོགས་པ་བྱའི་ཚོགས་མང་པོ་རྣམས་དེ་བཞིན་གཤེགས་པ་མཐོང་བ་དང་། རབ་ཏུ་དགའ་བའི་སེམས་བསྐྱེད་ནས་སྒྲ་སྙན་ཅིང་ཡིད་དུ་འོང་བ་མཆོག་དམ་པ་ཕྱུང་སྟེ། གང་གིས་སྒྲ་དེ་དག་ཐོས་པ་ཡང་
ཡིད་ཤིན་དུ་བདེ་བར་གྱུར་ཏོ། །གཞན་ཡང་དེ་བཞིན་གཤེགས་པས་རྫུ་འཕྲུལ་གྱི་སྟོབས་ཀྱིས་ཙམ་པ་ཀའི་ལྗོན་ཤིང་ཚད་མེད་པ་སྙེད་མངོན་པར་སྤྲུལ་པས། སེམས་ཅན་བརྒྱ་སྟོང་མང་པོ་རྣམས་མེ་ཏོག་ཡོངས་སུ་དག་
པ་དེ་དག་དང་། གཞན་ཡང་སྤོས་མཆོག་དམ་པ་ཐོགས་ནས་བཅོམ་ལྡན་འདས་ལ་མངོན་པར་གཏོར་ཏེ་མཆོད་པ་བྱས་སོ། །གཞན་ཡང་ལྷ་མ་ཡིན་གྱི་བུ་མོ་དབང་ཕྱུག་ཐོབ་པ་བརྒྱ་སྟོང་དུ་མ་མུ་ཏིག་དམར་པོ་དང་། ཙན་
དན་གྱི་ཕྱེ་མ་ཐོགས་ནས་དེ་བཞིན་གཤེགས་པ་ལ་རབ་ཏུ་དགའ་བས་མངོན་པར་གཏོར་ཏོ། །ལྷ་མ་ཡིན་མང་པོ་དང་། གཞན་ཡང་ལྷ་མང་པོ་རྣམས་རིན་པོ་ཆེའི་གདུགས་གསེར་དང་། དངུལ་གྱིས་རབ་ཏུ་བརྒྱན་པ་ཐོགས་ནས་
བར་སྣང་ལ་འདུག་སྟེ། དེ་བཞིན་གཤེགས་པའི་སྟེང་དུ་ཁེབས་པར་གཡོགས་སོ། །གཞན་ཡང་བཅོམ་ལྡན་འདས་ཀྱི་རྫུ་འཕྲུལ་གྱི་སྟོབས་ཀྱིས་ཙན་དན་གྱི་ལྗོན་ཤིང་དང་། རིན་པོ་ཆེའི་སྣོད་དང་། གོས་ལ་སོགས་པའི་
ལྗོན་ཤིང་བརྒྱ་སྟོང་ཚད་མེད་དཔག་ཏུ་མེད་པ་རིན་པོ་ཆེ་རྣམས་ཀྱིས་བརྒྱན་པ། མེ་ཏོག་དང་། ལོ་མ་ཕུན་སུམ་ཚོགས་ཤིང་རྒྱས་པ། སེམས་ཅན་ཚད་མེད་པའི་བསོད་ནམས་ཀྱི་རྣམ་པར་སྨིན་པའི་འབྲས་བུ་ཐུན་མོང་དུ་མངོན་
པར་གྲུབ་པ། རླུང་གི་ངད་ལངས་པ་ཙམ་གྱིས་སྤོས་མཆོག་དམ་པའི་དྲིས་སངས་རྒྱས་ཀྱི་ཞིང་ཚད་མེད་པ་རྣམས་ཀུན་དུ་ཁྱབ་པར་གང་བ་མངོན་པར་སྤྲུལ་ཏོ། །སེམས་ཅན་བརྒྱ་སྟོང་ཚད་མེད་པ་རྣམས་ཀྱིས་ཀྱང་དུས་
<pb id="79.262b"/>
གཅིག་ཏུ་མེ་ཏོག་ཐོགས་ནས་བཅོམ་ལྡན་འདས་ལ་མངོན་པར་གཏོར་ཏོ། །དེ་བཞིན་དུ་སེམས་ཅན་མ་ཡིན་པ་ཚད་མེད་པ་རྣམས་ཀྱང་དེ་བཞིན་གཤེགས་པའི་རྫུ་འཕྲུལ་གྱི་སྟོབས་ཀྱིས་མངོན་པར་སྤྲུལ་པ་ཤ་སྟག་གོ །
གང་དག་ཅི་དང་ཅི་སྨོན་པ་དེ་དག་ཀྱང་རྫུ་འཕྲུལ་གྱི་དབང་གིས་དེ་དག་གི་བསམ་པ་ཇི་ལྟ་བ་བཞིན་དུ་རེ་བ་ཡོངས་སུ་རྫོགས་པར་གྱུར་ཏོ། །བཅོམ་ལྡན་འདས་གྲོང་ཁྱེར་དུ་གཤེགས་པའི་ཚེ་འཁོར་འདུས་པ་ཐམས་ཅད་
ནམ་མཁའ་ལ་ཁྱད་པར་དུ་འཕགས་པའི་སྒྲས་བསམ་གྱིས་མི་ཁྱབ་པར་ཡང་དག་པར་སྟོན་པའི་སྒྲ་ཐོས་པར་གྱུར་ཀྱང་དེ་གང་ནས་བྱུང་བ་ཤེས་པར་ཡང་མ་གྱུར་ལ་ཚིགས་སུ་བཅད་པ་བརྒྱ་སྟོང་དུ་མས་ཀྱང་ཆོས་རྣམས་
ཡང་དག་པར་བསྟན་པར་གྱུར་ཏོ། །བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །མཁའ་ལས་སྒྲ་ནི་འདི་སྐད་གྲགས་པར་གྱུར། །འདོད་ཆགས་ཟད་མཐའ་སྟོང་དབེན་གང་རྟོགས་པ། །ཡང་དག་ཉིད་རྟོགས་བྱང་ཆུབ་ཐོབ་
པར་འགྱུར། །བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །མཁའ་ལས་སྒྲ་ནི་འདི་སྐད་གྲགས་པར་གྱུར། །འདོད་ཆགས་སྐྱེ་མཐའ་སྟོང་དབེན་གང་རྟོགས་པ། །ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །བཅོམ་
ལྡན་འདས་ནི་གྲོང་ཁྱེར་ཞུགས་པའི་ཚེ། །མཁའ་ལས་སྒྲ་ནི་འདི་སྐད་གྲགས་པར་གྱུར། །འདོད་ཆགས་མཐའ་ནི་སྟོང་དབེན་གང་རྟོགས་པ། །ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །བཅོམ་ལྡན་འདས་ནི་
གྲོང་ཁྱེར་ཞུགས་པའི་ཚེ། །མཁའ་ལས་སྒྲ་ནི་འདི་སྐད་གྲགས་པར་གྱུར། །འདོད་ཆགས་རབ་ཞི་སྟོང་དབེན་གང་རྟོགས་པ། །ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །བཅོམ་ལྡན་འདས་ནི་གྲོང་ཁྱེར་
ཞུགས་པའི་ཚེ། །མཁའ་ལས་སྒྲ་ནི་འདི་སྐད་གྲགས་པར་གྱུར། །འདོད་ཆགས་འཇུག་པ་སྟོང་དབེན་གང་རྟོགས་པ། །ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །བཅོམ་ལྡན་འདས་ནི་གྲོང་ཁྱེར་ཞུགས་
<pb id="79.263a"/>
པའི་ཚེ། །མཁའ་ལས་སྒྲ་ནི་འདི་སྐད་གྲགས་པར་གྱུར། །འདོད་ཆགས་མེད་ཅིང་སྟོང་དབེན་གང་རྟོགས་པ། །ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །བཅོམ་ལྡན་འདས་ནི་གྲོང་ཁྱེར་ཞུགས་པའི་
ཚེ། །མཁའ་ལས་སྒྲ་ནི་འདི་སྐད་གྲགས་པར་གྱུར། །འདོད་ཆགས་སྐྱེ་མེད་སྟོང་དབེན་གང་རྟོགས་པ། །ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །མཁའ་ལས་སྒྲ་
ནི་འདི་སྐད་གྲགས་པར་གྱུར། །འདོད་ཆགས་རབ་འགོག་སྟོང་དབེན་གང་རྟོགས་པ། །ཡང་དག་ཉིད་རྟོགས་བྱང་ཆུབ་ཐོབ་པར་འགྱུར། །ཞེ་སྡང་གཏི་མུག་ཁོང་ཁྲོ་འཆབ་སེར་སྣ། །གཡོ་སྒྱུ་ཁེངས་དང་ང་རྒྱལ་མྱ་ངན་དང་། 
སྡུག་བསྔལ་ཀུན་འབྱུང་འགོག་པ་ལམ་སེམས་ཅན། །ཁྱེའུ་དང་བུ་མོ་བུད་མེད་དག་དང་ནི། །སྐྱེས་བུ་གསོ་བ་དག་དང་དབང་པོ་དྲུག །ཡུལ་དྲུག་འབྱུང་ཆེན་བཞི་ཡི་དངོས་པོ་དང་། །འཇིག་རྟེན་སྡུག་བསྔལ་ཕུང་པོ་ཁམས་
དག་དང་། །འཇིག་རྟེན་སྐྱེ་སྒྲ་མིང་སོགས་ཀྱང་དེ་བཞིན། །ཆོས་རྗེ་དམ་པའི་ཆོས་ནི་བསྟན་པས་ན། །སེམས་ཅན་ཐམས་ཅད་རབ་ཏུ་དགའ་བར་འགྱུར། །ལྷ་ཡི་འཇིག་རྟེན་ཀུན་ཀྱང་ཐོས་གྱུར་ནས། །དེ་བཞིན་གཤེགས་པའི་
ཐེག་ལ་གནས་པར་མོས། །བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །མཁའ་ལས་སྒྲ་ནི་འདི་སྐད་གྲགས་པར་གྱུར། །བཅོམ་ལྡན་སྦྱིན་སྟོབས་དག་ལ་རབ་མོས་པས། །སྦྱིན་པའི་སྟོབས་ཀྱིས་བྱང་ཆུབ་
བརྙེས་པར་གྱུར། །བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །མཁའ་ལས་སྒྲ་ནི་འདི་སྐད་གྲགས་པར་གྱུར། །བཅོམ་ལྡན་ཚུལ་ཁྲིམས་རྣམ་དག་རབ་མོས་པས། །ཚུལ་ཁྲིམས་རྣམ་དག་སྟོབས་ཀྱིས་བྱང་ཆུབ་
བརྙེས། །བཅོམ་ལྡན་འདས་ནི་གྲོང་ཁྱེར་ཞུགས་པའི་ཚེ། །མཁའ་ལས་སྒྲ་ནི་འདི་སྐད་གྲགས་པར་གྱུར། །བཅོམ་ལྡན་བཟོད་པ་དག་ལ་རབ་མོས་པས། །བཟོད་པའི་སྟོབས་ཀྱིས་བྱང་ཆུབ་བརྙེས་པར་གྱུར། །བཅོམ་ལྡན་
<pb id="79.263b"/>
འདས་ནི་གྲོང་ཁྱེར་ཞུགས་པའི་ཚེ། །མཁའ་ལས་སྒྲ་ནི་འདི་སྐད་གྲགས་པར་གྱུར། །བཅོམ་ལྡན་བརྩོན་འགྲུས་དག་ལ་རབ་མོས་པས། །བརྩོན་འགྲུས་སྟོབས་ཀྱིས་བྱང་ཆུབ་བརྙེས་པར་གྱུར། །བཅོམ་ལྡན་འདས་
ནི་གྲོང་ཁྱེར་ཞུགས་པའི་ཚེ། །མཁའ་ལས་སྒྲ་ནི་འདི་སྐད་གྲགས་པར་གྱུར། །བཅོམ་ལྡན་བསམ་གཏན་དག་ལ་རབ་མོས་པས། །བསམ་གཏན་སྟོབས་ཀྱིས་བྱང་ཆུབ་བརྙེས་པར་གྱུར། །བཅོམ་ལྡན་འདས་ནི་
གྲོང་ཁྱེར་ཞུགས་པའི་ཚེ། །མཁའ་ལས་སྒྲ་ནི་འདི་སྐད་གྲགས་པར་གྱུར། །བཅོམ་ལྡན་ཤེས་རབ་དག་ལ་རབ་མོས་པས། །ཤེས་རབ་སྟོབས་ཀྱིས་བྱང་ཆུབ་བརྙེས་པར་གྱུར། །རྫུ་འཕྲུལ་མངོན་ཤེས་ཡོན་ཏན་
གནས་ཤེས་སྟོབས། །ཐབས་དང་གཟུངས་ཀྱི་སྟོབས་དང་གྲགས་པའི་སྟོབས། །ལས་དང་རྟེན་འབྱུང་ཡན་ལག་དད་དང་ཐོས། །སྟོང་དང་འཐུན་པའི་སྟོབས་དང་རབ་ཞི་སྟོབས། །རབ་དུལ་ཡང་དག་མཐའ་དང་དབེན་མཁས་
སྟོབས། །འཇིགས་དང་དགའ་དང་ཕན་འདོགས་ལ་མོས་དང་། །བྱམས་དང་སྙིང་རྗེ་དགའ་སྙོམས་བཟོད་འཚེ་མེད། །སྟོང་དང་མཚན་མ་མེད་སོགས་ཀྱང་དེ་བཞིན། །སྟོབས་བཅུ་འཕགས་པའི་མངའ་བདག་ལྷ་
ཡི་གཙོ། །ཡོན་ཏན་གྲགས་པ་དཔེ་ཟླ་མ་མཆིས་པ། །གྲོང་ཁྱེར་མཆོག་གཤེགས་ཞབས་ནི་བཞག་པའི་ཚེ། །སེམས་ཅན་རྣམས་ལ་རྒྱ་ཆེར་ཕན་པ་མཛད། །སྔོན་ཆད་སྲིད་གསུམ་ལས་དགེ་རབ་བསྒྲུབས་པས། །
ལྷ་ཡི་དགེ་བ་སྣ་ཚོགས་འཕེལ་བར་མཛད། །འཇིག་རྟེན་ཐམས་ཅད་ཀྱིས་ནི་རབ་ཏུ་བཀུར། །ང་ཡི་བསྟན་པ་འདི་ཐོས་ཐམས་ཅད་དགའ། །བཅོམ་ལྡན་གྲོང་ཁྱེར་གཤེགས་ནས་ཞབས་བཞག་ཚེ། །གྲོང་ཁྱེར་ས་ཆེན་
དག་ནི་རབ་ཏུ་གཡོས། །བཅོམ་ལྡན་རྣམ་དག་འོད་ཟེར་མཐོང་བས་ན། །ངོ་མཚར་མི་འཛིན་མི་དགའ་གང་ཡང་མེད། །བཅོམ་ལྡན་གྲོང་གཤེགས་ཕན་པ་ཆེར་མཛད་པས། །ལྷ་མིའི་འཁོར་རྣམས་སེམས་ནི་དགའ་
<pb id="79.264a"/>
བར་འགྱུར། །ས་དང་མཁའ་འགྲོ་དག་གིས་སྲིད་གསུམ་ན། །བཅོམ་ལྡན་ཤིན་དུ་བདེ་ཞེས་བསྔགས་པར་གྱུར། །བཅོམ་ལྡན་ཞབས་ཀྱི་འཁོར་ལོ་ས་བཞག་ཚེ། །རྣམ་དག་འོད་ཟེར་ཀུན་གསལ་
ངོ་མཚར་གྱུར། །རྟ་ནི་ཅང་ཤེས་གྲོང་ཁྱེར་སྒྲ་སྙན་ཕྱུང་། །བྱ་ཚོགས་དག་ཀྱང་མཁའ་ལས་རབ་ཏུ་དགའ། །གཞན་ཡང་རབ་དང་བུད་མེད་མང་པོ་ཡི། །ལག་དང་རྐང་དང་གདུབ་འཁོར་ཕྲེང་བ་དང་། །དེ་བཞིན་རིན་
ཆེན་རྒྱན་ནི་སྣ་ཚོགས་ལས། །མ་དཀྲོལ་པ་ཡང་རང་ལས་སྒྲ་སྙན་བྱུང་། །སོ་སོར་ཕན་ཚུན་དགའ་བའི་གཏམ་བརྗོད་ཅིང་། །སྐད་མང་བཀྲ་ཤིས་མཆོག་གིས་བསྔགས་པ་བརྗོད། །འོན་ལོང་དབང་པོ་མ་
ཚང་དབང་པོ་ཐོབ། །ཐམས་ཅད་བཅོམ་ལྡན་ཁྱད་འཕགས་འབྲས་བུ་དབང་། །བཅོམ་ལྡན་གྲོང་ཁྱེར་གཤེགས་ཚེ་ཀུན་དགའ་བས། །ལྷ་མིས་མེ་ཏོག་མངོན་པར་མཆོད་པ་བྱས། །མཁའ་ལས་ཀུན་དུ་སྒྲ་
སྙན་བྱུང་བས་ན། །ལྷ་ཚོགས་ཚད་མེད་རབ་ཏུ་དགའ་བར་གྱུར། །གཞན་ཡང་སེམས་ཅན་དྲན་པ་ཉམས་པ་དག །སྨྱོས་འཁྲུགས་རབ་ཞི་ཕན་ཚུན་གཏམ་སྙན་བརྗོད། །བུད་མེད་གང་སྦྲུམ་མྱ་ངན་འཇིགས་གྱུར་པ། །འོད་ཟེར་
བྱིན་གྱིས་བདེ་བ་ཐོབས་པར་གྱུར། །སྐྱེས་པ་བུད་མེད་ངོ་ཚ་ཁྲེལ་བཅས་ལ། །དྲི་མ་སྤངས་པའི་ཆོས་དག་རབ་བཤད་པས། །ཐམས་ཅད་དགའ་ནས་དག་པའི་སེམས་བསྐྱེད་དེ། །ཐུབ་མཆོག་ཞབས་ལ་སྤྱི་བཏུད་ཕྱག་
བྱས་ནས། །ཁ་ཅིག་བཅོམ་ལྡན་བླ་མེད་ལམ་རབ་ཚོལ། །ཁ་ཅིག་བྱང་ཆུབ་སེམས་དཔའ་ཉན་ཐོས་ཚོལ། །བཅོམ་ལྡན་གྲོང་ཁྱེར་མཆོག་ཏུ་གཤེགས་པས་ན། །བཅོམ་ལྡན་ཞལ་དུ་ལྟ་ཞིང་རང་ཉིད་དགའ། །བཅོམ་
ལྡན་མཁྱེན་པས་ས་ཡི་སྤྱོད་རྟོགས་པས། །འཇིག་རྟེན་རྗེས་མཐུན་ཕན་པ་རབ་ཏུ་མཛད། །ཆོས་ཀྱི་ནོར་མཆོག་བྱང་ཆུབ་སེམས་དཔའ་བྱིན། །རིན་ཆེན་མཆོག་ནི་སེམས་ཅན་རྣམས་ལ་བཏང་། །བཅོམ་ལྡན་གྲོང་
<pb id="79.264b"/>
ཁྱེར་གཤེགས་པའི་ཚེ། །མཁའ་ལས་སྒྲ་ནི་འདི་སྐད་བྱུང་། །གང་ཞིག་མིག་ཟད་མཐའ་སྲེད་པ། །སངས་རྒྱས་ལ་ནི་གུས་པ་ཡིན། །བཅོམ་ལྡན་གྲོང་ཁྱེར་གཤེགས་པའི་ཚེ། །མཁའ་ལས་སྒྲ་ནི་འདི་སྐད་བྱུང་། །
གང་ཞིག་མིག་སྐྱེ་མཐའ་སྲེད་པ། །སངས་རྒྱས་ལ་ནི་གུས་པ་ཡིན། །གང་ཞིག་མིག་ཟད་མཐའ་སྲེད་པ། །སངས་རྒྱས་ཡིད་ཆེས་མི་འཇིགས་འཐོབ། །མིག་ཟད་མཐའ་ནི་ལྟ་བས་ན། །ཤིན་དུ་དད་པ་རྒྱུན་མི་འཆད། །
གང་ཞིག་མིག་ཟད་མཐའ་སྲེད་པ། །ཆོས་ལ་ཡིད་ཆེས་མི་འཇིགས་འཐོབ། །མིག་ཟད་མཐར་ནི་ལྟ་བས་ན། །ཤིན་དུ་དང་བ་རྒྱུན་མི་འཆད། །གང་ཞིག་མིག་ཟད་མཐའ་སྲེད་པ། །དགེ་འདུན་ཡིད་ཆེས་མི་འཇིགས་
འཐོབ། །མིག་ཟད་མཐའ་ནི་ལྟ་བས་ན། །ཤིན་དུ་དང་བ་རྒྱུན་མི་འཆད། །གང་ཞིག་མིག་ཟད་མཐའ་སྲེད་པ། །ཚུལ་ཁྲིམས་འཛིན་མེད་ཐོབ་པར་འགྱུར། །མིག་ཟད་མཐར་ནི་ལྟ་བས་ན། །ཤིན་དུ་དང་བ་རྒྱུན་མི་འཆད། །
གང་ཞིག་མིག་ཟད་མཐའ་སྲེད་པ། །ངན་འགྲོའི་འདོད་ཆགས་སྤོང་བར་འགྱུར། །མིག་ཟད་མཐར་ནི་ལྟ་བས་ན། །འདོད་ཆགས་རྒྱུན་ནི་སྤོང་བར་བྱེད། །གང་ཞིག་མིག་ཟད་མཐར་སྲེད་པ། །ངན་འགྲོའི་ཞེ་སྡང་སྤོང་
བར་འགྱུར། །མིག་ཟད་མཐར་ནི་ལྟ་བས་ན། །ཞེ་སྡང་རྒྱུན་ནི་སྤོང་བར་བྱེད། །གང་ཞིག་མིག་ཟད་མཐར་སྲེད་པ། །ངན་འགྲོའི་གཏི་མུག་སྤོང་བར་འགྱུར། །མིག་ཟད་མཐར་ནི་ལྟ་བས་ན། །གཏི་མུག་རྒྱུན་ནི་སྤོང་བར་
བྱེད། །གང་ཞིག་མིག་ཟད་མཐར་སྲེད་པ། །བྱང་ཆུབ་ཡེ་ཤེས་དག་ལ་གནས། །མིག་ཟད་མཐར་ནི་ལྟ་བས་ན། །བྱང་ཆུབ་ཡེ་ཤེས་རྒྱུན་མི་འཆད། །མིག་སྐྱེ་མཐའ་དང་མིག་གི་མཐའ། །འཇུག་པ་དང་ནི་རབ་
དབེན་དང་། །ཡོད་པ་ཉིད་དུ་མི་འགྱུར་དང་། །མི་སྐྱེ་རབ་ཏུ་ཞི་བ་དང་། །འདི་ལ་སོགས་པའི་སྒོ་རྣམས་ཀྱང་། །ཐམས་ཅད་མིག་ཟད་འདྲ་བར་བསྟན། །གང་ཞིག་མིག་ཟད་མཐར་སྲེད་པ། །དེ་ནི་རྟག་ཏུ་ཐེ་ཚོམ་མེད། །
<pb id="79.265a"/>
དེ་ལྟར་ཐེ་ཚོམ་མེད་པའི་ཕྱིར། །སངས་རྒྱས་རྫུ་འཕྲུལ་ཐོབ་པར་འགྱུར། །གང་ཞིག་མིག་སྐྱེ་མཐའ་སྲེད་པ། །དེ་ནི་རྟག་ཏུ་ཐེ་ཚོམ་མེད། །དེ་ལྟར་ཐེ་ཚོམ་མེད་པའི་ཕྱིར། །སངས་རྒྱས་རྫུ་འཕྲུལ་འཐོབ་
པར་འགྱུར། །གང་ཞིག་མིག་གི་མཐའ་སྲིད་པ། །དེ་ནི་རྟག་ཏུ་ཐེ་ཚོམ་མེད། །དེ་ལྟར་ཐེ་ཚོམ་མེད་པའི་ཕྱིར། །སངས་རྒྱས་རྫུ་འཕྲུལ་འཐོབ་པར་འགྱུར། །གང་ཞིག་མིག་གི་འཇུག་སྲེད་པ། །དེ་ནི་རྟག་ཏུ་ཐེ་ཚོམ་མེད། །
དེ་ལྟར་ཐེ་ཚོམ་མེད་པའི་ཕྱིར། །སངས་རྒྱས་རྫུ་འཕྲུལ་འཐོབ་པར་འགྱུར། །གང་ཞིག་མི་དབེན་རབ་སྲེད་པ། །དེ་ནི་རྟག་ཏུ་ཐེ་ཚོམ་མེད། །དེ་ལྟར་ཐེ་ཚོམ་མེད་པའི་ཕྱིར། །སངས་རྒྱས་རྫུ་འཕྲུལ་འཐོབ་
པར་འགྱུར། །གང་ཞིག་མིག་མི་སྐྱེ་སྲེད་པ། །དེ་ནི་རྟག་ཏུ་ཐེ་ཚོམ་མེད། །དེ་ལྟར་ཐེ་ཚོམ་མེད་པའི་ཕྱིར། །སངས་རྒྱས་རྫུ་འཕྲུལ་འཐོབ་པར་འགྱུར། །གང་ཞིག་མིག་མེད་ལ་སྲེད་པ། །དེ་ནི་རྟག་
ཏུ་ཐེ་ཚོམ་མེད། །དེ་ལྟར་ཐེ་ཚོམ་མེད་པའི་ཕྱིར། །སངས་རྒྱས་རྫུ་འཕྲུལ་འཐོབ་པར་འགྱུར། །གང་ཞིག་མིག་ཞི་ལ་སྲེད་པ། །དེ་ནི་རྟག་ཏུ་ཐེ་ཚོམ་མེད། །དེ་ལྟར་ཐེ་ཚོམ་མེད་པའི་ཕྱིར། །
སངས་རྒྱས་རྫུ་འཕྲུལ་འཐོབ་པར་འགྱུར། །རྣ་བ་སྣ་ལྕེ་ལུས་དང་ཡིད། །གཟུགས་སྒྲ་དྲི་རོ་རེག་བྱ་ནས། །སྒྲ་དང་མིང་གི་བར་དུ་ཡང་། །ཐམས་ཅད་དེ་བཞིན་སྦྱར་བར་བྱ། །མིག་སྐྱེ་དཔག་
མེད་གང་སྐྱེད་པ། །ཡེ་ཤེས་དཔག་མེད་སྐྱེད་པར་བྱེད། །ཡེ་ཤེས་དཔག་ཏུ་མེད་པའི་ཕྱིར། །ཆོས་འདི་བསྟན་པ་འང་དེ་བཞིན་ནོ། །མིག་ཟད་དཔག་མེད་གང་ཤེས་པ། །མིག་ལ་སྒྲིབ་པ་མེད་པར་
འགྱུར། །དེ་ལྟར་སྒྲིབ་པ་མེད་པའི་ཕྱིར། །སངས་རྒྱས་མཁྱེན་པ་ཐོགས་མེད་འཐོབ། །རྣ་བ་སྣ་ལྕེ་ལུས་དང་ཡིད། །གཟུགས་སྒྲ་དྲི་རོ་རེག་བྱ་ནས། །སྒྲ་དང་མིང་གི་བར་དུ་ཡང་། །ཐམས་ཅད་དེ་བཞིན་སྦྱར་བར་བྱ། །བཅོམ་
<pb id="79.265b"/>
ལྡན་གྲོང་ཁྱེར་གཤེགས་པའི་ཚེ། །སེམས་ཅན་དག་ནི་བརྒྱ་སྟོང་སྙེད། །མཁའ་ལས་ཆོས་བཤད་སྒྲ་ཐོས་པས། །སངས་རྒྱས་ཡོན་ཏན་ཐེ་ཚོམ་མེད། །ཁ་ཅིག་འདོད་ཆགས་སེམས་བྱུང་ཡང་། །སངས་རྒྱས་
ཡེ་ཤེས་འཇིགས་མི་བྱེད། །གང་ཞིག་འདོད་ཆགས་སེམས་བྱུང་ཡང་། །སངས་རྒྱས་ཡོན་ཏན་སྟོར་མ་གྱུར། །ཁ་ཅིག་འདོད་ཆགས་སེམས་བྱུང་ཡང་། །བླ་མེད་ཡེ་ཤེས་ཚོལ་བྱེད་ཅིང་། །མ་འདྲེས་ཆོས་ནི་
བསྒྲུབ་པ་དང་། །ཉན་ཐོས་ཐེག་པ་མོས་མི་བྱེད། །བྱིས་པ་བསམ་གཏན་སྒོམ་བྱེད་ཀྱང་། །བསམ་གཏན་བདེ་ལ་མོས་པས་ན། །མངོན་པའི་ང་རྒྱལ་རབ་བསྐྱེད་ནས། །དགེ་སྦྱོང་འབྲས་བུ་ཐོབ་སྙམ་སེམས། །
བྱིས་པ་བསམ་གཏན་སྒོམ་བྱེད་ཀྱང་། །མི་ཟད་མཐའ་ཡི་ཤེས་མེད་ན། །བསྐལ་པ་བརྒྱ་སྟོང་སྒོམ་བྱེད་ཀྱང་། །དེ་ལ་རྣམ་གྲོལ་ཅི་ཡང་མེད། །སྐྱེ་བ་ལེན་པ་ཐམས་ཅད་ནི། །དེ་ལ་ཞེན་ཆགས་སྐྱེད་པར་བྱེད། །
གལ་ཏེ་སྐྱེ་ཉིད་སྟོང་རིག་ན། །མཐོང་བ་རྣམས་ནི་རྣམ་དག་འགྱུར། །གང་ཞིག་བསམ་གཏན་བཞི་བསྒྲུབས་ཀྱང་། །མིག་ཟད་མཐའ་ཤེས་མེད་གྱུར་ན། །བསྐལ་པ་བརྒྱ་སྟོང་ལོན་ཡང་ནི། །བསམ་གཏན་ཡོངས་
སུ་དག་མི་འགྱུར། །གང་ཞིག་ཉེར་བསྔོགས་ཐོབ་གྱུར་ཀྱང་། །ཟད་མཐའ་ཤེས་པ་འཐོབ་མི་འགྱུར། །ཟད་པ་ཐོས་པ་མ་ཤེས་ཕྱིར། །ཟག་པ་ཐོབ་ལ་རྟག་ཏུ་སྤྱོད། །གང་ཞིག་འདུ་ཤེས་ཞེན་བྱེད་པ། །འདུ་ཤེས་ཟད་མཐའི་ཤེས་
པ་མེད། །འདུ་ཤེས་ཟད་པ་མ་ཤེས་ཕྱིར། །རྟག་ཏུ་འདུ་ཤེས་ཟག་ལ་སྤྱོད། །གང་ཞིག་འཇིག་རྟེན་ཞེན་ཆགས་པ། །འཇིག་རྟེན་ཟད་མཐའ་ཤེས་པ་མེད། །འཇིག་རྟེན་ཟད་མཐའ་མ་ཤེས་ཕྱིར། །རྟག་ཏུ་འཇིག་རྟེན་ཟག་ལ་
སྤྱོད། །གང་ཞིག་ཟག་བཅས་སེམས་ལ་གནས། །སེམས་ཟད་མཐའ་ཡི་ཤེས་པ་མེད། །སེམས་ཟད་པ་ནི་མ་ཤེས་ཕྱིར། །རྟག་ཏུ་སེམས་ནི་ཟག་ལ་སྤྱོད། །གང་ཞིག་ཟག་བཅས་ཆོས་ལ་གནས། །ཆོས་ཟད་མཐའ་ཡི་ཤེས་པ་མེད། །
<pb id="79.266a"/>
ཆོས་ཟད་པ་ནི་མ་ཤེས་ཕྱིར། །རྟག་ཏུ་ཟག་བཅས་ཆོས་ལ་སྤྱོད། །སྦྱངས་པའི་ཆོས་ལ་གནས་གྱུར་ཀྱང་། །མིག་ཟད་མཐའ་ཡི་ཤེས་མེད་ན། །མིག་ཟད་པ་ནི་མ་ཤེས་ཕྱིར། །ཡང་དག་སྦྱངས་ལ་གནས་པ་མིན། །ཁ་དོག་སྒྱུར་
བའི་གོས་བགོས་ཀྱང་། །མིག་ཟད་མཐའ་ཡི་ཤེས་མེད་ན། །མིག་ཟད་པ་ནི་མ་ཤེས་ཕྱིར། །ཡང་དག་ཆོས་གོས་བགོས་མ་ཡིན། །ཡ་རབས་རིགས་སུ་སྐྱེས་གྱུར་ཀྱང་། །མིག་ཟད་མཐའ་ཡི་ཤེས་མེད་ན། །མིག་ཟད་པ་ནི་མ་ཤེས་ཕྱིར། །
དེ་ནི་དག་པའི་རིགས་མ་ཡིན། །འཁོར་མང་དག་ནི་བདོག་གྱུར་ཀྱང་། །མིག་ཟད་མཐའ་ཡི་ཤེས་མེད་ན། །མྱུར་དུ་ངན་འགྲོར་ལྟུང་འགྱུར་ཏེ། །འཁོར་དག་གིས་ནི་སྐྱོབ་མི་ནུས། །སྒྲ་ཡི་རིག་པ་མཁས་གྱུར་ཀྱང་། །མིག་ཟད་མཐའ་ཡི་ཤེས་
མེད་ན། །མིག་ཟད་པ་ནི་མ་ཤེས་ཕྱིར། །སྒྲ་ཡི་རིག་པ་རྟོགས་མ་ཡིན། །བཟོ་རྣམས་ལ་ནི་མཁས་གྱུར་ཀྱང་། །མིག་ཟད་མཐའ་ཡི་ཤེས་མེད་ན། །མིག་ཟད་པ་ནི་མ་ཤེས་ཕྱིར། །དེ་ནི་བཟོ་ལ་མཁས་མ་ཡིན། །འདྲི་བ་མང་ལ་
མཁས་གྱུར་ཅིང་། །ཡི་གེ་གཅིག་གིས་རྣམ་འབྱེད་ཀྱང་། །མིག་ཟད་མཐའ་ཡི་ཤེས་མེད་ན། །དེ་ནི་དོན་འཐུན་བཤད་མ་ཡིན། །མཁས་པའི་རྗེས་སུ་སློབ་བྱེད་ཀྱང་། །གསང་དང་གསང་མིན་མི་ཤེས་ཤིང་། །མིག་ཟད་མཐའ་
ཡི་ཤེས་མེད་ན། །ཆོས་འདི་རྟོགས་པར་མི་འགྱུར་རོ། །རྗོད་པ་སྣ་ཚོགས་རྒྱང་པན་དང་། །ཆོས་རྣམས་རབ་ཏུ་ཤེས་གྱུར་ཀྱང་། །མིག་ཟད་མཐའ་ཡི་ཤེས་མེད་ན། །འཁྲི་ཤིང་སྟུག་པོར་ལྷུང་བ་འདྲ། །སྒྲ་ཡི་རིག་པ་མཁས་གྱུར་ཅིང་། །
དགེ་དང་མི་དགེའི་རྟགས་སྟོན་དང་། །ཚིག་འབྲུ་ཡི་གེ་སྒྲ་སྐད་དང་། །ཀློག་དང་འདོན་པའི་མཐར་ཐུག་ཀྱང་། །མིག་ཟད་མཐའ་ནི་མ་ཤེས་ན། །དེ་དག་རྣམས་ནི་ཤེས་མེད་ཡིན། །བུད་མེད་དག་གི་མཚན་མ་དང་། །ཚིག་མཁན་
རྨོངས་པར་བྱེད་པ་དང་། །ལུས་མཉེས་ངལ་སོས་ཆོས་རྣམས་དང་། །མཁྱུད་དཔྱད་དག་ལ་མཁས་གྱུར་ཀྱང་། །མིག་ཟད་མཐའ་ནི་མ་ཤེས་ན། །དེ་དག་རྣམས་ནི་ཤེས་མེད་ཡིན། །གཞུང་ལུགས་བརྒྱ་མང་སྟོན་བྱེད་ཅིང་། །ཡི་གེ་འབྲུ་གཅིག་