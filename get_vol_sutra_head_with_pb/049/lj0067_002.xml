<pb id="49.163a"/>
དེའི་མིང་ཡང་དག་པར་གཤེགས་པས་ཆོས་ཀྱི་ཡི་གེ་བཤད་དོ་ཅོག་གི་ལེའུ་དང་ཚིག་གི་ནང་ན་བཤད་པ་མེད་ཅེས་བྱ་བ་ཡིན་ན། མི་ངན་པ་རྣམས་ཀྱིས་ལེའུ་དང་ཚིག་འདི་ཐོབ་ནས་མི་གཞན་ལ་བཤད་པ་ལ་ཡང་ཁོའི་མཁན་པོ་ཡིན་ནོ། །
ཡང་དག་པར་གཤེགས་པ་དང་། འཕྲུལ་གྱི་དགེ་འདུན་གྱི་ལེགས་དོན་ཀྱང་མེད་ཅེས་ཟེར་ཏེ། རང་གིས་དགེ་འདུན་གྱི་གྲངས་སུ་བཅུག་གོ། །ཤཱ་རིའི་བུ་དཔེར་ན་སྤྲེའུ་འདུས་པའི་ཁྱུ་ནི་སུམ་ཅུ་རྩ་གསུམ་གྱི་ལྷ་དང་མི་འདྲའོ། །དེ་ལྟ་བུའི་མི་ཕལ་ངན་པ་ནི་
དེའི་འཕྲུལ་གྱི་དགེ་འདུན་དང་མི་འདྲའོ། །ཤཱ་རིའི་བུ་དེ་ལྟ་བུའི་མི་ངན་པ་རྣམས་ནི་སྒྲ་སྐད་དང་སྨྲ་བའི་ཚིག་འབའ་ཤིག་གིས་བདག་དགེ་སྦྱོང་ཡིན་ཟེར་ཏེ། དཔེར་ན་མི་གཏི་མུག་གིས་སྤྲེའུ་ཁྱུ་མཐོང་ན། སུམ་ཅུ་རྩ་གསུམ་གྱི་ལྷ་ཡིན་ཞེས་ཟེར་བ་དང་མཚུངས་
སོ། །ཤཱ་རིའི་བུ་དེའི་ནང་ན་ཁྱིམ་ནས་བྱུང་བའི་མི་ཀླན་ཀ་ཚོལ་བ་དང་། དགའ་སྲེད་པ་ཞིག་ཡོད་དེ། མཁན་པོ་མཁས་པ་དང་ཕྲད་ལ་དེ་ལ་མིང་དང་ཁ་དོག་སྟོང་པར་ཞི་སྟེ། སྨྲ་བའི་ཚིག་གི་ལམ་བཤད་སྡང་བ་ཡང་མེད། སྟོང་པ་ཡང་མེད། ཆོས་བཤད་དེ། མཚན་
མ་མེད་པ་ཁོང་དུ་ཆུད་དེ། དེ་ལྟ་བུའི་སྐྱེ་བ་མེད། འགག་པ་མེད། མཚན་མ་མེད་པའི་ཆོས་ཐོས་ན། མི་དངངས་མི་འཇིགས་ན། དེ་ལྟ་བུའི་མི་ནི་དཔག་ཏུ་མེད་པའི་སངས་རྒྱས་ལ་ཡོན་གསོལ་མྱོང་ཟིན་པར་མངོན་ཏེ་ངའི་ཆོས་ཤེས་པར་ནུས་པས། དེའི་མིང་ནི་འཕྲུལ་
གྱི་དགེ་འདུན་ཞེས་བྱའོ། །སངས་རྒྱས་ཀྱི་མཛོད་ཀྱི་ལེའུ་སྟེ་གཙང་མའི་ལེའུའོ།།  །།<head n="2" t="དྲུག་པ། གཙང་མའི་ཆོས་ཀྱི་ལེའུ།" type="lewu" lv="67.6" zh="54.424"/><bampo n="67.2" zh="54.424"/>སངས་རྒྱས་ཀྱི་མཛོད་ཀྱི་ཆོས་ཀྱི་ཡི་གེ། བམ་པོ་གཉིས་པ། སངས་རྒྱས་ཀྱི་མཛོད་ཀྱི་ཡི་གེ་ལེའུ་ལྔ་སྟེ། ཚུལ་ཁྲིམས་གཙང་མའི་ལེའུ་
འོ། །སངས་རྒྱས་ཀྱིས་ཤཱ་རིའི་བུ་ལ་བཀའ་སྩལ་པ། ཚུལ་ཁྲིམས་ཞིག་པའི་དགེ་སློང་ལ། མྱ་ངན་འཁྲུགས་པའི་མདའ་བཅུ་ཡོད་དེ། བཟོད་པར་མནགས་པར་དཀའོ། །དགེ་སློང་གིས་མྱ་ངན་འཁྲུགས་པའི་མདའ་བཅུ་འབྱོར་གྲུབ་ན། སངས་རྒྱས་
ཀྱི་ཆོས་ཞིམ་པོའི་རོ་མི་ཐོབ་སྟེ། ཆོས་འཆད་པ་ལ་སྡང་ཞིང་ཉེ་བསྙེན་པ་ལ་མི་སྲེད་དོ། །བཅུ་གང་ལ་སོགས་པ་ཞེས་བྱས་ན། ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་གིས་དགེ་འདུན་འབྱོར་འདུམ་པ་མཐོང་ན། དགའ་བའི་སེམས་མི་སྐྱེའོ། །
<pb id="49.163b"/>
ཅིའི་ཕྱིར་ཞེ་ན། འདུས་ཚོགས་ཏེ་གསོ་སྦྱིན་བྱས་ན། བདག་ནི་སྐྲད་དེ་ཕྱུང་། ཡང་དག་ཆེས་དགེ་སློང་ངན་པ་དེ་བདག་ལ་ཉེས་པ་ཡོད་པར་ཤེས་པས་རྟག་པར་མྱ་ངན་འཁྲུག་པ་སྲེལ་ཏེ། ཚུལ་ཁྲིམས་འཛིན་པ་ལ་གཤེ་འཁོན་ཅིང་མི་དགའོ། །ཤཱ་
རིའི་བུ་དེའི་མིང་མྱ་ངན་འཁྲུག་པའི་དགེ་སློང་གི་ཐོག་མའི་མྱ་ངན་འཁྲུག་པའི་མདའ་ཞེས་བྱ་སྟེ། ཡང་དག་པར་ལམ་ངན་པར་ལྟུང་ངོ་། །ཡང་དག་པའི་བུ་ཚུལ་ཁྲིམས་ཞིག་པའི་དགེ་སློང་ནི་ཕལ་ཀུན་ཀྱང་སྡང་ཞིང་མི་འདོད་པས་ཉེས་བསྙེན་པར་མི་དགའ་
སྟེ། ཕྱུགས་ངན་པ་རྡུང་ཁུས་རྭ་རྣོན་པོ་མིའོ་ཅོག་གིས་བཏང་བ་བསྲིངས་པ་དང་མཚུངས་སོ། །དགེ་སློང་ངན་པ་དེ་རང་ལ་ཉེས་པ་ཡོད་པར་ཤེས་པས་རྟག་པར་དོགས་པ་དང་མྱ་ངན་འཁྲུག་པ་སྲེལ་ཏོ། །ཤཱ་རིའི་བུ་དེའི་མིང་ཚུལ་ཁྲིམས་ཞིག་པའི་དགེ་
སློང་གི་མྱ་ངན་འཁྲུག་པའི་མདའ་གཉིས་ཞེས་བྱ་སྟེ། ཡང་དག་པར་ལམ་ངན་པར་ལྟུང་ངོ་། །ཡང་ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་ཕལ་དང་ཕྲད་ན། སེམས་ངན་པ་མི་མཐུན་ཞིང་བཏང་སྤངས་པར་རང་ཤེས་ཏེ། ངོ་ཚ་ཞིང་གནོད་སྲེལ་
བས་ཕལ་གྱི་ནང་དུ་འཇུག་མི་ཕོད་དོ། །ཤཱ་རིའི་བུ་དེ་ལྟ་བུའི་མིང་ཚུལ་ཁྲིམས་ཞིག་པའི་དགེ་སློང་གི་མྱ་ངན་འཁྲུག་པའི་མདའ་གསུམ་ཞེས་བྱ་སྟེ། ཡང་དག་པར་ལམ་ངན་པར་ལྟུང་ངོ་། །ཡང་ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་མྱ་ངན་
འཁྲུག་པའི་སེམས་བདོ་བས་བསྟན་བཅོས་སུ་མི་རུང་སྟེ། མུར་འདུག་གི་ཆོས་ཀྱི་ཁྲིམས་ཀྱི་ཆོས་ཀྱང་མེད་ན། གཙང་མའི་ཚུལ་ཁྲིམས་མེད་པ་ལྟ་སྨོས་ཀྱང་ཅི་དགོས། ཚུལ་ཁྲིམས་ཞིག་པའི་རྒྱུ་རྐྱེན་ལྟ་བུ་སྤྱད་པས་མིས་མི་ཉེ་མི་བསྙེན། ཤཱ་
རིའི་བུ་དེའི་མིང་ཚུལ་ཁྲིམས་ཞིག་པའི་དགེ་སློང་གི་མྱ་ངན་འཁྲུག་པའི་མདའ་བཞི་ཞེས་བྱ་སྟེ། ཡང་དག་པར་ལམ་ངན་པར་ལྟུང་ངོ་། །ཡང་ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་གིས་གཞན་གྱི་ནོར་རྫས་སྤྱོད་དེ་རང་གི་ལུས་གསོས་ན། ངས་བཤད་པ་
ལ་མེད་དེ་ཁུར་ལྕི་བ་ཁྱེར་ཞེས་བྱའོ། །ཅིའི་ཕྱིར་ཞེ་ན། སྤྱོད་པའང་ཐོབ་པ་ནི་ཡོན་ལེན་པ་རིག་ཞེས་བྱ་ན། ཚུལ་ཁྲིམས་ཞིག་པའི་དགེ་སློང་སྤྱོད་པ་ཡང་མ་ཡིན། ཐོབ་པ་ཡང་མ་ཡིན་པས་ན། ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་བསྐལ་པ་གྲངས་
<pb id="49.164a"/>
བརྒྱ་སྟོང་ཁྲི་འབུམ་གྱི་བར་དུ་ལུས་ཀྱི་ཤ་བཅད་གཏུབས་ཏེ་སྦྱིན་བདག་ལ་འཇལ་ལོ། །ཕྱུགས་ཀྱི་ལུས་སུ་སྐྱེས་ན་ཡང་རྟག་ཏུ་ཁལ་ལྕི་བ་ཁྱེར་བར་འོང་ངོ་། །ཇི་ལྟ་ཞེས་བྱས་ན་སྐྲའི་ཉག་མ་གཅིག་གི་ཆུ་ཚལ་གཅིག་གི་སྟོང་གསུམ་གྱི་སྟོང་
འབུམ་གྱི་ཤས་གཅིག་ཙམ་གྱི་ཡོན་ཡང་ཚུལ་ཁྲིམས་ཞིག་པའི་དགེ་སློང་གིས་ཞུ་བར་མི་ནུས་ན་གཞན་གྱི་གོས་དང་། ཁ་ཟས་དང་། མལ་ཆ་དང་། རྩི་སྨན་ཞུ་བར་མི་ནུས་པ་ལྟ་སྨོས་ཀྱང་ཅི་དགོས། ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་འཕྲུལ་གྱི་
ཆོས་གོས་གྱོན་ཀྱང་གཙུག་ལག་ཁང་གི་ནང་དུ་གོམ་པ་གཅིག་ཀྱང་འགྲོ་བ་མི་རིགས་ན། ཆུ་རྔུབ་གཅིག་དང་ཁྲི་སྟན་ཡན་ཆད་ལ་འདུག་ཏུ་མི་དབང་བ་ལྟ་སྨོས་ཀྱང་ཅི་དགོས། ཅིའི་ཕྱིར་ཞེ་ན། ཤཱ་རིའི་བུ་དེ་ལྟ་བུའི་མི་ངན་པ་ནི་ལྷའི་ནང་ན་ཡང་དགྲ་ཆེན་པོ་ཡིན་
ཞེས་བྱ་སྟེ། འཇིག་རྟེན་ཐམས་ཅད་ཀུན་གྱིས་ཀྱང་བསྲིང་སྤང་བའི་རིགས་སོ། །དེ་ལྟ་བུར་སུན་བྱུང་བའི་མི་ནི་ཀུན་གྱི་དགྲ་ཡིན་ནོ། །ཡང་དག་པར་གཤེགས་པས་འཇིག་རྟེན་ཐམས་ཅད་ངའི་ཐད་དུ་འོང་བར་གནང་ན། ཚུལ་ཁྲིམས་ཞིག་པའི་མི་ནི་ཡང་དག་
པར་གཤེགས་པས་ཕྱག་གིས་བཀབ་སྟེ། ངའི་སློབ་མ་ཡིན་ན་ཉིན་གཅིག་ངའི་ཆོས་ཀྱི་ནང་ན་མི་འཇུག་པ་ལྟ་སྨོས་ཀྱང་ཅི་དགོས། ཤཱ་རིའི་བུ་དཔེར་ན་མི་ཤི་བ་དང་། སྦྲུལ་ཤི་བ་དང་། ཁྱི་ཤི་བ་ནི་ནང་ན་མནམ་སྨེ་བ་སྟེ། གཙང་གདང་བའི་ལྷ་རྣམས་རྩེན་ཅིང་
དགོད་པའི་ཚེ་མཐོང་དུ་མི་རུང་ངོ་། །མཐོང་དུ་ཟིན་ཀྱང་བསྲིང་ངོ་། །འདི་ལྟ་སྟེ། ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་ནི་རོ་དེ་གསུམ་མནམ་སྨེ་བ་དང་མཚུངས་ཏེ་མི་གཙང་བས་ཤེས་རབ་ཅན་གྱིས་བསྲིངས་སྤངས་ཏེ། ལྷན་ཅིག་ཏུ་གསོ་སྦྱིན་རང་གསང་
བ་མི་བྱེད་དོ། །ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་ནི་ངའི་ཆོས་ཀྱི་ནང་ན་མི་ཤེས་པ་མ་ཡིན་ཞེས་བྱ་སྟེ། ཚུལ་ཁྲིམས་འཛིན་པའི་དགེ་སློང་གིས་ཚུལ་ཁྲིམས་བཤིག་པ་འདི་ལྟ་བུ་མཐོང་ན་མོད་བཞིན་རིང་དུ་སྤངས་སོ། །ཅིའི་ཕྱིར་ཞེ་ན། ཚུལ་
ཁྲིམས་ཞིག་པའི་དགེ་སློང་གིས་ལག་གིས་རེག་པའི་རྫས་བླངས་སོ་ཅོག་ཚུལ་ཁྲིམས་འཛིན་པའི་ངན་དུག་པར་གྱུར་ཏེ། ཤཱ་རིའི་བུ་རོ་གསུམ་མནམ་སྨེ་བས་གང་བ་དེའི་ནང་ན་ངའི་ཆོ་ག་བཞིན་སྤྱོད་པ་ནི་ཕོད་ཀྱི། ཚུལ་ཁྲིམས་ཞིག་པའི་དགེ་སློང་འདི་དང་
<pb id="49.164b"/>
སྐད་ཅིག་ལྷན་ཅིག་འདུག་ན་ནི་མི་ཕོད་དོ། །ཅིའི་ཕྱིར་ཞེ་ན། ཤཱ་རིའི་བུ་དེ་ནི་དགེ་སྦྱོང་གི་ནང་ན་ངན་པ་ཐ་མ་སྟེ། དགེ་སྦྱོང་གི་ནང་ན་རུལ་ཞིགས་ལ་ངན་པ་ཐ་མའོ། །དགེ་སྦྱོང་གི་ནང་ན་ཕུབ་མ་ཤིན་པའོ། །དགེ་སྦྱོང་གི་ནང་ན་དྲི་མའོ། །དགེ་སྦྱོང་གི་ནང་ན་རྙོག་
པའོ། །དགེ་སྦྱོང་གི་ནང་ན་གོས་པའོ། །དགེ་སྦྱོང་གི་ནང་ན་འཁོར་བའོ། །དགེ་སྦྱོང་གི་ནང་ན་རྫིང་བའོ། །དགེ་སྦྱོང་གི་ནང་ན་འཕྲུལ་གྱི་ལམ་སྟོར་བ་སྟེ། དེ་ལྟ་བུ་ལ་སོགས་པའི་མིས་ངའི་ཆོས་ཀྱི་ནང་དུ་ཁྱིམ་ནས་བྱུང་སྟེ་ལམ་བཙལ་ན་སྡིག་ལྕི་བ་ཐོབ་བོ། །
ཤཱ་རིའི་བུ་དེ་ལྟ་བུའི་མི་ནི་ངའི་ཆོས་ཀྱི་ནང་ན་ལོག་པའི་དགྲ་ཞེས་བྱའོ། །ཆོས་ཀྱི་དགྲ་ཡིན་ཞེས་བྱའོ། །བརྙས་བསླུ་ཞིང་གཡོ་སྒྱུ་བྱེད་པའི་མི་ཡིན་ཞེས་བྱའོ། །སྲོག་གསོ་བའི་ཕྱིར་གོས་དང་། ཟས་ལ་རྐམ་ལྕི་སྟེ། དེའི་མིང་ཡང་འཇིག་རྟེན་གྱི་བྲན་གཡོག་ལ་
སྲེད་པ་ཞེས་བྱའོ། །ཤཱ་རིའི་བུ་དཔེ་ཉུང་རུམ་སྐྱེས་པ་ཡང་མ་ཡིན། བུད་མེད་ཀྱང་མ་ཡིན་པ་དང་འདྲ་སྟེ། ཚུལ་ཁྲིམས་ཞིག་པའི་དགེ་སློང་དེ་ཡང་དེ་དང་མཚུངས་པས་མིང་ཁྱིམ་ན་འདུག་པ་ཞེས་ཀྱང་མི་བྱ། མིང་ཁྱིམ་ནས་བྱུང་བ་ཞེས་མི་བྱ་སྟེ། ཚེ་ཟད་ཕྱིན་
ཆད་ཐལ་བྱུང་སེམས་ཅན་དམྱལ་བར་འགྲོའོ། །ཤཱ་རིའི་བུ་དཔེར་ན་ཕ་ཝང་དང་མཚུངས་ཏེ་བྱས་གཟུང་ཞེས་བྱས་ན་ནི་བྱི་བ་བཞིན་དུ་ཁུང་བུར་སོང་། བྱི་བས་གཟུང་ཞེས་བྱས་ན་ནི་ནམ་མཁའ་ལ་འཕུར་ཏེ་བྱར་བྱེད་དོ། །བདེན་པར་བྱ་ན་བྱ་ཆེན་པོར་སྤྱོད་པ་མེད་པ་
དེ་ནི་ལུས་རྣམས་མནམ་སྨེ་སྟེ། མུན་པ་མི་སྣང་བ་འབའ་ཤིག་ལ་སྲེད་དོ། །ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་ཡང་དེ་དང་མཚུངས་ཏེ། གསོ་སྦྱིན་རང་བསང་བར་ཡང་མི་འཇུག །རྒྱལ་པོས་བཀོལ་བའི་གྲལ་དུ་ཡང་མི་འདུག་སྟེ་མིང་གོས་སྐྱ་
བོ་ཅན་ཞེས་ཀྱང་མི་བྱ་མིང་ཁྱིམ་ནས་བྱུང་ཞེས་ཀྱང་མི་བྱའོ། །དཔེར་རོ་བསྲེགས་པའི་ཤིང་གི་ལྷག་མ་དང་མཚུངས་ཏེ། ཕྱིས་ཅིར་ཡང་སྤྱད་དུ་མི་རུང་ངོ་། །དེ་ལྟ་བུའི་དགེ་སློང་ཚུལ་ཁྲིམས་ཀྱི་རིམ་པ་ཡང་མེད་ཐུབ་པའི་རིམ་པ་ཡང་མེད། ཤེས་
རབ་ཀྱི་རིམ་པ་ཡང་མེད། གྲོལ་ཐར་གྱི་རིམ་པ་ཡང་མེད། གྲོལ་ཐར་ཤེས་མཐོང་བའི་རིམ་པ་ཡང་མེད་དེ། ཚུལ་ཁྲིམས་གཙང་མ་བཤིག་པ། ཆོ་ག་འཚང་བ་འབའ་ཤིག་གི་རིམ་པ་ཡོད་དོ། །ཤིན་ཏུ་ཟབ་མོ་དམ་པའི་སྒྲ་སྐད་དང་། ཚུལ་ཁྲིམས་
<pb id="49.165a"/>
ཀྱི་སྒྲ་དང་། ཐུབ་པའི་སྒྲ་དང་། ཤེས་རབ་ཀྱི་སྒྲ་དང་། གྲོལ་ཐར་གྱི་སྒྲ་དང་། ཤར་མཐོང་བ་ལ་གྲོལ་ཐར་པའི་སྒྲ་ནི་མི་ནུས་ཀྱི། ཚུལ་ཁྲིམས་ཞིག་པའི་ངན་པའི་སྒྲ་སྐད་འབའ་ཞིག་འབྱིན་ཏེ། ངན་པ་འཐུན་གཞན་དང་ལྷན་ཅིག་ཏུ་ངན་པའི་སྒྲ་འབྱིན་ཅིང་
གོས་དང་། ཁ་ཟས་དང་། ཉལ་བའི་ཁྲི་དང་། སྦྱིན་པ་མནོད་བླང་བ་དང་། ཤིང་དང་། མེ་ཏོག་དང་། འབྲས་བུ་ཆེད་ཆེར་བྱ་བ་འབའ་ཤིག་བརྗོད་ཅིང་མི་མངག་པ་དང་། ལུས་ཀྱི་ནང་གི་དགེ་མི་དགེ་དང་། བདེ་མི་བདེ་དང་རྩེད་མོ་རྒོད་པའི་དོན་དང་མི་དགེ་བའི་ཚིག་རྣམས་
བརྗོད་དོ། །རྟག་པར་ཉིན་མཚན་དུ་དགེ་སློང་ལུས་ཀྱི་ལས་མི་གཙང་། ཁའི་ལས་མི་གཙང་། ཡིད་ཀྱི་ལས་མི་གཙང་ན། སེམས་ཅན་དམྱལ་བར་ལྟུང་ངོ་། །ཤཱ་རིའི་བུ་སེམས་ཉམས་པའི་དགེ་སློང་དེ་མུན་པ་མི་སྣང་བ་ལ་སྨྲ་བ་ནི་ད་ཅིའི་ཕ་ཝང་དང་མཚུངས་ཏེ་
དྲང་པོའི་ཆོས་ཡི་གེ་བཤད་པ་ཐོས་ན། མྱ་ངན་འཁྲུག་པར་འགྱུར་རོ། །ཅིའི་ཕྱིར་ཞེ་ན། བདེན་བཞིན་དུ་བཤད་པའི་ཕྱིར་རོ། །འཇིག་རྟེན་གྱི་མི་ནི་བདེན་པར་བཤད་པ་ལ་མི་དགའ་སྟེ། བདག་གི་ཡིད་དང་མི་འགལ་བ་འབའ་ཞིག་ལ་སྲེད་དོ། །དེ་ལྟ་
བུའི་དགེ་སློང་ནི་ཆོས་འཆད་པ་ལ་སེམས་མི་གཙང་མི་གདང་སྟེ། སྡིག་རྗེ་ལྕི་བར་གྱུར་ཅིང་སེམས་ཅན་དམྱལ་བར་སྐྱེ་བ་ཕན་ནོ། །ཤཱ་རིའི་བུ་དེའི་མིང་ཚུལ་ཁྲིམས་ཞིག་པའི་དགེ་སློང་མྱ་ངན་འཁྲུག་པའི་མདའ་ལྔ་ཞེས་བྱ་སྟེ། ཡང་དག་པར་སེམས་ཅན་དམྱལ་
བར་ལྟུང་ངོ་། །ཡང་ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་ལ་ཁྲེལ་ཞིང་ངོ་ཚ་མེད་དེ་དབང་པོའི་རྣམས་ཀྱིས་འཁྲུག་ནས་མི་གཙང་བའི་ལུས་དང་ཁ་དང་། ཡིད་ཀྱི་ལས་དང་། མི་གཙང་བའི་ཆོ་ག་འབྱོར་གྲུབ་བོ། །གོས་གྱོན་ཏོ་ཅོག་ཀྱང་ཀུན་ཆོས་དང་མི་འཐུན་
བརྫུན་གྱི་ཚིག་ལ་དགའ་སྲེད་དེ། ཁའི་བག་བྱ་མི་ནུས་སེམས་རྟག་པར་རྒྱུད་རྒོད་པས་དྲི་མ་སྨེ་བ་ཞེན་ཏོ། །ཤཱ་རིའི་བུ་གྱོ་མོའི་སྣོད་སར་པའི་ནང་དུ་སྐྱག་རྫབ་དང་། རྣག་ཁྲག་རུལ་པ་མནམ་པ་བླུགས་པ་དང་མཚུངས་ཏེ་ཕྱིར་མི་གཙང་བ་བོར་ལ་སྤོས་ཙན་
དན་བླུགས། ཕྱིས་ཡང་སྤོས་ཙན་དན་བོར་ན། དེ་ལྟ་བུའི་གྱོ་མོའི་སྣོད་ལ་སོགས་པ་དྲི་བྲོ། །བཅོམ་ལྡན་འདས་དེ་ལྟ་བུའི་གྱོ་མོའི་སྣོད་སར་པར་སྐྱག་རྫབ་མནམ་པོ་བླུགས་ཏེ། སྲ་བར་ཆགས་ན་མནམ་པོའི་དྲི་འབའ་ཤིག་མཆིས་ཀྱི། ཙན་དན་གྱི་བསུང་མ་
<pb id="49.165b"/>
མཆིས་སོ། །ཤཱ་རིའི་བུ་མིས་གཙང་དག་པའི་ཡིད་ཆེས་པ་ལ་སོགས་པའི་དབང་པོ་རྣམས་སྤྱད་དེ་ཁྱིམ་ནས་བྱུང་ལ་ཆོས་ལ་མ་བསླབས་པ་ལས་ངན་པའི་བཤེས་གཉེན་དང་ཕྲད་ན་དེས་བསྟན་པ་བཞིན་དུ་འབྲང་ངོ་། །ཤཱ་རིའི་བུ་གང་ལ་སོགས་པ་ངན་པའི་བཤེས་གཉེན་
ཞེས་བྱས་ན། ངན་པའི་བཤེས་གཉེན་ནི་རྟག་པར་རྩེད་མོ་འདྲན་ཏོར་ལ་སྲེད་ཅིང་ཡང་རྒོད་ལ་ཁྲེལ་མེད། སྨྲ་བའི་ཚིག་གིས་འཁྲུག །དབང་པོ་རྣམས་མི་སྡུད། སེམས་རྩེ་གཅིག་ཏུ་མི་མཐུན་ཞིང་། གཏི་མུག་ལུག་བཞིན་པ་དེ་ལྟ་བུའི་ངན་པའི་བཤེས་གཉེན་ལ་ཉེ་བསྙེན་
ན་རྒྱུན་ཏུ་ཞུགས་པའི་འབྲས་བུ་དང་། ལན་གཅིག་ཕྱིར་འོང་བའི་འབྲས་བུ་དང་། ཕྱིར་མི་འོང་བའི་འབྲས་བུ་དང་། དགྲ་བཅོམ་པའི་འབྲས་བུ་དང་། ལྷར་སྐྱེ་བ་ལ་ཐུག་པ་ཡན་ཆད་ཀྱང་སྟོར་ན། མྱ་ངན་ལས་འདས་པའི་ལམ་ལྟ་སྨོས་ཀྱང་ཅི་དགོས། ཆོས་བཤིག་པའི་སྡིག་གི་
ལས་སྤྱོད་སྦྱོང་འབའ་ཞིག་ལ་མཁས་ཏེ་ཆོས་འཇིག་པ་དང་འགྲོགས་ཤིང་སྡོད་དོ། །མི་དེས་ལུས་ཀྱི་ལས་མི་གཙང་བ། ཁའི་ལས་མི་གཙང་བ། ཡིད་ཀྱི་ལས་མི་གཙང་བ། ཚུལ་ཁྲིམས་འཛིན་པའི་མི་གཙང་བ་འབྱོར་གྲུབ་པས་ལུས་ཤི་ན་ལམ་ངན་པར་ཞུགས་
སོ། །ལམ་ངན་པ་ཇི་ལྟ་བ་ཞེས་བྱས་ན། ལམ་ངན་པ་ནི་མིང་སེམས་ཅན་དམྱལ་བ་དང་། ཡི་དགས་དང་། བྱོལ་སོང་དང་། ལྷ་མ་ཡིན་གྱི་ལམ་མོ། །ཡང་ལམ་ངན་པ་ཡོད་དེ། སྲིན་བུ་ཨ་ཡུ་ལིང་ག །སྲིན་བུ་བག་ལ་འབོ་ཀ །སྲིན་བུ་འབྱིན་སྩའི་ཛ་ཀ །སྲིན་བུ་ཇི་
འགོག་ཀ་དང་། མི་དེ་སྲིན་བུ་དེ་རྣམས་ཀྱི་ནང་དུ་ལན་མང་དུ་སྐྱེའོ། །ཤཱ་རིའི་བུ་མི་དེ་ངན་པའི་བཤེས་གཉེན་གྱི་ཕྱིར་འབྲང་བས་མིའི་ནང་དུ་སྐྱེས་ཟིན་ཀྱང་ཕ་མ་དང་གསོན་པོར་བྲལ་ལ་ཤི་རླག་སྟེ། ཁྱིམ་ཚེས་ཉེ་བ་ལ་གནོད་ཅིང་ཡུལ་ས་ཞིག་རལ་ཏེ། བགེགས་
བརྒྱད་ཀྱི་ནང་དུ་སྐྱེ་བར་འོང་ངོ་། །སྐྱིད་པ་བརྒྱད་ཀྱི་གནས་གཏང་ལ་འདོད་པ་མང་དུ་ཁྲོ་བླུན་ལ་རྟག་པར་རྩེད་མོ་འདྲན་ཏོར་ལ་སྲེད། ཁོང་ཡང་རྒོད་ཅིང་ངོ་ཚ་བ་ཡང་མེད། ཚིག་ཆོས་པར་སྨྲ་སེམས་བསྡུ་མི་ནུས་ཏེ། གཏི་མུག་ལུག་བཞིན་འདོད་ཆགས་ཞེ་
སྡང་གཏི་མུག་གིས་འོན་ལྐུགས་ལོང་ཞར་རྐང་ལག་འཇས་འགྲུམས་ནས་ངན་པའི་བཤེས་གཉེན་དེས་སངས་རྒྱས་མེད་པའི་གནས་སུ་སྐྱེའོ། །སངས་རྒྱས་ཀྱི་དུས་དང་ཕྲད་དུ་ཟིན་ན་འང་བདག་རང་མཐོང་བར་མི་དགའ། ཆོས་ཐོས་པར་མི་དགའ། 
<pb id="49.166a"/>
སངས་རྒྱས་དང་དགེ་འདུན་དང་ལྷན་ཅིག་ཏུ་མི་འདུག་སྟེ། དེ་ལྟ་བུའི་ངན་པའི་ཡོངས་ནས་མི་ངན་པ་དང་བསྡོངས་ཏེ་མི་ཐ་མ་ངན་པ་ལ་སྲེད་པ་སྐྱེས་ནས། དྲང་པོར་མཐོང་བ་ལ་ཡོན་པོར་མཐོང་བའི་འདུ་ཤེས་སྐྱེས། ཡོན་པོར་མཐོང་བ་ལ་དྲང་པོ་མཐོང་བའི་འདུ་ཤེས་སྐྱེས་ཏེ། དེའི་འདོད་
པ་ཐ་མ་ཞེས་བྱའོ། །ཤཱ་རིའི་བུ་ཤེས་རབ་ཐ་མའི་མཐར་འགོག་པ་དང་། ལམ་དང་མྱ་ངན་ལས་འདས་པ་སྐྱོ་བྲལ་བའི་སེམས་སྐྱོ་བར་མི་ནུས་སོ། །ཤཱ་རིའི་བུ་ངན་པའི་བཤེས་གཉེན་དང་ཕྲད་དེ། དེ་ལྟ་བུའི་རྒུད་པའི་མྱ་ངན་གྱི་ནད་རྣམས་ཐོབ་པ་དེ་ལྟ་བུའི་ལྟས་མཚན་
ཡོད་པའི་མི་དེས་ཆོས་ཀྱི་ཡི་གེ་ཟབ་མོ་འདི་ཐོས་ན། དངངས་དོགས་ཤིང་འཇིགས་སྐྲག་པ་ནི་ཁུང་ཟབ་མོར་ལྷུང་བ་དང་མཚུངས་པས། སྡིག་ཆེན་པོའི་དོང་ཀུང་ཟབ་མོའི་ནང་དུ་ལྟུང་ངོ་། །ཅིའི་ཕྱིར་ཞེ་ན། ཤཱ་རིའི་བུ་ཆོས་ཀྱི་ཡི་གེ་ལ་བཤད་པ་ཡིན་ཏེ། ཚུལ་
ཁྲིམས་ཞིག་པའི་དགེ་སློང་སྡིག་ལྕི་བ་ཆེན་པོ་ཡོད་དོ། །ཅིའི་རྒྱུ་རྐྱེན་གྱིས་ནི་མིང་ཚུལ་ཁྲིམས་ཞིག་པ་ཞེས་བྱ། ཚུལ་ཁྲིམས་མནོས་སོ་ཅོག་ཞིག་ཅིང་ཚིག་གིས་བསྟན་པ་བཀའ་ལ་བྱེད་དོ་ཅོག་ལ་བརྟག་བསྟན་པ་མེད་དེ་གཞལ་ཞིང་ལྡོག་པ་དང་། ཁོར་མོར་
འདོད་ཆགས་སྤྱོད་ལ་སྤྱོད་པ་གོ་འདུན་མང་སྟེ། འདོད་ཆགས་ཞེ་སྡང་གཏི་མུག་སྤྱོད་ཅིང་ཚིག་གཞན་གོ་འདུན་ལ་སྲེད་པས་ན། མིང་ཚུལ་ཁྲིམས་ཞིག་པ་ཞེས་བྱའོ། །ཡང་གཅིག་ཏུ་ན་འཚོ་ནམ་གྱི་འདོད་པ་མང་པོ་ལ་སྲེད། ལྕེ་རྐྱང་གྱི་ཁ་ཏོན་ལ་སྲེད། ཟེར་རོ་
ཅོག་འགལ་གོ་རིམས་མེད། མི་གཙང་བར་འཆད་དེ་བདག་ཏུ་ལྟ་བ་དང་། གང་ཟག་དང་ཚེ་སྲོག་ལ་འདོད་ཆགས་པས་ན། མིང་དགེ་སློང་ངན་པ་ཞེས་བྱའོ། །ཚིག་དང་དཔག་པ་མི་ཤེས་དགེ་སྦྱོང་གི་ཆོས་མི་ཤེས། བྲམ་ཟེའི་ཆོས་མི་ཤེས། སྨན་གྱི་དཔྱད་བྱེད་
པ་དང་། ཚོང་སྤོགས་བྱེད་ཅིང་ཁེ་ཚོལ་བ་ལ་སྲེད། ཡུལ་གྱི་ཕོ་ཉ་བྱེད་པ་དང་། གཞན་ལ་གོས་ཞིང་ཞེན་པར་བྱ་བ་ལ་སྲེད། གོས་སྐྱ་བོ་ཅན་གྱི་འཚོ་ནམ་བྱ་བའི་མངག་གཞུག་དང་། ཤིང་རྣམས་ཀྱི་འདབ་མ་དང་། མེ་ཏོག་དང་། རྡོ་གུ་འཕྲུལ་པ་ལ་སྲེད། གོས་སྐྱ་བོ་ཅན་
ལ་མུར་འདུག་གི་ཆོས་བཤད་པ་ལ་སྲེད་དེ། སེམས་ལ་རྟག་པར་འཇིག་རྟེན་ལས་བྱུང་བའི་ཆོས་བཏང་སྤངས་ཏེ། ལོ་ཉི་ཤུ་མ་ལོན་པར་ཚུལ་ཁྲིམས་རྫོགས་པར་མནོས་ནས། ཚུལ་ཁྲིམས་མནོས་པའི་ནང་ན་ཞན་པ་མ་ལྡན་པ་ཡོད་དེ་ལུས་ཉམས་ཞིང་མ་ཚང་མི་རིགས་
<pb id="49.166b"/>
མི་ཆོས་ཏེ། ཁྲེ་འབྲས་རྗེན་པ་དང་། དོང་ཙེ་དང་། དར་དང་། གསེར་མངུལ་ལེན། བསྟན་བཅོས་པ་བཞིན་དུ་མི་བྱེད། མཁན་པོའི་ཚིག་ལ་སླར་སྡོ་ལ་ཟློག་བདག་གི་ལུས་ཀྱང་མི་ཤེས་གཞན་ཡང་མི་ཤེས། ཆེ་ཆུང་ཐ་དད་པའི་རིམ་པར་བྱེད་མི་ནུས། བརྫུན་ཚིག་ལ་དགའ་
སྲེད། ཚུལ་ཁྲིམས་ལེན་པ་ལ་འདོད་ཆགས་སྤྱོད་པའི་དོན་ཀུན་གྱིས་འཁྲུགས་ཏེ། སེམས་གཅིག་ཏུ་མ་འཐུན། གདོང་ལ་ཁྲོ་བའི་གཟུགས་ཡོད་ཅིང་འཇུངས་ཤིང་བརྐམ་པ་ཡིད་མི་ཆེས་གཞུང་བས་བསམ་པ་མི་ཤེས། བརྐམ་འདོད་མང་དུ་སྲེལ་གཉིད་ཆེ་ཞིང་རྩེད་མོ་འདྲན་
ཏོར་སྲེད། དོགས་འགྱོད་གཤེ་འཁོན་ཏེ། སྡིག་ངན་པ་སྦས་བཅབས་ནས་རང་དུས་ཆེ་བ་ལ་སྲེད། ཕྲག་དོག་དང་གཅམ་རྒྱུ་ཆེ། ཁྲེལ་དྲིན་མེད་རང་ཉམས་ཆེ་དྲེགས་པའི་ལེ་ལོ་དང་། ངའི་ལེ་ལོ་དང་། ལེ་ལོ་ཆེན་པོ་དང་། ཡོན་པོའི་ལེ་ལོ་བྱེད། བརྙས་སླུ་བ་ལ་སྲེད། 
བདག་གི་ལུས་ལ་ལེགས་ཞེས་བསྟོད། ཐབས་མང་དུ་བྱས་ཏེ་གསོ་བའི་ཁེའི་སྒོ་མོ་ཕྱེ། གོས་སྐྱ་བོ་ཅན་བརྙས་སྨས་ཏེ། སྒྱུ་མའི་མི་གཉེན་པ་བྱས་ན་བསྙེན་པ་ཞར་གྱིས་ནོར་འཐོབ་སྟེ། མི་ཕལ་ལ་ངོམ་ཞིང་ཚུལ་ཁྲིམས་ཀྱི་རིམ་པ་དང་། ཐུབ་པ་དང་། ཤེས་རབ་དང་
གྲོལ་བའི་རིམ་པ་དང་། ཤེས་མཐོང་བ་ལས་གྲོལ་ཐར་པ་རིམ་པ་ཉམས་ཞིག་པ་སྟེ། སངས་རྒྱས་དང་ཆོས་དང་དགེ་འདུན་ལ་སེམས་ངེས་པར་ཡིད་མི་སེམས་སོ། །ལས་ཀྱི་ལན་ལ་ཡིད་མི་ཆེས་ཏེ། འཕྲལ་ཁེ་རིན་ཆེར་འཛིན་ལ་དུས་ཕྱི་མ་མེད་ཅེས་ཟེར་ཞིང་དོགས་
འགྱོད་པ་རྣམ་པ་མང་ལ་སེམས་ཀྱི་རང་བཞིན་སྲབ་ཞན་པས་རྟག་པར་དངངས་སྐྲག་པ་ལ་སྲེད་དོ། །ཤཱ་རིའི་བུ་དེའི་མིང་དགེ་སློང་ངན་པ་ཞེས་བྱ་སྟེ། དེ་ལྟ་བུའི་མི་གཏི་མུག་ནི་ངའི་ཆོས་ཀྱི་ནང་ན་སྐྱག་རྫབ་མནམ་སྨེ་ཞིང་མི་གཙང་བ་ཡིན་ནོ། །མི་དེས་ལུས་དང་ཁ་དང་
ཡིད་ཀྱི་ངན་པའི་ལས་འབྱོར་འགྲུབ་སྟེ། མི་གཙང་མི་གདང་བས་ན། ཚེ་ཟད་ཀྱི་འོག་ཏུ་ལམ་ངན་པར་ལྟུང་སྟེ། དམྱལ་བ་ཆེན་པོར་སོང་ངོ་། །དེ་ལྟ་བུའི་དགེ་སློང་ནི་ཡང་དག་པར་གཤེགས་པ་སངས་རྒྱས་རྣམས་དང་། སློབ་མ་རྣམས་ཀྱིས་རྟག་པར་བསྲིངས་སྤངས་
སོ། །གཞན་ཆོས་ལམ་ལ་སྲེད་པ་དང་། ཞི་བ་འདས་པར་ཚོར་བ་ཡང་ཀུན་གྱིས་མི་བསྙེན་ཏོ། །ཤཱ་རིའི་བུ་དཔེར་སྤོས་ཙན་དན་སྣོད་གཙང་མའི་ནང་དུ་མི་གཙང་བ་ལྷན་ཅིག་གཞག་པ་དང་མཚུངས་ཏེ་ཕྱིས་ཅིར་ཡང་སྤྱད་དུ་མི་རུང་བའོ། །དེ་སྟེ་ཤཱ་རིའི་བུ་ཁྱིམ་ན་འདུག་པ་དང་། 
<pb id="49.167a"/>
ཁྱིམ་ནས་བྱུང་བ་ལ་ལ་ཞིག་གིས་མི་དེ་ལ་ཉེ་བསྙེན་ཏེ་ཅི་བྱེད་པ་བསླབས་སྦྱངས་ན། ཚུལ་ཁྲིམས་ཞིག་པའི་ལེའུ་དང་ཡང་རིང་པོ་མི་ཐོགས་པར་ངན་པ་འཐུད་དེ། ཁ་དོག་གི་མདངས་ཉམས་ཤིང་གྲམ་ལ་ཆོས་བཞིག་སྟོར་ཏེ། ཚེ་ཟད་ཀྱི་འོག་ཏུ་སེམས་ཅན་དམྱལ་
བའི་ནང་དུ་སྐྱེའོ། །ཤཱ་རིའི་བུ་དེ་ལྟ་བུའི་མི་ངན་པ་ནི་ཡང་དག་པར་གཤེགས་པས་སངས་རྒྱས་སོ་ཅོག་དང་། སློབ་མ་རྣམས་གཞན་ཆོས་ལ་མ་འཚལ་བ་དང་། ཞི་བར་ཐར་པའི་སྲེད་པ་ཀུན་གྱིས་བསྲིངས་སྤངས་པའོ། །ཤཱ་རིའི་བུ་དཔེར་སྤོས་ཙན་དན་གྱི་སྣོད་མི་གཙང་བའི་
ནང་དུ་བླུགས་པ་དང་མཚུངས་ཏེ་ཕྱིས་ཅིར་ཡང་སྤྱད་དུ་མི་རུང་ངོ་། །དེ་ལྟ་སྟེ། ཤཱ་རིའི་བུ་ཁྱིམ་ན་འདུག་ཀྱང་རུང་། ཁྱིམ་ནས་བྱུང་ཡང་རུང་སྟེ། ལུས་ལ་བསྐུས་མོད་ཀྱི་འོན་ཀྱང་མི་གཙང་བ་དང་འདྲེས་སོ། །ཤཱ་རིའི་བུ་དགེ་སློང་ངན་པ་ཡང་དེ་དང་མཚུངས་ཏེ། དགེ་འདུན་
ཕལ་གྱི་ནང་ན་འདུག་ཅིང་འཕྲུལ་གྱི་ཆོས་གོས་གྱོན་མོད་ཀྱི། འོན་ཀྱང་དགེ་སློང་ངན་པའི་གཟུགས་མངོན་ནོ། །ཚངས་པར་སྤྱོད་པའི་དགེ་སློང་དེས་མི་གཙང་བ་འདི་མཐོང་ན་བསྲིངས་ཏེ་མི་བསྙེན་ཏོ། །གཞན་གྱིས་བསྲིངས་སྤངས་པ་མཐོང་ནས་སེམས་ལ་གཤེ་འཁོན་ཏེ། དེའི་
རྒྱུ་རྐྱེན་གྱིས་ཤི་ན་དམྱལ་བར་སོང་ངོ་། །ཤཱ་རིའི་བུ་དེ་ལྟ་བུའི་མི་ཚུལ་ཁྲིམས་ཞིག་པའི་དགེ་སློང་མྱ་ངན་འཁྲུག་པའི་མདའ་དྲུག་ཅེས་བྱ་སྟེ། ཡང་དག་པར་སེམས་ཅན་དམྱལ་བར་ལྟུང་ངོ་། །ཚུལ་ཁྲིམས་གཙང་མའི་ལེའུ་འོག་མའོ།།  །། 
ཡང་ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་གིས་དེ་ལྟ་བུ་ལ་སོགས་པའི་ཆོས་ཡིག་སངས་རྒྱས་ཀྱིས་བཤད་དོ་ཅོག་ཐོས་ན། སེམས་མི་གཙང་མི་གདང་སྟེ། མི་དགའ་ཞིང་ཡིད་མི་ཆེས་མ་དད་དེ། བདག་ལ་ཉེས་ཡོད་པར་ཤེས་པས་ཆོས་ཀྱི་ཡི་གེ་འདི་ལ་ཡིད་མི་ཆེས་ནས་བདག་ལ་
སོགས་པའི་ཕྱིར་བཤད་ཀྱི། མི་གཞན་གྱི་ཕྱིར་མ་ཡིན་ནོ། །ཅིའི་ཕྱིར་ཞེ་ན། བདག་ལ་སོགས་པ་སྔོན་ཆད་དོན་དེ་ལ་འདུག་པའི་ཕྱིར་རོ། །ཤཱ་རིའི་བུ་དེ་ལྟ་བུའི་དམ་པའི་མཆོག་བསྐྲུན་དུ་མེད་པའི་ཆོས་ལ་ཚུལ་ཁྲིམས་ཞིག་པའི་དགེ་སློང་གཤེ་འཁོན་ཏེ། ཆོས་འཆད་པ་
ལ་ཡང་དག་པར་ཡིད་མི་ཆེས་པ་མང་ན། དེ་ལྟ་བུའི་སངས་རྒྱས་ཀྱིས་བཤད་དོ་ཅོག་ཐོས་ནས། ལོག་འགལ་ཞིང་མི་ནོད་ཅིང་ཚིག་མ་ཡིན་ནོ། །འདི་ནི་སངས་རྒྱས་ཀྱིས་བཤད་དེ་མི་གཞན་བསྟན་པའི་ཚིག་མ་ཡིན་ཞེས་ཟེར་རོ། །ཅིའི་ཕྱིར་ཞེ་ན། ཚུལ་ཁྲིམས་ཞིག་པའི་དགེ་སློང་
<pb id="49.167b"/>
གི་ལམ་སྤྱོད་པ་ལ་མི་སྲིད། ལམ་སྤྱོད་པའི་དགེ་སློང་ནི་སངས་རྒྱས་ཀྱི་ཚིག་དང་མི་འགལ་ལོ། །དེ་ཀུན་ནི་ཚུལ་ཁྲིམས་ཞིག་པ་བླུན་གླེན་ཞིང་ཆོས་ངན་པ་བྱེད་པ་སེམས་ཡིད་མི་ཆེས་ཏེ། སངས་རྒྱས་ཀྱི་ཚིག་དང་ལོག་འགལ་བ་དེ་ལྟ་བུའི་དགེ་སློང་ཉེས་ཡོད་པར་བདག་རང་
ཤེས་པས་གཤེ་འཁོན་དང་། དྲེགས་ཤིང་ལེ་ལོ་དང་གཏུམ་ཞིང་དུས་ཆེ་བ་དང་། ངན་པ་ཡོན་པོ་དང་། ལེ་ལོ་སེམས་སྐྱེས་ཏེ། སངས་རྒྱས་དང་ཆོས་དང་། དགེ་འདུན་ལ་འཕྱ་ཞིང་སྐུར་ཏོ། །ཤཱ་རིའི་བུ་དེ་ན་དགེ་སློང་དེས་ཆོས་ཀྱི་ཡི་གེ་དེ་ཀུན་ཐོས་ན། ལོག་འགལ་བ་ཡིད་མི་
ཆེས་ནས་སེམས་ཀྱིས་བླ་ན་མེད་པའི་བྱང་ཆུབ་ཁོང་དུ་མ་ཆུད་པས་མི་གཞན་ལ་སངས་རྒྱས་བཤད་པ་མ་ཡིན་ཞེས་སྟོན་ཏོ། །ཤཱ་རིའི་བུ་སངས་རྒྱས་ཀྱིས་བཤད་པ་ལ་མི་དེ་ལྟ་བུའི་ཆོས་ལ་སྐུར་པ་ཞེས་བྱའོ། །དགེ་སྦྱོང་མ་ཡིན་ཤཱཀྱའི་རིགས་ཀྱི་བུ་མ་ཡིན་ཏེ། མེད་པར་
འགོད་ཏོར་བྱུང་བའི་རིགས་སོ། །དེ་ལྟ་བུ་ལ་སོགས་པའི་དགེ་སློང་ནི་བརྒྱ་སྟོང་ཁྲི་འབུམ་གྱི་སངས་རྒྱས་རྣམས་ཀྱིས་ལན་གསུམ་དུ་བསྒྱུར་ཏེ། མངོན་པར་བསྟན་དུ་ཟིན་ཀྱང་གོ་བར་བྱ་བ་དང་། ལམ་གྱི་འབྲས་བུ་ཐོབ་པར་མི་ནུས་སོ། །ཅིའི་ཕྱིར་ཞེ་ན། ཤཱ་རིའི་བུ་མི་མྱ་ངན་
པ་ནི་ཆོས་འདི་ལ་རང་གི་ལམ་བསྒྲིབས་པ་ཞེས་བྱ་སྟེ། སྐྱེ་བའི་སྐལ་བའང་མེད། ཡིད་ཆེས་པའི་སེམས་ཀྱང་མེད་ལ་གོས་དང་ཟས་འབའ་ཞིག་ལ་སྲེད་ཅིང་འཇིག་རྟེན་གྱི་ཁེ་ལ་བརྐམ་དད་པས་ངས་མི་འདི་ཡང་དག་པར་གཤེགས་པས་སེམས་ཅན་དམྱལ་བར་ལྟུང་ཞེས་
བཤད་དོ། །ཤཱ་རིའི་བུ་ད་ངས་མངོན་ཞིང་བྱེ་བྲག་ཕྱེད་སྒོའོ། །མི་ལ་ལ་ཞིག་འདི་ལྟ་བུའི་ཆོས་ཀྱི་དཀོན་མཆོག་ལ་དོག་ཅིང་འགལ་ན་ལེགས་པར་སྐྱེ་བའི་གནས་ལ་གཞར་སྐལ་བ་ཡོད་མེད་དེ། ངན་པའི་གནས་འབའ་ཞིག་ཏུ་སྐྱེ་ལ་རྟག་པར་ལོང་སྟེ་མིག་མེད་དོ། །ཤཱ་རིའི་
བུ་དགེ་དག་དྲེགས་ཤིང་ལེ་ལོ་བདོའོ། །དར་ཏེ་ངེས་པར་འཆད་མི་ནུས་པས་ངའི་དྲང་པོའི་ཆོས་བཤིག་གོ། །མི་ཕལ་གཞན་འཚེ་བ་མི་ནུས་ཏེ། གསོ་བ་ཁེའི་ཕྱིར་ངའི་ཆོས་བཤིག་གོ། །ཤཱ་རིའི་བུ་འདི་ལྟ་བུའི་ཆོས་ཀྱི་དཀོན་མཆོག་ནི་དེའི་ཚེ་མེད་པར་བཤིག་གོ། །ཅིའི་ཕྱིར་ཞེ་ན། 
དེ་ལྟ་བུའི་ཆོས་ཀྱི་དཀོན་མཆོག་ནི་སངས་རྒྱས་ཐམས་ཅད་ཀུན་གྱིས་རི་མོ་གུས་པ་སྟེ། རང་སངས་རྒྱས་དང་དགྲ་བཅོམ་པ་ལ་སོགས་པ་ཀུན་གྱིས་རི་མོ་གུས་པར་བྱ་བ་ནི་ཚུལ་ཁྲིམས་ཞིག་པའི་དགེ་སློང་ལེ་ལོ་ཡར་སྐྱེ་བས་ཆོས་ངེས་པར་མ་བཤད་དེ། །དགེ་སློང་གཞན་ལ་
<pb id="49.168a"/>
སོགས་པས་དེའི་ཚེ། ཀུན་གྱིས་ངའི་ཆོས་ལ་བརྙས་ཤིང་ལེ་ལོ་བྱས་ནས། ཀུན་གྱིས་བསྲིངས་སྤངས་ཏེ་འཇུང་བརྐམ་ཆེར་སྲེད་ཅིང་། འཚོ་ནམ་གྱི་ལས་ལ་གཅིག་ཏུ་སེམས་ཤིང་ནོར་ཁེ་རིན་ཆེར་འཛིན། ཕྲག་དོག་གིས་གཅིངས་པས་རྟག་པར་འཐབ་
བརྩོད་ལ་སྲེད་ཅིང་རེས་ཀྱི་ཤ་ཁོན་སྐྱེས་ལ་གཅིག་ལ་གཅིག་གུས་པའི་བག་མི་བྱེད་དོ། །སེམས་ཀྱི་རང་བཞིན་ཡང་རྒོད་པ་སྤྲེའུ་དང་ཚུངས་ཏེ། ཆོ་ག་བསྒྱུར་བཅོས་ནས་ནང་པའི་ལས་རྣམས་སྤྱོད་དེ། དགེ་སློང་གི་ཆོས་ལས་ནི་ཕྱིར་ནུར། ཤཱ་རིའི་བུ་འདི་ལྟ་
བུའི་མི་ངན་པས་དེ་ལྟ་བུའི་ཉེས་པ་སྦས་བཅབས་ཏེ་འདོད་པ་མང་བཙལ་བ་མང་བས་ནོར་སྤྱོད་དེ། དེ་རང་གསོས་པས་བདུད་ངན་པས་དེའི་སེམས་རིག་སྟེ། ཐབས་སྤྱད་པས་ཐ་དད་པར་བྱས་ཏེ་སོ་སོར་གྱེས་བཤིག་ནས་རོ་གཅིག་པའི་དགེ་འདུན་དཀོན་མཆོག་ལ་སྡེ་
ལྔར་བགོས་ཏེ། སྡེ་ལྔར་ཡོད་པས་འཐབ་རྩོད་པ་སྐྱེས་ཤིང་གཅིག་ལ་གཅིག་ཡིན་མ་ཡིན་པ་དང་ཉེས་པ་འཁྲུལ་བ་སྨོས་བརྗོད་དོ། །ཤཱ་རིའི་བུ་ད་ལྟར་གྱི་དགེ་སློང་གཅིག་གིས་གཅིག་བསྟན་བསླབས་ཏེ། གཅིག་ལ་གཅིག་གི་རི་མོ་གུས་ཤིང་སེམས་གཅིག་ཏུ་འཐུན་
པར་སྤྱོད་དེ། སངས་རྒྱས་ཀྱིས་བཤད་པ་བཞིན་དུ་མི་འགལ་ལོ། །དེ་ཙམ་གྱི་ཚེའི་དགེ་སློང་ནི་གཅིག་ལ་གཅིག་མི་སྟོན་མི་སློབ། གཅིག་ལ་གཅིག་རི་མོ་མི་གུས། ངན་པ་བྱེད་པ་མཐོང་ན་དེས་འཇིགས་ཏེ་བཏང་ནས་ཆོས་སུ་སྤྱད་དེ། གཅིག་ལ་གཅིག་བསྟན་བསླབ་
པར་མི་ནུས་སོ། །ལ་ལ་མང་པོ་ཐོས་པ་དང་ཤེས་རབ་ཟབ་མོ་ཡོད་མོད་ཀྱི་འོན་ཀྱང་དྲེགས་ཤིང་ལེ་ལོ་སྲེད་དོ། །མི་གཞན་ལ་བརྙས་སྨད་ནས་སོ་སོའི་སྤྱོད་ཅིང་རང་གིས་བརྗོད་པ་གཙུགས་ཏེ་གཅིག་གིས་གཅིག་མཐོང་བར་མི་དགའ་ན། བསྟན་པ་མནོད་མི་ནུས་པ་ལྟ་སྨོས་ཀྱང་
ཅི་དགོས། ཤཱ་རིའི་བུ་ཡང་དག་པར་གཤེགས་པ་འཇིག་རྟེན་ན་བཞུགས་པའི་ཚེ་ན་དཀོན་མཆོག་གསུམ་རོ་གཅིག་ན། ང་མེད་པར་འདས་པའི་ཕྱི་ན་བགོས་ཏེ་སྡེ་ལྔར་བྱས་སོ། །ཤཱ་རིའི་བུ་བདུད་ངན་པ་ད་རུང་ལུས་སྦས་ཏེ། ལྷ་སྦྱིན་ལ་བསྒྲོགས་བསྟངས་ནས། ངའི་ཆོས་དང་
དགེ་འདུན་བཤིག་གོ། །ཡང་དག་པར་གཤེགས་པ་ཡེ་ཤེས་ཆེན་པོ་ད་ལྟར་འཇིག་རྟེན་ན་བཞུགས་བཞིན་པས་ན། བདུད་ངན་པ་ཆེན་པོས་འབྱོར་བར་མི་ནུས་སོ། །མ་འོངས་པའི་དུས་ན་བདུད་ངན་པས་ལུས་བསྒྱུར་ལ་དགེ་སྦྱོང་གི་གཟུགས་སུ་བྱས་ཏེ། དགེ་འདུན་གྱི་ནང་དུ་ཞུགས་
<pb id="49.168b"/>
ནས་ཡོན་པོ་རྣམ་པ་མང་པོ་བཤད་དེ། སེམས་ཅན་མང་དུ་ཡོན་པོ་མཐོང་བར་འཇུག་པར་བྱས་ནས། དེ་ལ་ཡོན་པོའི་ཆོས་བཤད་དེ་འབྱི་ལེའུ་ང་ག་པ་ལ་དོན་གྱིས་འདྲན་ཏོ་ཞེས་ཟེར་ཏེ། ཤས་ལྔའི་དོན་བསམས་བཞིན་དུ་ཞི་བའི་དོན་ཡོད་པ་ཐམས་ཅད་ཀྱི་དོན་
ང་ཡོད་པའི་དོན་ཐོབ་པར་ཡོད་དོ་ཅོག་གི་དོན་ཏོ། །དེའི་ཚེ་བདུད་ངན་པས་འདི་ལྟ་བུ་ལ་སོགས་པ་ཡོན་པོ་འདོད་ཆགས་པའི་དོན་བཤད་དེ། དེ་ལྟ་བུའི་དོན་ནི་སངས་རྒྱས་རྣམས་དང་སངས་རྒྱས་ཀྱི་སློབ་མས་བཤད་པ་མ་ཡིན་ནོ། །དེའི་ཚེ་མི་ངན་པ་རྣམས་བདུད་ཀྱིས་
བསླད་པས་སོ་སོར་ཇི་མཐོང་བ་ལ་ཆགས་ཏེ། བདག་གི་ཡིན། ཕའི་བུ་མ་ཡིན་ཞེས་ཟེར་རོ། །ཤཱ་རིའི་བུ་ཡང་དག་པར་གཤེགས་པས་སྔ་ནས་ད་དུང་མ་འོངས་པའི་དུས་ཀྱི་ནང་ན་དེ་ལྟ་བུ་ལ་སོགས་པ། ཆོས་འཇིག་པའི་དོན་ཡོད་པ་མཐོང་བས་ན་ཆེད་ཀར་ཆོས་ཟབ་
མོ་འདི་བཤད་དེ། བདུད་ངན་པར་ཆགས་པར་བྱས་པའི་དོན་རྣམས་ཀུན་བཅད་དོ། །ཤཱ་རིའི་བུ་དེ་ཙམ་གྱི་ཚེ་ན་ཡང་འཛམ་བུའི་གླིང་གི་ནང་ན་ལེ་ལོ་ཡར་སྐྱེ་བའི་མི་དེ་མང་སྟེ། དགེ་བ་ལེགས་པ་ཆུང་ཞིག་བྱས་པས་ཀྱང་ཐལ་བྱུང་ཆོས་ལམ་ཐོབ་བོ་ཞེས་ཟེར་ཏེ། ཚེ་ཟད་
པའི་འོག་ཏུ་ལམ་ངན་པར་ལྟུང་ངོ་། །དེ་ཅིའི་ཕྱིར་ཞེ་ན། མི་དེ་ཉིད་མཚན་དུ་བདག་གིས་ཀྱང་ལམ་ཐོབ་ཅེས་ཟེར། མི་གཞན་གྱིས་ཀྱང་ལམ་ཐོབ་བོ་ཞེས་ཟེར་བ་བརྗོད་ཅིང་བཤད་དེ། འཕྲུལ་གྱི་མིས་ཡོན་ཕུལ་བ་ཐུགས་ཐུབ་པར་ལེན་ཏེ། དེ་ལྟ་བུའི་མི་ནི་ལྷ་དང་
མི་དང་འཇིག་རྟེན་ཐམས་ཅད་ཀྱི་དགྲ་ངན་པ་ཆེན་པོ་ཞེས་བྱའོ། །དེ་ལྟ་བུའི་མི་གཏི་མུག་གིས་མཆོག་གི་བདེན་པའི་གཞུང་བཤད་པ་ཐོས་ན། དངངས་དོགས་ཤིང་འཇིགས་སྐྲག་པ་ནི་ཁུང་ཟབ་མོར་ལྟུང་བ་དང་མཚུངས་སོ། །ཤཱ་རིའི་བུ་དགེ་སློང་གཞན་དོན་འདི་ལྟ་བུ་
ལ་སྲེད་པ་ཡོད་དེ། ལྷན་ཅིག་ཏུ་འདུས་ཚོགས་ནས་སངས་རྒྱས་རྣམས་ཀྱི་བླ་ན་མེད་པའི་བྱང་ཆུབ་དྲལ་བཤིག་གོ། །དེའི་ཚེ་ལེ་ལོ་ཡར་སྐྱེ་བའི་མི་ཡོན་པོ་ཆགས་པ་མང་སྟེ། བདུད་ངན་པས་ཀྱང་ཁྱིམ་ན་འདུག་པ་དང་། ཁྱིམ་ནས་བྱུང་བའི་སེམས་བསླད་བཀྲུགས་ཏེ། ཆོས་
མ་ཡིན་པ་ལ་ཆགས་པར་བྱས་སོ། །དྲང་པོའི་ཆོས་འཆད་པ་ལ་ནི་ར་མདའ་གཏོང་བ་ཉུང་བས་ཐལ་བྱུང་གྱེས་ཞིག་སྟེ་སླར་ཚུགས་པར་མི་རུང་ངོ་། །ཤཱ་རིའི་བུ་དེའི་ཚེ་འཇིག་རྟེན་ན་དགེ་སློང་གཞོན་ནུ་མང་དུ་ཡོད་དེ་དབང་པོ་རྣོ་བ་ཡོད་དོ། །ཇི་ལྟ་ཞེས་བྱས་ན་ཁྱིམ་ནས་བྱུང་བ་
<pb id="49.169a"/>
གཞན་ནི་ངན་འཁྲུག་པའི་ལྷག་མ་ཡོད་པས་སླར་མིའི་ནང་དུ་སྐྱེས་ནས། གདོད་ཡང་སླར་ཁྱིམ་ནས་བྱུང་སྟེ། དགེ་སློང་དེ་དག་རྟོག་ཅིང་འདྲི་བ་ལ་དགའ་ཞིང་མོས་པས་སངས་རྒྱས་ཀྱི་ཆོས་མཆོག་གི་གཞུང་བའི་གཞུང་རྗེས་གཅོད་
ཅིང་ཚོལ་ལོ། །ཤཱ་རིའི་བུ་ལེ་ལོ་ཡར་སྐྱེ་བ་རྣམས་ནི་བདུད་ཀྱིས་བསླད་བཀྲུགས་པས་སྲོག་གསོ་བ་འབའ་ཞིག་ཚོལ་ཏེ། བདེན་པར་མི་ཐ་མལ་པ་ཡིན་ན། བདག་ན་རེ་དགྲ་བཅོམ་པའོ་ཞེས་ཟེར་ཏེ། དགེ་སློང་གཞོན་ནུ་རྣམས་ལ་སོགས་པ་ལ་ཟེར་བ། 
ལུས་དང་ཁ་དང་ཡིད་དགེ་ན་དེ་ནི་སངས་རྒྱས་ཀྱི་ཆོས་ཀྱི་མཆོག་གི་བདེན་པའི་གཞུང་ཡིན་ནོ། །ཚུལ་ཁྲིམས་གཙང་མ་ལེགས་པར་བསྲུངས་ལ་ཆོས་ཀྱི་ཡི་གེ་ཁ་དོན་དང་ཀླགས་ཏེ་མང་པོ་ཐོས་པ་འགྲུས་པར་སྤྱད་ན་དེའི་མིང་མི་འགལ་བར་བཟོད་པའི་རྒྱུ་ཞེས་བྱ་སྟེ། དེ་ནི་སེམས་གཙང་
ཞིང་སངས་རྒྱས་ལ་ཡིད་ཆེས་པའོ། །གཅིག་ཏུ་ན་མཆོག་གི་བདེན་པའི་གཞུང་ཡོད་ཀྱིས་སེམས་ཀྱི་ནང་དུ་བརྟགས་པ་བཞིན། གཅིག་ཏུ་ན་མྱ་ངན་ལས་འདས་པ་བསམས་ན་སྡུག་བསྔལ་རྣམ་གསུམ་འགགས་ཏེ། ལྔ་ཕུང་དང་ཞུགས་པ་བཅུ་གཉིས། ཁམས་བཅྭ་བརྒྱད་
སྐྱོ་བྲལ་བར་ནུས་སོ། །ཁྱེད་ལ་སོགས་པ་གནས་དབེན་པ་ན་ཕུང་པོ་དང་ཁམས་དང་ཞུགས་པའི་ཆོས་འདི་ལ་རྟོགས་ཤིག་དང་། ཀུན་རྟོགས་པ་མེད་པའོ། །བདག་གི་ལུས་ལ་བརྟགས་ན་མི་གཙང་བ་རྣམ་པ་མང་སྟེ། ཁྱེད་ལ་སོགས་པས་དེ་ལྟ་བུར་བརྟག་ན། རྒྱུན་དུ་
ཞུགས་པའི་འབྲས་བུ་ཐོབ་བོ། །ཡང་གཅིག་ཏུ་ན་ལྔ་ཕུང་ལ་སོགས་པའི་ཆོས་འདི་ལ་རྟག་པ་མེད། སྡུག་བསྔལ་སྟོང་པ་སྟེ། ཡང་དག་པའི་ང་མེད་སྲ་མཁྲང་པ་མེད་པར་ཟབ་ཏུ་རྟོགས་ན་གདོད་ལན་ཅིག་ཕྱིར་འོང་བ་ཐོབ་བོ། །བསྒྱུར་ཏེ་ཡང་ཟབ་ཏུ་རྟོགས་ན། ཕྱིར་མི་འོང་
བ་དང་དགྲ་བཅོམ་པ་ཐོབ་སྟེ། དེ་ནི་མཆོག་གི་བདེན་པ་གཞུང་ཡིན་ཞེས་ཟེར་རོ། །དེའི་ནང་ན་དགེ་སློང་གཞོན་ནུས་སླར་དྲིས་ན། སངས་རྒྱས་ཀྱི་ཆོས་ཀྱི་ན་དགྲ་བཅོམ་པའི་འབྲས་བུ་ཐལ་འབྱུང་དུ་མཆོག་གི་གཞུང་ཞེས་བྱ་འམ། ངེད་ལ་སོགས་པའང་དེའི་དོན་ཤེས་ཏེ། 
དགྲ་བཅོམ་པ་ནི་མཆོག་གི་གཞུང་མ་ཡིན་ནོ། །ད་ལྟར་གྱི་ལྔ་ཕུང་འདི་དྲན་ཞིང་བསམས་པས་སྐྱེས་སམ། མི་དྲན་པ་བསམས་པས་སྐྱེས། ལན་བླན་པ་ལྔ་ཕུང་གིས་དྲན་པ་བསམས་པས་སྐྱེས་སོ། །མི་དྲན་མ་བསམས་པའི་མི་སྐྱེའོ། །ཡང་དྲིས་པ་དྲན་པ་བསམས་པ་དང་ལྔ་
<pb id="49.169b"/>
ཕུང་ཐ་དད་དམ་ཐ་མི་དད། ལན་སྨྲས་པ། ལྔ་ཕུང་དང་མཚུངས་ཏེ། དྲན་པ་བསམས་པ་ཡང་དེ་བཞིན་ན། །ཡང་དྲིས་པ་ལྔ་ཕུང་དང་མཚུངས་ཏེ། དྲན་པ་བསམས་པ་ཡང་དེ་བཞིན་དུ་ཟིན་ན་ལྔ་ཕུང་སེམས་པ་སུ་ཡིན། ལན་སྨྲས་པ། ལྔ་ཕུང་སེམས་པ་མེད་དུ་ཟིན་ན། 
མྱ་ངན་ལས་འདས་པ་ཡང་མེད་དོ། །བདེན་པར་ན་ལྔ་ཕུང་སེམས་དཔའ་མེད་དོ། །དེ་ལྟ་བས་ན་དྲང་པོའི་འཕགས་པའི་ལམ་བརྒྱད་སྤྱད་དེ། མྱ་ངན་ལས་འདས་པར་ཆུད་པ་ཡོད་དོ་ཞེས་ཟེར་རོ། །ཤཱ་རིའི་བུ་མ་འོངས་པའི་དུས་ན། དགེ་སློང་འདི་ལྟ་བུའི་བཟོད་པ་འབྱོར་གྲུབ་པ་མང་
ངོ་། །ཤཱ་རིའི་བུ་དེའི་ཚེ་ཚོགས་པའི་ནང་ན་ལྷ་ཕལ་མང་དུ་ཡོད་དེ། །སངས་རྒྱས་ཀྱི་ཆོས་མཆོག་གི་བདེན་པའི་གཞུང་ཐོས་པར་དགའ་ན། ལེ་ལོ་ཡར་སྐྱེ་བ་དེས་བཤད་པ་ཐོས་པ་དང་། སེམས་ལ་དོགས་ཤིང་འགྱོད་པ་སྐྱེས་ཏེ། ཁུང་ཟབ་མོར་ལྟུང་བ་དང་མཚུངས་ནས་ཀུན་འདི་སྐད་
ཟེར་རོ། །ཀའི་སངས་རྒྱས་ཤཱཀྱ་ཐུབ་པའི་ཆོས་ནི་ད་མྱུར་དུ་མེད་ལ་ཐུག་གོ་ཞེས་ཟེར་རོ། །ཤཱ་རིའི་བུ་དེའི་ནང་ན་དགེ་བ་འབྱོར་གྲུབ་པའི་དགེ་སློང་ཡོད་པས། དགེ་སློང་འདི་ལ་འདི་སྐད་བྱས་སོ། །མི་གཏི་མུག་སྟོང་པར་རྒས་པ་ལེ་ལོ་ཡར་སྐྱེ་བ་ལྔའི་མཚན་མ་དང་། ལྔ་
ཕུང་གི་མཚན་མ་དང་། ཞུགས་པ་བཅུ་གཉིས་དང་། ཁམས་བཅྭ་བརྒྱད་ཀྱི་མཚན་མ་ཡོད་དུ་ཟིན་ན་ཚིག་དེ་ཉན་ཏོ་ཞེས་ཟེར་ཏེ། མི་དགའ་ནས་རང་སྟན་ལ་འདུག་པ་ལངས་ཏེ་སོང་ངོ་། །ཤཱ་རིའི་བུ་དེའི་ཚེ་ན་ལྷ་རྣམས་སེམས་ཤིན་དུ་དགའ་ཞིང་གཞའ་སྟེ། ཕྱོགས་
བཞིར་སྐད་ཕྱུང་སྨྲས་པ། སངས་རྒྱས་ཤཱཀྱ་ཐུབ་པའི་སློབ་མ་མཁས་པ་ད་དུང་ཡོད་དོ་ཞེས་ཟེར་ཏོ། །དེའི་ཚེ་མི་གཞན་ལ་སོགས་པ་ཡང་དགེ་བའི་རྩ་བ་མི་ཉུང་བས། མི་གཙང་བ་དེ་བཤད་པ་ཐོས་པར་མི་དགའ་སྟེ། དེ་ནི་བདག་ཏུ་ལྟ་བ་དང་གང་ཟག་ཏུ་ལྟ་བའོ། །
ལྷ་རྣམས་ཀྱིས་འདི་ཐོས་པ་དང་། ཀུན་ཤིན་དུ་དགའ་སྟེ། དབང་པོ་རྣོ་བ་དེ་སྙན་པར་བསྟོད་བསྔགས་ཏེ་འདྲི་ཞིང་ལན་ལྡོན་པ་ལ་དགའ་སྲེད་པས། ཀུན་གྱིས་སྐྱེ་བ་མེད་པའི་ཆོས་ཀྱི་བཟོད་པ་ཐོབ་པ་ཡང་དག་ཆེས་ཟེར་ཏོ། །དེ་ལྟ་བུ་ལ་སོགས་པ་མི་གནས་གཅིག་ཏུ་འདུག་
སྟེ། ལྷན་ཅིག་ཏུ་སྡོས་ཏེ་འགྲོགས་ལ་མི་ཕལ་ཉུང་ལ་དཔུང་བསྡོམས་ཀྱང་ཞན་ཏོ། །ཤཱ་རིའི་བུ་དེའི་ཚེ་ངའི་བུ་ཡང་དག་པ་རྣམས་ཀྱང་རིགས་ཀྱི་རྒྱུད་ལ་ཚིག་ནོར་བ་མེད་ན། ཡོན་མི་ཐོབ་པ་དང་མཆོད་རྟེན་དང་གཙུག་ལག་ཁང་དུ་མི་གནས་པ་ལྟ་སྨོས་
<pb id="49.170a"/>
ཀྱང་ཅི་དགོས། ཤཱ་རིའི་བུ་ཁྱོད་རེ་ཤིག་ལྟོས་ཤིག །དེ་ནས་ཡང་དག་པར་གཤེགས་པས་ཐལ་བྱུང་བརྙས་བཤུང་བ་བྱས་ཏེ། ང་མེད་པར་འདས་པའི་ཕྱི་ན་ངའི་བུ་རྣམས་ལ་སོགས་པ་ཅི་ཡང་ཐོབ་པ་མེད་པའི་བཟོད་པ་ཞི་བ་ལ་མཁས་པས་ཀྱང་དེའི་
ཚེ་ང་ལ་བརྙས་སྨད་དོ། །དེ་ལྟ་བས་ན་བསྐལ་པ་གྲངས་མེད་པའི་བར་དུ་དགྲ་རྣམས་ཕུལ་ནས་ལྷའི་རྒྱལ་པོ་དང་མིའི་རྒྱལ་པོ་རྣམས་ཐམས་ཅད་བསྟན་ཏེ་སེམས་གཙང་དག་པར་བྱས་སོ། །དེ་ནས་གདོད་ངའི་བུ་རྣམས་ཀྱིས་ཕའི་གྲལ་བདེ་བར་ཐོབ་པར་བྱས་སོ། །ཤཱ་རིའི་བུ་ཡང་དག་
པར་གཤེགས་པས་འཇིག་རྟེན་གྱི་མི་དང་ལྷ་ཐམས་ཅད་དབང་དུ་བྱས་ཏེ། ཡང་དག་པར་གཤེགས་པས་ཆོས་བཞིན་དུ་བླ་ན་མེད་པ་གཡུང་དྲུང་རྫོགས་པའི་བྱང་ཆུབ་ཐོབ་སྟེ། བླ་ན་མེད་པའི་ཆོས་ཀྱི་འཁོར་ལོ་བསྐོར་ཏོ། །དགེ་སྦྱོང་དང་བྲམ་ཟེ་དང་ལྷ་དང་། བདུད་དང་ཚངས་པས་
བསྐོར་མི་ནུས་སོ། །ཤཱ་རིའི་བུ་དེ་ལྟར་མངོན་པར་བསྟན་པ་ཡང་དག་པར་གཤེགས་པ་འདས་པའི་ཕྱི་ན་ངའི་བླ་ན་མེད་པ་གཡུང་དྲུང་རྫོགས་པའི་བྱང་ཆུབ་འདི་ངའི་སློབ་མ་རྣམས་ལ་སོགས་པས་རྒྱ་ཆེར་བཀྲམ་ཞིང་ཁྱབ་པར་བྱས་ན། མི་ངན་གཞན་རྣམས་ཀྱིས་མངོན་
པའི་དབང་བྱ་ནི་ནུས། འཇིགས་པ་མེད་པའི་སྦྱིན་པ་ཡང་མི་ནུས་སོ། །ཤཱ་རིའི་བུ་དཔེར་ན་སྦྲང་རྩི་བུམ་པ་ལམ་གྱི་བཞི་མདོར་བཞག་སྟེ། ཚིག་འདི་སྐད་བྱས་པ་དང་མཚུངས་སོ། །མི་ལ་ལ་ཞིག་གིས་སྤུ་ཉག་མ་གཅིག་གི་ཐོག་མ་ཙམ་ཞིག་ཟ་ཕོད་ན། རྟག་པར་མི་དགའ་
མི་འཆིའོ། །དེ་ནས་ལྷ་དང་འཇིག་རྟེན་གྱི་མི་རྣམས་སོ་སོར་རལ་གྱི་མཚོན་ཆ་ཐོགས་ཏེ་བུམ་པའི་དྲུང་ན་དེའི་ཚེ་སྲུང་བ་རྣམས་སོ་སོ་ནས་ཚིག་འདི་སྐད་མཛེར་ཏོ། །མི་ལ་ལ་སྤུ་ཉག་མ་གཅིག་ཟ་བ་ཡོད་ན་བདག་ཅག་གིས་གསད་དོ་ཞེས་འཛེར་ཏོ། །ཤཱ་རིའི་བུ་དེའི་ནང་ན་མི་གཅིག་
མཁྱུང་བུར་འདི་སྙམ་དུ་སེམས་སོ། །བུམ་པ་འདིའི་ནང་གི་སྦྲང་རྩི་ལ་སྤུ་ཉག་མ་གཅིག་གི་ཐོག་མ་ཙམ་ཞིག་ཟོས་ན། མི་རྒ་མི་ཤི་ན་བདག་ད་ཅིའི་ཕྱིར་ནས་ཤི་བས་འཇིགས་ཤིང་མི་ཟ། ཐོབ་ཏུ་ཟིན་ཏེ་མི་ཟོས་ན་མོད་བཞིན་སྲུངས་མ་རྣམས་ཀྱིས་འཇིག་པ་མེད་པ་ལ་བརྟགས་
ཏེ། རྒ་བ་དང་ན་བ་འཆི་མེད་པར་ཡང་ཐོབ་པར་རུང་ན། དེ་བཞིན་དུ་སེམས་བཏུལ་ཏེ་ཚེ་སྲོག་མི་ཕངས་པར་ཐལ་བྱུང་བུམ་པའི་ནང་དུ་སོང་ན། སྲུངས་མ་རྣམས་སོ་སོར་རལ་གྲི་དང་མཚོན་ཆ་ཁྱེར་ཏེ་བརྟོད་ནས་གསད་པར་བྱས་སོ། །ཤཱ་རིའི་བུ་མི་དེས་རལ་གྲི་མཚོན་ཆས་མ་
<pb id="49.170b"/>
ཕོག་པར་རྟུལ་ནུས་ཏེ་ཐིགས་པ་གཅིག་ཟོས་སུ་ཟིན་ན། རྒུད་པའི་ནད་ལས་ཐར་ཏེ། རྒ་ཤི་ཡང་མེད་དོ། །དེ་ལྟ་སྟེ་ཤཱ་རིའི་བུ་མི་ངན་པ་མང་དུ་ཡོད་པས། བདུད་དང་བདུད་ཕལ་རྣམས་ཀྱིས་ངའི་ཆོས་མེད་པར་བྱ་བར་བྱས་སོ། །ཡང་དག་པར་གཤེགས་པ་འདས་པའི་
ཕྱི་ནས་མི་ལ་ལ་ཞིག་སྟོང་པ་ཉིད་ཆོས་བཞིན་དུ་ནུས་ཏེ། ཁོང་དུ་ཆུད་ལ་ཐེ་ཙོམ་མེད་ན། གདོད་ཆོས་སོ་ཅོག་ལ་སེམས་ཀྱིས་ཅི་ཡང་ཐོགས་པ་མེད་དོ། །བླ་མའི་བཟོད་པ་འབྱོར་གྲུབ་བོ། །དེའི་ཚེ་མི་ངན་པས་བརྙས་ཏེ་ཆོས་ལམ་དེ་དྲལ་བཤིག་པར་བྱས་མོད་ཀྱི། མི་དེས་ལུས་
དང་སྲོག་མི་ཕངས་པར་ནས་ན། བརྩོན་འགྲུས་རྟག་ཏུ་སྤྱོད་ན་ཆོས་སོ་ཅོག་ཀུན་ཆུད་ལ་སྐྱེ་བ་ཡང་མེད་བྱ་བའང་མེད་དེ། སྐྱེ་རྒ་ན་འཆི་ལས་གྲོལ་ཐར་པ་ཐོབ་བོ། །ཤཱ་རིའི་བུ་སྦྲང་རྩི་བུམ་པ་ནི་སངས་རྒྱས་ཀྱི་ཆོས་ཀྱི་གཞུང་ཡིན་ནོ། །ལྷ་དང་འཇིག་རྟེན་གྱི་མི་རྣམས་ཀྱིས་
བུམ་པ་བསྲུངས་པ་ནི་མི་ངན་བདུད་ཀྱི་དོན་ལ་སྲེད་པ་ཡིན་ཏེ་བདག་བསོད་ནམས་ཆེན་པོ་ཡང་སྟོར། མི་གཞན་ཡང་དག་པའི་མཚན་མ་སྤྱད་པའང་བཀབ་སྟེ། བསོད་ནམས་ཆེན་པོ་སྟོར་བར་བྱས་སོ། །ཤཱ་རིའི་བུ་ལེ་ལོ་ཡར་སྐྱེ་བ་ནི་ཀུན་བདུད་ཀྱི་གྲོགས་པོ་ཡིན་ཏེ། བདུད་ཀྱི་དོན་
གྲུབ་པར་སྟོན་ཅིང་ཀུན་སྐྱེ་བ་མེད་པའི་ཆོས་ལ་འཕྱ་ཞིང་གཤེའོ། །ཡང་ཤཱ་རིའི་བུ་མི་གཙང་བ་འཆད་པ་ནི་བདག་ཏུ་ལྟ་བ་དང་། གང་ཟག་ཏུ་ལྟ་བ་དང་། སེམས་ཅན་དུ་ལྟ་བ་དང་། ལྔ་ཕུང་དང་། ཞུགས་པ་བཅུ་གཉིས་དང་། ཁམས་བཅྭ་བརྒྱད་དུ་ལྟ་བ་སྟེ། མཐོང་བར་ཐོབ་ཅེས་
ཟེར་ཞིང་སེམས་ལ་ལམ་ཐོབ་པར་འཛིན། མྱ་ངན་ལས་འདས་པ་ཐོབ་པར་འཛིན་ཏེ། ཀུན་གྱིས་ཀྱང་འདི་ལྟ་བུ་དྲང་པོའི་ཆོས་ལ་འཕྱ་ཞིང་སྐྲོད་དོ། །ཅིའི་ཕྱིར་ཞེ་ན། མི་དེ་དག་ཁ་སྟོང་པ་ལ་འདོད་ཆགས་པའི་ཕྱིར་བདུད་རྣམས་ཀྱང་མ་ཡིན་ལ། བདུད་ཀྱིས་ཀྱང་བསླད་དཀྲུགས་པས་ངའི་
དྲང་པོའི་ཆོས་ནི་བདུད་ཀྱི་དོན་དུ་བྱས་སོ། །ཤཱ་རིའི་བུ་ཁྱིམ་ན་འདུག་པ་ཡང་རུང་། ཁྱིམ་ནས་བྱུང་བ་ཡང་རུང་སྟེ། བདག་ཏུ་ལྟ་བ་མེད། གང་ཟག་ཏུ་ལྟ་བ་མེད། སེམས་ཅན་མེད་དེ་མཐའ་ཡུན་དུ་སྟོང་པའི་ཆོས་ཐོས་ལ་དངངས་དོགས་ཤིང་སྐྲག་ན། དེ་ལྟ་བུའི་མི་ནི་བདུད་ཀྱིས་བསྟན་
བསླབས་པར་མངོན་ཏེ། རི་མོའི་དགེ་སློང་ཡིན། ཆོས་རྐུ་བའི་ཆོ་ག་ངན་པ་ཡིན་ནོ། །ཤཱ་རིའི་བུ་དེ་ལྟ་བུའི་མི་ནི་བདག་ཏུ་ལྟ་བ་དང་། སེམས་ཅན་དུ་ལྟ་བ་དང་། ཡོད་པར་མཐོང་བ་དང་། མེད་པར་མཐོང་བ་དང་། རྟག་པར་མཐོང་བ་དང་། ཆད་པར་མཐོང་བ་ཡིན། ཀུན་བདུད་ཀྱི་
<pb id="49.171a"/>
མི་སྡེ་སངས་རྒྱས་ཀྱི་སློབ་མ་མ་ཡིན་ནོ། །ཇི་ལྟ་ཞེ་ན། ངའི་ཆོས་ཀྱི་ཡི་གེའི་ནང་ནས་བཤད་པ་འཇིག་རྟེན་ཐམས་ཅད་ཀུན་ནི་སྟོང་པ་སྟེ། ངའི་མེད་པའི་གནས་ཀྱང་མེད། ཟག་པ་མེད། སེམས་ཅན་མེད། རྟག་པ་མེད། མི་འགྱུར་བ་མེད། མི་འཇིགས་པའི་
ཆོས་མེད་ན། དེ་ལྟ་བུའི་མི་ངན་པས་ཀྱང་ཀུན་གྱིས་ཆོས་ཀྱི་ཡི་གེ་དང་། ཁ་ཏོན་དུ་བཀླགས་ཏེ་མི་གཞན་ལ་བཤད་ན། སེམས་ཅན་ནི་བདག་ཏུ་ལྟ་བ་དང་། གང་ཟག་ཏུ་ལྟ་བ་ལ་ཆགས་པ་དེ་ལྟ་བུའི་མི་གཏི་མུག་ནི་སྡུག་བསྔལ་གྱི་རྒྱུ་བྱེད་པ་ཞེས་བྱའོ། །མིང་
མགོ་གཉིས་བསྒྱུར་བ་ལ་བཟློག་པ་ཞེས་བྱའོ། །མིང་འཐབ་འཁྲུག་ཅིང་དགེ་འདུན་འཇིག་པ་ཞེས་བྱའོ། །མིང་ལམ་གྱི་ཆོས་བསྒོམ་པ་སྔགས་པ་ཞེས་བྱའོ། །མིང་དགེ་སྦྱོང་ནང་གི་རྟོག་པ་ཞེས་བྱའོ། །མིང་སྡིག་པ་ངན་པ་སྨེ་བཙོག་པ་ཞེས་བྱའོ། །མིང་ཚིག་གི་
བཤད་པ་འབའ་ཞིག་ཡོད་ཅེས་བྱའོ། །མིང་སྒྱུ་མའི་དགེ་སྦྱོང་ཞེས་བྱའོ། །མིང་དགེ་སྦྱོང་གི་ནང་གི་དབུལ་པོ་ཞེས་བྱའོ། །མིང་ཁུར་ལྕི་བ་ཁྱེར་ཞེས་བྱའོ། །མིང་སངས་རྒྱས་རྣམས་ལ་བརྙས་བསླུས་པ་ཞེས་བྱའོ། །མིང་ལོག་པའི་སྡིག་མཐོང་བ་ཞེས་བྱའོ། །
ཤཱ་རིའི་བུ་དེ་ལྟ་བུའི་མི་མིང་ལོག་པའི་དགྲ་ངན་པ་ཆེན་པོ་ཞེས་བྱའོ། །མིང་ངན་པའི་བཤེས་གཉེན་ཞེས་བྱའོ། །མིང་ཚུལ་ཁྲིམས་ཞིག་པ་ཞེས་བྱའོ། །མིང་ཡོན་པོ་འཐོབ་པ་ཞེས་བྱའོ། །མིང་མུར་འདུག་ཅེས་བྱའོ། །མིང་བདེན་པ་སྤྱད་པ་མེད་པ་ཞེས་བྱའོ། །མིང་གྲོགས་ངན་
པ་ཞེས་བྱའོ། །མིང་གསོད་པའི་འདྲེ་ཞེས་བྱའོ། །མིང་མཛེ་རྨ་ཞེས་བྱའོ། །མིང་མནམ་སྨེ་ཞེས་བྱའོ། །མིང་ཚ་བས་སྲེག་ཞེས་བྱའོ། །མིང་གཅམ་སྒྱུ་ཞེས་བྱའོ། །མིང་མུན་གནག་ལྟུང་ཞིང་འདུག་ཅེས་བྱའོ། །མིང་ཚལ་ནགས་སྟུག་པོར་ཞུགས་ཞེས་
བྱའོ། །མིང་སྐྱེ་ཤི་བཞིན་དུ་འབབ་ཅེས་བྱའོ། །མིང་ངན་པ་རིས་ཀྱིས་འབྱུང་ཞེས་བྱའོ། །མིང་སེམས་ཅན་དམྱལ་བ་ཞེས་བྱའོ། །མིང་བྱོལ་སོང་ཞེས་བྱའོ། །མིང་ཡི་དགས་ཤེས་བྱའོ། །མིང་ལྷ་མ་ཡིན་ཞེས་བྱའོ། །མིང་ལམ་དུ་མི་འཇུག་པ་ཞེས་བྱའོ། །མིང་
མི་ལ་བརྙས་བསླུས་ཞེས་བྱའོ། །མིང་རང་གི་ལུས་ལ་སྟོང་པ་ཞེས་བྱའོ། །མིང་མོ་དང་མཚན་མ་སྤྱོད་པ་ཞེས་བྱའོ། །མིང་སྒྲ་ཆེན་པོ་འབོད་འགྲོགས་ཤེས་བྱའོ། །མིང་ཁེའི་ཞར་ལ་ཁེ་ཚོལ་བ་ཞེས་བྱའོ། །མིང་གཞན་ལ་འགོ་ཞིང་ཞེན་པ་ཞེས་བྱའོ། །མིང་རྟག་པར་
<pb id="49.171b"/>
འདྲན་ཏོར་བྱེད་པ་ཞེས་བྱའོ། །མིང་སེམས་འཁྲུག་འཁྲུགས་པ་ཞེས་བྱའོ། །མིང་གནོད་དོ་ཅོག་ལ་བརྐམ་པ་ཞེས་བྱའོ། །མིང་གཏི་མུག་སྣོད་པ་ཞེས་བྱའོ། །མིང་ནོར་བརྙས་པ་ལ་སྲེད་པ་ཞེས་བྱའོ། །མིང་རྒུད་པའི་མྱ་ངན་གྱི་གནས་ཤེས་བྱའོ། །མིང་གྲོལ་ཐར་མེད་
པ་ཞེས་བྱའོ། །མིང་མྱ་ངན་འཁྲུགས་པས་བཅིངས་པ་ཞེས་བྱའོ། །མིང་དགེ་སྦྱོང་གི་ལུས་མ་ཡིན་ཏེ་རི་མོའི་དགེ་སྦྱོང་ཞེས་བྱའོ། །དགེ་སྦྱོང་དགྲ། དགེ་སྦྱོང་མནམ་སྨེ་བ། དགེ་སྦྱོང་སྦང་རྣ་ཞེས་བྱའོ། །མིང་དགང་བར་དཀའ་ཞེས་བྱའོ། །མིང་གསོ་དཀའ་བ་ཞེས་བྱའོ། །
མིང་ཆོ་ག་ཞིག་པ་ཞེས་བྱའོ། །མིང་ཁྲེལ་བསལ་མེད་པ་ཞེས་བྱའོ། །མིང་མགོ་གཏུབས་བཅད་པ་ཞེས་བྱའོ། །མིང་ལུས་གཟུགས་ཞིག་པ་ཞེས་བྱའོ། །མིང་ཆོས་གོས་མགུལ་བཏགས་པ་ཞེས་བྱའོ། །མིང་རང་མུན་ནག་ཏུ་ཞུགས་པ་ཞེས་བྱའོ། །མིང་འདོད་ཆགས་
མང་པོ་ཞེས་བྱའོ། །མིང་ཞེ་སྡང་མང་པོ་ཞེས་བྱའོ། །མིང་གཏི་མུག་ཆེན་པོ་ཞེས་བྱའོ། །མིང་བཀབ་པ་ལྔས་བསྒྲིབས་གཡོགས་པ་ཞེས་བྱའོ། །མིང་ནུབ་པ་ཞེས་བྱའོ། །མིང་སྒྱུ་མ་ཞེས་བྱའོ། །མིང་སྟོང་པ་ཞེས་བྱའོ། །མིང་མུགས་པ་ཞེས་བྱའོ། །ཤཱ་རིའི་བུ་དེ་
ལྟ་བུའི་མིང་སྟོང་པ་ཞེས་བྱ་བ་སངས་རྒྱས་ཆོས་སོ་ཅོག་གིས་དགེ་བར་བསྟོད་པའི་མིའི་མཚན་ལས་ལོག་སྟོར་བས་ན་མིང་སྟོར་བ་ཞེས་བྱའོ། །དགེ་སྦྱོང་ངོ་ཅོག་གི་ལེགས་པའི་དོན་དང་། དགེ་སྦྱོང་གི་ཆོས་ཀྱི་དོན་ལ་ལོག་སྟོར་བས་ན་མིང་སྟོར་བ་ཞེས་བྱའོ། །ཇི་ལྟ་བུར་ན་སྒྱུ་
མ་ཞེས་བྱ་འཕགས་པ་ཆོས་ཀྱི་ཕྱི་ལོགས་ན་འདུག་པས་ན། མིང་སྒྱུ་མ་ཞེས་བྱའོ། །སྟོང་པ་དང་མཚན་མ་མེད་པ་དང་སྨོན་པ་མེད་པའི་ཆོས་བསྲིངས་སྤངས་པས་ན་མིང་སྒྱུ་མ་ཞེས་བྱའོ། །ཤཱ་རིའི་བུ་དེ་ལྟ་བུའི་མི་ངན་པ་ནི་བདུད་དགའ་བར་བྱ་ནུས་ཏེ། སྒྱུ་མ་མི་བདེན་པའི་
ཆོས་ལ་སྲན་ཐུབ་པར་འདོད་ཆགས་ནུས་པས་ན་ཐ་མལ་པ་དང་མཚུངས་ཏེ། སྡིག་ངན་པའི་མིའི་མཚན་ནོ་ཅོག་ཚང་སྟེ་ལྡན་པར་ཡོད་པས་ཆོས་ཀྱི་བཟོད་པ་ཐོབ་པ་མི་འདྲའོ། །དགེ་སྦྱོང་གི་ཆོས་ཀྱི་དོན་དང་། དགེ་སྦྱོང་གི་ལེགས་པའི་དོན་དང་བརྒྱ་སྟོང་ཁྲི་དེའི་ཆ་གཅིག་
ཀྱང་མེད་དོ། །ཤཱ་རིའི་བུ་དེ་ལྟ་བས་ན་མིང་སྟོང་པ་ཞེས་བྱའོ། །སྒྱུ་མ་ཞེས་བྱའོ། །འཇིག་རྟེན་གྱི་ཁེ་སྲེད་པ་འབའ་ཞིག་ལ་འདོད་ཆགས་ཏེ། དགེ་སྦྱོང་མ་ཡིན་པར་ནི་བདག་རང་དགེ་སྦྱོང་ཞེས་ཟེར། ཡོན་མི་བླང་བའི་རིགས་པ་ནི་ཡོན་བླངས་ཏ། མི་རྟག་པའི་དགྲས་དགྲའི་
<pb id="49.172a"/>
མཚན་མའི་རྒྱལ་མཚན་གཙུགས་ཤེས་བྱའོ། །ཡང་མིང་རང་དབང་གིས་མི་གསོད་ཅིང་གནོད་པའི་དགྲ་ཞེས་བྱའོ། །མི་དེས་ཟས་ཁམ་གཅིག་ཟོས་པ་ཀུན་གཙང་གདང་བ་མེད་དོ། །ལམ་ལ་ཕྱོགས་པ་དང་ལམ་གྱི་འབྲས་བུ་ཐོབ་པ་འབའ་ཤིག་ཡོན་ཕུལ་
བ་ཞུ་བར་ནུས་ན་མི་དེ་ལ་དེ་ལྟ་བུ་མེད་པས་ན་མིང་ཟོས་པ་མི་གཙང་བ་ཞེས་བྱའོ། །ཤཱ་རིའི་བུ་དེ་ལྟ་བས་ན་མིང་སྟོང་པ་ཞེས་བྱའོ། །སྒྱུ་མ་ཞེས་བྱའོ། །ཤཱ་རིའི་བུ་ཁྱོད་ཀྱི་ཡིད་ལ་ཇི་སྙམ། མི་ལ་ལ་ཞིག་གིས་སྲོག་གཅོད་རྐུ་འཕྲོག་ཡོན་པོར་གཡེམ་བརྫུན་ཟེར་ལྕེ་གཉིས་
བྱེད་ཁ་ངན་ཁྱལ་པ་ཟེར་འདོད་ཅིང་། ཕྲག་དོག་ཞེ་སྡང་ཡོན་པོ་ལ་ལྟ་ན། མི་དེ་རྟག་པར་སྲོག་གཅོད་དམ། རྟག་པར་ཚེ་སྲོག་མི་འཕྲོག །བཅོམ་ལྡན་འདས་མི་འཕྲོག་གོ། །ཁྱིམ་ན་འདུག་ན་སྲོག་གཅོད་དེ། རྟག་པར་སྲོག་མི་འཕྲོག་པས་སྲོག་གཅོད་པའི་དུས་ནི་
ཉུང་། སྲོག་མི་གཅོད་པའི་དུས་ནི་མང་ངོ་། །ཤཱ་རིའི་བུ་ཁྱོད་ཀྱི་ཡིད་ལ་ཇི་སྙམ། མི་ལ་ལ་ཞིག་རྐུ་འཕྲོག་ན་འཕྲོག་པའི་དུས་མང་ངམ། བཅོམ་ལྡན་འདས་མི་རྐུ་བའི་དུས་མང་ངོ་། །ཤཱ་རིའི་བུ་ཁྱོད་ཀྱི་ཡིད་ལ་ཇི་སྙམ། ཁྱི་ལ་ལ་ཞིག་ཡོན་པོར་གཡེམ་ན་ཡོན་པོར་གཡེམ་
པའི་དུས་མང་ངམ། ཡོན་པོར་མི་གཡེམ་པའི་དུས་མང་ངོ་། །བརྫུན་ཟེར་བ་དང་། ཁ་ངན་དང་། ལྕེ་གཉིས་དང་། ཚིག་ཁྱལ་པར་ཟེར་བ་དང་། འདོད་ཅིང་ཕྲག་དོག་དང་། ཞེ་སྡང་གི་དུས་མང་ངམ། བཅོམ་ལྡན་འདས་ཞེ་སྡང་བའི་དུས་མང་ངོ་། །ཤཱ་རིའི་བུ་མི་དགེ་བ་ལམ་འདི་བཅུའི་
ནང་ན་གང་སྡིག་ལྕི། བཅོམ་ལྡན་འདས་མི་དགེ་བ་བཅུའི་ནང་ན་ཡོན་པོ་མཐོང་བ་ནི་སྡིག་ལྕིའོ། །ཅིའི་ཕྱིར་ཞེས་བགྱིས་ན། བཅོམ་ལྡན་འདས་ཡོན་པོ་མཐོང་བ་ནི་རྟག་པར་སེམས་ལ་དྲི་མ་ཆགས་ཏེ། སེམས་མི་གཙང་མི་གདང་ངོ་། །ཤཱ་རིའི་བུས་ངས་ད་ཁྱོད་ལ་བསྒོའོ། །མི་
ལ་ལ་ཞིག་གིས་ཉི་མ་གཅིག་ལ་སེམས་ཅན་བརྒྱ་སྟོང་ཁྲི་འབུམ་བསད། ཉི་མ་གཅིག་ལ་གསེར་དངུལ་དང་། ནོར་རིན་པོ་ཆེ་རྣམ་པ་བརྒྱ་སྟོང་ཁྲི་རྐུས། ཡོན་པོར་གཡེམ་པ་ནི་ཉིན་མཚན་དུ་མི་གཏོང་། བརྫུན་ཟེར་བ་ནི་རྟག་པར་མི་ལ་བརྙས་བསླུས་ཏེ། ཁའི་ལས་མི་གཙང་
བས་ཚིག་བདེན་པ་མེད། ལྕེ་གཉིས་རྟག་པར་འབྱོར་འདུམ་པ་འཇིག་ཅིང་འཇིག་པའི་སྟོངས་མོ་ཡང་བྱེད། ཁ་ངན་པ་ནི་ཁར་རྟག་པར་ངན་པའི་ལོག་པ་ཟེར་ཏེ། མཉེན་དེས་པ་ཚིག་གཅིག་མི་སྨྲ། ཚིག་ཁྱལ་པ་ཟེར་བ་ནི་རྩ་བའི་ཕྱི་མོ་བྱེད་དེ། མིས་དོན་དེ་ཐོས་ན་གྲངས་མེད་
<pb id="49.172b"/>
པའི་ཚིག་སྨྲས་ཏེ། འཆལ་འཁྲུངས་སོ། །འདོད་ཅིང་ཕྲག་དོག་ནི་ཁོང་གཞན་ནོར་ལ་ཆོས་མ་ཡིན་པའི་སེམས་སྐྱེས་སོ། །ཞེ་སྡང་ནི་རྒྱུ་རྐྱེན་མེད་པ་ལས་གློ་བུར་དུ་ཞེ་སྡང་ལངས་ཏེ། འཁོན་པ་བསྲེལ་པ་ལས་སེམས་གདང་ངོ་། །ཡོན་པོ་མཐོང་བ་ནི་ལམ་མ་
ཡིན་པས་སྦྱང་བ་ལ་སྲེད་དོ། །ཤཱ་རིའི་བུ་ཁྱོད་ཀྱི་ཡིད་ལ་ཇི་སྙམ། མི་ལ་ལ་ཞིག་གིས་དེ་ལྟ་བུའི་མི་དགེ་བའི་ཆོས་འབྱོར་གྲུབ་ན་སྡིག་མང་ངམ་མི་མང་། བཅོམ་ལྡན་འདས་ཤིན་དུ་མང་ངོ་། །ཤཱ་རིའི་བུ་ངས་ཁྱོད་ལ་བསྒོའོ། །མི་ལ་ལ་ཞིག་གིས་ལོ་བརྒྱའི་
བར་དུ་འདི་ལྟ་བུ་མི་དགེ་བ་བཅུའི་སྡིག་འབྱོར་གྲུབ་པ་བས་ནི། ཚུལ་ཁྲིམས་ཞིག་པའི་དགེ་སློང་གིས་ན་ཉིན་གཅིག་མཚན་གཅིག་གི་བར་དུ་ཁོང་གཞན་གྱི་ཡོན་བླངས་པ་སྡིག་པ་དེ་བས་ཆེའོ། །ཅིའི་ཕྱིར་ཞེ་ན། སྲོག་གཅོད་པ་དེ་ནི་མི་གཞན་གྱིས་རིག་པ་
མང་། མི་གཞན་གྱིས་ཤེས་པ་མང་། མིའོ་ཅོག་གི་མི་སྡུག་པའི་དགྲ་སྟེ། མི་ཀུན་གྱིས་གསོད་ཅིང་སྲོག་འཕྲོག་པ་ཡིན་པར་ཤེས་ཏེ། སྡིག་མི་སྨྲ། རྙོག་ཅིང་བསྒོམས་ཞེན་པ་ཡིན་ཏེ། མི་དགེ་མི་དེས་པས་མིའོ་ཅོག་གིས་སྤངས་སོ། །ཡང་ཤཱ་རིའི་བུ་སྲོག་
གཅོད་པའི་མི་གཞན་གྱིས་སྲོག་འཕྲོག་པ་མང་བས་བར་བར་སྐྱེ་བའི་སེམས་སྐྱེས་ཏེ། མི་རིགས་པ་དང་མཐར་སྡིག་གི་ལམ་ཐོབ་པར་རང་གིས་ཤེས་སོ། །མི་ཀུན་གྱིས་ཀྱང་ངན་ཅིང་ཚུལ་ཁྲིམས་མེད། སྨེ་བར་ཤེས་སོ། །མི་དེ་ལ་ལེགས་པའི་སྤུའི་ཉག་མའི་བཅུ་ཚལ་
གྱི་བརྒྱ་ཆ་གཅིག་ཙམ་ཡང་མི་རེག་ན། དཔལ་ཞིང་གི་ཡོན་མི་ཐོབ་པ་ལྟ་སྨོས་ཀྱང་ཅི་དགོས། ཡང་ཤཱ་རིའི་བུ་སྲོག་གཅོད་པ་མི་དེའི་བུ་སྨད་ནི། མི་ཀུན་གྱིས་ཤེས་རིག་སྟེ། བཀུར་སྟི་མི་བྱ། འདུག་དུའང་མི་སྟེར་ན། ཡོན་མི་སྦྱིན་པ་ལྟ་སྨོས་ཀྱང་ཅི་དགོས། སྲོག་གཅོད་པའི་
མི་ནི་ནོར་གྱིས་རང་འཚོ་ཞིང་བུ་སྨད་གསོ་སྐྱེད་དོ། །བར་བར་དགེ་སྦྱོང་དང་བྲམ་ཟེ་ལ་ཡོན་ཕུལ་ཏེ། དེའི་ལན་གྱིས་འཛངས་ཤིང་འཁྲུལ་པའི་དགེ་སྦྱོང་དང་ཕྲད་ནས། དེ་ལ་ལམ་གྱི་ཆོས་བཤད་ནས། སྲོག་གཅོད་པ་སྤངས་པར་བསྟན་ནས་སྲོག་གཅོད་པའི་ལས་དེ་
བཏང་སྟེ། སངས་རྒྱས་ཀྱི་ཆོས་ལ་ཁྱིམ་ནས་བྱུང་ནས་བསྒྲིབས་ཤིང་ཐོགས་པ་མེད། ཁྱིམ་ནས་བྱུང་ཟིན་པ་དང་། དགེ་བའི་བཤེས་གཉེན་ལ་ཉེ་བསྙེན་ཏེ། དགེ་སྦྱོང་གི་འབྲས་བུ་ཐོབ་ནས། མི་དེས་འཕྲུལ་གྱི་ཚེ་ལ་སྡིག་ཡང་བའི་ལམ་ཐོབ་སྟེ། འཕྲུལ་གྱི་ལམ་བསྒྲུབས་པས་
<pb id="49.173a"/>
ལམ་ངན་པ་གསུམ་ལས་ཐར་ཏོ། །ཤཱ་རིའི་བུ་ངའི་ཆོས་ཀྱི་ནང་ན་དགེ་སློང་དག་ཅིག་ཡོད་པ། དགེ་སློང་མ་ཡིན་པར་རང་དགེ་སྦྱོང་ཞེས་ཟེར། ཚངས་པར་སྤྱད་པ་མ་ཡིན་པར་ཚངས་པར་སྤྱད་པ་ཡིན་ཞེས་ཟེར་ཏེ། དགེ་བའི་རྩ་བ་རྣམས་བཅད་ལ་མྱ་ངན་
ལས་འདས་པ་འཇུག་པ་བསྒྲིབས་ཏེ་སླད་རྨོངས་པས་ལམ་སྟོར་ཏོ། །ལམ་ཞིག་པའི་རྒྱུ་རྐྱེན་གྱིས་དགེ་བའི་ཆོས་རྣམས་བཤིག་སྟེ། མུར་འདུག་གི་དོན་སྤྱོད་ཅིང་ལམ་ངན་པར་ཞུགས་པས་དགྲ་ངན་པ་རྣམས་མང་སྟེ། སྐྱེ་བ་སྟོང་པར་ནོས་ནས་དཔེར་མི་ཤི་བ་དང་མཚུངས་ཏེ། 
ལུས་ཀྱི་ཁ་དོག་ཉམས་གྲམ་ལ་དྲང་པོའི་ཆོས་སྟོར་ཏེ། ངའི་ཆོས་ཀྱི་ནང་ན་བསྒོས་པ་སྤགས་པ་ཞེས་བྱའོ། །མིང་ཆོས་ཀྱི་དགྲ་ཞེས་བྱའོ། །མིང་ལོག་པའི་མི་ཞེས་བྱའོ། །མིང་བདུད་ཀྱིས་བཀོལ་བ་ཞེས་བྱའོ། །དཔེར་ན་མི་ཕྱི་ས་ཀུན་དང་མཚུངས། མི་རོ་དང་མཚུངས། ཁྱི་རོ་དང་
མཚུངས། རི་མོའི་དགེ་སྦྱོང་དང་མཚུངས་ཏེ། གོས་དགེ་སྦྱོང་དང་མཚུངས། འཐུན་ཀྱང་དགེ་སྦྱོང་གི་དོན་མེད་དོ། །ཤཱ་རིའི་བུ་དཔེར་ཝ་སེང་གེའི་ཁྱུ་ན་འདུག་པ་དང་མཚུངས། གཅིག་ཏུ་ན་ཉུང་རུམ་འཕྲུལ་གྱི་འཁོར་ལོ་རྒྱལ་པོའི་ནང་ན་འདུག་པ་དང་མཚུངས། སྤྲེའུ་ལྷ་རྣམས་ཀྱི་ནང་ན་འདུག་པ་དང་མཚུངས། 
ཡང་གཅིག་ཏུ་ན་བོང་བུ་བལ་གླང་གི་རྒྱལ་པོ་མང་པོའི་ནང་དུ་འཇུག་པ་དང་མཚུངས། མི་ལོང་བ་ལྷའི་མིག་ཅན་གྱི་ནང་ན་འདུག་པ་དང་མཚུངས། གཅིག་ཏུ་ན་ཕ་ཝང་ནམ་མཁའ་ལྡིང་གི་ནང་ན་འདུག་པ་དང་མཚུངས། ཤཱ་རིའི་བུ་ཚུལ་ཁྲིམས་ཞིག་པ་དགེ་འདུན་གྱི་ནང་ན་འདུག་
ན་བརྒྱ་སྟོང་ཁྲི་འབུམ་གྱི་ལྷ་རྣམས་ཕལ་མང་པོས་དགེ་སློང་དེ་དགེ་འདུན་གྱི་ནང་ན་འདུག་པ་མཐོང་ན་ཀུན་ཀྱང་ཤིན་ཏུ་མྱ་ངན་འཁྲུགས་ཏེ་ཚིག་འདི་སྐད་འཛེར་ཏོ། །འདི་ལྟ་བུའི་མི་ངན་པ་གསོ་སྦྱིན་པ་ཅི་དགོས། བདུད་ཀྱི་གྲོགས་དང་། ཁམས་ཏེ་དེ་ལྟ་བུའི་བླ་ན་མེད་པ་སངས་
རྒྱས་ལམ་མཐོང་བར་འདོད་པ་དེ་གོས་སྐྱ་བོ་ཅན་ལ་བཤད་ན། ལ་ལ་སངས་རྒྱས་ཀྱི་ཆོས་ལ་ཡིད་ཆེས་ཤིང་དད་པ་ཞིག་ཡོད་ན་ཀླུ་དང་ལྷ་མ་སྲིན་ལ་སོགས་པ་རྣམས་ཀྱིས་སྐད་ཆེན་པོས་བོས་ཏེ་ཤིན་དུ་བསྟོད་དེ་དགེ་སློང་ངན་པ་དེ་ཅིའི་ཕྱིར་དེས་ལུས་གབ་སྟེ། དཔེར་
རྟ་ངན་པ་དུལ་བ་གཡུང་པོའི་ནང་ན་འདུག་པ་དང་མཚུངས་ཏེ། དེ་ལྟ་བུའི་མི་གཏི་མུག་བདག་རང་ན་རེ་ཅི་འང་མཐོང་ཞིང་ཤེས་པ་དང་། བདག་ཏུ་ལྟ་བ་ངན་པ་མེད་ཅེས་ཟེར་ཏེ། རང་གིས་དེར་སྦས་བཅབས་ནས། ལྷ་དང་མི་ལ་བརྙས་བསླུས་པ་ནི་མི་དང་ལྷ་ཐམས་ཅད་
<pb id="49.173b"/>
ཀྱི་ནང་གི་དགྲ་ཡིན་ན། ཕལ་གྱིས་མཐོང་བ་དང་། ཀུན་གྱིས་ཀྱང་བསྔགས་སོ། །ཤཱ་རིའི་བུ་དེ་ལྟ་བུའི་ངན་སྡིག་པའི་དགེ་སློང་ནི་དགྲ་ཡིན་པར་ལྷ་རྣམས་ཀྱིས་ཀྱང་རིག་སྟེ། གོས་སྐྱ་བོ་ཅན་དང་མཚུངས་པ་མེད་ན་ཡོན་ལེན་ཅིང་ཕས་བསུ་བསྐྱལ་དང་ཕྱག་འཚལ་
ཏེ་ཐལ་མོ་སྦྱར་ནས་རི་མོ་གུས་པར་བྱས་སོ། །མི་ངན་པ་གཏི་མུག་ཤི་བའི་རོ་དང་མཚུངས་པ་གོས་གྱོན་ཏོ་ཅོག་ནི་ཀུན་བརྐུས་ཏེ་ཐོབ་པ་ཡིན། ལྷུང་བཟེད་ཀྱི་ནང་གི་ཟས་ནི་ཀུན་བརྐུས་ཏེ་བླངས་པ་ཡིན། མིས་བྱིན་པ་མེད་དོ། །ཆུ་ཉུང་ངུ་ཡན་ཆད་ཀྱང་བརྐུས་ཏེ་ཐོབ་པ་
ཡིན་ནོ། །ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་གིས་གར་ཕྱིན་པའི་ཕྱོགས་ཤར་ཕྱོགས་སུ་ཕྱིན་ནས། ལྷོ་དང་ནུབ་དང་བྱང་ཕྱོགས་གར་ཕྱིན་ཀྱང་རུང་སྟེ། ཀུན་བརྐུས་ཏེ་འགྲོ་བ་ཡིན་ནོ། །ཅིའི་ཕྱིར་ཞེ་ན། མི་དེ་ལ་ཆོ་ག་དང་ཆོས་སྤྱད་པ་ཡོད་དོ་ཅོག་
ཀུན་རྐུ་བ་སྒྱུ་མ་ཡིན་ནོ། །འགྲོ་བ་དང་། འགྲེང་བ་དང་། འདུག་པ་དང་། ཉལ་བ་དང་། སོང་བ་དང་། འོངས་པ་དང་། ལྟ་བ་དང་། སྨྱང་བསྐུམ་དང་། དགྱེ་སྒུ་དང་། གོས་གྱོན་པ་དང་། ལྷུང་བཟེད་ཁྱེར་བ་དང་། བྱེད་དོ་ཅོག་ད་མདོ་ཙམ་ཞིག་བཤད་དེ། ལུས་དང་ཁ་དང་ཡིད་
ཀྱི་ལས་སྤྱད་ཅིང་བྱེད་པ་ཡོད་དོ་ཅོག་ཀུན་རྐུན་པོའི་དགྲ་ཡིན་ནོ། །ལ་ལ་ཞིག་གིས་མི་དེ་ལྟ་བུ་སྐྲ་བྲེགས་ན་དགྲའི་སྐྲ་བྲེགས་པ་ཡིན་ནོ། །གཅིག་གི་མདོ་གཙེས་པ་ཙམ་ཞིག་སྐྱེད་དོ། །ཚུལ་ཁྲིམས་ཞིག་པའི་དགེ་སློང་གིས་བྱས་པ་ཡོད་དོ་ཅོག་ནི་ཀུན་དགྲས་བྱས་
པ་ཡིན་ནོ། །ཤཱ་རིའི་བུ་དགེ་སློང་ངན་པས་ཕྱི་ས་ཆེ་ཆུང་དང་ལག་བརྙལ་པ་ཡན་ཆད་དགྲའི་ཆོས་ཡིན་ནོ། །ཅིའི་ཕྱིར་ཞེ་ན། ཤཱ་རིའི་བུ་འཛམ་བུའི་གླིང་གི་ནང་ན་རྒྱལ་པོ་ཆེན་པོ་དང་། བློན་པོ་ཆེན་པོ་དང་། མི་ཕལ་དང་། མི་མ་ཡིན་པའི་ཁམས་དང་། ཡོད་དོ་ཅོག་
ཐམས་ཅད་ལ་དགེ་སློང་ངན་པ་དེས་དགྲ་བྱས་སོ། །ཤཱ་རིའི་བུ་རྒྱལ་པོ་དང་། བློན་པོ་དགྲ་ངན་པ་ལ་ལེགས་པའི་དོན་མི་རེའོ། །བདག་དང་མཚུངས་ཤེས་མི་ཟེར་རོ། །བདག་པས་ལྷག་ཅེས་མི་ཟེར་རོ། །ཚུལ་ཁྲིམས་ཞིག་པའི་དགེ་སློང་འཕགས་པའི་ཆོས་གོས་གྱོན་པས་
མི་དེ་ལ་ལེགས་པའི་དོན་ཐོབ་ཏུ་རེ་བས་ན་ཡུལ་ས་ན་གནས་ཤིང་འདུག་ཏུ་གནང་བྱས་སོ། །དེས་ངན་པར་ཤེས་སུ་ཟིན་ན་མཆིལ་མ་ས་ལ་དོར་བ་ཡན་ཆད་ཀྱང་མི་གནོད། །དེ་ལྟ་བས་ན་ཤཱ་རིའི་བུ་དགེ་སློང་ངན་པས་ལུས་གཡོས་ཏེ་བྱས་སོ་ཅོག་ཀུན་དགྲས་བྱས་པ་
<pb id="49.174a"/>
ཡིན་ཏེ། མིང་དགྲ་རྟག་པ་མིང་དགྲ་ཆེན་པོའོ། །དགྲའི་རྒྱལ་མཚན་བཙུགས་པ་འཇིག་རྟེན་གྱི་མིའོ་ཅོག་ཐམས་ཅད་ལ་བཙོག་ཅིང་གནོད་པ་ཞེས་བྱའོ། །ཅིའི་ཕྱིར་ཞེ་ན། ངན་པ་མ་བྱས་པ་མེད་པའི་ཕྱིར་རོ། །དེ་ལྟ་བས་ན་ཤཱ་རིའི་བུ་དགེ་སློང་ངན་པ་དེ་འཇིག་
རྟེན་གྱི་ལྷ་དང་མི་ཐམས་ཅད་ཀུན་གྱི་དགྲ་ཆེན་པོ་ཡིན་ཞེས་ཤཱ་རིའི་བུ་མི་དང་ལྷ་དང་འཇིག་རྟེན་ཐམས་ཅད་ཀྱི་མི་དགྲ་ཆེན་པོ་ཡིན་ན། དེ་ལྟ་བུའི་མིས་ཡོན་ཆུ་རྔུབ་གཅིག་ཞུ་བར་ནུས་སམ་མི་ནུས། བཅོམ་ལྡན་འདས་མི་ནུས་ལགས་སོ། །ཤཱ་རིའི་བུ་ཁྱོད་ཀྱི་
ཡིད་ལ་ཇི་སྙམ། དེ་ལྟ་བུའི་མི་ངན་པ་ཆེན་པོ་མ་ཡིན་ནམ། བཅོམ་ལྡན་འདས་དེ་ལགས་སོ། །ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་གིས་ལྷ་དང་མིའི་འཇིག་རྟེན་ཐམས་ཅད་ལ་ངན་པའི་སྡིག་ཆེན་པོ་ཡོད་དེ། གཞུང་དེ་ལྟ་བས་ན་ངས་ཚིགས་སུ་བཅད་
པ་འདི་བཤད་དོ། །ཉིས་ན་རྡོ་བསྲེགས་ཟ་བ་དང་། །ཟངས་བཞུན་ཁུ་བ་འཐུང་ཡང་རུང་། །བདག་ལ་ཚུལ་ཁྲིམས་མེད་པ་རུ། །ཡིད་ཆེས་མི་ཟས་བཟའ་མི་ཕོད། །ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་དེ་ལ་ཁ་དོག་མེད། ལེགས་པ་མེད། སེམས་དག་
པའི་སྨོན་ལམ་ཡང་མེད་དེ། ལུས་དང་སེམས་གདུག་པས་རྨི་ལམ་ངན་པ་མཐོང་བར་དགའ་བཞིན་གནས་ལ་མི་སྲིད་པར་འགའ་ཞིག་འགྲོ་ན་ལུས་འཇིགས་ཤིང་འདར། ཚུལ་ཁྲིམས་གཙང་མ་མཐོང་ན་གོལ་བར་གབ་ལ་གྱུར་ཞིང་བྱོལ། རང་གནོང་བས་
སེམས་འདར་ཏེ་དེ་ཕྲད་དུ་མི་དགའ། ཡོན་ལེན་པའི་ཚེ་དངངས་དོགས་འཇིགས་སྐྲག་སྟེ། སེམས་རྟག་པར་རྒྱུག་འབྲོས་ཤིང་འདུ་ཤེས་ཀྱིས་བསམ་པ་རྣམ་པར་མང་། ནོར་གྱི་ཁེ་ལ་རབ་ཏུ་བརྐམ་ཞིང་ཟས་ཞིམ་པོ་ལ་དགའ་སྲེད་དོ། །དེ་ལྟ་བུའི་དགེ་སློང་ནི་ཚེ་ཟད་
པའི་འོག་ཏུ་ཡང་དག་པར་སེམས་ཅན་དམྱལ་བར་འགྲོའོ། །ཤཱ་རིའི་བུ་དེའི་མིང་ཚུལ་ཁྲིམས་ཞིག་པའི་དགེ་སློང་གི་མྱ་ངན་འཁྲུག་པའི་མདའ་བདུན་ཞེས་བྱ་སྟེ། ཡང་དག་པར་སེམས་ཅན་དམྱལ་བར་ལྟུང་ངོ་། །ཡང་ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་
ཕལ་གྱི་ནང་ན་འདུག་ཅིང་གྱེས་འཁྲུགས་པའི་ཚིག་མང་པོ་ལ་སྲེད། རང་བཞིན་ནས་ཕྲག་དོག་ལ་དགའ་བས། ཚུལ་ཁྲིམས་ཞིག་པ་དང་གྲོགས་པོ་འཛའ་བོར་བྱས་ནས། རྟག་པར་ཚུལ་ཁྲིམས་ཞིག་པའི་ངན་པའི་དོན་བརྗོད་ཅིང་བཤད་པ་ལ་སྲེད་དེ། བདག་སྐྱིད་
<pb id="49.174b"/>
པར་འཛིན་ཅིང་ངོ་ཚ་མི་ཤེས་ཆོས་ཡིག་ཟབ་མོ་ལས་ལོག །གལ་ཏེ་སེམས་ལ་དོགས་ཤིང་ཡིད་མི་ཤེས། བར་བར་དེ་ལྟ་བུ་ལ་སོགས་པའི་ཆོས་ཡིག་བཤད་པ་ཐོས་ན་ལོག་པར་ཡིད་ཆེས་ཤིང་། འཐབ་རྩོད་པ་ལ་ཉན་ཅིང་ནོད་པ་ལ་མི་སྲེད་དེ། ཤར་ནུབ་ཏུ་
ཕྱོགས་ཤིང་ལྟ་ལ་སེམས་གཅིག་ཏུ་མི་མཐུན་ཏེ། ཁ་ལག་པས་བཀབ་སྟེ་ཡར་ནམ་མཁའ་ལ་ལྟས་ཤིང་འདུག་པ་ལས་ལངས་ཏེ་སངས་རྒྱས་ཀྱིས་བསྟན་པའི་ཆོས་ལ་སྐུར་གཤེ་ཞིང་འཁོན་ལ་སྲེལ་ཏེ། ཆོས་འཆད་པ་ལ་རྒྱ་བ་དེ་ལྟ་བུ་ལ་སོགས་པའི་བླུན་ངན་
པའི་རྒྱུ་རྐྱེན་སྤྱད་པས་ཚེ་ཟད་པའི་འོག་ཏུ་ཤིན་ཏུ་ཟབ་པའི་སེམས་ཅན་དམྱལ་བར་ལྟུང་ངོ་། །ཤཱ་རིའི་བུ་དེའི་མིང་ཚུལ་ཁྲིམས་ཞིག་པའི་དགེ་སློང་མྱ་ངན་འཁྲུག་པའི་མདའ་བརྒྱད་ཞེས་བྱ་སྟེ། ཡང་དག་པར་སེམས་ཅན་དམྱལ་བར་ལྟུང་ངོ་། །ཡར་ཤཱ་རིའི་བུ་
ཚུལ་ཁྲིམས་ཞིག་པའི་དགེ་སློང་ནི་མཁན་པོ་དང་བླ་མ་ཨ་ཙརྱར་བཀུར་བསྟོད་པ་ལ་དགའ་སྟེ། དེའི་ལེགས་པའི་དོན་ལ་བསྟན་པར་བསྟོད་དེ། མིང་གི་ཁེ་བཙལ་ན་ཚུལ་ཁྲིམས་འཛིན་པ་ཞེས་ཟེར་ཅིང་དེའི་རྒྱུས་རང་གསོས་ཏེ། ནོར་ལ་ཆགས་པ་སྤྲོས་པ་བཞིན་བཟོ་ལ་
མཁས་ཏེ་ཁྲེལ་སླ་བ་མེད་པ་ནི་དཔེར་བྱ་རོག་དང་མཚུངས་སོ། །དགེ་འདུན་གྱི་རྒྱུ་རྐྱེན་གྱིས་གོས་མང་དུ་བཙལ་ཏེ། ཁ་ཟས་རང་ཉམ་དུ་ཟོས་པས་ལུས་ཀྱི་སྟོབས་བདོ་སྟེ། ཁྲེལ་དྲིན་མི་ཤེས་ཤིང་ཚིག་གོ། །གོ་རིམས་ཀྱང་མེད་དོ། །རྐང་ལག་སྦོམ་རྩུབ་ལ་མདངས་ཀྱི་ཁ་དོག་ཉམས་
གྱུར་ཏེ། བུད་མེད་ལ་ལྟ་བར་སྲེད། སྐྱེས་པ་ལ་མི་བསྙེན་ཏེ། དེ་ལྟ་བུའི་མི་ངན་པ་ནི་ཕལ་ཀུན་གྱིས་ཀྱང་བརྙས་སྨད་དོ། །ལྷ་དང་ཀླུ་དང་ལྷ་མ་ཡིན་གྱིས་ཀྱང་མི་བསྟོད་དོ། །སངས་རྒྱས་རྣམས་ཀྱིས་ཀྱང་སྙན་པར་ཡང་མི་བཤད་དོ། །སེམས་ཀྱི་བཞིན་རིངས་བརྟགས་ལ་རྟག་
པར་ཞེ་སྡང་ལ་སྲེད་དོ། །དགེ་འདུན་གྱིས་དོན་གཅོད་ན་དཔུང་གི་མཐུ་སྙེམས་སོ། །ཤཱ་རིའི་བུ་དེ་ལྟ་བུའི་ཚུལ་ཁྲིམས་ཞིག་པའི་དགེ་སློང་ནི་དགེ་འདུན་གྱི་ནང་མཆོད་ཀྱི་མཐུ་པ་ཚོལ་བ་མང་སྟེ། མ་དྲིས་པར་ལན་གློན་ཞིང་རྟག་པར་གཞན་གྱི་ཉེས་པ་ཚོལ་ལོ། །ཚུལ་ཁྲིམས་གཙང་
མ་པ་མཐོང་ན་སྙེམས་ཤིང་སླུ་བ་ཡིན་ཞེས་ཟེར། འགྲུས་པར་ལམ་ཚོལ་བ་མཐོང་ན་དེའི་ཆོས་མི་འདྲ་བར་ཐ་དད་པ་གཞན་ལ་དགའ་ཞིང་དད། རྩོད་པ་མཐོང་ན་དགའ་བས་བསྟངས་སོ། །ཤཱ་རིའི་བུ་དེའི་མིང་ནི་ཚུལ་ཁྲིམས་ཞིག་པའི་དགེ་སློང་གི་མྱ་ངན་འཁྲུགས་པའི་མདའ་
<pb id="49.175a"/>
དགུ་ཞེས་བྱ་སྟེ་ཡང་དག་པར་སེམས་ཅན་དམྱལ་བར་ལྟུང་ངོ་། །ཡང་ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་གཞན་གྱི་དོན་ལ་སྲེད་མོས་ཏེ། དེའི་གཞུང་ཅི་དགར་བཟུང་ནས་འཐབ་རྩོད་པ་ཡོད་ན་དགའ་སྐྱིད་པར་འཛིན་ཏོ། །གོས་ཟས་ཀྱིས་ལུས་
བརྒྱན་ལ་གཞན་གྱི་ཆོ་ག་སློབ་ཅིང་མལ་ཆ་བཟང་པོ་བཙལ་ཏེ། ཁེས་གསོ་ཞིང་ལུས་བདེ་བར་བྱས་མི་གཞན་གྱིས་བསྟོད་པ་ལ་སྲེད། སྦྱིན་བདག་ལ་འཁྲེན་ཅིང་འདུག་པའི་གནས་ལ་ཕངས་པར་འཛིན་ཏེ། དགེ་སློང་མཁན་པོ་འོངས་ན་བདག་གི་ཉེས་པ་མཐོང་
གིས་དོགས་ཏེ། ཚུལ་ཁྲིམས་འཛིན་པ་ལ་སྡང་། ཚུལ་ཁྲིམས་ཞིག་པ་ལ་ནི་ཉེ་བསྙེན། སྦྱིན་པ་བྱེད་པ་ལ་རྟག་པར་བསྟོད། ཚུལ་ཁྲིམས་འཛིན་པ་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་ལ་ནི་མི་བསྟོད། སྟོང་པ་ཞི་བ་ལའང་མི་བསྟོད། 
འབའ་ཤིག་གནས་པ་ནི་བསྲིངས་སྤངས་ཏེ་རྟག་པར་ཚུལ་ཁྲིམས་འཛིན་པ་ལ་ཉེས་པར་བརྗོད་པ་ལ་དཔྱ་བར་སྲེད། སྦྱངས་པའི་ཡོན་ཏན་འཛིན་པ་ལ་ཡང་སྙན་པར་མི་བསྟོད། བར་བར་ངའི་དོན་ལ་དཔྱས་ཏེ་བཤད། བར་བར་ཁ་ངན་པས་མི་རིགས་པར་བསྐྱེད། བར་
བར་དྲན་པའི་འདུ་ཤེས་ཀྱི་བརྫུན་པ་བཤད། རིགས་བཟང་པོ་རྟེན་སྙེམ་སྟེ་ཕ་ཚན་གྱི་གཉེན་ལ་བརྟུད་པར་དྲིས། རྒྱུ་རྐྱེན་ཆུང་ངུ་སྤྱད་དེ་དབུལ་པོ་ལ་ཆོས་བཤད་ན་རྟག་པར་སེམས་མི་དྲང་བས་དངངས་ཤིང་དོགས་པ་སྲེལ་ཏེ་ཕལ་ཀུན་སྡང་ཞིང་སྐྱོ་བས་ཡུན་དུ་བརྙས་སྨད་པ་ལ་
ཕན་ནོ། །ཚུལ་ཁྲིམས་འཛིན་པ་ལ་ནི་རྟག་པར་དཔྱས་བཤད་པ་ལ་སྲེད་དོ། །གཏན་ལ་བབ་པ་བདེན་པར་འཆད་པ་ལ་ནི་ཉེ་བསྙེན་པས་མི་འདོད་དེ་ཡིད་ལ་དེ་ལྟ་བུའི་ཆོས་ཀྱི་ཡི་གེ་ཐོས་པར་མི་དགའོ། །དེ་ལྟ་བུའི་ཆོས་ཀྱི་ཡི་གེ་གཟུངས་སུ་བཟུང་སྟེ་ཀློག་ཅིང་ཁ་ཏོན་ལ་སྲེད་པ་དང་། 
ཆོས་ཀྱི་ཡི་གེ་དེ་ལྟ་བུ་བཤད་པ་ཐོས་ན་སེམས་དགའ་གཞན་པ་དེ་ལྟ་བུ་ཡང་མཐོང་དུ་མི་དགའོ། །གཅིག་ཏུ་ནི་ཚུལ་ཁྲིམས་འཛིན་པའི་ཆོས་ལ་བསྟོད་པ་ཐོས་སུ་མི་དགའ་སྟེ། དེ་ལྟ་བུ་ལ་སོགས་པའི་ཆོས་ཀྱི་ཡི་གེ་བཤད་ན་ཉན་ཅིང་ནོད་དུ་འོང་མི་འོང་ཉན་ཅིང་ནོད་དུ་ཟིན་ན་འང་
རིང་པོར་མ་ལོན་པར་སླར་སོང་སྟེ། གོས་སྐྱ་བོ་ཅན་དང་བཤེས་གཉེན་དུ་བྱས་པ་མང་ལ་རྟག་པར་ཁྲིམས་འཛིན་པའི་དགེ་སློང་ལ་བརྗོད་ཅིང་བཤད་པ་ལ་སྲེད་དེ་རང་ཉམ་བྱེད་པས་བརྙས་པ་དང་། ཁ་མདའ་སྤྱོད་དོ། །ཤཱ་རིའི་བུ་དེའི་མིང་ཚུལ་ཁྲིམས་ཞིག་པའི་དགེ་
