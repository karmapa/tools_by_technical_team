<pb id="95.45a"/>
ནང་པར་ལངས་ནས་བརྗོད། །བདག་ཉིད་ཀྱིས་ཀྱང་བཏོན་ན་ནི། །དེ་ཡི་དོན་ཀུན་འགྲུབ་འགྱུར་ལ། །གནོད་པ་དང་ཡང་ཕྲད་མི་འགྱུར། །འདི་ནི་ཡོན་ཏན་ཀུན་གྱི་སྣོད། །དགེ་བ་ཕུན་སུམ་ཚོགས་སྦྱིན་པ། །ཀུན་མཁྱེན་
བླ་མེད་འབྲས་བུའི་མཆོག །བདེ་འབྱུང་ཐོབ་པར་བྱེད་པ་ཡིན། །འབྲས་བུ་འབྱོར་པ་ཅི་ཡང་རུང་། །ཐོབ་པར་མི་འགྱུར་དོགས་པ་མེད། །ཀུན་མཁྱེན་གོ་འཕང་ཐོབ་གྱུར་ནས། །དཔེ་མེད་གནས་སུ་འགྲོ་བར་འགྱུར། །དེ་ནི་དགེ་ཞིང་
འབྲས་བུར་ལྡན། །སངས་རྒྱས་ས་ཡི་འབྲས་བུ་སྦྱིན། །ཡིད་དུ་འོང་ཞིང་ཡོན་ཏན་ལྡན། །སྙིང་རྗེ་དྲི་མ་མེད་སྦྱིན་པ། འདི་ནི་མཉམ་པ་ཉིད་ཀྱི་མདོ། །འཇིག་རྟེན་ཀུན་ནས་དགའ་བ་སྟེ། །འཇིག་རྟེན་ཀུན་གྱི་བདེ་བ་འབྱུང་། །འདི་དང་
འདྲ་བ་གང་ཡང་མེད། །སྟོན་པ་སངས་རྒྱས་བཅོམ་ལྡན་འདས་ཀྱི་མཚན་བརྒྱ་རྩ་བརྒྱད་པ་གཟུངས་སྔགས་དང་བཅས་པ་རྫོགས་སོ།  །འཇམ་དཔལ་རྩ་བའི་རྒྱུད་བཞུགས།།  །།  །།  །།
<sutra id="J500"/><head n="1" t="འཕགས་པ་འཇམ་དཔལ་གྱི་རྩ་བའི་རྒྱུད།"/><head n="2" t="དང་པོ། འདུས་པའི་ལེའུ།" type="lewu" zh="88.354"/>༄༅༅། །རྒྱ་གར་སྐད་དུ།<stitle n="516">ཨཱརྱ་མཉྫུ་ཤྲཱི་མཱུ་ལ་ཏནྟྲ།</stitle>བོད་སྐད་དུ།<ttitle n="516">འཕགས་པ་འཇམ་དཔལ་གྱི་རྩ་བའི་རྒྱུད།</ttitle><bampo n="516.1">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །
འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་གནས་གཙང་མའི་སྟེང་གི་ནམ་མཁའི་དཀྱིལ་ན། བྱང་ཆུབ་སེམས་དཔའ་འདུས་པ་འཁོར་གྱི་ཚོགས་སོ་སོ་
ཐ་དད་པ་བསམ་གྱིས་མི་ཁྱབ་པ་ངོ་མཚར་རྨད་དུ་བྱུང་བ། སོ་སོར་རབ་ཏུ་གནས་པ་དང་ཐབས་ཅིག་ཏུ་བཞུགས་ཏེ། དེ་ནས་བཅོམ་ལྡན་འདས་ཀྱིས་གནས་གཙང་མའི་རིས་ཀྱི་ལྷའི་བུ་རྣམས་ལ་བཀའ་སྩལ་པ། ལྷའི་བུ་
དག་ཁྱེད་ཅག་ཉོན་ཅིག །བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པའི་ཆོ་འཕྲུལ་གྱི་སྤྱོད་པ་བསམ་གྱིས་མི་ཁྱབ་པ་ངོ་མཚར་རྨད་དུ་བྱུང་བའི་ཏིང་ངེ་འཛིན་གྱི་བྱེ་
<pb id="95.45b"/>
བྲག་དང་། རྫུ་འཕྲུལ་དང་། རྣམ་པར་ཐར་པའི་དཀྱིལ་འཁོར་བྱང་ཆུབ་སེམས་དཔའི་རྣམ་པར་འཕྲུལ་པ་དང་། བྱང་ཆུབ་སེམས་དཔའ་ཐམས་ཅད་ཀྱི་ཉེ་བར་འཚོ་བ། ཚེ་དང་ནད་མེད་པ་དང་དབང་ཕྱུག་དང་། ཡིད་ལ་བསམ་
པ་ཡོངས་སུ་རྫོགས་པར་བྱེད་པའི་སྔགས་ཀྱི་གཞི་དག་སེམས་ཅན་རྣམས་ལ་ཕན་པའི་ཕྱིར་བཤད་པར་བྱ་སྟེ། དེ་ཤིན་དུ་ལེགས་པར་ཉོན་ལ་ཡིད་ལ་ཟུང་ཤིག་དང་། ངས་བཤད་པར་བྱའོ། །དེ་ནས་གནས་གཙང་མའི་རིས་
ཀྱི་ལྷའི་བུ་དེ་དག་གིས་ཐལ་མོ་སྦྱར་བ་བཏུད་ནས། བཅོམ་ལྡན་འདས་ལ་ལེགས་སོ་ཞེས་གསོལ་ཏེ། བྱང་ཆུབ་སེམས་དཔའ་རྣམས་ཀྱི་སྤྱོད་པ་ཏིང་ངེ་འཛིན་གྱི་ཁྱད་པར་དང་། ས་ཆེན་པོ་ཐོབ་པར་བྱ་བ་དང་། རྡོ་རྗེའི་གདན་གནོན་
པ་དང་། བདུད་གདུལ་བ་དང་། ཆོས་ཀྱི་འཁོར་ལོ་བསྐོར་བ་དང་། ཉན་ཐོས་དང་རང་སངས་རྒྱས་ཐམས་ཅད་ཀྱི་ངེས་པར་འབྱུང་བ་དང་། ལྷ་རྣམས་དང་མི་རྣམས་སུ་སྐྱེ་བར་བྱ་བ་དང་། སྡུག་བསྔལ་དང་། དབུལ་བ་དང་། 
ནད་ཐམས་ཅད་ཞི་བར་བྱེད་པ། ལོངས་སྤྱོད་ཀྱིས་ཕྱུག་པ་འདྲེན་པར་བྱེད་པ། འཇིག་རྟེན་དང་འཇིག་རྟེན་ལས་འདས་པའི་སྔགས་ཀྱི་སྤྱོད་པས་ཕོངས་པར་མི་བྱེད་པ། རེ་བ་ཐམས་ཅད་ཡོངས་སུ་རྫོགས་པར་བྱེད་པ་དེ་བཞིན་གཤེགས་
པ་ཐམས་ཅད་ཀྱི་གསུང་འབྲས་བུ་མེད་པར་བྱེད་པ་མ་ཡིན་པ། བཅོམ་ལྡན་འདས་ཀྱིས་བྱམས་པའི་ཐུགས་དང་། ཕན་པའི་ཐུགས་དང་བདག་དང་སེམས་ཅན་ཐམས་ཅད་ལ་ཐུགས་བརྩེ་བ་ཉེ་བར་བཟུང་ནས་བཅོམ་ལྡན་འདས་དེ་བཤད་དུ་གསོལ། 
དེ་ནས་བཅོམ་ལྡན་འདས་ཤཱཀྱ་ཐུབ་པས་ཐམས་ཅད་དང་ལྡན་པའི་འཁོར་རྣམས་དང་གནས་གཙང་མའི་གནས་ལ་སངས་རྒྱས་ཀྱི་སྤྱན་གྱིས་གཟིགས་ནས། དག་པའི་ཡུལ་ལ་འོད་རྣམ་པར་སྤྲོས་ཏེ། ཡུལ་རྣམ་པར་འཇིགས་པ་ཞེས་བྱ་
བའི་ཏིང་ངེ་འཛིན་ལ་སྙོམས་པར་ཞུགས་སོ། །བཅོམ་ལྡན་འདས་སྙོམས་པར་ཞུགས་མ་ཐག་ཏུ་མཛོད་སྤུ་ནས་མེ་ཏོག་ཀུན་ཏུ་སྐྱེས་པ་ཞེས་བྱ་བ་དང་། བྱང་ཆུབ་སེམས་དཔའ་ཡང་དག་པར་བསྐུལ་བ་ཞེས་བྱ་བའི་འོད་ཕྱུང་སྟེ། 
<pb id="95.46a"/>
འོད་བྱེ་བ་ཁྲག་ཁྲིག་ཕྲག་བརྒྱ་སྟོང་དུ་མའི་འཁོར་གྱིས་བཅོམ་ལྡན་འདས་ལ་ལན་གསུམ་བསྐོར་བ་བྱས་ནས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་སོང་ནས། བྱང་ཤར་གྱི་ཕྱོགས་
སུ་བརྒྱ་སྟོང་གི་གང་གཱའི་ཀླུང་གི་འཇིག་རྟེན་གྱི་ཁམས་འདས་ནས། མེ་ཏོག་དང་ལྡན་པ་ཞེས་བྱ་བའི་འཇིག་རྟེན་གྱི་ཁམས་སུ་རྗེས་སུ་ཞུགས་ཏེ། གང་ན་མེ་ཏོག་ཀུན་དུ་སྐྱེས་པའི་རྒྱལ་པོའི་དབང་པོ་ཞེས་བྱ་བའི་དེ་བཞིན་
གཤེགས་པ་བཞུགས་པར་རོ། །དེར་ཡང་འཇམ་དཔལ་གཞོན་ནུར་གྱུར་པ་སྔོན་གྱི་སྨོན་ལམ་གྱི་དབང་གིས་བྱང་ཆུབ་སེམས་དཔའ་སེམས་དཔའ་ཆེན་པོའི་སྤྱོད་པ་དང་ལྡན་པ་རྣམས་དང་ལྷན་ཅིག་གནས་པར་གྱུར་
ཏོ། །འཇམ་དཔལ་གཞོན་ནུར་གྱུར་པས་འོད་ཟེར་གྱི་སྣང་བ་དེ་མཐོང་ནས། བཞིན་ཅུང་ཟད་འཛུམ་པ་དང་ལྡན་པར་གྱུར་ནས་བྱང་ཆུབ་སེམས་དཔའི་ཚོགས་དེ་དག་ལ་སྨྲས་པ། རྒྱལ་བའི་སྲས་དག་འོད་འདི་
ནི་ང་ལ་ཡང་དག་པར་བསྐུལ་བའི་ཕྱིར་འོངས་པ་ཡིན་གྱིས། ཁྱེད་ཅག་གཡེང་བ་མེད་པར་གྱིས་ཤིག་ཅེས་སྨྲས་སོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་
པ་མིག་མི་འཛུམས་ཤིང་ཁ་བྱེ་བས། འོད་གང་ན་བ་དེ་ལོགས་སུ་མངོན་དུ་བལྟས་ནས་འདུག་གོ །དེ་ནས་བསྐུལ་བའི་འོད་དེས་མེ་ཏོག་དང་ལྡན་པ་ཞེས་བྱ་བའི་འཇིག་རྟེན་གྱི་ཁམས་སྣང་བ་ཆེན་པོས་སྣང་བར་
བྱས་ཏེ། མེ་ཏོག་ཀུན་དུ་སྐྱེས་པ་རྒྱལ་པོའི་དབང་པོ་དེ་བཞིན་གཤེགས་པ་ལ་ལན་གསུམ་བསྐོར་བ་བྱས་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པའི་སྤྱི་བོར་ནུབ་པར་གྱུར་ཏོ། །
དེ་ནས་འཇམ་དཔལ་གཞོན་ནུར་གྱུར་པ་སྟན་ལས་ལངས་ཏེ། བཅྡོྃས་མེ་ཏོག་ཀུན་དུ་ཡང་དག་པར་སྐྱེས་པ་རྒྱལ་པོའི་དབང་པོ་དེ་བཞིན་གཤེགས་པ་ལ་ལན་གསུྃ་བསྐོར་བ་བྱས་ཏེ། སྤྱི་བོས་ཕྱག་འཚལ་ནས།
<pb id="95.46b"/>
 པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་མེ་ཏོག་ཀུན་དུ་སྐྱེས་པ་རྒྱལ་པོའི་དབང་པོ་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཤཱཀྱ་ཐུབ་པ་ཞེས་བྱ་བ་དེ་བཞིན་གཤེགས་པ་དགྲ་བཅོམ་པ་ཡང་དག་པར་
རྫོགས་པའི་སངས་རྒྱས་ཀྱིས་བདག་ལ་དགོངས་ཏེ། བཅོམ་ལྡན་འདས་བདག་ནི་བཅོམ་ལྡན་འདས་ཤཱཀྱ་ཐུབ་པ་ལ་བལྟ་བ་དང་ཕྱག་བྱ་བ་དང་བསྙེན་བཀུར་བྱ་བ་དང་། སྔགས་ཐམས་ཅད་ཀྱི་སྤྱོད་པ་དང་། སྒྲུབ་ཐབས་དང་། དཀྱིལ་
འཁོར་དང་། ཆོ་ག་དང་། གསང་བ་དང་། ཆོ་ག་ཞིབ་མོ་དང་། ཆོ་གའི་ངོ་བོ་དང་། དེ་བཞིན་གཤེགས་པ་ཐམས་ཅད་ཀྱི་ཐུགས་དང་། གསང་བ་དང་། ཕྱག་རྒྱ་དང་། དབང་བསྐུར་བ་བསྟན་པ་དང་། སེམས་ཅན་ཐམས་ཅད་ཀྱི་བསམ་པ་
ཐམས་ཅད་ཡོངས་སུ་རྫོགས་པར་བྱ་བའི་ཕྱིར། མི་མཇེད་ཀྱི་འཇིག་རྟེན་གྱི་ཁམས་འདི་ནས་མཆི་བར་འཚལ་ལོ། །དེ་སྐད་ཅེས་བཅོམ་ལྡན་འདས་མེ་ཏོག་ཀུན་དུ་སྐྱེས་པ་རྒྱལ་པོའི་དབང་པོ་དེ་བཞིན་གཤེགས་པ་ལ་གསོལ་པ་དང་། འཇམ་
དཔལ་གཞོན་ནུར་གྱུར་པ་ཏིང་ངེ་འཛིན་གང་ལ་སྙོམས་པར་ཞུགས་པ་ན། ཕྱོགས་བཞི་མཐའ་ཡས་མུ་མེད་པ་སྟེང་དང་འོག་དང་ཐད་ཀ་ཐམས་ཅད་དང་ལྡན་པའི་ཕྱོགས་སངས་རྒྱས་བཅོམ་ལྡན་འདས་རྣམས་ཀྱིས་ཡང་དག་
པར་གང་བར་གྱུར་ཏོ། །འཇིག་རྟེན་གྱི་ཁམས་དེ་དང་བཅོམ་ལྡན་འདས་དང་བཅས་པས། རྒྱལ་བའི་སྲས་ལེགས་སོ་ལེགས་སོ། །འདི་ལྟ་བུའི་ཏིང་ངེ་འཛིན་གྱི་ཁྱད་པར་ལ་སྙོམས་པར་ཞུགས་པ་ནི། ཉན་ཐོས་དང་རང་
སངས་རྒྱས་ཐམས་ཅད་ཀྱིས་ཀྱང་མི་ནུས། བྱང་ཆུབ་སེམས་དཔའ་སྤྱོད་པ་ལ་ཞུགས་པ་དང་། ས་བཅུ་ལ་གནས་པ་དག་གིས་ཀྱང་སྙོམས་པར་ཞུགས་པར་མི་ནུས་སོ། །དེ་ནས་བཅོམ་ལྡན་འདས་མེ་ཏོག་ཀུན་དུ་ཡང་དག་པར་
སྐྱེས་པ་རྒྱལ་པོའི་དབང་པོ་དེ་བཞིན་གཤེགས་པ་སངས་རྒྱས་བཅོམ་ལྡན་འདས་དེ་རྣམས་དང་ལྷན་ཅིག་ཏུ་ཡང་དག་པར་བགྲོས་ཏེ། འཇམ་དཔལ་གཞོན་ནུར་གྱུར་པ་འདིའི་སྙིང་པོ་མཆོག་ཏུ་གསང་བ། 
<pb id="95.47a"/>
དོན་ཐམས་ཅད་སྒྲུབ་པའི་སྙིང་པོ་གསུངས་པ་ནི་ཡི་གེ་གཅིག་པ་ཞེས་བྱ་བ་མཆོག་ཏུ་གསང་བ། སེམས་ཅན་ཐམས་ཅད་ཀྱི་ལས་ཐམས་ཅད་བྱེད་པ་སྔགས་ཀྱི་སྤྱོད་པ་ཁྱད་པར་ཅན་བཟང་པོ་ཡང་
སྒྲུབ་པར་བྱེད་པའོ། །དེ་ནས་བཅོམ་ལྡན་འདས་མེ་ཏོག་ཡང་དག་པར་སྐྱེས་པ་རྒྱལ་པོའི་དབང་པོ་དེ་བཞིན་གཤེགས་པ་ཡུད་ཙམ་ཞིག་ཅང་མི་གསུང་བར་གྱུར་ཏེ། ཐམས་ཅད་དང་ལྡན་པའི་འཇིག་རྟེན་ཐམས་ཅད་ལ་སངས་རྒྱས་ཀྱི་
སྤྱན་གྱིས་གཟིགས་ཏེ། སངས་རྒྱས་བཅོམ་ལྡན་འདས་དེ་དག་ལ་ཡང་ཡང་དག་པར་དགོངས་ནས། བྱམས་པའི་ཐུགས་ཀྱིས་སྔགས་གསུངས་སོ། །ན་མཿསརྦ་བུདྡྷཱ་ནཱཾ་ཨཾ་མཾ། འདི་ནི་འཇམ་དཔལ་གྱི་སྙིང་པོ་
མཆོག་ཡིན་ཏེ་ལས་ཐམས་ཅད་བྱེད་པའོ། །དེ་ནས་འཇམ་དཔལ་གཞོན་ནུར་གྱུར་པ་ཏིང་ངེ་འཛིན་དེ་ལས་ལངས་ནས། དཔེར་ན་སྐྱེས་བུ་སྟོབས་དང་ལྡན་པ་ལག་པ་བསྐུམ་པ་ལས་བརྐྱང་བ་དང་། བརྐྱང་བ་ལས་བསྐུམ་
པའམ་སེལ་གོལ་གཏོགས་པ་ཙམ་མམ་། མིག་འབྱེད་འཛུམས་ཙམ་ལ་རྫུ་འཕྲུལ་གྱི་སྟོབས་ཀྱི་ཤུགས་བློ་ཏིང་ངེ་འཛིན་ཅེས་བྱ་བའི་ཏིང་ངེ་འཛིན་གྱི་ཁྱད་པར་རྣམ་པར་འཕྲུལ་པ་ཞེས་བྱ་བ་ལ་སྙོམས་པར་ཞུགས་
ཏེ། མི་མཇེད་ཀྱི་འཇིག་རྟེན་གྱི་ཁམས་སུ་ཆས་ཏེ་སླར་འཁོད་ནས། སྟེང་གི་ནམ་མཁའི་དཀྱིལ་ན་ནོར་བུ་རིན་པོ་ཆེ་རབ་ཏུ་གནས་པའི་གནས་གཙང་མའི་རིས་ཀྱི་ལྷ་རྣམས་གནས་སུ་འདུག་སྟེ། གནས་གཙང་མའི་གནས་དེ་
ཐམས་ཅད་འོད་ཆེན་པོའི་སྣང་བས་གསལ་བར་བྱས་ཏེ། འོད་ཀྱི་རིན་པོ་ཆེས་རབ་ཏུ་བརྒྱན་ཅིང་གསལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །འཇམ་དཔལ་གཞོན་ནུར་གྱུར་པ་སྙོམས་པར་ཞུགས་
མ་ཐག་ཏུ་རིན་པོ་ཆེ་རྣམ་པ་ཐ་དད་པ་དུ་མའི་ཁང་པ་བརྩེགས་པ་དང་། རིན་པོ་ཆེའི་གདུགས་དང་དཔག་ཚད་བརྒྱ་སྟོང་ཕྲག་དུ་མ་རྒྱ་ཆེ་བའི་ལྷའི་གོས་དང་། དར་མང་པོའི་ཚོགས་ཀྱིས་ཉེ་བར་མཛེས་པར་བྱས་པའི་
<pb id="95.47b"/>
འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ་གཞོན་ནུར་གྱུར་པ་དེའི་དུས་ལ་བབ་པར་ཤེས་ན་སོང་ཤིག །འོན་ཀྱང་ངའི་བཀས་བཅོམ་ལྡན་འདས་ཤཱཀྱ་ཐུབ་པ་ལ་གནོད་པ་ཉུང་ངམ། ཉམ་
ང་བ་ཆུང་ངམ། བསྐྱོད་པ་ཡང་ངམ། བདེ་བ་ལ་རེག་པར་གནས་སམ་ཞེས་ཞུ་བར་བྱའོ། །དེ་ནས་བཅོམ་ལྡན་འདས་མེ་ཏོག་ཡང་དག་པར་སྐྱེས་པ་རྒྱལ་པོའི་དབང་པོ་དེ་བཞིན་གཤེགས་པས་འཇམ་དཔལ་གཞོན་ནུར་གྱུར་པ་
ལ་འདི་སྐད་ཅེས་བཀའ་སྩལ་ཏོ། །གཞན་ཡང་གཞོན་ནུ་གང་གཱའི་ཀླུང་བརྒྱ་སྟོང་གི་བྱེ་མ་སྙེད་ཀྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ཁྱོད་ཀྱི་སྔགས་ཀྱི་སྤྱོད་པ་
དང་། དཀྱིལ་འཁོར་དང་ཆོ་ག་ཞིབ་མོ་དང་གསང་བ་དང་། དབང་བསྐུར་བ་དང་ཕྱག་རྒྱའི་ཚོགས་དང་ཆོ་ག་དང་སྦྱིན་སྲེག་དང་། བཟླས་པ་དང་བརྟུལ་ཞུགས་བསམ་པ་ཐམས་ཅད་ཡོངས་སུ་རྫོགས་པར་བྱེད་པ་སེམས་ཅན་ཐམས་
ཅད་དགའ་བར་བྱེད་པ། འོད་རིན་པོ་ཆེའི་ཚོགས་ཀྱིས་རབ་འབྱམ་འདས་པ་དང་ད་ལྟར་བྱུང་བ་དང་མ་འོངས་པའི་ཤེས་པ་རྒྱལ་པོའི་དབང་ཕྱུག་ལུང་སྟོན་པར་བྱེད་པ། སྔགས་བཟླ་བ་ཡུལ་གྱི་མཐར་འགྲོ་
བར་བྱེད་པ་མི་སྣང་བར་བྱེད་པ་དང་། དུས་དང་དམ་ཚིག་རབ་འབྱམ་གྱི་ཚོགས་ཐམས་ཅད་དང་། འཇིག་རྟེན་པ་མ་ལུས་པ་དང་། འཇིག་རྟེན་ལས་འདས་པའི་སངས་རྒྱས་དང་། བྱང་ཆུབ་སེམས་དཔའ་དང་འཕགས་
པ་ཉན་ཐོས་དང་རང་སངས་རྒྱས་ཀྱི་ངེས་པར་འབྱུང་བའི་སྤྱོད་པ་མཐར་ཐུག་པ་གསུངས་པ་དང་། གསུང་བ་དང་། གསུང་བར་འགྱུར་བ་ཡིན་ཏེ། དེ་ལྟར་རྗེས་སུ་ཡི་རང་བ་ཉིད་དེ། འཇམ་དཔལ་གཞོན་ནུར་གྱུར་
པ་དེའི་དུས་ལ་བབ་པར་ཤེས་ན་སོང་ཤིག །ཤཱཀྱ་ཐུབ་པའི་སྤྱན་སྔར་མངོན་སུམ་དུ་ཆོས་ཀྱི་རྣམ་གྲངས་འདི་ཐོས་པར་འགྱུར་ཏེ། ཁྱོད་ཀྱང་སྟོན་པར་འགྱུར་རོ། །འདིར་ཡང་གསུངས་པ། ན་མཿསརྦ་ཏ་ཐཱ་ག་ཏཱ་ནཱཾ། 
<pb id="95.48a"/>
ཨ་ཙིན་ཏྱ་ཨ་པྲ་ཏི་ཧ་ཏ་ཤཱ་ས་ནཱ་ནཱཾ། ༀ་སྨ་ར་སྨ་ར་ཨ་པྲ་ཏི་ཧ་ཏ་ཤཱ་ས་ན་ཀུ་མཱ་ར་རཱུ་པ་ཧ་རི་ཎ། ༀ་ཧཱུཾ་ཧཱུཾ་ཕཊ་ཕཊ་སྭཱ་ཧཱ། འདི་ནི་འཇམ་དཔལ་གཞོན་ནུར་གྱུར་པའི་རྩ་བའི་སྔགས་སོ། །དེ་བཞིན་གཤེགས་
པ་ཐམས་ཅད་ཀྱི་སྙིང་པོ་སྟེ། དེ་བཞིན་གཤེགས་པ་ཐམས་ཅད་ཀྱིས་གསུངས་ལ། གསུང་ཞིང་གསུང་བར་འགྱུར་ལ། ཁྱོད་ཀྱང་མི་མཇེད་ཀྱི་འཇིག་རྟེན་གྱི་ཁམས་སུ་སོང་ནས། དབྱེ་བ་དང་རྣམ་པར་དབྱེ་བ་རྒྱ་ཆེར་སྟོན་པར་འགྱུར་
ཏེ། དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བས་ཀྱང་ལས་ཐམས་ཅད་བྱེད་པ་འདི་རྗེས་སུ་གནང་བར་འགྱུར་རོ། །འདིར་སྙིང་པོ་མཆོག་ཏུ་གྱུར་པ་ནི། ༀ་བཱ་ཀྱེ་དཾ་ན་མཿ། འདིར་ཉེ་བའི་སྙིང་པོ་ནི་བཱ་ཀྱེ་ཧཱུཾ། དེ་ནས་འཇམ་དཔལ་གཞོན་ནུར་
གྱུར་པ་བཅོམ་ལྡན་འདས་མེ་ཏོག་ཡང་དག་པར་སྐྱེས་པ་རྒྱལ་པོའི་དབང་པོ་དེ་བཞིན་གཤེགས་པས་གནང་ནས། བཀོད་པ་ཐམས་ཅད་ཀྱི་རྒྱན་བྱང་ཆུབ་སེམས་དཔའི་སྤྱོད་པ་དང་རྒྱུ་མཐུན་པ། བྱང་ཆུབ་ཀྱི་སྙིང་པོ་ཐོབ་པ་ཞེས་བྱ་བའི་
ཏིང་ངེ་འཛིན་ལ་སྙོམས་པར་ཞུགས་སོ། །བཅོམ་ལྡན་འདས་ཤཱཀྱ་ཐུབ་པ་ལ་མཆོད་པ་བྱ་བའི་ཕྱིར་ལྷའི་མེ་ཏོག་རྣམ་པར་བཀོད་པ་དང་། རྒྱལ་མཚན་དང་བ་དན་དང་ཕྲེང་བའི་ཚོགས་དང་། རིན་པོ་ཆེའི་དྲིལ་བུའི་དྲ་བས་འབྲེལ་པ་སྙན་པའི་
སྒྲ་སྒྲོགས་པ། ཕྱིར་མི་ལྡོག་པའི་བྱང་ཆུབ་སེམས་དཔའི་ས་ཐོབ་པར་བྱེད་པ། ལྷའི་དྲི་དང་བྱུག་པ་དང་ཕྲེང་བ་དང་ཕྱེ་མའི་ཆར་འབབ་པར་མངོན་པར་སྤྲུལ་ཏོ། །དེ་ནས་གནས་གཙང་མའི་རིས་ཀྱི་ལྷའི་བུ་རྣམས་ཀྱིས་བྱང་
ཆུབ་སེམས་དཔའི་ངོ་མཚར་རྨད་དུ་བྱུང་བའི་ཆོ་འཕྲུལ་གྱི་རྣམ་པར་འཕྲུལ་པ་མཐོང་ནས། བ་སྤུ་ལྡང་ཞིང་གནས་གཡོ་བ་མཐོང་ནས་སྙིང་འདར་ཞིང་དངངས་ཏེ། ཅི་བདག་ཅག་གི་འབྱོར་པ་ཉམས་པར་མ་གྱུར་ཏམ་ཞེས་ཕན་
ཚུན་དུ་རིངས་པར་འགྲོ་ཞིང་སྐད་མཐོན་པོས་སྨྲ་བ་རྩོམ་པར་བྱེད་དེ། འདི་སྐད་དུ་བཅོམ་ལྡན་འདས་ཡོངས་སུ་བསྐྱབ་ཏུ་གསོལ། ཤཱཀྱ་ཐུབ་པ་ཡོངས་སུ་བསྐྱབ་ཏུ་གསོལ་ཞེས་གསོལ་ཏོ། །དེ་ནས་བཅོམ་ལྡན་འདས་ཀྱིས་ཐམས་ཅད་དང་ལྡན་
<pb id="95.48b"/>
པའི་གནས་གཙང་མའི་འཁོར་རྣམས་ལ་བཀའ་སྩལ་པ། གྲོགས་པོ་དག་མ་འཇིགས་ཤིག་མ་འཇིགས་ཤིག །བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པ་འདི་ནི་མེ་ཏོག་ཡང་དག་
པར་སྐྱེས་པའི་རྒྱལ་པོ་དེ་བཞིན་གཤེགས་པ་དེའི་སྤྱན་སྔ་ནས་ང་ལ་བལྟ་བ་དང་། ཕྱག་བྱ་བ་དང་བསྙེན་བཀུར་བྱ་བ་དང་། དོན་ཆེན་པོའི་སྤྱོད་པ་དང་སྔགས་ཀྱི་ཚིག་དང་། རྒྱ་ཆེ་ཞིང་རྨད་དུ་བྱུང་བའི་ཆོས་ཀྱི་ཚིག་སྟོན་
པའི་ཕྱིར་འོངས་པ་ཡིན་ནོ། །དེ་ནས་འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ཤཱཀྱ་ཐུབ་པ་ལ་ལན་གསུམ་བསྐོར་བ་བྱས་ཏེ། མིག་མི་འཛུམས་པར་བཅོམ་ལྡན་འདས་ལ་བལྟ་ཞིང་ཞབས་གཉིས་ལ་བཏུད་དེ། ཚིག་འབྲུ་འདི་དག་གིས་
བཅོམ་ལྡན་འདས་ལ་བསྟོད་པ། སྐྱེས་བུ་བསྐྱེད་པ་ཁྱོད་ཕྱག་འཚལ། །སྐྱེས་མཆོག་ཁྱོད་ལ་ཕྱག་འཚལ་ལོ། །སྐྱེས་བུ་གཙོ་བོ་ཁྱོད་ཕྱག་འཚལ། །སྤྱོད་པ་ཐམས་ཅད་དོན་སྒྲུབ་པ། །སྐྱེས་བུ་སེང་གེ་ཁྱོད་ཕྱག་འཚལ། །ཕུང་
ཁྲོལ་ཐམས་ཅད་ཟློག་བྱེད་པ། །དཔའ་བོ་ཆེན་པོ་ཁྱོད་ཕྱག་འཚལ། །ངན་འགྲོ་ཐམས་ཅད་འཇིག་བྱེད་པ། །སྐྱེས་བུ་པད་དཀར་ཁྱོད་ཕྱག་འཚལ། །ཀུན་ནས་བསོད་ནམས་དྲི་ལྡན་པ། །སྐྱེས་བུ་པདྨ་ཁྱོད་ཕྱག་འཚལ། །སྲིད་གསུམ་
འདམ་ནི་རྣམ་དག་བྱེད། །རྣམ་གྲོལ་ཁྱོད་ལ་ཕྱག་འཚལ་ལོ། །སྡུག་བསྔལ་མ་ལུས་རྣམ་གྲོལ་བྱེད། །ཞི་གྱུར་ཁྱོད་ལ་ཕྱག་འཚལ་ལོ། །ཐམས་ཅད་ལྡན་པ་ལེགས་འདུལ་བྱེད། །ཐམས་ཅད་གྲུབ་པ་ཁྱོད་ཕྱག་འཚལ། །སྔགས་ཀྱི་སྤྱོད་པའི་དོན་
སྒྲུབ་བྱེད། །བཀྲ་ཤིས་ཁྱོད་ལ་ཕྱག་འཚལ་ལོ། །བཀྲ་ཤིས་ཀུན་གྱི་བཀྲ་ཤིས་པ། །སངས་རྒྱས་ཀུན་ལ་ཁྱོད་ཕྱག་འཚལ། །ཆོས་ཀུན་རྣམ་པར་རྟོགས་མཛད་པ། །ཆོས་ཐམས་ཅད་ཀྱི་དེ་བཞིན་ཉིད་སྤྲོས་པ་མེད་པའི་ངོ་བོ་ལ་ཡང་དག་པར་
རྗེས་སུ་ཞུགས་ཤིང་སྟོན་པར་བྱེད་པའི་དེ་བཞིན་གཤེགས་པ་ཁྱོད་ལ་ཕྱག་འཚལ་ལོ། །ཤེས་པ་དང་ཤེས་བྱའི་དངོས་པོ་ཐམས་ཅད་དང་། འདུས་བྱས་དང་འདུས་མ་བྱས་དང་། ཐེག་པ་གསུམ་གྱི་ལམ་དང་། མྱ་ངན་ལས་འདས་པའི་ལམ་ལ་
<pb id="95.49a"/>
འཇོག་པར་བྱེད་པ་དང་། གནས་པར་བྱེད་པ་ཐམས་ཅད་མཁྱེན་པ་ཁྱོད་ལ་ཕྱག་འཚལ་ལོ་ཞེས་ཚིག་འབྲུ་འདི་དག་བརྗོད་པའི་བསྟོད་པའི་ཚིག་གིས་བཅོམ་ལྡན་འདས་ལ་མངོན་སུམ་དུ་བསྟོད་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་
འདི་ནས་གང་གཱའི་ཀླུང་བརྒྱ་ཕྲག་སྟོང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་འདས་ནས། བྱང་ཤར་གྱི་ཕྱོགས་མཚམས་ན་མེ་ཏོག་ཡང་དག་པར་སྐྱེས་པ་ཞེས་བྱ་བའི་སངས་རྒྱས་ཀྱི་ཞིང་མཆིས་ཏེ། དེ་ན་མེ་ཏོག་
དང་ལྡན་པ་ཞེས་བྱ་བའི་འཇིག་རྟེན་གྱི་ཁམས་ན་གང་དུ་བཅོམ་ལྡན་འདས་མེ་ཏོག་ཡང་དག་པར་སྐྱེས་པ་དབང་པོའི་རྒྱལ་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་
བདེ་བར་གཤེགས་པ་འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ་དེ་ཆོས་སྟོན་ཏེ། ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ་ཚིག་འབྲུ་བཟང་པོ། མ་འདྲེས་པ་ཡོངས་
སུ་རྫོགས་པ། ཡོངས་སུ་དག་པ། ཡོངས་སུ་དཀར་བ་ཚངས་པར་སྤྱོད་པ་ཡང་དག་པར་སྟོན་ཏོ། །དེ་ད་ལྟར་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །སྔགས་ཀྱི་སྤྱོད་པ་དང་བྱང་ཆུབ་སེམས་དཔའི་སྡེ་སྣོད་དང་། ལམ་གསུམ་
གྱི་སྤྱོད་པའི་ལམ་སྒྲུབ་པར་བྱེད་པ། སྐྱོབ་པ་དང་གནས་དང་སྐྱབས་དང་དཔུང་གཉེན་དང་། བདེ་བ་དང་ཤིན་ཏུ་མཐར་ཐུག་པ་དང་ཤིན་ཏུ་ཡོངས་སུ་མཐར་ཕྱིན་པར་བྱེད་པ་སེམས་ཅན་རྣམས་ལ་སྟོན་ཏེ། བཅོམ་ལྡན་འདས་དེ་ཉིད་
ཀྱིས་རྗེས་སུ་གནང་ནས། བཅོམ་ལྡན་འདས་ཀྱི་ཞབས་དྲུང་འདིར་མཆིས་སོ། །བཅོམ་ལྡན་འདས་མེ་ཏོག་ཡང་དག་པར་སྐྱེས་པ་རྒྱལ་པོའི་དབང་པོ་དེ་ཡང་། བཅོམ་ལྡན་འདས་ལ་གནོད་པ་ཉུང་ངམ། བསྐྱོད་པ་ཡང་ངམ། བདེ་བ་ལ་རེག་པར་གནས་སམ་ཞེས་འདྲིའོ། །འདི་
སྐད་ཀྱང་གསུང་སྟེ། གང་དུ་འདི་ལྟ་བུའི་སྙིགས་མ་ལྔའི་དུས་སུ་སངས་རྒྱས་བཅོམ་ལྡན་འདས་ཤཱཀྱ་ཐུབ་པ་འབྱུང་བ་ནི་ངོ་མཚར་ཏོ་ཞེས་སོ། །དེ་ཡང་ལམ་གསུམ་དང་བྱང་གྲོལ་དང་མིར་སྐྱེ་བ་ཐོབ་པ་ཉིད་ཀྱི་ཆོས་སྟོན་པར་བྱེད་དོ། །གང་དུའང་
<pb id="95.49b"/>
སེམས་ཅན་གྱི་རིས་སྐལ་བ་མེད་པ་དང་། སྲིད་པ་གསུམ་ཡང་དག་འཇོམས་པར་བྱེད་པའི་ལམ་དང་གཏན་ཏུ་གྲུབ་པ་དང་བདེ་བ་དང་། མཐུན་པའི་མྱ་ངན་ལས་འདས་པ་ལ་སེམས་ཅན་རྣམས་དགོད་པར་བྱེད་པའི་བཅོམ་ལྡན་འདས་ཤཱཀྱ་ཐུབ་
པའི་བརྩོན་འགྲུས་ནི་ངོ་མཚར་ཏོ། །བཅོམ་ལྡན་འདས་བསམ་གྱིས་མི་ཁྱབ་བོ། །སངས་རྒྱས་བཅོམ་ལྡན་འདས་ཀྱི་ཐུགས་ནི། སངས་རྒྱས་བཅོམ་ལྡན་འདས་ཀྱིས་མཁྱེན་པར་འགྱུར་གྱི། བདག་གིས་ཅི་ཞིག་འཚལ་བ་རྔོ་ཐོགས། དབང་ཕྱུག་གིས་རྣམ་པར་
འཕྲུལ་པ་བསམ་གྱིས་མི་ཁྱབ་པ། རྨད་དུ་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་རྣམ་པར་འཕྲུལ་པ་ཤེས་པར་རམ། འཚལ་བར་རམ། ཐུགས་ཀྱི་སྤྱད་པ་སྤྱོད་པའི་རྗེས་སུ་འཇུག་པའི་སྒྲུབ་པ་དང་། སྤྱོད་པ་
འཚལ་བར་རམ་མདོར་ན་བསྐལ་པ་བྱེ་བ་ཁྲི་ཕྲག་བརྒྱ་སྟོང་གི་བར་དུའང་བསྟན་པར་མི་ནུས་སོ། །གང་ཡང་དེ་བཞིན་གཤེགས་པ་རྣམས་ཀྱིས་དེ་བཞིན་གཤེགས་པའི་མཛད་པ་བསྡུས་པའམ། ཐ་དད་མ་ལུས་པའི་ངོ་བོ་
འདི་ནི་ཆོས་འདུས་མ་བྱས་སུ་བལྟ་བར་བྱ་སྟེ། མཐོང་བས་སྤང་བར་བྱ་བ་ལ་བརྟེན་པའམ། ཡོན་ཏན་ནི་བཅོམ་ལྡན་འདས་དེ་བཞིན་གཤེགས་པ་ཁོ་ནས་མཁྱེན་པ་ཡིན་གྱི་བདག་གིས་ནི་མ་ལགས་སོ། །དེ་ནས་འཇམ་དཔལ་གཞོན་ནུར་གྱུར་
པས་རང་གི་རྫུ་འཕྲུལ་གྱི་རྣམ་པར་འཕྲུལ་པས་རིན་པོ་ཆེའི་པདྨ་སྤྲུལ་པ་ལ་བཅོམ་ལྡན་འདས་ཤཱཀྱ་ཐུབ་པ་ལ་བལྟ་ཞིང་འདུག་གོ །དེ་ནས་བཅོམ་ལྡན་འདས་ཤཱཀྱ་ཐུབ་པས་བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་
ནུར་གྱུར་པ་ལ་དེ་བཞིན་གཤེགས་པ་དང་རྗེས་སུ་མཐུན་པའི་གཏམ་རྣམ་པ་སྣ་ཚོགས་སྔོན་དུ་འགྲོ་བ་མཛད་ནས་ཆོས་བསྟན་པ་དང་རྗེས་སུ་མཐུན་པ་དང་། བྱང་ཆུབ་སེམས་དཔའི་སྤྱོད་པ་སྒྲུབ་པ་དང་རྗེས་སུ་མཐུན་པས་ཚངས་པའི་
དབྱངས་དང་། ཀ་ལ་པིང་ཀའི་སྐད་དང་འབྲུག་སྒྲ་དང་། རྔ་བོ་ཆེའི་སྒྲ་སྐད་ཀྱི་གསུང་གི་དབྱངས་ཀྱིས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ་གཞོན་ནུར་གྱུར་པ་ཁྱོད་ལེགས་པར་འོངས་སམ། །
<pb id="95.50a"/>
སེམས་དཔའ་ཆེན་པོའི་སྤྱོད་པ་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པ་བསྒྲུབ་པས་བྱང་ཆུབ་སེམས་དཔའ་ཐམས་ཅད་ཀྱི་དོན་ཐོབ་པར་བྱེད་པ། སྔགས་ཐམས་ཅད་ཀྱི་ཚིག་དང་གསང་བ་དང་བཅས་པ་དང་། དབང་
བསྐུར་བ་དང་ཕྱག་རྒྱ་དང་། དཀྱིལ་འཁོར་དང་ཆོ་ག་དང་། དབང་བསྐུར་བ་དང་ཚེ་དང་ནད་མེད་པ་དང་། དབང་ཕྱུག་དང་བསམ་པ་ཐམས་ཅད་ཡོངས་སུ་རྫོགས་པར་བྱེད་པ། སྒྲུབ་པའི་ཐབས་ཐམས་ཅད་དང་ལྡན་པ་རྒྱུད་ཤེས་པ་དང་། ཤེས་
བྱ་དང་དུས་དང་མི་སྣང་བ་དང་། རྒྱལ་པོའི་ཞིང་དུ་གྱུར་པ་འདས་པ་དང་མ་འོངས་པ་དང་ད་ལྟར་བྱུང་བ་ཤེས་པར་བྱེད་པ་མདོར་ན་སེམས་ཅན་ཐམས་ཅད་ཀྱི་བསམ་པ་ཐམས་ཅད་ཡོངས་སུ་རྫོགས་པར་བྱེད་པ། རང་གི་ཡོན་ཏན་དང་མཐུན་པའི་
སྔགས་ཀྱི་སྤྱོད་པ་རྗེས་སུ་འཇུག་པ། སེམས་ཅན་གཞན་དགའ་བར་བྱེད་པ་མི་སྣང་བར་འགྲོ་བ། ནམ་མཁའ་ལ་འགྲོ་བ། ཆུ་ལ་མི་ནུབ་པར་འགྲོ་བ། ཡིད་གཞུངས་པར་བྱེད་པ། འགུགས་པར་བྱེད་པ། ས་འོག་ཏུ་འཇུག་པ། མངོན་དུ་སྤྱོད་པར་
བྱེད་པ། འདོད་པ་ཐམས་ཅད་ཐོབ་པར་བྱེད་པ། གནོད་སྦྱིན་དང་། གནོད་སྦྱིན་མོ་ཐམས་ཅད་དང་། མངག་གཞུག་པ་དང་ཤ་ཟ་དང་འབྱུང་པོ་ཐམས་ཅད་འགུགས་པར་བྱེད་པ། བྱིས་པ་དང་། རྒན་པོ་དང་གཞོན་ནུ་གནས་ཅི་ལྟ་བ་བཞིན་འཇོག་པར་བྱེད་པ། 
མདོར་ན་ལས་ཐམས་ཅད་བྱེད་པ་སྟེ། ཡིད་ལ་རེ་བ་ཐམས་ཅད་རྫོགས་པར་བྱེད་པ། མངོན་སྤྱོད་དང་རྒྱས་པ་དང་། ཞི་བའི་ལས་དག་རབ་ཏུ་བྱེད་པ་ཇི་ལྟ་ཇི་ལྟར་རབ་ཏུ་སྦྱར་བ་དེ་ལྟ་དེ་ལྟར་བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ། བསྐལ་
པ་ཆེན་པོའི་རིན་པོ་ཆེའི་ལེའུ་རབ་འབྱམ་འདི་ངས་ཀྱང་རྗེས་སུ་གནང་ཞིང་སངས་རྒྱས་ཐམས་ཅད་ཀྱིས་ཀྱང་གསུངས་ཏེ། སེམས་ཅན་དག་པའི་རང་གི་སྔགས་སྤྱོད་པའི་དོན་གྱི་ཆོས་ཀྱི་མཛོད། སྐྱེ་བོ་མང་པོ་ལ་ཕན་པ་དང་། སྐྱེ་བོ་མང་པོ་
ལ་བདེ་བ་དང་། ལྷ་དང་མི་རྣམས་དང་། སེམས་ཅན་ཐམས་ཅད་ཀྱི་དོན་དུ་བསྟན་པའི་ཕྱིར་རོ། །དེ་ནས་འཇམ་དཔལ་གཞོན་ནུར་གྱུར་པ། སངས་རྒྱས་ཐམས་ཅད་ཀྱིས་བྱིན་གྱིས་བརླབས་པའི་འོད་ཀྱི་སྣང་བ་བཀོད་པའི་རྒྱན་ཡང་དག་པར་བསྐུལ་
<pb id="95.50b"/>
བ་ཞེས་བྱ་བ་བྱང་ཆུབ་སེམས་དཔའི་ཏིང་ངེ་འཛིན་ལ་སྙོམས་པར་ཞུགས་མ་ཐག་ཏུ་དག་པའི་སེམས་ཅན་གྱི་འོད་ཀྱི་སྣང་བས་གང་གཱའི་ཀླུང་གི་བྱེ་མ་སྙེད་དུ་མའི་འཇིག་རྟེན་གྱི་ཁམས་ཀྱི་སངས་རྒྱས་ཀྱི་ཞིང་། འོག་མིན་
གྱི་གནས་ཀྱི་བར་དང་། མནར་མེད་པའི་དམྱལ་བ་ཆེན་པོའི་བར་དུ་ཁྱབ་པར་བྱས་ཏེ། སེམས་ཅན་གང་སུ་དག་ཤིན་ཏུ་སྡུག་བསྔལ་བ་དེ་དག་ཐམས་ཅད་ཀྱི་སྡུག་བསྔལ་རབ་ཏུ་ཞི་བར་གྱུར་ཏོ། །ཉན་ཐོས་དང་རང་སངས་རྒྱས་ཐམས་ཅད་
དང་། བྱང་ཆུབ་སེམས་དཔའ་དང་། སངས་རྒྱས་བཅོམ་ལྡན་འདས་རྣམས་ཡང་དག་པར་བསྐུལ་ནས། འོད་དེ་ཡང་འཇམ་དཔལ་གཞོན་ནུར་གྱུར་པའི་སྤྱི་བོའི་གཙུག་ཏུ་ནུབ་པར་གྱུར་ཏོ། །འདིར་གང་དག་ཤར་ཕྱོགས་ན་རྣམ་པར་གནས་
པའི་སངས་རྒྱས་ཀྱི་ཞིང་དེར་འོད་ཟེར་རླུང་གི་དཀྱིལ་འཁོར་གྱི་རེག་པའི་བྱ་བས་སངས་རྒྱས་བཅོམ་ལྡན་འདས་རྣམས་ཡང་དག་པར་བསྐུལ་ཏེ། དེ་བཞིན་གཤེགས་པ་འོད་ཟེར་གྱི་ཟླ་བ་དྲི་སྣང་བའི་དཔལ་ཞེས་བྱ་བ་དང་། དེ་བཞིན་གཤེགས་
པ་སྨན་གྱི་ལྷ་བཻ་ཌཱུརྱའི་འོད་དང་། དེ་བཞིན་གཤེགས་པ་དཔལ་ཀུན་ཏུ་སྣང་བ་ཞེས་བྱ་བ་དང་། དེ་བཞིན་གཤེགས་པ་རྒྱལ་པོ་ཡང་དག་པར་འཕགས་པ་ཞེས་བྱ་བ་དང་། དེ་བཞིན་གཤེགས་པ་སཱ་ལའི་དབང་པོའི་རྒྱལ་པོ་ཞེས་
བྱ་བ་དང་། དེ་བཞིན་གཤེགས་པ་འཇིག་རྟེན་གྱི་དབང་པོའི་རྒྱལ་པོ་ཞེས་བྱ་བ་དང་། དེ་བཞིན་གཤེགས་པ་ཚེ་དཔག་ཏུ་མེད་པ་ཡེ་ཤེས་རྣམ་པར་ངེས་པའི་རྒྱལ་པོ་ཞེས་བྱ་བ་དང་། དེ་བཞིན་གཤེགས་པ་སྣང་བ་མཐའ་ཡས་དབང་པོའི་
རྒྱལ་པོ་ཞེས་བྱ་བ་དང་། དེ་བཞིན་གཤེགས་པ་སྣང་བའི་འོད་ཀྱི་རྒྱལ་པོ་ཞེས་བྱ་བ་དང་། དེ་དག་ལ་སོགས་པ་སངས་རྒྱས་བཅོམ་ལྡན་འདས་བྱང་ཆུབ་སེམས་དཔའི་ཚོགས་ཀྱིས་ཡོངས་སུ་བསྐོར་བ། མཐའ་ཡས་མུ་མེད་པའི་
འཇིག་རྟེན་གྱི་ཁམས་དག་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་འདུས་པ་དག་ལ་མི་མཇེད་ཀྱི་འཇིག་རྟེན་གྱི་ཁམས་ཀྱི་གནས་གཙང་མའི་ཁང་བཟངས་ན།
<pb id="95.51a"/>
 དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་དང་། འཇམ་དཔལ་གཞོན་ནུར་གྱུར་པ་ལྷན་ཅིག་ཏུ་བྱང་ཆུབ་སེམས་དཔའི་སྤྱོད་པ་སྟོན་པ་དང་། སྔགས་
ཀྱི་ཚིག་གི་དོན་གྱི་ལེའུ་རབ་འབྱམ་སྟོན་ཏེ། དེ་བཞིན་དུ་ལྷོ་དང་། ནུབ་དང་བྱང་གི་ཕྱོགས་དང་ཕྱོགས་མཚམས་དང་སྟེང་དང་འོག་དང་ཐད་ཀ་ཐམས་ཅད་དང་ལྡན་པའི་སངས་རྒྱས་ཀྱི་ཞིང་སྣང་བར་བྱས་ཏེ། སངས་རྒྱས་
ཀྱི་ཞིང་ཐམས་ཅད་དུ་བདུད་ཀྱི་གནས་ཐམས་ཅད་སྤ་གོང་བར་བྱས་ནས་བྱང་ཆུབ་སེམས་དཔའི་ཚོགས་ཐམས་ཅད་ཀྱིས་ཡོངས་སུ་བསྐོར་ཅིང་། ཉན་ཐོས་ཀྱི་དགེ་འདུན་དང་བཅས་པས་མདུན་གྱིས་བལྟས་ཏེ། གནས་གཙང་མའི་
གནས་སུ་སངས་རྒྱས་ཀྱི་འཕྲུལ་པ་དང་བྱང་ཆུབ་སེམས་དཔའི་བདག་ཉིད་ཆེན་པོ་བལྟ་བར་འདོད་པ་དང་། སྔགས་ཀྱི་སྤྱོད་པ་བསྒྲུབ་པ་དང་། ཏིང་ངེ་འཛིན་གྱི་ཁྱད་པར་དང་། ལེའུའི་ཚོགས་དང་དེ་བཞིན་གཤེགས་པའི་
བསྟན་པ་ཐོགས་པ་མེད་པ། གསལ་བར་འདོད་པས་ཆས་པ་ནི་འདི་ལྟ་སྟེ། ལག་བཟང་དང་། རིན་ཆེན་བཟང་པོ་དང་། བརྟུལ་ཞུགས་བཟང་པོ་དང་། སྤྱན་མཛེས་དང་། བཟང་དགའ་དང་། ཆོས་བཟང་དང་། དོན་ཐམས་ཅད་གྲུབ་པ་དང་། 
ཐམས་ཅད་དུ་འཕགས་པ་དང་། ཆོས་འཕགས་དང་། རིན་ཆེན་འཕགས་དང་། རིན་ཆེན་དཔལ་དང་། ལྷུན་པོའི་དཔལ་དང་། བསམ་གྱིས་མི་ཁྱབ་པའི་དཔལ་དང་། འོད་བྱེད་དཔལ་དང་། འོད་དཔལ་དང་། དོན་ཐམས་ཅད་ཀྱི་དཔལ་དང་། ཐམས་ཅད་ཕྱག་ན་རིན་
པོ་ཆེ་དང་། ཕྱག་ན་གཙུག་གི་རིན་པོ་ཆེ་དང་། ཕྱག་ན་ལྷུན་པོའི་རྒྱལ་མཚན་དང་། རྣམ་པར་སྣང་མཛད་སྙིང་པོ་དང་། རིན་ཆེན་སྙིང་པོ་དང་། ཡེ་ཤེས་སྙིང་པོ་དང་། བསམ་གྱིས་མི་ཁྱབ་པའི་དོན་གྱི་སྙིང་པོ་དང་། ཆོས་འཕགས་ཀྱི་སྙིང་པོ་དང་། 
རྒྱལ་མཚན་གྱི་ཏོག་དང་། ཏོག་བཟང་དང་། མཐའ་ཡས་ཏོག་དང་། དྲི་མ་མེད་པའི་ཏོག་དང་། མཐའ་དག་གི་ཏོག་དང་། ནམ་མཁའི་ཏོག་དང་། རིན་པོ་ཆེའི་ཏོག་དང་། འབྲུག་སྒྲ་དང་རྔ་བོ་ཆེའི་སྐད་ཀྱི་རྒྱལ་པོ་དང་། མཐའ་ཡས་པར་
<pb id="95.51b"/>
སྣང་བའི་ཡེ་ཤེས་ཀྱི་རྒྱལ་པོ་དང་། མུན་པ་མུན་ནག་ཐམས་ཅད་འཇོམས་པའི་རྒྱལ་པོ་དང་། གནོད་པ་ཐམས་ཅད་རྣམ་པར་འཇིག་པའི་རྒྱལ་པོ་དང་། སྤྱོད་པ་ཐམས་ཅད་ཀྱི་ཡུལ་ཤེས་པའི་རྒྱལ་པོ་དང་། འཇིག་རྟེན་གྱི་དབང་
པོའི་རྒྱལ་པོ་དང་། མངོན་པར་རྟོགས་པའི་དབང་པོའི་རྒྱལ་པོ་དང་། རྣམ་པར་འཇོམས་པར་བྱེད་པའི་རྒྱལ་པོ་དང་། ངེས་པར་གཡོ་བར་བྱེད་པའི་རྒྱལ་པོ་དང་། ཉི་མའི་རྒྱལ་པོ་དང་། དངོས་པོ་མེད་པ་ཡང་དག་པར་འཕགས་པའི་རྒྱལ་
པོ་དང་། དངོས་པོ་མེད་པའི་ངོ་བོ་ཉིད་ཡང་དག་པར་འཕགས་པའི་རྒྱལ་པོ་དང་། མི་མཐུན་པའི་ཕྱོགས་མེད་པའི་རྒྱལ་པོ་དང་། རང་བཞིན་གྱི་འོད་དང་། བསོད་ནམས་འོད་དང་། འཇིག་རྟེན་འོད་དང་། དཔག་མེད་འོད་དང་། 
མཐའ་ཡས་འོད་དང་། སྤྱན་བཟང་འོད་དང་། འབྱུང་མེད་འོད་དང་། དོན་གྱི་འོད་དང་། མི་ཚུགས་པ་དང་། བཟོད་པར་དཀའ་བ་དང་། ལས་མེད་དང་། འོག་མིན་དང་། དྲི་མེད་དང་། མེ་དང་། འོད་དང་། བློ་དང་། རྟོགས་པ་དང་། བདེ་བ་དང་། 
བདེ་བའི་མུ་ཁྱུད་དང་། མུ་ཁྱུད་ཏོག་དང་། འདོད་པའི་ལྷ་དང་། ལྷ་དང་ལྷ་ཡུལ་ན་ཡོད་པ་དང་། ལྟེ་བ་དང་། རྒྱས་པ་དང་། འཇིག་རྟེན་ཞི་བ་དང་། ཉེ་བར་འདོད་པ་དང་། རྔ་བོ་ཆེ་དང་། གྲུབ་པ་དང་། དཀར་པོ་དང་། གྲགས་བཟང་དང་། བཟོད་པར་དཀའ་
བ་དང་། གདུལ་བར་དཀའ་བ་དང་། བསྙེན་པར་དཀའ་བ་དང་། རིང་དུ་སོང་བ་དང་། རིང་བའི་དོན་དང་། རིང་བ་ལ་གནས་པ་དང་། མཐོ་བ་དང་། ཤིན་ཏུ་མཐོ་བ་དང་། སྲིན་བུ་མེ་ཁྱེར་དང་། ཀུན་ཏུ་སྣང་བ་དང་། སྣང་མེད་དང་། ཁྱུ་མཆོག་དང་། ཀུན་ནས་འོད་དང་། ཤིན་ཏུ་
ཡིད་དུ་འོང་བ་དང་། ཡིད་བཟང་དང་། ལྷ་ཆེན་པོ་དང་། དྲི་མེད་བཟང་པོ་དང་། དྲི་མ་མཐར་བྱེད་དང་། དུལ་བ་དང་། ཞི་ལྡན་དང་། མཚན་བཟང་དང་། རྒྱལ་མཚན་དཀར་པོ་དང་། ཚད་ལྡན་དང་། ཅི་སྨྲ་དང་། ཐ་ཆུངས་དང་། སེལ་བྱེད་དང་། འཚོ་བ་དང་། ལེགས་སྐྱེས་དང་། 
དུ་བའི་ཏོག་དང་། རྒྱལ་མཚན་ཏོག་དང་། དཀར་བའི་ཏོག་དང་། ཏོག་བཟང་དང་། ནོར་ལྷའི་ཏོག་དང་། ནོར་ལྷའི་བུ་དང་། མེས་པོ་དང་། ཕ་དང་། མཐར་བྱེད་དང་། འཇིག་རྟེན་གྲགས་པ་དང་། ཀུན་ནས་གྲགས་པ་དང་། གྲགས་པ་ཆེན་པོ་དང་། དཔལ་ལྡན་དང་། 
<pb id="95.52a"/>
ཕམ་བྱེད་དང་། འོད་བྱེད་དང་། མངག་གཞུག་པ་དང་། ཞི་བྱེད་དང་། འཇིག་རྟེན་བྱེད་དང་། ལྷ་བྱེད་དང་། མཐོ་རིས་བྱེད་དང་། མར་མེ་མཛད་དང་། འབྱུང་པོ་མཐར་བྱེད་དང་། དོན་ཐམས་ཅད་མཛད་དང་། གྲུབ་མཛད་དང་། གསལ་མཛད་
དང་། སྣང་བར་མཛད་པ་དང་། རྔ་བོ་ཆེའི་སྒྲ་དང་། སྐད་ཀྱི་སྒྲ་དང་། སྒྲ་སྙན་དང་། མཐའ་ཡས་པའི་སྒྲ་དང་། ཏོག་གི་སྒྲ་དང་། ངན་སྤོང་གི་བུ་དང་། གསེར་ཐུབ་དང་། འཁོར་བ་འཇིག་དང་། འོད་སྲུང་དང་། གཙུག་ཏོར་ཅན་དང་། ཐམས་ཅད་སྐྱོ་བ་
དང་། རྣམ་པར་གཟིགས་དང་། ཤཱཀྱ་ཐུབ་པ་དང་། འདི་དག་དང་། གཞན་ཡང་སངས་རྒྱས་བཅོམ་ལྡན་འདས་མང་པོ་དག་གིས་གནས་གཙང་མའི་གཞལ་མེད་ཁང་སྣང་བར་བྱས་ཏེ་པདྨའི་གདན་དག་ལ་བཞུགས་པར་གྱུར་ཏོ། །
བྱང་ཆུབ་སེམས་དཔའི་ཚོགས་ཀྱང་དེ་ལྟ་བུའི་ཚུལ་དུ་ལྷགས་པར་གྱུར་ཏེ། འདི་ལྟ་སྟེ། ཕྱག་ན་རིན་ཆེན་དང་། ཕྱག་ན་རྡོ་རྗེ་དང་། མཉམ་པའི་ཕྱག་དང་། ནམ་མཁའི་ཕྱག་དང་། མཐའ་ཡས་ཕྱག་དང་། སའི་ཕྱག་དང་། སྣང་བའི་
ཕྱག་དང་། དྲི་མེད་བཟང་པོ་དང་། བཟང་བརྩེགས་དང་། རབ་མང་བརྩེགས་དང་། ནོར་བུ་བརྩེགས་དང་། རིན་ཆེན་བརྩེགས་དང་། རིན་ཆེན་ཕྱག་དང་། ཀུན་ནས་ཕྱག་དང་། དྲི་ལྡན་ཕྱག་དང་། ལེགས་འགྲོ་དང་། དྲི་མེད་འགྲོས་
དང་། འཇིག་རྟེན་འགྲོས་དང་། མཛེས་པའི་འགྲོས་དང་། མཐའ་ཡས་འགྲོས་དང་། གྲགས་པ་མཐའ་ཡས་དང་། གྲགས་པ་བཟང་པོ་དང་། གྲགས་པའི་དྲི་མ་བྲལ་དང་། གྲགས་པའི་འགྲོ་བ་དང་། གྲགས་པ་དྲི་མ་མེད་
པ་དང་། གྲགས་པ་དང་། གྲགས་པ་འདྲེན་པ་དང་། མགོན་པོ་དང་། མགོན་པོར་གྱུར་པ་དང་། ཀུན་ནས་མགོན་པོ་དང་། རྒྱུན་ཤེས་ཀྱི་བུ་དང་། མཐའ་ཡས་རྒྱུན་ཤེས་ཀྱི་བུ་དང་། ཀུན་ནས་རྒྱུན་ཤེས་ཀྱི་བུ་དང་། བྱམས་པའི་བུ་དང་། 
བྱམས་པ་བཟང་པོའི་བུ་དང་། བྱམས་པའི་བུ་མ་ཡིན་པ་དང་། དུས་གསུམ་རྒྱུན་ཤེས་ཀྱི་བུ་དང་། རྒྱུན་ཤེས་ཀྱི་བུ་འབྲས་བུ་དང་བཅས་པ་དང་། རྒྱུན་ཤེས་ཀྱི་བུ་དཀོན་མཆོག་གསུམ་དང་། རྒྱུན་ཤེས་ཀྱི་བུ་སྐྱབས་གསུམ་དང་། 
<pb id="95.52b"/>
རྒྱུན་ཤེས་ཀྱི་བུ་ཐེག་པ་གསུམ་དང་། རྣམ་པར་འཕྲུལ་པ་དང་ལྡན་པ་དང་། ཡིད་འོང་བཟང་པོ་དང་། གསུང་སྙན་ལྡན་དང་། ཆོས་ཀྱི་དབང་ཕྱུག་དང་། དངོས་མེད་དབང་ཕྱུག་དང་། འཇིག་རྟེན་དབང་ཕྱུག་དང་། སྤྱན་རས་
གཟིགས་དབང་ཕྱུག་དང་། ལེགས་གཟིགས་དབང་ཕྱུག་དང་། རྣམ་གཟིགས་དབང་ཕྱུག་དང་། འཇིག་རྟེན་མཆོད་འོས་དང་། ལེགས་མཆོད་དང་། སྒྲ་སྒྲོགས་དབང་ཕྱུག་དང་། རྔ་ཆེན་དབང་ཕྱུག་དང་། སྣ་ཚོགས་སྒྲའི་
དབང་ཕྱུག་དང་། རྣམ་འཇིག་དབང་ཕྱུག་དང་། མཐོན་ཀ་བཟང་པོ་དང་། སྐུ་མཛེས་དང་། གྲགས་ལྡན་དང་། ཉི་མའི་འོད་དང་། ཁྱབ་འཇུག་བདག་པོ་དང་། བདག་པོའི་ངང་ཚུལ་དང་། ནམ་མཁའ་དང་། ནམ་མཁའི་སྙིང་པོ་དང་། དོན་ཐམས་ཅད་
ཀྱི་སྙིང་པོ་དང་། ཐམས་ཅད་འབྱུང་བ་དང་། ངན་སོང་སྤོང་བ་དང་། ཕྱིར་མི་ལྡོག་པ་དང་། ཆོས་མ་ཡིན་པ་གཅོད་པར་བྱེད་པ་དང་། དེ་དག་དང་། གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང་ལྷན་ཅིག་བཅོམ་ལྡན་འདས་ཤཱཀྱ་
ཐུབ་པ་གནས་གཙང་མའི་གཞལ་མེད་ཁང་ན་བཞུགས་སོ། །གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་བུད་མེད་ཀྱི་གཟུགས་འཆང་བ་རྣམས་ཏེ། སྤྱོད་པ་མཐའ་ཡས་པའི་དོན། འཇིག་རྟེན་སྒྲུབ་པའི་
དོན། སེམས་ཅན་ཐམས་ཅད་ཀྱི་བསམ་པ་ཕྱིར་མི་ལྡོག་པའི་ལམ་ལ་དགོད་པས་བསམ་གྱིས་མི་ཁྱབ་པའི་རིག་པའི་ཚིག་དང་། སྔགས་ཀྱི་ཚིག་དང་། གཟུངས་དང་། སྨན་གྱི་ཆ་བྱད་འཛིན་པ་དང་། འདབ་ཆགས་ཀྱི་ཚོགས་རྣམ་པ་སྣ་ཚོགས་
དང་། གནོད་སྦྱིན་དང་། སྲིན་པོ་དང་། ནོར་བུ་དང་། སྔགས་དང་། རིན་པོ་ཆེའི་རྒྱལ་པོ་དང་། སེམས་ཅན་ཐམས་ཅད་ཀྱི་ལུས་ཀྱི་གྲངས་སུ་རྗེས་སུ་ཡང་དག་པར་འཇུག་པའི་སྤྱོད་པ་ཐམས་ཅད་ཀྱི་རྗེས་སུ་འཇུག་པ་དང་། སེམས་ཅན་གྱི་བསམ་པ་ཅི་ལྟར་འདུལ་བར་བྱེད་
པ་དེ་བཞིན་དུ་བྱེད་པ་རྣམས་དང་། དེ་དང་རྗེས་སུ་མཐུན་པའི་མིང་དང་འབྲེལ་བ་རྣམས་དང་། རིག་པའི་རྒྱལ་པོའི་ཉེ་བར་བསྟན་པ་དང་། ཆོས་ཅི་ལྟ་བ་བཞིན་དུ་རྟོག་པ་ལས་ངེས་པར་འབྱུང་བ་དང་། དེ་བཞིན་གཤེགས་པ་དང་། པདྨ་
<pb id="95.53a"/>
དང་། རྡོ་རྗེའི་རིགས་དང་། འཇིག་རྟེན་དང་འཇིག་རྟེན་ལས་འདས་པའི་རིགས་ཀྱི་རྗེས་སུ་ཞུགས་པ། དམ་ཚིག་ལས་མི་འདའ་ཞིང་ཚིག་གིས་ལམ་ལ་འཇོག་པར་བྱེད་པ། དཀོན་མཆོག་གསུམ་གྱི་གདུང་རྒྱུན་
མི་གཅོད་པར་བྱེད་པ་ཡིན་ཏེ། འདི་ལྟ་སྟེ། གཙུག་ཏོར་དང་། མངོན་པར་འཕགས་པ་དང་། མངོན་པར་མཐོ་བ་དང་། གདུགས་དཀར་པོ་དང་། འདབ་མ་མཐའ་ཡས་དང་། འདབ་མ་བརྒྱ་པ་དང་། རྒྱལ་བའི་གཙུག་ཏོར་
དང་། འཇིག་རྟེན་མཐོན་པོ་དང་། རྣམ་པར་རྒྱལ་བའི་གཙུག་ཏོར་དང་། མངོན་པར་འཕགས་པའི་གཙུག་ཏོར་དང་། པདྨའི་འོད་དང་། མེ་ཏོག་པདྨའི་འོད་དང་། མེ་ཏོག་ཀ་ཏ་ཀའི་འོད་དང་། འོད་དཀར་པོ་དང་། བཀོད་
པའི་གཙུག་ཏོར་དང་། གསེར་གྱི་ཕུང་པོ་དང་། དཀར་པོའི་ཕུང་པོ་དང་། གཟི་བརྗིད་ཕུང་པོ་དང་། ནོར་བུའི་ཕུང་པོ་དང་། ཀུན་ནས་ཕུང་པོ་དང་། རྣམ་པར་གྲགས་པའི་ཕུང་པོ་དང་། འབྱུང་བའི་ཕུང་པོ་དང་། བདེན་པའི་ཕུང་
པོ་དང་། དངོས་པོ་མེད་པའི་ངོ་བོའི་ཕུང་པོ་དང་། དེ་ཁོ་ན་ཉིད་ཀྱི་ཕུང་པོ་དང་། དེ་དག་དང་གཞན་ཡང་གཙུག་ཏོར་གྱི་རྒྱལ་པོ་ཆོས་ཀྱི་དབྱིངས་མཐའ་ཡས་པ་ལ་རབ་ཏུ་ཞུགས་པ། སེམས་ཅན་གྱི་བསམ་པ་རབ་ཏུ་རྫོགས་
པར་བྱེད་པ་རྒྱལ་བ་ཐམས་ཅད་ཀྱི་སྙིང་པོ་དང་ལྡན་པ་གཙུག་ཏོར་གྱི་རྒྱལ་མོ་བསྐལ་པ་བྱེ་བ་ཁྲི་ཕྲག་བརྒྱ་སྟོང་གི་བར་དུ་ཡང་བགྲང་ཞིང་མཐར་ཐུག་པར་མི་ནུས་སོ། །སྟོབས་དང་ཕ་རོལ་གནོན་པ་བསམ་གྱིས་མི་ཁྱབ་པའི་བདག་
ཉིད་ཀྱང་བསྟན་པར་མི་ནུས་སོ། །མདོར་བསྟན་པར་བྱ་སྟེ་བརྗོད་པ་ནི་རིག་པའི་རྒྱལ་མོའི་འདུས་པ་བརྗོད་པར་བྱ་སྟེ། འདི་ལྟ་སྟེ་མཛོད་སྤུ་དང་སྨིན་མ་དང་སྤྱན་དང་རྫི་མ་དང་། རྣ་བ་དང་མགྲིན་པ་དང་། མི་འཇིགས་པ་དང་སྙིང་རྗེ་དང་བྱམས་པ་དང་། 
བརྩེ་བ་དང་ཤེས་རབ་དང་འོད་ཟེར་དང་སེམས་པ་དང་། འོད་དང་དྲི་མ་མེད་པ་དང་སྒྲིབ་པ་དང་། མཆོག་སྦྱིན་ཐམས་ཅད་དང་། དེ་དག་དང་གཞན་ཡང་རིག་པའི་རྒྱལ་མོ་མཐའ་ཡས་མུ་མེད་པ་དག་དེ་བཞིན་གཤེགས་པའི་སྐུ་ལས་སྤྲོས་པ་དག་ནི་འདི་ལྟ་སྟེ། 
<pb id="95.53b"/>
དེ་བཞིན་གཤེགས་པའི་སྣོད་དང་། དེ་བཞིན་གཤེགས་པའི་ཆོས་ཀྱི་འཁོར་ལོ་དང་། དེ་བཞིན་གཤེགས་པའི་གཟིམས་མལ་དང་། དེ་བཞིན་གཤེགས་པའི་སྣང་བ་དང་། དེ་བཞིན་གཤེགས་པའི་གསུང་དང་། དེ་བཞིན་
གཤེགས་པའི་ཞལ་དང་། དེ་བཞིན་གཤེགས་པའི་བརླ་དང་། དེ་བཞིན་གཤེགས་པའི་རྒྱལ་མཚན་དང་། དེ་བཞིན་གཤེགས་པའི་ཏོག་དང་། དེ་བཞིན་གཤེགས་པའི་ཕྱག་མཚན་དང་། དེ་དག་དང་གཞན་ཡང་དེ་
བཞིན་གཤེགས་པའི་སྔགས་བརྗོད་པ་རིག་པའི་རྒྱལ་པོ་དང་། རྒྱལ་མོ་དང་མངག་གཞུག་པ་དང་། བྲན་ཕོ་དང་། བྲན་མོ་དང་། ཕོ་ཉ་དང་། ཕོ་ཉ་མོ་དང་། གནོད་སྦྱིན་དང་། གནོད་སྦྱིན་མོ་དང་། སེམས་ཅན་དང་། སེམས་
ཅན་མ་ཡིན་པ་དང་། ཏིང་ངེ་འཛིན་གྱི་ཁྱད་པར་རྒྱུ་མཐུན་པ་ལས་བྱུང་བའི་རྒྱན་གྱི་ཚོགས་ཀྱི་ཁྱད་པར་དང་། འཁོར་བརྒྱ་སྟོང་བྱེ་བ་ཁྲག་ཁྲིག་དཔག་ཏུ་མེད་པ་དང་། རིག་པའི་རྒྱལ་པོ་རིག་པའི་ཚོགས་ཐམས་ཅད་ཀྱི་
གོང་ནས་གོང་དུ་ཡོངས་སུ་གནས་པ་དེ་དག་ཀྱང་གནས་གཙང་མའི་གཞལ་མེད་ཁང་དེར་གནས་པར་གྱུར་ཏོ། །རིག་པའི་རྒྱལ་པོ་པདྨའི་རིགས་ཀྱང་འདི་ལྟ་སྟེ། བཅོམ་ལྡན་འདས་ཕྱག་བཅུ་གཉིས་པ་དང་། ཕྱག་དྲུག་པ་དང་། 
ཕྱག་བཞི་པ་དང་། ཧཱ་ལ་ཧཱ་ལ་དང་། དོན་ཡོད་ཞགས་པ་དང་། རྟ་མགྲིན་དཀར་པོ་དང་། མགྲིན་པ་མཐའ་ཡས་དང་། མགྲིན་སྔོན་དང་། མགྲིན་བཟང་དང་། མགུལ་བཟང་དང་། མགུལ་དཀར་དང་། མགུལ་སྔོན་དང་། འཇིག་རྟེན་
མགུལ་པ་དང་། རྣམ་པར་ལྟ་བ་དང་། ལྟ་བ་དང་། ཀུན་ཏུ་ལྟ་བ་དང་། དབང་ཕྱུག་དང་། འོད་ཟེར་སྟོང་ལྡན་དང་། ཡིད་དང་། ཡིད་ལས་བྱུང་བ་དང་། རྣམ་པར་གྲགས་པའི་ཡིད་དང་། པདྨ་དང་། ཕྱག་ན་པདྨ་དང་། ཡིད་ལ་བསམ་པ་དང་། དབུགས་
འབྱིན་དང་། རབ་ཏུ་རྒོད་པ་དང་། སྐྲ་བཟང་དང་། སྐྲ་མཐར་བྱེད་དང་། རྒྱུ་སྐར་དང་། རྒྱུ་སྐར་གྱི་རྒྱལ་པོ་དང་། ཞི་བ་དང་། བསྐལ་པ་བཟང་པོ་དང་། འདུལ་བྱེད་མཆོག་སྟེ། དེ་དག་དང་གཞན་ཡང་རིག་པའི་རྒྱལ་པོ་པདྨའི་གཙུག་ཏོར་ལ་
<pb id="95.54a"/>
སོགས་པ་དང་། བསྒྲུབ་པ་མཐའ་ཡས་པའི་ཆོས་ཀྱི་ཚོགས་ཀྱི་རྒྱུ་མཐུན་པའི་ཏིང་ངེ་འཛིན་ཐོབ་པ། རིག་པའི་འཁོར་བྱེ་བ་བརྒྱ་སྟོང་ཕྲག་དུ་མ་དག་དང་། རིག་པའི་རྒྱལ་མོ་དུ་མ་དག་དང་། འཇིག་རྟེན་དབང་ཕྱུག་གི་
སྐུའི་ཏིང་ངེ་འཛིན་ལས་བྱུང་བ་། འདི་ལྟ་སྟེ། སྒྲོལ་མ་དང་། སྒྲོལ་མ་བཟང་པོ་དང་། གར་མཁན་མ་དང་། ཁྲོ་གཉེར་མ་དང་། འགྲོ་བ་མཐའ་ཡས་དང་། འཇིག་རྟེན་འགྲོ་མ་དང་། ས་ཐོབ་པར་འགྲོ་བ་དང་། དྲི་མ་མེད་པར་འགྲོ་བ་དང་། 
དཀར་མོ་དང་། དཀར་མོ་མ་དང་། དཀར་མོ་ཆེན་མོ་དང་། གོས་དཀར་མོ་དང་། འཇིག་རྟེན་གནས་པ་དང་། དྲི་མ་མེད་པའི་གནས་མ་དང་། བྱང་ཆུབ་ཀྱི་ཡན་ལག་གི་གནས་མ་དང་། པདྨ་ལ་གནས་མ་དང་། སྟོབས་བཅུ་ལ་གནས་མ་དང་། 
གྲགས་ལྡན་མ་དང་། ལོངས་སྤྱོད་ལྡན་མ་དང་། ལོངས་སྤྱོད་ཆེ་ལྡན་མ་དང་། འུག་པ་མ་དང་། འུག་པ་མ་མ་ཡིན་པ་དང་། དྲི་མེད་མཐའ་ཡས་མ་དང་། ཀུན་ནས་མཐར་བྱེད་མ་དང་། སྡུག་བསྔལ་མཐར་བྱེད་མ་དང་། འབྱུང་པོ་མཐར་བྱེད་
མ་དང་། དཔལ་བྱེད་མ་དང་། དཔལ་བྱེད་ཆེན་མོ་དང་། མཆོད་དཔལ་དང་། མཐའ་ཡས་དཔལ་དང་། འཇིག་རྟེན་དཔལ་དང་། རྣམ་པར་གྲགས་པའི་དཔལ་དང་། འཇིག་རྟེན་མ་དང་། ཀུན་ཏུ་མ་དང་། སངས་རྒྱས་ཡུམ་དང་། ཆུ་བོ་མ་
དང་། ཤིང་རྟ་བཟང་མོ་དང་། ཤིང་རྟ་ལྡན་མ་དང་། གླང་པོ་འདུལ་བྱེད་མ་དང་། འདུལ་བྱེད་མ་དང་། འབྱུང་པོ་ལྡན་མ་དང་། དཔལ་བྱེད་མ་དང་། ཕྲེང་བ་མ་དང་། ལོངས་སྤྱོད་ཕྲེང་བ་མ་དང་། འགུགས་བྱེད་མ་དང་། རྨད་བྱུང་མ་དང་། འོད་ཅན་མ་དང་། རོ་བཟང་མ་དང་། ནོར་
ཆང་ལྡན་མ་དང་། དགའ་ལྡན་མ་དང་། འོད་ལྡན་མ་དང་། དཔའ་མོ་དང་། ཀུན་འགྲོ་མ་དང་། ཟླ་འོད་མ་དང་། ཟླ་བ་མ་དང་། ཟླ་ལྡན་མ་དང་། རྨ་བྱ་མ་དང་། རྨ་བྱ་ཆེན་མོ་དང་། ནོར་ལྡན་མ་དང་། ནོར་སྦྱིན་མ་དང་། ལྷ་ལྡན་མ་དང་། འཇིག་རྟེན་ལྡན་མ་དང་། མེ་ཆེན་
མ་དང་། ཆེན་མོ་ཉིད་དང་། སྐྲ་མཛེས་མ་དང་། དགའ་བཟང་མ་དང་། ནོར་སྦྱིན་མ་དང་། དཔལ་མོ་དང་། དཔལ་ལྡན་མ་དང་། ནད་མཐར་བྱེད་མ་དང་། ནད་ཐམས་ཅད་གསོ་བར་བྱེད་མ་དང་། མཉམ་མེད་མ་དང་། ལྷ་མོ་དང་། གྲགས་བྱེད་མ་དང་། དབང་དུ་བྱེད་མ་དང་། མྱུར་དུ་
<pb id="95.54b"/>
བྱེད་མ་དང་། བདེ་སྦྱིན་མ་དང་། བཀྲ་ཤིས་མ་དང་། བཀྲ་ཤིས་བྱེད་མ་དང་། ཟླ་བ་མ་དང་། ཟླ་མཛེས་མ་དང་། ཟླ་ལྡན་མ་དང་། བདག་དང་གཞན་ཡང་རིག་པའི་རྒྱལ་མོ་དག་ལ་རི་ཁྲོད་མ་ལོ་མ་གྱོན་མ་དང་། མྱ་ངན་ལས་སྐྱེས་མ་དང་། ཡིད་ལས་སྐྱེས་མ་ལ་སོགས་
པ་གྲུབ་པ་མཐའ་ཡས་པས་ཆོས་ཀྱི་དབྱིངས་ནམ་མཁའ་དང་འདྲ་བའི་ངོ་བོ་དང་། སེམས་ཅན་གྱི་སྤྱོད་པའི་རྣམ་པར་འཕྲུལ་པ་གནས་པ་ལས་བྱུང་བའི་ཡིད་དང་། ཕོ་ཉ་དང་། ཕོ་ཉ་མོ་དང་། བྲན་ཕོ་དང་། བྲན་མོ་དང་། མངག་གཞུག་པ་དང་། མངག་
གཞུག་མ་དང་། གནོད་སྦྱིན་དང་། གནོད་སྦྱིན་མོ་དང་། སྲིན་པོ་དང་། སྲིན་མོ་དང་། ཤ་ཟ་དང་། ཤ་ཟ་མོ་དང་། པདྨའི་རིགས་དམ་ཚིག་ལ་རྗེས་སུ་ཞུགས་ཤིང་རྗེས་སུ་སྤྱོད་པ་རྣམས་དང་། གནས་གཙང་མའི་ལྷའི་གཞལ་མེད་ཁང་སེམས་ཅན་
དག་པ་གང་ན་འདུག་པ་དེར་ཕྱིན་པར་གྱུར་ཏོ། །ཕྱིན་ནས་ཀྱང་བཅོམ་ལྡན་འདས་ཤཱཀྱ་ཐུབ་པ་ལ་མཆོད་པའི་ལས་ལ་བརྩོན་པའི་ཡིད་ཀྱིས་གནས་པར་གྱུར་ཏོ། །དེར་གནས་པ་ན་བཅོམ་ལྡན་འདས་ཤཱཀྱ་ཐུབ་པའི་ཉེ་བ་ན་གནས་པའི་བྱང་ཆུབ་སེམས་
དཔའ་ཕྱག་ན་རྡོ་རྗེས་རང་གི་རིག་པའི་ཚོགས་རྣམས་ལ་སྨྲས་པ། ངའི་རིག་པའི་ཚོགས་ཀྱིས་བསྐོར་བའི་རིག་པའི་རྒྱལ་པོ་དང་རྒྱལ་མོ་ཁྲོ་བོའི་རྒྱལ་པོ་དང་། ཕོ་ཉ་ཆེན་མོ་དང་བཅས་པ་ཁྱེད་ཅག་འདིར་འདུས་པར་གྱིས་ཤིག །
དྲན་པ་ཙམ་ཉིད་ཀྱིས་རིག་པའི་ཚོགས་ཐམས་ཅད་འདུས་པར་གྱུར་པ་ནི་འདི་ལྟ་སྟེ། རིག་པ་མཆོག་དང་། རིག་པ་བཟང་པོ་དང་། གྲུབ་པ་བཟང་པོ་དང་། དཔུང་བཟང་དང་། སྡེ་བཟང་དང་། ལྷ་མཐར་བྱེད་དང་། སོ་བཟང་དང་། གང་བ་བཟང་པོ་དང་། རྡོ་རྗེ་སྡེ་
དང་། རྡོ་རྗེ་མཐར་བྱེད་དང་། རྡོ་རྗེ་བྱེད་པ་དང་། རྡོ་རྗེ་དཔུང་པ་དང་། རྡོ་རྗེ་ལག་པ་དང་། རྡོ་རྗེ་རྒྱལ་མཚན་དང་། །རྡོ་རྗེ་བ་དན་དང་། རྡོ་རྗེ་རྩེ་མོ་དང་། རྡོ་རྗེ་མཆེ་བ་དང་། དག་པའི་རྡོ་རྗེ་དང་། རྡོ་རྗེ་བ་སྤུ་དང་། རྡོ་རྗེ་མཁྲེགས་པ་དང་། རྡོ་རྗེ་ཞལ་དང་། རྡོ་རྗེ་གོ་ཆ་དང་། རྡོ་རྗེ་
མགྲིན་པ་དང་། རྡོ་རྗེ་མཐོན་ཀ་དང་། རྡོ་རྗེ་ལྟེ་བ་དང་། རྡོ་རྗེ་རྩེ་མོ་དང་། རྡོ་རྗེ་དྲ་བ་དང་། རྡོ་རྗེ་ར་བ་དང་། རྡོ་རྗེ་མཚོན་ཆ་དང་། རྡོ་རྗེ་གཞུ་དང་། རྡོ་རྗེ་མདའ་དང་། རྡོ་རྗེ་ལྕགས་མདའ་དང་། རྡོ་རྗེ་ས་མཚོན་པ་དང་། རྡོ་རྗེ་ལྕགས་སྒྲོག་དང་། རྡོ་རྗེ་ས་འོག་དང་། རྡོ་རྗེ་འཇིགས་བྱེད་
<pb id="95.55a"/>
སྤྱན་དང་རྡོ་རྗེ་ཁྲོ་མོ་དང་། ཆུ་ནང་སྤྱོད་དང་། འབྱུང་བའི་ནང་སྤྱོད་དང་། འཆིང་བའི་ནང་སྤྱོད་དང་། ཁྲོ་བོ་ཆེན་པོའི་ནང་སྤྱོད་དང་། དབང་ཕྱུག་ཆེན་པོའི་ནང་སྤྱོད་དང་། ལྷ་མ་ཡིན་གྱི་དབང་པོའི་ནང་སྤྱོད་དང་། རེག་པ་ཐམས་ཅད་ཀྱི་ནང་
སྤྱོད་དང་། མི་བཟད་པ་དང་། ཤིན་ཏུ་མི་བཟད་པ་དང་། འཕེན་པ་དང་། ཉེ་བར་འཕེན་པ་དང་། རྐང་པ་འཕེན་པ་དང་། ལོག་འདྲེན་གྱི་ནང་དུ་འཕེན་པ་དང་། ལོགས་པར་རྣམ་པར་འཇོག་པའི་འཕེན་པ་དང་། ཆོལ་པར་འཕེན་པ་དང་། སྟོབས་
དང་སྟོབས་པོ་ཆེ་དང་། ནེ་ཙོ་དང་། བུང་བ་དང་། བྷྲིང་གི་རི་ཏི་དང་། ཁྲོ་བོ་དང་། ཁྲོ་བོ་ཆེན་པོ་དང་། ཁྲོ་བོ་ཐམས་ཅད་དང་། རྒ་བ་མེད་པ་དང་། ཀླུ་ཆེན་པོ་དང་། རིམས་དང་། སྐེམ་བྱེད་དང་། ཀླུ་མཐར་བྱེད་དང་། དབྱུག་པ་དང་། དབྱུག་སྔོན་དང་། དཔུང་རྒྱན་དང་། ལུས་དམར་
དང་། རྡོ་རྗེ་དབྱུག་པ་དང་། སྤྲིན་དང་། སྤྲིན་ཆེན་པོ་དང་། དུས་དང་། དུག་དང་། ཤ་ཟ་གུ་དང་། ནད་དང་། འབྱུང་པོ་ཐམས་ཅད་ཡང་དག་པར་འཁྲུག་པར་བྱེད་པ་དང་། གཟེར་ནད་དང་། གཟེར་ནད་ཆེན་པོ་ཉམ་ཐག་པ་དང་། ཉམ་ཐག་པ་ཆེན་པོ་དང་། གཤིན་རྗེ་དང་། 
ཉི་མའི་བུ་དང་། དུས་མཐར་བྱེད་དང་། ནག་པོའི་ཕྱོགས་དང་། མི་བཟད་པའི་གཟུགས་ཅན་དང་། པ་ཊི་སྱ་དང་། མདའ་བོ་ཆེ་དང་། སྒྲ་རྣམ་པར་འཇོམས་པ་དང་། ཟ་བར་བྱེད་པ་དང་། ཚོགས་དང་། ཉི་མ་དང་། དུས་ཀྱི་མཐའི་ཉི་མ་དང་། སྲོག་འཕྲོག་
བྱེད་དང་། སྲོག་འཇོམས་བྱེད་དང་། ཞེ་སྡང་དང་། ཕྲག་དོག་དང་། ཐབ་སྦྱོར་ཅན་དང་། ཐབ་སྦྱོར་བཟང་པོ་ཅན་དང་། བདུད་རྩི་ཐབ་སྦྱོར་ཅན་དང་། མཐའ་ཡས་ཐབ་སྦྱོར་ཅན་དང་། ཐབ་སྦྱོར་དམར་པོ་ཅན་དང་། ལག་པ་དང་། ལག་
པ་ཆེན་པོ་དང་། ཁྲོ་བོ་ཆེན་པོ་དང་། མ་རུངས་པ་དང་། སྦྲུལ་དང་། འགོ་བའི་ནད་དང་། མཛེ་དང་། རྒྱལ་བྱེད་ཤིང་རྟ་དང་། འཇིགས་བྱེད་ཤིང་རྟ་དང་། རྣམ་པར་ཞུ་བྱེད་དང་། ཟ་བྱེད་དང་། མི་ངོམས་པ་དང་། འཆོལ་བ་དང་། བྲན་ཏེ་དེ་དག་དང་། གཞན་ཡང་རིག་པའི་
རྒྱལ་པོ་ཁྲོ་བོ་ཆེན་པོས་སེམས་ཅན་མ་ལུས་པ་མཐའ་དག་འདུལ་བར་བྱེད་པ། བསྐྲད་པ་དང་། འཇིག་པ་དང་། མགོ་འགས་པར་བྱེད་པ་དང་། འཆི་བར་བྱེད་པ་དང་། རྣམ་པར་ཉམས་པར་བྱེད་པ་དང་། གུས་པ་དག་ལ་ནི་མཆོག་སྦྱིན་པར་བྱེད
<pb id="95.55b"/>
་པ་ཞི་བ་དང་རྒྱས་པ་དང་མངོན་སྤྱོད་ཀྱི་ལས་རྣམས་སྟོན་པར་བྱེད་པ་རིག་པའི་རྒྱལ་པོ་བྱེ་བ་ཁྲི་ཕྲག་བརྒྱ་སྟོང་དུ་མས་ཡོངས་སུ་བསྐོར་བ། བཅོམ་ལྡན་འདས་ཤཱཀྱ་ཐུབ་པ་དང་འཇམ་དཔལ་གཞོན་ནུར་གྱུར་པ་ལ་ངེས་པར་སེམས་ཤིང་
བདག་ཉིད་ཀྱི་རིག་པའི་རྒྱལ་པོ་ཕྱག་ན་རྡོ་རྗེ་ལ་ཕྱག་འཚལ་ཞིང་བཀའ་རབ་ཏུ་སྡོད་ཅིང་འདུག་སྟེ། རང་གི་རིགས་དང་མཐུན་པའི་གནས་ལ་འདུག་ཅིང་རང་རང་གི་སྟན་ལ་འདུག་པར་གྱུར་ཏོ། །གང་བཅོམ་ལྡན་འདས་ཕྱག་ན་རྡོ་རྗེ་
གང་ཡང་ཕོ་ཉ་མོའི་རིག་པའི་རྒྱལ་མོ་དེ་དག་ཀྱང་འཁོར་བརྒྱ་སྟོང་དུ་མས་བསྐོར་བ་ཡང་རང་གི་ཆོས་ཀྱི་དབྱིངས་ནམ་མཁའི་རང་བཞིན་སྤྲོས་པ་མེད་པ་ལ་དམིགས་ནས་གནས་དེར་འདུས་པ་ལ་འདི་ལྟ་སྟེ། འོག་པག་མ་དང་། འོག་
པག་བཟང་མོ་དང་། ལུ་གུ་རྒྱུད་མ་དང་། རྡོ་རྗེ་འོད་མ་དང་། རྡོ་རྗེ་ལྕེ་མ་དང་། རྡོ་རྗེའི་སྦྱིན་མ་དང་། རྡོ་རྗེ་སྤྱན་མ་དང་། རྡོ་རྗེའི་ཐལ་གོང་མ་དང་། རྡོ་རྗེ་ཁྲོ་གཉེར་མ་དང་། རྡོ་རྗེ་རྣ་བ་མ་དང་། རྡོ་རྗེ་ཡི་གེ་མ་དང་། རྡོ་རྗེ་ཁ་བ་མ་དང་། རྡོ་རྗེ་ཁུ་ཚུར་མ་དང་། རྡོ་རྗེ་ལྕགས་ཀྱུ་མ་
དང་། རྡོ་རྗེ་རལ་གྲི་མ་དང་། རྡོ་རྗེ་ཐོག་འབབ་མ་དང་། རྡོ་རྗེ་ལུ་གུ་རྒྱུད་མ་དང་། གནས་དང་ལྡན་མ་དང་། གནས་མ་དང་། རྣམ་པར་བརྗོད་མ་དང་། དགའ་བྲལ་མ་དང་། འདོད་ལྡན་མ་དང་། རྡོ་རྗེ་འདོད་ལྡན་མ་དང་། འདོད་པའི་རྡོ་རྗེ་དང་ལྡན་མ་དང་། མཐོངབྱེད་
མ་དང་། མཐོང་ལྡན་མ་དང་། མཐོང་ལྡན་ཆེན་མོ་དང་། རྩེ་མོར་གནས་མ་དང་། སྟུག་པོ་མ་དང་། ཕུག་ལྡན་མ་དང་། ཕུག་གནས་མ་དང་། སྒོར་གནས་མ་དང་། ཡིད་མགྱོགས་མ་དང་། རབ་ཏུ་མགྱོགས་མ་དང་། མྱུར་མགྱོགས་མ་དང་། སྤྱན་མཛེས་མ་དང་། 
རོ་བཟང་ལྡན་མ་དང་། བུང་བ་མ་དང་། བུང་བའི་བུ་མ་དང་། འགྲོ་མ་དང་། གྲུབ་མ་དང་། རླུང་མ་དང་། རྩེག་མ་དང་། སྐྲ་ཅན་མ་དང་། སྐྲ་བཟང་མ་དང་། བཤུགས་པ་མ་དང་། སྡིགས་མཛུབ་མ་དང་། ཕོ་ཉ་མོ་དང་། ཕོ་ཉ་མོ་བཟང་མོ་དང་། བདག་གི་མ་དང་། མིའུ་ཐུང་མ་
དང་། གཟུགས་ལྡན་མ་དང་། གཟུགས་ཅན་མ་དང་། རྒྱལ་མ་དང་། རྣམ་པར་རྒྱལ་མ་དང་། གཞན་གྱིས་མི་ཐུབ་མ་དང་། དཔལ་ལྡན་མ་དང་། བཞད་ལྡན་མ་དང་། རྡོ་རྗེ་བཞད་མ་དང་། འཇིག་རྟེན་ལྡན་མ་དང་། གྲགས་ལྡན་མ་དང་། རྡོ་རྗེ་ལྡན་མ་དང་། སྦྱིན་མེད་དང་། 
<pb id="95.56a"/>
སྲིད་གསུམ་དབང་བྱེད་མ་དང་། དབྱུག་པ་མ་དང་། དབྱུག་པ་ཆེན་མོ་མ་དང་། སྙན་པར་སྨྲ་བ་མ་དང་། སྐད་བཟང་ལྡན་མ་དང་། དོན་ལྡན་མ་དང་། ཐེག་ཆེན་མ་དང་། སྲེག་པ་མ་དང་། སྲེག་པ་དཀར་པོ་མ་དང་། དཀར་མོ་དང་། སྤྲུལ་བྱེད་བཟང་མོ་
དང་། དྲི་མེད་བཟང་མོ་དང་། དྲིལ་བུ་མ་དང་། རལ་གྲི་མ་དང་པཊྚི་ས་དང་། རྒྱལ་བྱེད་མ་དང་། སྒྲ་མེད་མ་དང་། འདུད་མ་དང་། གསང་ལྡན་མ་དང་། དབུགས་འབྱིན་ལྡན་མ་དང་། གཏུམ་མ་དང་། འབྱུང་པོ་ཐམས་ཅད་དབང་དུ་བྱེད་མ་དང་། དེ་དག་དང་གཞན་ཡང་ཕོ་ཉ་
ཆེན་མོའི་དག་ཕོ་ཉ་མོའི་ཚོགས་དུ་མས་ཡོངས་སུ་བསྐོར་བ་དང་། འཁོར་གྱི་དཀྱིལ་འཁོར་དེར་འདུས་པར་གྱུར་ཏོ། །ཏིང་ངེ་འཛིན་གྱི་རྒྱུ་མཐུན་པས་ཡོངས་སུ་བསྒོས་པའི་ཐུགས་ལས་བྱུང་བའི་གཟུངས་ཀྱི་ལྷ་མོ་དུ་མ་རྣམས་སེམས་
ཅན་མ་རུངས་པ་ཚར་གཅོད་པ་སྒྲུབ་པར་བྱེད་པ་ལ་འདི་ལྟ་སྟེ། རྡོ་རྗེའི་མེས་རབ་ཏུ་རྨོངས་པར་བྱེད་པའི་གཟུངས་ཀྱི་ལྷ་མོ་དང་། ལྷུན་པོའི་རྩེ་མོའི་ཁང་པ་བརྩེགས་པའི་གཟུངས་དང་། རིན་པོ་ཆེའི་རྩེ་མོའི་ཁང་པ་བརྩེགས་པའི་གཟུངས་དང་
འཛིན་མ་དང་། ལེགས་བརྩེགས་མ་དང་། ལག་བརྩེགས་མ་དང་། མེ་ཏོག་བརྩེགས་མ་དང་། ཆད་པའི་གཟུངས་མ་དང་། ཚར་གཅོད་པའི་གཟུངས་མ་དང་། འགུགས་པར་བྱེད་པའི་གཟུངས་མ་དང་། དཔུང་རྒྱན་མ་དང་། དཔུང་རྒྱན་ལྡན་པ་དང་། རྒྱལ་མཚན་མཆོག་
གི་དཔུང་རྒྱན་མ་དང་། རིན་ཆེན་མཆོག་གི་དཔུང་རྒྱན་མ་དང་། འཇིག་རྟེན་མཆོག་གི་དཔུང་རྒྱན་མ་དང་། བ་དན་མཆོག་གི་དཔུང་རྒྱན་མ་དང་། ལེའུ་གསུམ་མ་དང་། འཇིག་རྟེན་འཁྱིལ་མ་དང་། སྟོང་འཁྱིལ་མ་དང་། གཤིན་རྗེ་འཁྱིལ་མ་དང་། འབྱུང་པོ་
ཐམས་ཅད་འཁྱིལ་མ་དང་། ཏོག་ལྡན་མ་དང་། རིན་ཆེན་ལྡན་མ་དང་། ནོར་བུ་རིན་པོ་ཆེའི་གཙུག་མ་དང་། བྱང་ཆུབ་ཡན་ལག་མ་དང་། སྟོབས་ལྡན་མ་དང་། མཐའ་ཡས་ཏོག་མ་དང་། ཀུན་ཏུ་ཏོག་མ་དང་། རིན་ཆེན་ཏོག་མ་དང་། རྣམ་གྲགས་ཏོག་མ་དང་། 
འབྱུང་པོ་ཐམས་ཅད་ཀྱི་ཏོག་མ་དང་། འཁོར་ས་ལྡན་མ་དང་། སྒྲ་སྙན་མ་དང་། དྲི་བྲལ་བཟང་མོ་དང་། གདོང་དྲུག་མ་དང་། དྲི་བྲལ་མ་དང་། འཇིག་རྟེན་གྲགས་པ་མ་དང་། དེ་དག་དང་གཞན་ཡང་གཟུངས་ཀྱི་ལྷ་མོ་བརྒྱ་སྟོང་དུ་མས་ཡོངས་སུ་བསྐོར་བ་དང་
<pb id="95.56b"/>
འཁོར་གྱི་དཀྱིལ་འཁོར་དེར་འདུས་པར་གྱུར་ཏོ། །སངས་རྒྱས་མཐའ་ཡས་པས་བྱིན་གྱིས་བརླབས་པ་དང་། བྱང་ཆུབ་སེམས་དཔའ་ཆེན་པོའི་ཏིང་ངེ་འཛིན་གྱིས་བྱིན་གྱིས་བརླབས་པ་དང་། སངས་རྒྱས་ཀྱི་ཞིང་གཞན་གྱི་སངས་རྒྱས་ཡོངས་སུ་
སྤངས་པའི་རང་སངས་རྒྱས་བཅོམ་ལྡན་འདས་བསེ་རུ་ལྟ་བུ་དང་། ཚོགས་ན་སྤྱོད་པ་རྣམས་སེམས་ཅན་རྣམས་ཀྱི་དོན་མཛད་པ་ནི་ཅང་མི་གསུང་བ་གོམས་པས་ཆོས་ཀྱི་ཚུལ་ཡང་དག་པར་སྟོན་པ་ཡིན་ཏེ། འཁོར་བའི་
རྗེས་སུ་འཁོར་བས་རྟག་ཏུ་ཡིད་སྐྱོ་ལ། རྒྱུད་ལ་སྙིང་རྗེ་ཆེན་པོ་སྤངས་ཤིང་སེམས་ལ་བག་ཆགས་བསྒོས་པ་ཁོ་ན་སྔོན་བྱང་ཆུབ་ཏུ་སེམས་བསྐྱེད་པ་ཉིད་ཡོངས་སུ་བསྒོས་པར་སེམས་པ་སྟེ། ས་གཅིག་དང་། ས་གཉིས་དང་། ས་གསུམ་
དང་། བྱང་ཆུབ་སེམས་དཔའི་ས་བརྒྱད་ཀྱི་བར་དུ་འཇུག་པའི་སེམས་དང་འཁོར་བས་སྐྱོ་ཞིང་འཇིགས་ལ་འཇིགས་པར་བྱེད་པ་དེ་དག་ཀྱང་དཀྱིལ་འཁོར་ཆེན་པོ་དེར་འདུས་པར་གྱུར་ཏོ། །འདི་ལྟ་སྟེ་སྤོས་ཀྱི་ངད་ལྡང་དང་ཀུན་ནས་སྐྱེ་མཆེད་
དང་། ཀུན་དུ་འོད་དང་། དགའ་བོ་དང་དུས་དང་། ཉེ་བའི་དུས་དང་མུ་ཁྱུད་དང་། ཉེ་བའི་མུ་ཁྱུད་དང་། འདོད་པ་དང་ཉེ་བའི་འདོད་པ་དང་། ཕ་རོལ་ཕྱིན་རྟ་དང་། ལེགས་པར་ཕ་རོལ་ཕྱིན་རྟ་དང་། རྔ་བོ་ཆེ་དང་། ཉེ་བའི་རྔ་བོ་ཆེ་དང་། འཇིག་རྟེན་རྣམ་
པར་འཇིགས་པར་བྱེད་པ་དང་། རྡུལ་མེད་དང་། རྡུལ་དང་། ཉེ་བའི་རྡུལ་དང་། ཆ་ཤས་དང་། ཉེ་བའི་ཆ་ཤས་དང་། ཕྱག་མཚན་དང་། ཕྱག་མཚན་བཟང་པོ་དང་། ཉིན་བྱེད་དང་། བཟང་བྱེད་དང་། འོད་ལྡན་དང་། འོད་བྱེད་དང་། འཇིག་རྟེན་བྱེད་དང་། རྣམ་གྲགས་དང་
ཐོས་མེད་དང་། སྡུག་མཛེས་དང་། དབྱངས་མཛེས་དང་། དུལ་མཛེས་དང་། མཐའ་ཡས་མཐའ་དང་། རྒྱུ་མཐའ་དང་། ཏོག་དཀར་པོ་དང་། ཏོག་གི་ཕྱག་མཚན་དང་། ཏོག་དང་། ཉེ་བའི་ཏོག་དང་། རྒྱལ་དང་། པདྨ་དང་། པདྨ་འབྱུང་བ་དང་། རང་
འབྱུང་དང་། སྐྱེས་པ་དང་། ཡིད་དུ་འོང་བ་དང་། ཡིད་ལས་བྱུང་དང་། དབང་ཆེན་དང་། བརྩེགས་པའི་མཚན་དང་། རུ་རྟ་དང་། མ་ལུས་སྤྱན་དང་། བདེ་བྱེད་དང་། ཕན་བྱེད་དང་། ཞི་བ་དང་། ཞི་བའི་ཡིད་དང་། ཆོས་དང་། ཉེ་བའི་ཆོས་དང་། རྣམ་པར་སྣང་མཛད་དང་། 
<pb id="95.57a"/>
མེ་ཏོག་དང་། ལེགས་སྔོ་དང་། དཔལ་ལྡན་དང་། གཉེན་ལས་ཐག་རིང་བྱེད་དང་། བཟོད་པར་དཀའ་བ་དང་། གསེར་དང་། དྲི་མེད་ཏོག་དང་། ཟླ་བ་དང་། ཟླ་བཟང་དང་། སྡེ་བཟང་དང་། བརྟུལ་ཞུགས་ལེགས་སྤྱད་དང་། བརྒྱ་བྱིན་དང་། ཆོས་བྱིན་
དང་། འདོད་པ་དང་། ཉེ་དབང་ནོར་ལྷ་དང་། དེ་དག་དང་གཞན་ཡང་རང་སངས་རྒྱས་བྱེ་བ་ཁྲག་ཁྲིག་བརྒྱ་སྟོང་བསམ་གྱིས་མི་ཁྱབ་པ་གཞལ་དུ་མེད་པ། སྨོན་པ་མེད་པའི་ཆོས་ཀྱི་དབྱིངས་ནམ་མཁའི་ངོ་བོ་སྤྲོས་པ་མེད་ཅིང་། 
འདུས་མ་བྱས་པ་ཐེག་པ་འབྲིང་ལ་རབ་ཏུ་ཞུགས་ཤིང་ལུང་བསྟན་ཏེ་རབ་ཏུ་གནས་པ། རྗེས་སུ་ཆགས་པ་དང་། ཁོང་ཁྲོ་བ་དག་དང་། བྲལ་བ་དག་དང་ཐབས་ཅིག་ཏུ་སངས་རྒྱས་བཅོམ་ལྡན་འདས་བཞུགས་པར་གྱུར་ཏོ། །ཉན་ཐོས་ཀྱི་
དགེ་འདུན་ཆེན་པོ་ཉན་ཐོས་བྱེ་བ་ཕྲག་བརྒྱ་སྟོང་དུ་མའི་འཁོར་དང་ལྷན་ཅིག་པ་ལ་འདི་ལྟ་སྟེ། འོད་སྲུང་ཆེན་པོའི་བུ་དང་། ཆུ་ཀླུང་འོད་སྲུང་གི་བུ་དང་། ལྟེང་རྒྱས་འོད་སྲུང་གི་བུ་དང་། བ་ར་དྭ་ཛའི་བུ་དང་། བ་ར་དྭ་ཛ་
བསོད་སྙོམས་ལེན་དང་། མཽད་གལ་གྱི་བུ་དང་། མཽད་གལ་གྱི་བུ་ཆེན་པོ་དང་། ཤཱ་རིའི་བུ་དང་། ཤཱ་རིའི་བུ་ཆེན་པོ་དང་། རབ་འབྱོར་དང་། རབ་འབྱོར་ཆེན་པོ་དང་། བ་ལང་བདག་དང་། ཀཱ་ཏྱཱ་ཡ་ན་དང་ཀཱ་ཏྱཱ་ཡ་ན་ཆེན་པོ་དང་། ཉེ་བ་
འཁོར་བཟང་པོ་དང་། ཀ་པི་ན་དང་། དགའ་བོ་དང་། ཀུན་དགའ་བོ་དང་། མཛེས་དགའ་བོ་དང་། ཉེ་དགའ་བོ་དང་། འཇིག་རྟེན་གྱུར་པ་དང་། མཐའ་ཡས་འཇིག་རྟེན་གྱུར་པ་དང་། སྙན་པ་དང་། ཉེ་བའི་སྙན་པ་དང་། དགའ་ལྡན་དང་། ཉེ་བའི་དགའ་
ལྡན་དང་། མ་འགགས་པ་དང་། གང་བ་དང་། ཡོངས་སུ་གང་བ་དང་། ཉེ་བའི་གང་བ་དང་། རྒྱལ་དང་། ནབ་སོ་དང་། རུ་རུ་དང་། དྲག་པོའི་བུ་དང་། རུ་རུའི་བུ་དང་། ཀུ་རུ་དང་། ལྔས་རྩེན་དང་། ཉེ་བའི་ལྔས་རྩེན་དང་། དུས་དང་། དུས་བཟང་དང་། ལྷ་འཛིན་དང་། 
སྒྲ་གཅན་འཛིན་དང་། ལྗང་སྔོན་དང་། ཉེ་བའི་ལྗང་སྔོན་དང་། བསམ་བྱ་དགའ་དང་། བསམ་བྱེད་དང་། འཆར་བ་དང་། ཉེ་བའི་འཆར་བ་དང་། དཔལ་ལྡན་དང་། རྫས་དང་། གྱད་ཀྱི་བུ་དང་། ཉེ་རྫས་དང་། དུམ་བུ་ལྡན་དང་། རྒྱལ་དང་། ཉེ་རྒྱལ་
<pb id="95.57b"/>
དང་། རྒྱལ་ཆེན་པོ་དང་། ཀུན་ནས་རྒྱལ་དང་། འབོད་བྱེད་དང་། གྲགས་སྦྱིན་དང་། གྲགས་ལྡན་དང་། ནོར་ཅན་དང་། ཉེ་བའི་ནོར་ཅན་དང་། པི་ལིན་ད་ལ་དང་། འདུན་པ་དང་། པིབ་པ་ལ་དང་། ཀིབ་པ་ལ་དང་། ཉེ་བའི་འབྲས་བུ་དང་། མཐའ་ཡས་འབྲས་བུ་དང་། འབྲས་བུ་དང་
བཅས་པ་དང་གཞོན་ནུ་དང་གཞོན་ནུ་འོད་སྲུང་གི་བུ་དང་། ཆོས་སྦྱིན་དང་བཅུ་དྲུག་སྡེ་པའི་དགའ་བྱེད་དང་། ཉེ་དགའ་དང་། ཡོན་པོ་དང་། ལྕེ་ལྡན་དང་། རྒྱལ་བའི་ཞགས་པ་དང་། དབུགས་འབྱིན་ཆེན་པོ་དང་། བེའུའི་བུ་དང་། ཀུ་རུ་ཀུ་ལ་དང་། ཉེ་བའི་ཀུ་རུ་ཀུ་ལ་
དང་། གྲོ་ཞིན་སྐྱེས་རྣ་བ་བྱེ་བ་རི་དང་། རྒྱུན་གྱི་ཕ་རོལ་མཐར་བྱེད་དང་། གང་གཱའི་བུ་དང་། རིའི་རྣ་བ་དང་། བྱེ་བའི་ཟེ་བ་དང་། དབྱར་ཅན་དང་། གཟི་བརྗིད་ཅན་དང་། གཟི་བརྗིད་བཟང་པོ་དང་། དཔལ་སྦས་དང་། འཇིག་རྟེན་སྦས་དང་། བླ་མ་སྦས་དང་། ལྷུར་བྱེད་དང་སྐར་
མ་ལ་དགའ་བ་དང་། ཞི་བྱེད་དང་། བྱི་བ་དང་། ཉེ་བའི་བྱི་བ་དང་། སེ་གོལ་ཉི་ཤུ་པ་དང་། མགོན་མེད་སྦྱིན་དང་། ཉེ་བར་གནས་དང་། ལྡོག་པར་གནས་དང་། སྨྱོ་བྱེད་དང་། འོད་ལྡན་དང་། ཀུན་ཏུ་ཡོད་དང་། མེ་ཏོག་ཀ་དམ་ལི་དང་། ལེགས་པར་རབ་སད་དང་། ཉེ་བར་འོངས་
དང་། འཇིག་རྟེན་འོངས་དང་། སྡུག་བསྔལ་མཐར་བྱེད་དང་། སྐལ་བཟང་ཡོད་དང་། སྐལ་བཟང་ཡོད་ཆེན་པོ་དང་། དོན་སྤྱོད་དང་། མེས་པོ་དང་། འགྲོ་ཡོད་དང་། རྒྱལ་སྐྱོང་དང་། རྒྱལ་དང་ཡུལ་ཀ་ཤི་ཅན་དང་། ཉེ་བའི་ཀ་ཤི་ཅན་དང་། སྨན་ཆེན་པོ་ཅན་དང་། གཟི་
བརྗིད་ཆེན་པོ་ཅན་དང་། གཟི་བརྗིད་ཆེན་པོ་དང་། ལྷ་མཚམས་དང་། སྒྲུབ་བྱེད་དང་། ཚོགས་ཅན་དང་། ཚངས་པ་བཟང་པོ་དང་། དགེ་བཟང་དང་། འཇིག་རྟེན་བཟང་པོ་དང་། མཉམ་པ་དང་། མཉམ་བཅས་དང་། དེ་དག་དང་གཞན་ཡང་ཆོས་ཀྱི་དབྱིངས་མཐའ་ཡས་པ། 
རྣམ་པར་གྲོལ་བའི་རོའི་རོ་མྱོང་བ། ཐེག་པ་གསུམ་ལས་ངེས་པར་འབྱུང་བ་ལས་ཐེག་པ་ཆུང་ངུའི་ལམ་ཐོབ་པ། འཁོར་བ་ལས་འཇིགས་པ་དག་དང་། རྣམ་པར་ཐར་པའི་སྒོ་གསུམ་གྱིས་བསམ་གཏན་ལ་བསམ་གཏན་པ་དང་སྤྱོད་ལམ་བཞིར་ཚངས་
པའི་གནས་བཞི་ལ་གནས་པ་དང་ལྡན་ཞིང་ལེགས་པར་མཉམ་པར་བཞག་པ། ལེགས་པར་བསྙེན་པར་རྫོགས་པ་ཐེག་པ་ཆུང་ངུའི་མྱ་ངན་ལས་འདས་པའི་དབྱིངས་ལ་ཞུགས་ཤིང་ངེས་པར་འབྱུང་བ། མཉམ་པ་ཉིད་སྤྲོས་པ་མེད་པ་དེ་དག་དང་
<pb id="95.58a"/>
ཡང་འཁོར་གྱི་དཀྱིལ་འཁོར་དེར་བཅོམ་ལྡན་འདས་ཤཱཀྱ་ཐུབ་པ། དཀོན་མཆོག་གསུམ་ས་བཅུ་ལ་གནས་པ་དག་དང་ཐབས་ཅིག་ཏུ་བཞུགས་སོ། །ཉན་ཐོས་ཆེན་པོ་ངེས་པར་འབྱུང་བའི་མྱ་ངན་ལས་འདས་
པའི་དབྱིངས་ལ་ཡང་དག་པར་རྗེས་སུ་ཞུགས་པ་དུ་མ་དག་འདུས་མ་བྱས་ཀྱི་ལམ་གྱི་ཐེག་པ་ལ་དམིགས་པ་དང་། དག་ཅིང་འདོད་ཆགས་དང་བྲལ་བ་དང་། ཀུན་ནས་སྣང་བ་ཀུན་ཏུ་ཐོབ་པ་དང་། སྦྱིན་པའི་གནས་སུ་གྱུར་པ་ཡོན་ཏན་གྱི་
ཞིང་ཡོན་ཏན་སྐྱེད་པར་བྱེད་ཅིང་ཡོངས་སུ་སྦྱོང་བ་དག་དང་། སེམས་ཅན་གྱི་སྙིང་པོའི་སྙིང་པོར་གྱུར་པ་འཇིག་རྟེན་མཆོག་གི་བདག་པོ། ལྷ་དང་མི་རྣམས་ཀྱིས་མཆོད་པ། བསོད་ནམས་ཀྱི་ཞིང་རྐང་གཉིས་དང་། རྐང་བཞི་དང་། རྐང་མང་
དང་སེམས་ཅན་ཐམས་ཅད་ཀྱི་མཆོག་ལ་འདི་ལྟ་སྟེ། གྲགས་འཛིན་མ་དང་། གྲགས་སྦྱིན་མ་དང་། སྐྱེ་དགུའི་བདག་མོ་ཆེན་མོ་དང་། ལེགས་སྐྱེས་མ་དང་། དགའ་མ་དང་། སྦོམ་དགའ་མོ་དང་། མཛེས་དགའ་མོ་དང་། སྒོམ་པ་མོ་དང་། མཛེས་མ་དང་། 
མཐའ་ཡས་མ་དང་། ས་ག་མ་དང་། བསམ་པ་མ་དང་། རྒྱལ་ལྡན་མ་དང་། གཙུག་ཕུད་མ་དང་། ཉེ་བའི་གཙུག་ཕུད་མ་དང་། ལྷ་མོ་མ་དང་། ལེགས་ལྷ་མོ་དང་། གནས་མ་དང་། དཔལ་མོ་དང་། རབ་མཆོག་མ་དང་། རབ་དགའ་མ་དང་། སྨྲ་དགའ་མ་དང་། 
སྣར་མ་མ་དང་། ཡུལ་འཁོར་སྲུང་བ་མ་དང་། བདག་པོ་མ་དང་། ཕུན་སུམ་ཚོགས་མ་དང་། ལུས་ཅན་མ་དང་། དད་མ་དང་། དགའ་མ་དང་། རལ་པ་མ་དང་། ཉེ་བའི་རལ་པ་མ་དང་། ཀུན་ནས་རལ་པ་མ་དང་། དོན་འབྱུང་མ་དང་། འོད་མ་དང་། ཡིད་མགྱོགས་མ་
དང་། སྐྲག་ལྡན་མ་དང་། ཁྱབ་འཇུག་འཛིན་མ་དང་། ཁྱབ་འཇུག་དགའ་མ་དང་། ཡིད་བཟང་མ་དང་། ཡིད་མང་མ་དང་། དཔལ་ལྡན་མ་དང་། ཉམ་ཐག་སྡུག་བསྔལ་མ་དང་། ལས་སྦྱིན་མ་དང་། ལས་འབྲས་མ་དང་། རྣམ་རྒྱལ་ལྡན་མ་དང་། ནོར་
བདག་མ་དང་། ནོར་སྦྱིན་མ་དང་། ཆོས་སྦྱིན་མ་དང་། རྩེད་མོ་སྦྱིན་མ་དང་། འདུད་མ་དང་། ལེགས་འདུད་མ་དང་། སྙན་ལྡན་མ་དང་། ཡིད་ལྡན་མ་དང་། རབ་བཞད་མ་དང་། སྲིད་གསུམ་མཐར་བྱེད་མ་དང་། དྲི་མ་གསུམ་མཐར་བྱེད་མ་དང་། སྡུག་བསྔལ་
<pb id="95.58b"/>
སྟོན་པར་བྱེད་མ་དང་། ཡིད་འབྱུང་མ་དང་། ཁ་དོག་གསུམ་མ་དང་། པདྨའི་ཁ་དོག་མ་དང་། པདྨ་ལྡན་མ་དང་། པདྨའི་འོད་མ་དང་། དཀའ་ཟློག་རྐང་སྤྱོད་ལྡན་མ་དང་། འདབ་གསུམ་མ་དང་། འདབ་བདུན་མ་དང་། ཨུཏྤ་ལའི་འདབ་མ་དང་། དེ་
དག་དང་གཞན་ཡང་གནས་བརྟན་མ་ཆེན་མོ་ཉན་ཐོས་ཆེན་མོ་དག་བཅོམ་ལྡན་འདས་ཀྱི་ཞབས་ལ་ཕྱག་འཚལ་བའི་ཕྱིར་ཉེ་བར་ལྷགས་པར་གྱུར་ཏོ། །འཁོར་གྱི་དཀྱིལ་འཁོར་ཆེན་པོ་དེ་དག་བྱང་ཆུབ་སེམས་དཔའ་སེམས་དཔའ་ཆེན་
པོའི་རྣམ་པར་འཕྲུལ་པ་མཐོང་བར་འདོད་ནས་འདུས་ཤིང་འཁོད་པར་གྱུར་ཏེ། ཆོས་མཉན་པའི་ཕྱིར་དང་སྔགས་ཀྱི་སྤྱོད་པ་སྒྲུབ་པ་གསལ་བར་འདོད་པར་གྱུར་ཏོ། །དེ་ནས་བཅོམ་ལྡན་འདས་ཤཱཀྱ་ཐུབ་པས་ཐམས་ཅད་དང་ལྡན་པའི་འཁོར་གྱི་དཀྱིལ་
འཁོར་ལ་གཟིགས་ནས། ལྷག་པའི་བསམ་པ་དག་དང་དངོས་པོ་མེད་པའི་ངོ་བོ་ཉིད་ནམ་མཁའི་ངོ་བོ་དང་། ཆོས་ཀྱི་དབྱིངས་དུས་གསུམ་ལས་ཡང་དག་པར་འདས་པར་མཁྱེན་ནས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། 
འཇམ་དཔལ་སེམས་ཅན་གྱི་དོན་སྤྱོད་པ་ལ་ཡང་དག་པར་སོམས་ཤིག །བསམ་པ་ཅི་ལྟ་བ་བཞིན་དུ་མངོན་པར་དགའ་བའི་འདོད་པའི་ལས་ཀྱི་འབྲས་བུ་ལ་དད་པ་དང་ལྡན་པ་ལ་སྔགས་ཀྱི་སྤྱོད་པའི་དོན་ཡང་དག་པར་ཐོབ་པ་ཞེས་
བྱ་བའི་ཆོས་ཀྱི་ཚིག་དང་། ལས་ཀྱི་ཚིག་དང་ཞི་བའི་ཚིག་དང་ཐར་པའི་ཚིག་དང་། ཆོ་ག་ཞིབ་མོ་སྒྲུབ་པ་དང་རྣམ་པར་མི་རྟོག་པའི་མཉམ་པ་ཉིད་ཐོབ་པར་བྱེད་པ་དང་། དེ་བཞིན་གཤེགས་པའི་སྟོབས་བཅུ་ཀུན་གྱི་སྟོབས་དང་། 
བདུད་ཐམས་ཅད་ཀྱི་སྟོབས་ཟིལ་གྱིས་གནོན་པ་ཞེས་བྱ་བའི་བྱང་ཆུབ་སེམས་དཔའི་ཏིང་ངེ་འཛིན་སྒོམས་ཤིག་ཅེས་སོ། །དེ་ནས་བཅོམ་ལྡན་འདས་ཀྱིས་བཀའ་སྩལ་མ་ཐག་ཏུ་འཇམ་དཔལ་གཞོན་ནུར་གྱུར་པ་སྙོམས་པར་ཞུགས་པར་གྱུར་ཏོ། །འཇམ་
དཔལ་གཞོན་ནུར་གྱུར་པ་སྙོམས་པར་ཞུགས་མ་ཐག་ཏུ། དེ་ནས་སྟོང་གསུམ་གྱི་སྟོང་ཆེན་པོ་འདི་དང་འཇིག་རྟེན་གྱི་ཁམས་བརྒྱ་ཕྲག་སྟོང་དུ་མའི་རྡུལ་ཕྲ་རབ་ཀྱི་རྡུལ་དང་མཉམ་པའི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་
<pb id="95.59a"/>
ཡང་དག་པར་རབ་ཏུ་གཡོས་ཏེ། སྣང་བ་ཆེན་པོས་གསལ་བར་ཡང་བྱས་ནས། རང་གི་རྫུ་འཕྲུལ་གྱི་སྟོབས་སྐྱེད་པ་སྟོན་ཏེ། རང་གི་སྔགས་ཀྱི་ཚིག་ཀྱང་སྟོན་པ་ལ། ན་མཿས་མནྟ་བུདྡྷཱ་ནཱཾ། ཨ་བྷཱ་བ་སྭ་བྷཱ་བ་མུངྒ་ཏཱ་ནཱཾ། 
ནམཿཔྲ་ཏྱེ་ཀ་བུད་དྷཱ་ནཱཾ་ཨཱརྱ་ཤྲ་བ་ཀཱ་ནཱཾ། ན་མོ་བོ་དྷི་ས་ཏྭཱ་ནཱཾ། ད་ཤ་བྷཱུ་མི་པྲ་ཏི་ཏེ་ཤྭ་རཱ་ནཱཾ། བོ་དྷི་ས་ཏྭཱ་ནཱཾ། མ་ཧཱ་ས་ཏྭཱ་ནཱཾ། ཏདྱ་ཐཱ། ༀ་ཁ་ཁ་ཁཱ་ཧི་ཁཱ་ཧི། དུཥྚ་ས་ཏྭ་ད་མ་ཀ་ཨ་སི་མུ་ས་ལ་པམྟུ་པཱ་ཤ་ཧསྟ། ཙ་ཏུ་ཛ། ཙ་ཏུརྨུ་ཁ། 
ཥ་ཊ་ཙ་ར་ཎ། གཙྪ་གཙྪ། སརྦ་བིགྷྣ་བིནྟ་ཀ །བི་ཀྲཱི་ཏཱ་ནན། སརྦ་བྷཱུ་ཏ་བྷ་ཡཾ་ཀར། ཨཊྚཱཊྚ་ཧཱ་ས་ནི་ནཱ་དི་ནེ། བྱ་གྷྲ་ཙརྨ་ནི་བཱ་ས་ན། ཀུ་རུ་ཀུ་རུ། སརྦ་དྷརྨཱ་ན། ཙྪིནྡ་ཙྪིནྡ། སརྦ་མནྟྲཱན། བྷིནྡྷ་བྷིནྡྷ། པ་ར་མུ་དྲཱན། ཨཱ་ཀརྵ་ཡ། 
ཨཱ་ཀརྵ་ཡ། སརྦ་བྷཱུ་ཏཱ་ན། ནིརྨ་ཐ་ནི་རྨ་ཐ། སརྦ་དུཥྚཱ་ན། པྲ་བེ་ཤ་ཡ་པྲ་བེ་ཤ་ཡ། མཎྜ་ལ་མ་དྷྱེ། བཻ་བ་སྭ་ཏ་ཛཱི་བི་ཏཱནྟ་ཀ་ར། ཀུ་རུ་ཀུ་རུ་མ་མ་སརྦ་ཀཱརྱམ། ད་ཧ་ད་ཧ། པ་ཙ་པ་ཙ། མཱ་བི་ལམྦ། མཱ་བི་ལམྦ། ས་མ་ཡ་མ་ནུ་སྨར། ཧཱུཾ་ཧཱུཾ་ཕཊ། 
ཊ་ཡ་ཊ་ཡ། སརྦ་ཨཱ་ཤ་པ་རི་པཱུ་ར་ཀ །ཧེ་བྷ་ག་བཱན་ཀིཉྩི་རཱ་ཡ་སི་མ་མ་སརྦཱམྵུ་སཱ་དྷ་ཡ་སྭཱ་ཧཱ། འདི་ནི་བཅོམ་ལྡན་འདས་འཇམ་དཔལ་གཞོན་ནུར་གྱུར་པའི་ཁྲོ་བོ་ཆེན་པོ་གཤིན་རྗེའི་གཤེད་ཅེས་བྱ་བ་ཡིན་ཏེ། གཤིན་རྗེའི་རྒྱལ་པོ་ཡང་འཇོམས་
པ་དང་། འགུགས་པར་བྱེད་པ་ཡིན་ན། སེམས་ཅན་གཞན་ལྟ་སྨོས་ཀྱང་ཅི་དགོས། ཁྲོ་བོའི་རྒྱལ་པོ་ཆེན་པོས་གཟུངས་སྔགས་འདི་སྨྲས་མ་ཐག་ཏུ་སེམས་ཅན་ཐམས་ཅད་བཅོམ་ལྡན་འདས་ཀྱི་སྤྱན་སྔར་ལྷགས་པར་གྱུར་ཏེ། འཇིགས་པ་དང་ཉམ་ཐག་
པ་དང་། དངངས་པ་དང་ཡིད་སྐྱོ་བ་དང་སྙིང་འགས་པར་འགྱུར་ཏེ། སངས་རྒྱས་བཅོམ་ལྡན་འདས་དང་འཇམ་དཔལ་གཞོན་ནུར་གྱུར་པ་མ་གཏོགས་པར་སྐྱབས་གཞན་མེད་སྐྱོབ་པ་གཞན་མེད་དཔུང་གཉེན་གཞན་མེད་པར་གྱུར་ཏོ། །དེ་ནས་གང་སུ་དག་
ས་ལ་གནས་པ་དང་ཆུ་ལ་གནས་པ་དང་། ནམ་མཁའ་ལ་གནས་པ་དང་། བརྟན་པར་གནས་པ་དང་། མི་བརྟན་པར་གནས་པ་དང་། མངལ་ནས་སྐྱེས་པ་དང་། སྒོ་ང་ལས་སྐྱེས་པ་དང་། དྲོད་གཤེར་ལས་སྐྱེས་པ་དང་རྫུས་ཏེ་སྐྱེས་པའི་
<pb id="95.59b"/>
སེམས་ཅན་གྱི་གྲངས་སུ་གཏོགས་པ། འཇིག་རྟེན་གྱི་ཁམས་མཐའ་ཡས་པ་དག་ན་རྣམ་པར་གནས་པ་སྟེང་དང་། འོག་དང་ཐད་ཀ་དང་ཕྱོགས་དང་ཕྱོགས་མཚམས་དག་ཏུ་སྐད་ཅིག་དེ་དང་ཡུད་ཙམ་དེ་ལ་གབ་ཅིང་གནས་
པ་དག་སྐད་ཅིག་དེ་ཉིད་ལ། ཁྲོ་བོའི་རྒྱལ་པོ་ཆེན་པོས་འདི་ཉིད་དུ་བཀུག་པར་གྱུར་ཏོ། །ཁྲོ་བོའི་རྒྱལ་པོའི་སྔགས་འདི་ནི་འདོད་ཆགས་དང་མ་བྲལ་བ་རྣམས་ཀྱི་མདུན་དུ་བརྗོད་པར་མི་བྱ་སྟེ། དེ་ཅིའི་ཕྱིར་ཞེ་ན། དེ་ཡང་འཆི་
བར་འགྱུར་བའམ། སྐམ་པར་འགྱུར་བའི་ཕྱིར་རོ། །དམ་ཚིག་ལ་དམིགས་པར་བྱས་ནས་སངས་རྒྱས་ཀྱི་སྐུ་གཟུགས་སམ་སྐུ་གདུང་དང་བཅས་པའི་མཆོད་རྟེན་ནམ། འཇམ་དཔལ་གཞོན་ནུར་གྱུར་པའི་སྐུ་གཟུགས་
ཀྱི་སྤྱན་སྔར་བཟླས་པར་བྱའོ། །ཡང་ན་ལས་གཞན་གྱི་ཆེད་དུ་བརྗོད་པར་བྱ་སྟེ། གང་དེ་དང་དེ་དག་ཏུ་ནི་བརྗོད་པར་མི་བྱ་སྟེ། དེ་ཅིའི་ཕྱིར་ཞེ་ན། ལྟས་ངན་ཆེན་པོ་དང་། མྱ་ངན་ཆེན་པོ་དང་། བདག་ཉིད་འཇིགས་པ་ཆེན་པོར་འགྱུར་
བའི་ཕྱིར་རོ། །ཐུགས་རྗེ་མཆོག་དང་ལྡན་པའི་སངས་རྒྱས་བཅོམ་ལྡན་འདས་དང་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཐམས་ཅད་མཁྱེན་པའི་ཡེ་ཤེས་ཁོ་ནའི་སྤྱོད་པ་རྗེས་སུ་བསྒྲུབ་ཅིང་བསྟན་པ་
དང་། སེམས་ཅན་ཐམས་ཅད་དབང་དུ་བྱ་བ་དང་། ཆོས་ཀྱི་ཚུལ་ཡང་དག་པར་གནས་པར་བྱ་བ་དང་། སེམས་ཅན་གྱི་ཁམས་མཐའ་དག་མྱ་ངན་ལས་འདས་པ་ཡང་དག་པར་ཐོབ་པར་བྱ་བ་དང་། བསྟན་པ་མེད་པ་དག་
ཏུ་བསྟན་པ་དང་། ལམ་གསུམ་ལ་ཡང་དག་པར་སྦྱོར་བ་དང་དཀོན་མཆོག་གསུམ་གྱི་གདུང་མི་བཅད་པ་དང་། སྔགས་ཀྱི་སྤྱོད་པ་བསྟན་པའི་ཕྱིར་དང་། ཐུགས་རྗེ་ཆེན་པོའི་མཐུའི་རྒྱུ་མཐུན་པའི་ཐུགས་ཀྱི་བདུད་
ཀྱི་སྟོབས་ཟིལ་གྱིས་གནོན་པ་དང་། བགེགས་ཆེན་པོ་རྣམ་པར་གཞིག་པ་དང་། རྒྱལ་པོ་མ་རུངས་པ་རྣམ་པར་གཞོམ་པ་དང་། བདག་གི་སྟོབས་རྣམ་པར་འཕེལ་བར་བྱ་བ་དང་། གཞན་གྱི་སྟོབས་རྣམ་པར་གཞིག་
<pb id="95.60a"/>
པ་དང་། རེངས་པར་བྱ་བ་དང་གསད་པ་དང་། མི་སྣང་བར་བྱ་བ་དང་། རབ་ཏུ་བསྟན་པ་དང་། ཉེ་བར་སྒོམ་པ་དང་། དགའ་བར་བྱ་བ་དང་། རང་གི་སྔགས་ཀྱི་སྤྱོད་པ་རབ་ཏུ་བསྟན་པ་དང་། ཚེ་དང་ནད་མེད་པ་དང་དབང་ཕྱུག་མངོན་
པར་འཕེལ་བར་བྱ་བ་དང་། མྱུར་བའི་ལས་རྗེས་སུ་བསྒྲུབ་པ་དང་། བྱམས་པ་ཆེན་པོ་དང་སྙིང་རྗེ་ཆེན་པོ་དང་བཏང་སྙོམས་ཆེན་པོ་དང་། དགའ་བ་ཆེན་པོའི་ཡང་དག་པར་སྡོམ་པ་ལ་གནས་པ་དང་དེ་དག་གི་རྒྱུ་མཚན་དུ་རྟོག་པ་དང་། རྣམ་པར་
རྟོག་པ་ཐམས་ཅད་དང་བྲལ་བའི་སེམས་ཀྱིས་སྨྲས་སོ། །དེ་ནས་ཀླུ་དང་ཀླུ་ཆེན་པོ་དེ་དག་དང་། གནོད་སྦྱིན་དང་གནོད་སྦྱིན་ཆེན་པོ་དང་། སྲིན་པོ་དང་སྲིན་པོ་ཆེན་པོ་དང་། ཤ་ཟ་དང་ཤ་ཟ་ཆེན་པོ་དང་སྲུལ་པོ་དང་སྲུལ་པོ་ཆེན་པོ་དང་ལུས་སྲུལ་
པོ་དང་ལུས་སྲུལ་པོ་ཆེན་པོ་དང་། མ་མོ་དང་མ་མོ་ཆེན་མོ་དང་། གྲུལ་བུམ་དང་གྲུལ་བུམ་ཆེན་མོ་དང་། གཅན་གཟན་དང་གཅན་གཟན་ཆེན་པོ་དང་། རོ་ལངས་དང་རོ་ལངས་ཆེན་པོ་དང་། ཀ་ཙེའི་མི་དང་། ཀ་ཙེའི་མི་ཆེན་པོ་དང་། སྲིན་
མོ་དང་སྲིང་མོ་ཆེན་མོ་དང་། མཁའ་འགྲོ་མ་དང་མཁའ་འགྲོ་མ་ཆེན་མོ་དང་། གཞིབ་པ་དང་གཞིབ་པ་ཆེན་པོ་དང་། གཡེངས་བྱེད་དང་གཡེངས་བྱེད་ཆེན་པོ་དང་། བྱིས་པ་དང་བྱིས་པ་ཆེན་པོ་དང་། བྲན་པ་དང་བྲན་པ་ཆེན་པོ་དང་། 
ནད་དང་ནད་ཆེན་པོ་དང་། བརྗེད་བྱེད་དང་བརྗེད་བྱེད་ཆེན་པོ་དང་། གདོན་དང་གདོན་ཆེན་པོ་དང་། ནམ་མཁའི་མ་མོ་དང་ནམ་མཁའི་མ་མོ་ཆེན་མོ་དང་། གཟུགས་ཅན་མ་དང་གཟུགས་ཅན་མ་ཆེན་མོ་དང་། ངུ་འབོད་དང་ངུ་འབོད་ཆེན་པོ་དང་། 
གྲིབ་གནོན་དང་གྲིབ་གནོན་ཆེན་པོ་དང་། སྦོད་གཏོང་དང་སྦོད་གཏོང་ཆེན་པོ་དང་། མངག་གཞུག་མ་དང་མངག་གཞུག་མ་ཆེན་མོ་དང་། གནོད་སྦྱིན་མོ་དང་གནོད་སྦྱིན་མོ་ཆེན་མོ་དང་། ཤ་ཟ་མོ་དང་ཤ་ཟ་མོ་ཆེན་མོ་དང་། རིམས་
ནད་དང་རིམས་ནད་ཆེན་པོ་དང་། རིམས་ཉིན་བཞི་པ་དང་ཉིན་བཞི་པ་ཆེན་པོ་དང་། རྟག་པའི་རིམས་དང་རིམས་མི་བཟད་པ་དང་། རྟག་པ་ལས་བྱུང་བའི་རིམས་དང་། ཡུད་ཙམ་ལས་བྱུང་བ་དང་རླུང་ལས་གྱུར་པ་དང་། 
<pb id="95.60b"/>
མཁྲིས་པ་ལས་གྱུར་པ་དང་། བད་ཀན་ལས་གྱུར་པ་དང་། འདུས་པ་ལས་གྱུར་པ་དང་། གཅོང་ཆེན་པོ་དང་། གྲུབ་པ་དང་གྲུབ་པ་ཆེན་པོ་དང་། རྣལ་འབྱོར་དང་ལྡན་པ་དང་། རྣལ་འབྱོར་དང་ལྡན་པ་ཆེན་པོ་
དང་། དྲང་སྲོང་རྣམས་དང་། དྲང་སྲོང་ཆེན་པོ་རྣམས་དང་། མི་འམ་ཅི་དང་། མི་འམ་ཅི་ཆེན་པོ་དང་། བྲང་འགྲོ་དང་བྲང་འགྲོ་ཆེན་པོ་དང་། དྲི་ཟ་དང་དྲི་ཟ་ཆེན་པོ་དང་། ལྷ་དང་ལྷ་ཆེན་པོ་དང་། མི་དང་མི་ཆེན་པོ་
དང་། ཡུལ་མི་དང་ཡུལ་མི་ཆེན་པོ་དང་། རྒྱ་མཚོ་དང་རྒྱ་མཚོ་ཆེན་པོ་དང་། ཆུ་བོ་དང་ཆུ་བོ་ཆེན་པོ་དང་། རི་དང་རི་ཆེན་པོ་དང་། གཏེར་དང་གཏེར་ཆེན་པོ་དང་། ས་དང་ས་ཆེན་པོ་དང་། ཤིང་དང་ཤིང་ཆེན་པོ་དང་། 
འདབ་ཆགས་ཅན་དང་འདབ་ཆགས་ཅན་ཆེན་པོ་དང་། རྒྱལ་པོ་དང་རྒྱལ་པོ་ཆེན་པོ་དང་། བརྒྱ་བྱིན་དང་བརྒྱ་བྱིན་ཆེན་པོ་དང་། ནོར་ལྷའི་བུ་དང་། ངུ་ཞིག་དང་འབྱུང་བ་ཆེན་པོའི་བདག་པོ་དང་། དབང་ལྡན་དང་། 
གཤིན་རྗེ་དང་། ཚངས་པ་དང་ཚངས་པ་ཆེན་པོ་དང་། ལྷ་སྣ་ཚོགས་བཟོ་བོ་དང་། ནོར་སྦྱིན་དང་། ཡུལ་འཁོར་སྐྱོང་དང་། འཕགས་སྐྱེས་པོ་དང་། མིག་མི་བཟང་དང་། ལུས་ངན་པོ་དང་། གང་བ་བཟང་དང་། ནོར་བུ་
བཟང་དང་། ལྔས་རྩེན་དང་། ཛམ་བྷ་ལ་དང་། སྟམ་བྷ་ལ་དང་། ཀུམ་བྷ་ལ་དང་། སྔོན་པོ་དང་། སྐྲ་སྔོན་པོ་དང་། སེང་གེ་དང་། འཕྲོག་མ་དང་། སེར་སྐྱ་མ་དང་། དགའ་བྱེད་དང་། ནོར་བྱེད་དང་། ཆུ་དབང་དང་། འཇིག་རྟེན་དབང་
པོ་དང་ཉེ་དབང་དང་། གསང་བ་པ་དང་། གསང་བ་པ་ཆེན་པོ་དང་། གཡོ་དང་། གཡོ་བྱེད་དང་། ཆུ་ན་སྤྱོད་པ་དང་། གཡུང་དྲུང་རི་དང་། ཟླ་བའི་རི་དང་། རི་བོ་ཆེན་པོ་དང་། བརྩེགས་མིག་དང་། མགོ་བོ་གསུམ་པ་སྟེ། དེ་དག་དང་གཞན་
ཡང་གནོད་སྦྱིན་གྱི་སྡེ་དཔོན་ཆེན་པོ་གནོད་སྦྱིན་བྱེ་བ་ཁྲི་ཕྲག་བརྒྱ་སྟོང་དུ་མའི་འཁོར་དེ་དག་དང་། བྱང་ཆུབ་སེམས་དཔའ་ཆེན་པོས་བྱིན་གྱིས་བརླབས་པའི་གནས་གཙང་མའི་གཞལ་མེད་ཁང་གི་འཁོར་
<pb id="95.61a"/>
གྱི་དཀྱིལ་འཁོར་ཆེན་པོ་དེར་རྫུ་འཕྲུལ་གྱི་སྟོབས་བསྐྱེད་པས་འདུས་པར་གྱུར་ཏེ་ཆོས་མཉན་པའི་ཕྱིར་འཁོད་དོ། །གང་ཡང་སྲིན་པོའི་རྒྱལ་པོ་ཆེན་པོ་དེ་དག་གནོད་སྦྱིན་བྱེ་བ་ཁྲི་ཕྲག་བརྒྱ་སྟོང་དུ་མ
འི་འཁོར་དང་ལྡན་པ། ཁྲོ་བོའི་རྒྱལ་པོ་ཆེན་པོས་བཀུག་པ་ལ་འདི་ལྟ་སྟེ། སྒྲ་སྒྲོགས་དང་ནོར་ལྡན་དང་རྣམ་པར་འཇུ་བྱེད་དང་། གཟེར་རྣ་དང་བུམ་རྣ་དང་ཀུན་ནས་རྣ་བ་དང་། གཤིན་རྗེ་དང་རྣམ་པར་འཇིགས་བྱེད་དང་འཇིགས་བྱེད་དང་
མི་བཟད་པ་དང་སྡིག་ལྡན་དང་། དབང་པོ་རྒྱལ་དང་འཐབ་པ་དང་ལེགས་པར་འཐབ་པ་དང་། མདུང་དང་མདུང་རྩེ་གསུམ་པ་དང་། མགོ་གསུམ་པ་དང་མགོ་མཐའ་ཡས་པ་ཡང་ཆོས་མཉན་པའི་ཕྱིར་འདུས་པར་གྱུར་ཏོ། །གང་ཡང་ཤ་ཟ་ཆེན་པོ། 
ཤ་ཟའི་འཁོར་བྱེ་བ་ཁྲི་ཕྲག་བརྒྱ་སྟོང་དུ་མ་དང་ལྡན་པ་དེ་དག་ཀྱང་འདི་ལྟ་སྟེ། པཱི་ལུ་དང་ཉེ་བའི་པཱི་ལུ་དང་། པཱི་ལུ་བཟང་པོ་དང་། པཱི་ལུ་མཐའ་ཡས་དང་། བསམ་པ་དང་བསམ་པ་མ་ཡིན་པ་དང་། གདུང་བ་བཟང་པོ་དང་ཟ་བྱེད་དང་། གཟི་བརྗིད་བཟང་པོ་དང་
མི་བཟད་པ་དང་མི་བཟད་པའི་གཟུགས་ཅན་ཡང་ཆོས་མཉན་པའི་ཕྱིར་འདུས་པར་གྱུར་ཏོ། །གང་ཡང་ཀླུའི་རྒྱལ་པོ་ཆེན་པོ་ཀླུ་བྱེ་བ་ཁྲི་ཕྲག་བརྒྱ་སྟོང་དུ་མའི་འཁོར་དང་ལྡན་པ། ཁྲོ་བོའི་རྒྱལ་པོ་ཆེན་པོས་བྱང་ཆུབ་སེམས་དཔའ་ཆེན་པོའི་རྫུ་
འཕྲུལ་གྱི་སྟོབས་ཀྱིས་བཀུག་པ་ལ་འདི་ལྟ་སྟེ། དགའ་བོ་དང་། ཉེ་དགའ་བོ་དང་། ལ་བ་དང་ཉེ་བའི་ལ་བ་དང་། ནོར་ལྡན་དང་། མཐའ་ཡས་དང་། འཇོག་པོ་དང་པདྨ་དང་། པདྨ་ཆེན་པོ་དང་འདུས་པ་སྐྱོང་དང་། དུང་དང་དུང་སྐྱོང་དང་ཀཀྐཱུ་ཊ་དང་། 
རིགས་ལྡན་དང་། རིགས་མེད་ལྡན་དང་། ང་རྒྱལ་ཅན་དང་། བུམ་ཆུ་ཅན་དང་། རྡོ་རྗེ་ཅན་དང་མེ་ཏོག་ཙམ་པ་ཀ་ལས་བྱུང་བ་དང་ནོར་ལྡན་ཀླུ་དང་། ང་རྒྱལ་འཇོམས་དང་། མཚོན་དཔུས་དང་ཉེ་བའི་དཔུས་དང་། དབྱིག་པ་དང་དབྱིག་པ་ཆེན་པོ་དང་། དཀར་པོ་
དང་དཀར་པོ་བཟང་དང་། སྔོ་བ་དང་ཆུ་སྦྱིན་སྔོ་བ་དང་འོ་མའི་ཆུ་དང་སོག་མ་མེད་དང་། རྒྱ་མཚོ་དང་ཉེ་བའི་རྒྱ་མཚོ་སྟེ། དེ་དག་དང་གཞན་ཡང་ཀླུའི་རྒྱལ་པོ་བརྒྱ་སྟོང་ཕྲག་དུ་མའི་འཁོར་དང་ལྡན་པ་དེ་དག་ཀྱང་ཆོས་མཉན་པའི་ཕྱིར་
<pb id="95.61b"/>
འཁོར་གྱི་དཀྱིལ་འཁོར་ཆེན་པོ་དེར་འདུས་ཤིང་འཁོད་པར་གྱུར་ཏོ། །གང་ཡང་དྲང་སྲོང་དང་དྲང་སྲོང་ཆེན་པོ་དེ་དག་ལ་འདི་ལྟ་སྟེ། རྒྱུན་ཤེས་ཀྱི་བུ་དང་། གནས་འཇོག་དང་། གཽ་ཏ་མ་དང་། བྷ་གོ་ར་ཐ་དང་། ཛ་ཧྣུ་དང་། ཨང་གི་ར་ས་དང་། 
ཨ་མ་ཏི་དང་། པུ་ལ་སྟི་དང་། རི་བྱི་དང་། རྒྱས་པ་དང་། ནག་པོ་དང་། གཽ་ཏ་མ་ནག་པོ་དང་། མེ་དང་། མེའི་རྒྱུད་དང་། ཛ་མ་ད་གྣི་དང་ཡོད་པ་པ་དང་ཐུབ་པ་མཆོག་དང་། གོས་ཅན་དང་བཻ་ཤམ་པཱ་ཡཱ་ན་དང་རྩིབ་ལོགས་སྐྱེས་དང་། མོ་མཚན་གཉིས་ལས་སྐྱེས་དང་
དགྲ་སྟ་དང་རྣལ་འབྱོར་དབང་ཕྱུག་དང་། ཤིང་པི་པ་ལ་གནས་པ་དང་། ཤིང་པི་པ་ལ་ཟ་བ་དང་། གྲོག་མཁར་སྐྱེས་དང་ཉི་མའི་རིགས་ཏེ། དེ་དག་དང་གཞན་ཡང་དྲང་སྲོང་ཆེན་པོ་བརྒྱ་སྟོང་ཕྲག་དུ་མའི་འཁོར་དང་ལྡན་པ་དེ་དག་ཀྱང་། འཁོར་གྱི་དཀྱིལ་
འཁོར་དེར་ཉེ་བར་ཕྱིན་ཏེ། བཅོམ་ལྡན་འདས་ཤཱཀྱ་ཐུབ་པ་ལ་ཕྱག་འཚལ་ནས་སྔགས་སྤྱོད་པའི་དོན་བྱང་ཆུབ་སེམས་དཔའི་སྡེ་སྣོད་མཉན་པའི་ཕྱིར་དང་། རྗེས་སུ་ཡི་རང་བའི་དོན་དུ་འཁོད་པར་གྱུར་ཏོ། །གང་ཡང་ལྟོ་འཕྱེ་ཆེན་པོའི་རྒྱལ་
པོ་དེ་དག་ཀྱང་འཁོར་གྱི་དཀྱིལ་འཁོར་ཆེན་པོ་དེར་ཆོས་མཉན་པའི་ཕྱིར་རབ་ཏུ་ཞུགས་ཏེ། འཁོད་པ་ལ་འདི་ལྟ་སྟེ། ཨེ་རཎྜ་དང་། ཏེ་རཎྜ་དང་། འོད་ཟེར་གྱི་བུ་དང་འོད་ཟེར་དང་སྣང་བ་དང་སྣང་བ་བཟང་པོའོ། །གང་ཡང་ནམ་མཁའ་ལྡིང་གི་རྒྱལ་
པོ་དེ་དག་ཀྱང་ནམ་མཁའ་ལྡིང་བརྒྱ་སྟོང་དུ་མའི་འཁོར་དང་ལྡན་པ་འཁོར་གྱི་དཀྱིལ་འཁོར་དེར་འདུས་པ་ལ་འདི་ལྟ་སྟེ། འོད་བཟང་དང་། འདབ་དཀར་དང་། རྐང་མེད་འགྲོ་དང་། འདབ་འགྲོ་དང་། འདབ་བཟངས་སྐྱེས་དང་། འདབ་མེད་སྐྱེས་དང་། ཡིད་
ལྟར་མགྱོགས་དང་། ཀླུ་རྣམ་འཇིགས་དང་། རྣམ་འདུད་བུ་དང་། བ་ར་དྭ་ཛ་དང་། བྱ་དང་། བྱ་ཆེན་པོ་དང་། འདབ་ལྡན་ཚོགས་ཏེ། དེ་དག་ཀྱང་འཁོར་གྱི་དཀྱིལ་འཁོར་དུ་འདུ་བར་གྱུར་ཏོ། །གང་ཡང་མི་འམ་ཅིའི་རྒྱལ་པོ་མི་འམ་ཅིའི་འཁོར་བརྒྱ་སྟོང་ཕྲག་དུ་
མ་དང་ལྡན་པ་དེ་དག་ཀྱང་འཁོར་གྱི་དཀྱིལ་འཁོར་དེར་འདུས་པ་ལ་འདི་ལྟ་སྟེ། ལྗོན་པ་དང་ཉེ་བའི་ལྗོན་པ་དང་ལྗོན་པ་བཟང་པོ་དང་། ལྗོན་པ་མཐའ་ཡས་དང་འཇིག་རྟེན་ལྗོན་པ་དང་ལྗོན་པ་བྲལ་དང་། བྲང་རྒྱས་དང་བྲང་ཆེན་པོ་དང་གཟི་བརྗིད་ཆེན་པོ་
<pb id="95.62a"/>
དང་རྫུ་འཕྲུལ་ཆེན་པོ་དང་། ཁྱད་པར་སྒྲ་དང་། སྐད་སྙན་དང་ཡིད་དུ་འོང་བའི་སེམས་སྐྱེད་པར་བྱེད་པ་དང་རིགས་མཐོ་བ་དང་མཐོ་སྒྲ་དང་། བཏང་སྙོམས་པ་དང་། སྙིང་རྗེ་ལྡན་དང་ཆུ་ལྷ་དང་། དེ་དག་དང་གཞན་ཡང་མི་འམ་ཅིའི་རྒྱལ་པོ་རྫུ་འཕྲུལ་ཆེ་
བ་མི་འམ་ཅིའི་འཁོར་བརྒྱ་སྟོང་ཕྲག་དུ་མ་དང་ལྡན་པ་ཆོས་མཉན་པའི་ཕྱིར་འཁོར་གྱི་དཀྱིལ་འཁོར་དེར་འདུས་པར་གྱུར་ཏོ། །དེ་བཞིན་དུ་མི་མཇེད་ཀྱི་བདག་པོ་ཚངས་པ་དང་། ཚངས་པ་ཆེན་པོ་དང་། འོད་གསལ་དང་། འོད་ཀྱི་སྒྲ་དང་། དག་པའི་འོད་དང་། བསོད་ནམས་
འོད་དང་མི་ཆེ་བ་དང་། མི་གདུང་བ་དང་། འོག་མིན་དང་འོག་བཟང་དང་། ཅི་ཡང་མེད་པ་དང་། ཅི་ཡང་མེད་མིན་དང་། ནམ་མཁའ་མཐའ་ཡས་དང་ལེགས་ལྡན་དང་ལེགས་ལྡན་མཐོང་དང་། སྤྲུལ་པ་བཟང་པོ་དང་ཡོངས་སུ་སྤྲུལ་པ་དང་གནས་གཙང་མ་དང་། དགའ་ལྡན་དང་འཐབ་བྲལ་དང་སུམ་
ཅུ་རྩ་གསུམ་དང་རྒྱལ་པོ་ཆེན་པོ་བཞིའི་རིས་དང་། རྟག་ཏུ་མྱོས་དང་ཕྲེང་ཐོགས་དང་གཞོང་ཐོགས་དང་པི་བང་གསུམ་པ་དང་རི་བོར་གནས་པ་དང་ཁང་རྩེག་གནས་པ་དང་། རྩེ་མོར་གནས་པ་དང་ལྕང་ལོ་ཅན་ན་གནས་པ་དང་གྲོང་ཁྱེར་ན་གནས་པ་དང་གཞལ་
མེད་ཁང་ན་གནས་པ་དང་བར་སྣང་ལ་གནས་པ་དང་། ས་ལ་གནས་པ་དང་ཤིང་ལ་གནས་པ་དང་ཁྱིམ་ན་གནས་པ་དང་། དེ་བཞིན་དུ་ལྷ་མ་ཡིན་གྱི་དབང་པོ་རབ་ཏུ་ཚིམ་བྱེད་དང་། སྟོབས་ལྡན་དང་ཐགས་བཟངས་རིས་དང་ཤིན་ཏུ་བཀྲ་དང་བདེ་བཀྲ་དང་རིག་བྱེད་
བཀྲ་དང་། སྒྲ་གཅན་དང་ལག་པ་དང་དེ་དག་ལ་སོགས་པ་ལྷ་མ་ཡིན་བྱེ་བ་ཁྲི་ཕྲག་བརྒྱ་སྟོང་དུ་མའི་འཁོར་དང་ལྡན་པ་འགྲོས་སྣ་ཚོགས་དང་། ནོར་སྣ་ཚོགས་དང་ལྷ་དང་འཐབ་པའི་ལྷ་མ་ཡིན་དེ་དག་ཀྱང་སངས་རྒྱས་ཀྱི་བྱིན་གྱིས་བརླབས་དང་། བྱང་
ཆུབ་སེམས་དཔའི་རྣམ་པར་འཕྲུལ་པ་བལྟ་བ་དང་། ཕྱག་བྱ་བ་དང་བསྙེན་བཀུར་བྱ་བའི་ཕྱིར་འཁོར་གྱི་དཀྱིལ་འཁོར་དེར་འདུས་པར་གྱུར་ཏོ། །གང་ཡང་གཟའ་དང་གཟའ་ཆེན་པོ་དེ་དག་འཇིག་རྟེན་གྱི་ཁམས་སུ་སྤྱོད་པ། བར་སྣང་ལ་སྤྱོད་པ་ལ་
འདི་ལྟ་སྟེ། ཉི་མ་དང་ཟླ་བ་དང་མིག་དམར་དང་གཟའ་ལྷག་དང་ཕུར་བུ་དང་པ་པ་སངས་དང་སྤེན་པ་དང་སྒྲ་གཅན་དང་ས་འགུལ་དང་མཇུག་རིངས་དང་། གནམ་ལྕགས་འབྱིན་དང་སྐར་མ་དང་རྒྱལ་མཚན་དང་། མི་བཟད་དང་དུད་ལྡན་དང་དུད་པ་དང་
<pb id="95.62b"/>
རྡོ་རྗེ་དང་འབྱོར་པ་དང་། ཆར་འབེབས་དང་ཉེ་བའི་ཆར་འབེབས་དང་། ནོར་འཛིན་དང་མི་སྣང་བྱེད་དང་རྒོད་ལྡན་དང་རྟིང་བར་ལྡན་དང་འདོད་པ་དང་། མ་རུངས་པ་དང་འཇིག་རྟེན་མཐར་བྱེད་དང་རྣམ་པར་ལྟུང་བྱེད་དང་། ཀུན་དུ་ལྟུང་བྱེད་དང་། རྟོག་པ་དང་
གླ་སྒང་ཅན་དང་དུས་ཀྱི་མཐའ་དང་དུར་ཁྲོད་དང་ཤ་དྲག་ལྡན་དང་དཀར་པོ་དང་། བྱི་བཞིན་དང་བྱི་བཞིན་གྱི་བུ་དང་བྱམས་ལྡན་དང་གཟེར་བུ་དང་། གཟེར་བུ་གསུམ་དང་རྔོན་པ་དང་གསེང་ཕྲོམ་དང་། བརྟན་པ་དང་འཇིག་བྱེད་དང་སྟོབས་ལྡན་དང་མི་བཟད་
པ་དང་སྐྱ་རེངས་དང་རྣམ་པར་རྒོད་པ་དང་འཆི་ལྟས་མིན་དང་། སྐེམ་བྱེད་དང་ཀུན་བགེད་དང་། ཉེ་བའི་ཀུན་བགེད་དང་། གཞོན་ནུ་དང་། རྩེ་མེད་དང་། རྒོད་བྱེད་དང་། རབ་ཏུ་རྒོད་བྱེད་དང་། སེམས་པར་བྱེད་པ་དང་། གར་བྱེད་དང་། འཐེང་པོ་དང་། གཟུགས་ངན་ཏེ། གཟའ་ཆེན་པོ་དེ་དག་ཀྱང་རྒྱུ་
སྐར་བརྒྱ་སྟོང་ཕྲག་དུ་མའི་འཁོར་གྱི་དཀྱིལ་འཁོར་དང་ལྡན་པ་ལ་འདི་ལྟ་སྟེ། ཐ་སྐར་དང་། བྲ་ཉེ་དང་། སྨིན་དྲུག་དང་། སྣར་མ་དང་། མགོ་དང་། ལག་དང་། ནབ་སོ་དང་། རྒྱལ་དང་། སྐག་དང་། མཆུ་དང་། གྲེ་དང་། དབོ་དང་། མེ་བཞི་དང་། ནག་པ་དང་། ས་རི་དང་། ས་
ག་དང་། ལྷ་མཚམས་དང་། ན་དང་། སྣྲུབས་དང་། ཆུ་སྟོད་དང་། ཆུ་སྨད་དང་། གྲོ་བཞིན་དང་། མོན་གྲུ་དང་། མོན་གྲེ་དང་། ཁྲུམས་སྟོད་དང་། ཁྲུམས་སྨད་དང་། ནམ་གྲུ་དང་། ལྷ་མོ་འདྲ་དང་། བྱི་བཞིན་དང་པུ་ན་རྣ་བ་དང་། འོད་དང་། ཨང་གི་ར་སི་དང་། རྒྱུ་སྐར་དང་ཉེ་བའི་གྲེ་
དང་། གྲེ་ལྡན་དང་། འཇིག་རྟེན་རབ་མཆོག་དང་། རབ་མཆོག་ལྡན་དང་། དཔལ་ལྡན་དང་། འཇིག་རྟེན་མགོན་པོ་དང་། ཆང་ལྡན་དང་། རྒྱལ་བྱེད་དང་། ནོར་ལྡན་དང་ལྷ་དོན་ཏེ། དེ་ལྟར་རྒྱུ་སྐར་གྱི་རྒྱལ་པོ་དེ་དག་ཀྱང་དེའི་ཚེ་གནས་གཙང་མའི་གཞལ་མེད་ཁང་དུ་
རྒྱུ་སྐར་བརྒྱ་སྟོང་ཕྲག་དུ་མའི་འཁོར་དང་ལྡན་པ། སངས་རྒྱས་ཀྱི་བྱིན་གྱིས་བརླབས་ཀྱིས་འཁོར་གྱི་དཀྱིལ་འཁོར་ཆེན་པོ་དེར་འདུས་ཏེ་འཁོད་པར་གྱུར་ཏོ། །ཁྱིམ་སུམ་ཅུ་རྩ་དྲུག་ལ་འདི་ལྟ་སྟེ། ལུག་དང་། གླང་དང་། སྦྱོར་བ་དང་། སྦལ་
པ་དང་། སེང་གེ་དང་། བུ་མོ་དང་། སྲང་དང་། སྡིག་པ་དང་། གཞུ་དང་། ཆུ་སྲིན་དང་། བུམ་པ་དང་། ཉ་དང་། མིའུ་ཐུང་དང་། ཉེ་བའི་བུམ་པ་དང་། བྷྲིང་ག་ར་དང་། རལ་གྲི་དང་། གླང་པོ་ཆེ་དང་། མ་ཧེ་དང་། ལྷ་དང་། མི་དང་། དགེ་ལྟས་དང་། དྲི་ཟ་དང་། འཇིག་རྟེན་དང་། གཡུང་དྲུང་རྒྱལ་དང་། 
<pb id="95.63a"/>
དྲག་པོའི་གཟི་བརྗིད་དང་། ཟླ་བའི་འོད་དང་། ས་དང་། མུན་པ་དང་། རྡུལ་དང་། ཉེ་བའི་རྡུལ་དང་། སྡུག་བསྔལ་དང་། བདེ་བ་དང་། བྱང་ཆུབ་དང་། སོ་སོ་གཅིག་དང་། ཉན་ཐོས་དང་། དམྱལ་བའི་རིག་པ་འཛིན་པ་དང་། གཟི་བརྗིད་
ཆེན་པོ་དང་། གཟི་བརྗིད་ཆེན་པོ་ལྡན་དང་། དུད་འགྲོ་དང་། ཡི་དགས་དང་། ལྷ་མ་ཡིན་དང་། ཤ་ལྡན་དང་། ཤ་ཟ་དང་། །གནོད་སྦྱིན་སྲིན་པོ་དང་། འབྱུང་པོ་ཐམས་ཅད་པ་དང་། འབྱུང་བ་པ་དང་། ཕྱོགས་ཀྱི་གླང་པོ་དང་། སྟེང་འགྲོ་དང་། ཐད་ཀར་འགྲོ་དང་། 
ཁ་བྱེ་བ་དང་། བསམ་གཏན་འགྲོ་དང་། རྣལ་འབྱོར་འགྲོ་དང་། རབ་ཏུ་གནས་དང་། མཆོག་དང་། བར་མ་དང་ཐ་མ་སྟེ། ཁྱིམ་ཆེན་པོ་དེ་དག་ཀྱང་ཁྱིམ་བརྒྱ་སྟོང་ཕྲག་དུ་མའི་འཁོར་དང་ལྡན་པ་གང་ན་གནས་གཙང་མའི་གཞལ་མེད་ཁང་གང་ན་
བར་འཁོར་གྱི་དཀྱིལ་འཁོར་ཆེན་པོ་དེར་ལྷགས་ཤིང་ཕྱིན་ཏེ། བཅོམ་ལྡན་འདས་ཀྱི་ཞབས་གཉིས་ལ་བཏུད་ནས་རང་རང་གི་གནས་སུ་འཁོད་པར་གྱུར་ཏོ། །གང་ཡང་གནོད་སྦྱིན་མོ་དག་གནོད་སྦྱིན་མོ་བརྒྱ་སྟོང་ཕྲག་དུ་མའི་འཁོར་དང་བཅས་
པ་ལ་འདི་ལྟ་སྟེ། མིག་བཟང་མ་དང་། སྨིན་བཟང་མ་དང་། སྐྲ་བཟང་མ་དང་། སྐད་སྙན་མ་དང་། བློ་བཟང་མ་དང་། དགེ་ལྡན་མ་དང་། སྣ་ཚོགས་མིག་ལྡན་མ་དང་། རྫོགས་བྱེད་མ་དང་། གསང་བ་མ་དང་། བཟང་པོ་མ་དང་། སྐ་རགས་བཟང་པོ་
མ་དང་། པདྨ་ལྟར་སྨྲ་བ་དང་། འཇིགས་བྱེད་མ་དང་། མི་འཇིགས་སྦྱིན་མ་དང་། རྒྱལ་མ་དང་། རྣམ་པར་རྒྱལ་མ་དང་། ནམ་གྲུ་མ་དང་། སྒྲ་གཅན་མ་དང་། སྒྲ་མཐར་བྱེད་མ་དང་། རླུང་མ་དང་། ཡིད་འཕྲོག་མ་དང་། ཡིད་ལྡན་མ་དང་། མེ་ཏོག་ལྡན་མ་
དང་། མེ་ཏོག་གི་གྲོང་ཁྱེར་ལ་གནས་མ་དང་། སེར་སྐྱ་མ་དང་། འཕྲོག་མ་དང་། དཔལ་ལྡན་མ་དང་། དཔའ་མོ་དང་། དཔའ་བཟང་མོ་དང་། ཤིན་ཏུ་མི་བཟད་མ་དང་། མི་བཟད་ལྡན་མ་དང་། ལྷ་མཛེས་མ་དང་། རོ་བཟང་མ་དང་། གསང་བ་དམ་པ་མ་དང་། ཤིང་ལ་
མུ་ལ་གནས་མ་དང་། མྱ་ངན་མེད་མ་དང་། མུན་པར་མཛེས་མ་དང་། སྣང་བར་མཛེས་མ་དང་། འོད་ལྡན་མ་དང་། ལྷག་པར་ལྡན་མ་དང་། གཟུགས་མཛེས་མ་དང་། དཀར་མེད་མ་དང་། ཞི་བ་མ་དང་། ཕྱོགས་མཚམས་མ་དང་། སྟུག་མ་དང་། དགའ་བྱེད་
<pb id="95.63b"/>
མ་དང་། ཉེ་བའི་དགའ་བྱེད་མ་དང་། འཇིག་རྟེན་ལས་འདས་མ་སྟེ། གནོད་སྦྱིན་མོ་ཆེན་མོ་འདི་དག་གནོད་སྦྱིན་མོ་བརྒྱ་སྟོང་ཕྲག་དུ་མའི་འཁོར་དང་ལྡན་པ་འཁོར་གྱི་དཀྱིལ་འཁོར་ཆེན་པོ་དེར་རྒྱང་རིང་པོ་ཉིད་
ནས་བཅོམ་ལྡན་འདས་ཤཱཀྱ་ཐུབ་པ་ལ་ཕྱག་འཚལ་ཞིང་འཁོད་པར་གྱུར་ཏོ། །གང་ཡང་ཤ་ཟ་མོ་དག་ཤ་ཟ་མོ་བརྒྱ་སྟོང་ཕྲག་དུ་མའི་འཁོར་དང་ལྡན་པ། འཁོར་གྱི་དཀྱིལ་འཁོར་ཆེན་པོ་དེར་རྒྱང་རིང་པོ་ཉིད་ནས་བཅོམ་ལྡན་འདས་
ཤཱཀྱ་ཐུབ་པ་ལ་ཕྱག་འཚལ་ཞིང་འཁོད་པར་གྱུར་པ་ལ་འདི་ལྟ་སྟེ། སྡུད་མ་དང་ཕྱག་དར་ཁྲོད་ཀྱི་ཤ་ཟ་མོ་དང་། ཤ་ཟ་མོ་དྲག་མོ་དང་ཤ་ཟ་མོ་སྐར་མདའ་མ་དང་ཤ་ཟ་མོ་འབར་མ་དང་ཐལ་བ་ཟ་མ་དང་ཤ་ཟ་མ་
དང་། དུག་མ་དང་བུང་བ་མ་དང་རྨོངས་བྱེད་མ་དང་སྡིགས་མཛུབ་མ་དང་། དམར་ལྡན་མ་དང་གླང་དམར་མ་དང་འཇིག་རྟེན་ཉེ་གནས་མ་དང་ཐལ་བར་ཉེ་གནས་མ་དང་ཤིང་པི་ལུ་དང་ལྡན་མ་དང་། མང་ལྡན་མ་དང་མང་
མ་དང་གདུལ་དཀའ་མ་དང་། ཨེ་ལ་མ་དང་མཚོན་བྱེད་མ་དང་དུ་བ་ལ་གནས་མ་དང་དུ་བ་མ་སྟེ། ཤ་ཟ་མོ་ཆེན་མོ་འདི་དག་ཤ་ཟ་མོའི་འཁོར་བྱེ་བ་བརྒྱ་སྟོང་ཕྲག་དུ་མ་དང་བཅས་པ་དེ་དག་ཀྱང་འཁོར་གྱི་དཀྱིལ་འཁོར་
ཆེན་པོ་དེར་འདུས་ཤིང་རབ་ཏུ་ཞུགས་པར་གྱུར་ཏོ། །གང་ཡང་མ་མོ་དང་མ་མོ་ཆེན་མོ་དག་འཇིག་རྟེན་གྱི་རྗེས་སུ་རྣམ་པར་སྤྱོད་ཅིང་། སེམས་ཅན་རྣམས་ལ་འཚེ་བར་བྱེད་ཅིང་། གཏོར་མ་དང་། མེ་ཏོག་དམན་
མ་ལ་སྤྱོད་པར་བྱེད་པ་དག་ལ་འདི་ལྟ་སྟེ། ཚངས་པ་མ་དང་། དབང་ཕྱུག་ཆེན་མོ་མ་དང་། ཁྱབ་འཇུག་མ་དང་། གཞོན་ནུ་མ་དང་། རྒན་བྱད་མ་དང་། ཕག་མོ་དང་། དབང་མོ་དང་། གཤིན་རྗེ་མོ་དང་། མེ་ཕྱོགས་མ་དང་། ཉི་མའི་
བུ་མོ་དང་། འཇིག་རྟེན་མཐར་བྱེད་མ་དང་། ཆུ་ལྷ་མ་དང་། དབང་ལྡན་མ་དང་། རླུང་ཕྱོགས་མ་དང་། གཞན་གྱི་སྲོག་འཕྲོག་མ་དང་། མགོ་བྲེགས་མ་དང་། བྱ་མ་དང་། བྱ་མ་ཆེན་མོ་དང་། སྲུལ་མོ་དང་། ལུས་སྲུལ་མོ་དང་། སྐེམ་བྱེད་མ་སྟེ། 
<pb id="95.64a"/>
མ་མོ་ཆེན་མོ་དེ་དག་ཀྱང་མ་མོའི་འཁོར་བྱེ་བ་ཁྲི་ཕྲག་བརྒྱ་སྟོང་དུ་མ་དང་བཅས་པ་དེ་དག་ཀྱང་འཁོར་གྱི་དཀྱིལ་འཁོར་ཆེན་པོ་དེར་སངས་རྒྱས་ལ་ཕྱག་འཚལ་ལོ་ཞེས་བྱ་བའི་ཚིག་
འདོན་ཅིང་འཁོད་པར་གྱུར་ཏོ། །དེ་བཞིན་དུ་མི་དང་མི་མ་ཡིན་པ་བྱེ་བ་ཁྲི་ཕྲག་བརྒྱ་སྟོང་དུ་མ་དང་། སེམས་ཅན་དང་སེམས་ཅན་མ་ཡིན་པ་ནས་དམྱལ་བ་ཆེན་པོ་མནར་མེད་པ་ནས་སྲིད་པའི་རྩེ་མོའི་
བར་དུ་ཐམས་ཅད་ཀྱང་སྐབས་འདིར་ནམ་མཁའི་དཀྱིལ་དུ་སྣང་བར་གྱུར་ཏོ། །སེམས་ཅན་གྱི་རིས་ན་སྲོག་ཆགས་སུ་ལ་ཡང་ཕན་ཚུན་མི་མཐུན་པ་མེད་པར་གྱུར་ཏོ། །སངས་རྒྱས་ཀྱི་བྱིན་གྱི་རླབས་
དང་བྱང་ཆུབ་སེམས་དཔའི་ཆོ་འཕྲུལ་གྱི་རྒྱན་གྱིས་སངས་རྒྱས་བཅོམ་ལྡན་འདས་དང་འཇམ་དཔལ་གཞོན་ནུར་གྱུར་པ་སེམས་ཅན་ཐམས་ཅད་ཀྱི་སྤྱི་བོའི་གཙུག་ན་བཞུགས་པར་མཐོང་བར་གྱུར་ཏོ། །དེ་ནས་བཅོམ་ལྡན་འདས་ཤཱཀྱ་
ཐུབ་པས་ཐམས་ཅད་དང་ལྡན་པའི་འཇིག་རྟེན་གྱི་ཁམས་སུ་སངས་རྒྱས་ཀྱི་སྤྱན་གྱིས་རྣམ་པར་གཟིགས་ནས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། དག་པའི་སེམས་དཔའ་སྔགས་ཀྱི་སྤྱོད་པའི་
དོན་རྣམ་པར་གཏན་ལ་དབབ་པ་དང་ཏིང་ངེ་འཛིན་གྱི་ལེའུ་རབ་འབྱམ་བྱང་ཆུབ་སེམས་དཔའི་སྡེ་སྣོད་གང་འདི་བཤད་པའི་དུས་ལ་བབ་པར་སེམས་ན་ཤོད་ཅིག །དེ་ནས་འཇམ་དཔལ་གཞོན་ནུར་གྱུར་
པ་བཅོམ་ལྡན་འདས་ཤཱཀྱ་ཐུབ་པས་རྗེས་སུ་གནང་བར་མཛད་པ་ན། ནམ་མཁའི་ངོ་བོ་དང་འདྲ་བའི་རྡོ་རྗེ་མཐུག་ཅིང་སྲ་བའི་རྒྱུད་བཀོད་པའི་རྒྱན་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། འཇམ་དཔལ་
གཞོན་ནུར་གྱུར་པ་དེ་སྙོམས་པར་ཞུགས་མ་ཐག་ཏུ་གནས་གཙང་མའི་གཞལ་མེད་ཁང་དེ་དཔག་ཚད་བརྒྱ་སྟོང་དུ་མ་རྒྱ་ཆེ་བའི་རྡོ་རྗེའི་རང་བཞིན་དུ་ལྷག་པར་གནས་པར་གྱུར་ཏོ། །གང་དུ་གནོད་སྦྱིན་དང་སྲིན་པོ་
<pb id="95.64b"/>
དང་དྲི་ཟ་དང་རླུང་ལྷ་དང་ཤ་ཟ་དེ་དག་དང་། མདོར་ན་སེམས་ཅན་གྱི་ཁམས་ཐམས་ཅད་བྱང་ཆུབ་སེམས་དཔའི་བྱིན་གྱི་རླབས་ཀྱིས་གཞལ་མེད་ཁང་དེ་དག་རྡོ་རྗེའི་ནོར་བུ་རིན་པོ་ཆེ་ལྟ་བུར་གྱུར་ཏེ། དེར་རབ་ཏུ་ཞུགས་ནས་འཁོད་པར་གྱུར་
ཀྱང་ཕན་ཚུན་རྣམ་པར་འཚེ་བར་བྱེད་པ་མེད་དོ། །དེ་ནས་འཇམ་དཔལ་གཞོན་ནུར་གྱུར་པས་འཁོར་གྱི་དཀྱིལ་འཁོར་ཆེན་པོ་དེ་འདུས་པར་གྱུར་པར་ཤེས་ནས་ཁྲོ་བོའི་རྒྱལ་པོ་གཤིན་རྗེའི་གཤེད་ལ་སྨྲས་པ། ཀྱེ་ཁྲོ་བོ་ཆེན་པོ་སངས་རྒྱས་དང་
བྱང་ཆུབ་སེམས་དཔའ་ཐམས་ཅད་ཀྱི་རྗེས་སུ་ངེས་པར་འབྱུང་བར་བྱེད་པ། འཁོར་གྱི་དཀྱིལ་འཁོར་ཆེན་པོ་འདུས་པ་འདིའི་སེམས་ཅན་ཐམས་ཅད་ལ་སྲུངས་ཤིག་སྲུངས་ཤིག །དབང་དུ་གྱིས་ཤིག་མ་རུངས་པ་གདུལ་བར་གྱིས་ཤིག་སེམས་ཅན་
ཞི་བ་དག་སད་པར་གྱིས་ཤིག །སེམས་ཅན་ཐམས་ཅད་དད་པར་གྱིས་ཤིག །ཅི་སྲིད་དུ་ངའི་རང་གི་སྔགས་ཀྱི་སྤྱོད་པ་རྗེས་སུ་སྒྲུབ་པ། བྱང་ཆུབ་སེམས་དཔའི་སྡེ་སྣོད་རྒྱ་ཆེ་བ་དག་ལས་སྔགས་སྤྱོད་པའི་དཀྱིལ་འཁོར་གྱི་ཆོ་ག་འཆད་
པར་བྱེད་པ་དེ་སྲིད་ཀྱི་བར་དུ་འདི་དག་གི་ཕྱི་རོལ་དུ་སོང་ལ་སྲུང་བ་གྱིས་ཤིག །དེ་སྐད་ཅེས་སྨྲས་པ་དང་། ཁྲོ་བོའི་རྒྱལ་པོ་ཆེན་པོས་བཀའ་མཉན་ནས། ཁྲོ་བོ་ཆེན་པོའི་གཟུགས་ཀྱིས་སེམས་ཅན་ཐམས་ཅད་རྗེས་སུ་བསྲུང་བ་དང་རྗེས་སུ་བསྟན་
པའི་ཕྱིར་འཁོར་གྱི་དཀྱིལ་འཁོར་ཐམས་ཅད་དུ་ཁྲོ་བོའི་རྒྱལ་པོ་གཤིན་རྗེ་གཤེད་ཁྲོ་བོའི་འཁོར་བརྒྱ་སྟོང་ཕྲག་དུ་མ་ཕྱོགས་བཞི་ཀུན་དང་སྟེང་དང་འོག་དང་ཐད་ཀ་དག་ཏུ་ཤིན་ཏུ་མི་བཟད་པའི་སྒྲ་རབ་ཏུ་འདོན་ཅིང་གནས་པར་
གྱུར་ཏོ། །དེ་ནས་སེམས་ཅན་དེ་དག་ཞི་བ་དང་ཡིད་དང་སེམས་བཟང་པོ་དང་ལྡན་པར་གྱུར་ཏེ་བཀའ་ལས་མི་འདའ་བར་བྱེད་པར་གྱུར་ཏོ། །འདི་ལྟ་བུའི་སྒྲ་ཡང་ཐོས་པར་གྱུར་ཏེ། གང་དམ་ཚིག་འདི་ལས་འདའ་བར་བྱེད་པ་དེ་
དག་ནི་ཨ་རྫ་ཀའི་དོག་པ་བཞིན་དུ་མགོ་ཚལ་པ་བརྒྱར་འགས་པར་འགྱུར་ཏེ། དེ་ནི་བྱང་ཆུབ་སེམས་དཔའི་བྱིན་གྱི་རླབས་ཀྱང་དེ་ཡིན་ནོ། །དེ་ནས་འཇམ་དཔལ་གཞོན་ནུར་གྱུར་པས་རང་གི་སྔགས་ཀྱི་སྤྱོད་པའི་དོན་དུ་ཆོས་
