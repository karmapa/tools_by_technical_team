<pb id="95.245a"/>
ཏུ་མེད་པ། <bampo n="516.11"/>གདུལ་དཀའ་འདུལ་བར་བྱེད་པ། གཤིན་རྗེའི་འཚོ་བ་མཐར་བྱེད་པ། སེམས་ཅན་མ་རུངས་པ་ཚར་གཅོད་པ་དེ་གཙོར་བྱེད་པ་བྱང་ཆུབ་སེམས་དཔའ་འཇམ་དཔལ་གྱིས་སྨྲས་པ། དེའི་རས་རིས་ཀྱི་ཆོ་ག་ཡོད་དེ་དེ་
ཉོན་ཅིག །ཚེས་གྲངས་དང་ནི་རྒྱུ་སྐར་དང་། །སྨྱུང་བ་དག་ཀྱང་མི་བྱ་སྟེ། །དགྲ་ཡི་འཇིགས་པ་བྱུང་བ་ན། །རས་རིས་འདི་ནི་བྲི་བར་བྱ། །མར་ངོའི་ཟླ་ཕྱེད་དག་གནས་ཏེ། །ཚེས་གྲངས་བཅུ་བཞིའམ་བརྒྱད་དག་ལ། །བྲམ་ཟེ་དམ་པ་
མཆོག་དག་གི ། དུར་ཁྲོད་ཤི་བའི་རོ་རྙེད་ན། །དེ་ནི་མཚན་མོ་མུན་པར་བླངས། །དེ་ཡི་ཁྲག་གིས་ཚོན་རྩི་བྱ། །རས་ནི་ཆུ་ཡིས་ལན་གསུམ་བཀྲུ། །དེ་ནས་དེ་ནི་བསྐམ་པར་བྱ། །འདྲི་བྱེད་གདུག་སེམས་ཁྲོ་ལྡན་ཞིང་། །
འཇིགས་པར་བྱེད་པས་བྲི་བར་བྱ། །མར་ངོའི་ཟླ་ཕྱེད་དུར་ཁྲོད་དུ། །ཞག་ནི་གསུམ་མམ་བདུན་དུ་བྲི། །ཚེས་བརྒྱད་བཅུ་བཞིའི་ནུབ་མོར་ནི། །ཞག་ཆེན་མར་མེ་སྦར་བ་ལ། །དེར་གནས་རི་མོ་བྱེད་པ་ནི། །རྟག་ཏུ་
གཡས་ཀྱི་ཕྱོགས་སུ་བལྟ། །མི་ཡི་ཐོད་པས་གདན་བྱས་ཤིང་། །མཉམ་པར་བཞག་སྟེ་བསྲུང་བ་བྱ། །དགྲ་ཡི་སྡུག་བསྔལ་གྱིས་ཉེན་ན། །ཡང་ན་སྔགས་པ་རང་གིས་བྲི། །དང་པོའི་མཚན་མོར་རྩོམ་པ་ན། །
དགྲ་རྣམས་ལུས་ལ་ཚ་བ་འབྱུང་། །གཉིས་པར་ཚ་བ་ཆེན་པོ་ཡིས། །དགྲ་རྣམས་བརྒྱལ་བས་གནོད་པར་འགྱུར། །གསུམ་པའི་མཚན་མོར་སྲོག་འདོར་ཞིང་། །འཇིག་རྟེན་ཕ་རོལ་འགྲོ་བར་
འགྱུར། །སྔགས་པ་རབ་ཏུ་མ་དང་ན། །དེ་ལ་ཞི་བ་ག་ལ་ཡོད། །དགྲ་ཡི་ལུས་ནི་བསྐམ་འགྱུར་ཞིང་། །ཁྱིམ་ལ་འཇིགས་པའང་འབྱུང་བར་འགྱུར། །གཤིན་རྗེ་གཤེད་ནི་འཇིགས་ཆེན་གྱི། །རས་རིས་འདི་ནི་བྲིས་ཙམ་
གྱིས། །ཞལ་དྲུག་ཞབས་དྲུག་ཕྱག་དྲུག་བྲི། །ཁ་དོག་སྔོ་ཞིང་གསུས་པ་འཕྱང་། །ཁྲོ་ལྡན་ཐོད་པའི་ཕྲེང་བ་འཆང་། །སྟག་གི་པགས་པ་རབ་ཏུ་མནབས། །མཚོན་ཆ་སྣ་ཚོགས་མི་བཟད་ལྡན། །ལག་ན་དབྱུག་ཏོ་འཇིགས་པར་བྱེད། །
<pb id="95.245b"/>
སྤྱན་ནི་དམར་ཞིང་ཁྲོ་དང་བཅས། །སྤྱན་གསུམ་དག་གིས་རྣམ་པར་མཚན། །སྐྲ་འབར་གྱེན་དུ་བརྫེས་པ་ནི། །དེ་བཞིན་ལ་ལར་དུ་བའི་མདོག །མིག་སྨན་ནག་པོ་མི་བཟད་དང་། །དབྱར་གྱི་སྤྲིན་ནག་འདྲ་བའི་མདོག །གཤིན་རྗེའི་གཟུགས་
དང་འདྲ་བ་ཡི། །མ་ཧེ་ལ་ཞོན་ཡང་དག་བྲི། །གདུག་པའི་ལས་ཅན་འཇིགས་པ་ཆེ། །དྲག་ཅིང་དྲག་པོ་འཇོམས་བྱེད་པ། །སེམས་ཅན་འཇིགས་པར་བྱེད་པ་ཡི། །གཤིན་རྗེའི་འཚོ་བ་འཇིགས་བྱེད་
བརྗོད། །ཤིན་ཏུ་གདུག་པའི་ལས་ཅན་དང་། །འཇིགས་ཤིང་ཤིན་ཏུ་མི་བཟད་པ། །ལུས་ཅན་ཐམས་ཅད་གསོད་བྱེད་པ། །འཇིགས་པའང་འཇིགས་ཤིང་དངངས་བྱེད་པ། །བདག་གི་ཁྲག་གི་ཚོན་དག་གིས། །ཁྲོ་བོ་མཆོག་འདི་བྲི་
བར་བྱ། །ཞག་ཆེན་པོ་ཡི་ཞག་དང་ནི། །ཤིན་ཏུ་དམར་བའི་ཚོན་བསྲེས་བྲི། །མཚོན་རྩིའི་སྣོད་དུ་ཐོད་པ་བྱ། །མི་ཡི་རུས་པས་པིར་ཤིང་བྱ། །ཤི་བའི་སྐྲ་ལས་བྱས་པ་ཡིས། །པིར་དང་པིར་ནི་བཅིང་བའང་བྱ། །
རང་ངམ་རི་མོ་མཁན་གྱིས་ཀྱང་། །དེ་ནས་ཟས་མི་བཟའ་བར་བྲི། །གཏོར་མ་མེ་ཏོག་མང་པོ་སོགས། །ཕྲེང་བ་དམར་དང་ཙནྡན་དམར། །ཤ་ཆེན་ཚིལ་གྱི་སྤོས་དང་ནི། །ཞག་གི་སྤོས་ཀྱིས་མཆོད་པར་བྱ། །རས་
རིས་དམ་པ་དེ་ལ་ནི། །དང་པོ་བར་མཐར་མཆོད་པར་བྱ། །རས་རིས་ཡོངས་སུ་རྫོགས་བྱས་ན། །རི་མོ་མཁན་ལ་སྦྱིན་པའང་བྱ། །ནོར་ནི་རབ་ཏུ་མང་པོའམ། །ཡང་ན་གང་གི་དགེ་བའང་སྦྱིན། །ལས་ཀྱང་འཇིགས་པ་ཆེན་པོ་བས། །དེ་ཡི་དོན་
མེད་མི་བྱའོ། །མདོར་ན་དཔའ་བོའི་རིན་དུ་ནི། །ཇི་ལྟར་འདོད་པ་དེ་ལ་བྱ། །བཟོ་ཡི་ལས་ནི་འབྲས་བཅས་བྱ། །ཁ་ཟས་མེད་པའང་རྣམ་པར་སྤང་། །ཇི་ལྟར་དེ་ནི་ཡང་དག་དགའ། །དེ་ལྟ་དེ་ལྟར་རབ་ཏུ་སྦྱར། །སྲུང་བ་ཆེན་པོ
འང་རབ་ཏུ་བྱ། །གཞན་དུ་དེ་ནི་འཆི་འགྱུར་ཞིང་། །བཟོ་བོ་བཟའ་དང་བཅས་འཇིགས་པས། །བདག་གིས་ཀྱང་ནི་མངོན་པར་བསྲུང་། །རིགས་པ་བཟླས་ནས་བྱ་བ་སྟེ། །གཞན་དུ་ཆོ་གར་བརྗོད་པ་མིན། །རས་རིས་ཡོངས་སུ་གསལ་བྱས་པའམ། །
<pb id="95.246a"/>
ཡིད་ལ་འདོད་པ་བྱས་མཐོང་ན། །གདུག་པའི་དགྲ་རྣམས་འཇོམས་བྱེད་པའི། །ལས་ནི་ཐམས་ཅད་བྱེད་པར་འགྱུར། །རས་རིས་མཆོག་བླངས་འགྲོ་བ་ནི། །ཇི་ལྟར་འདོད་པའམ་གར་འདོད་པའོ། །ཕྱོགས་ཆེན་རྒྱལ་པོ་ཆེན་པོ་དང་། །
སེམས་ཅན་དེ་ནི་དྲེགས་བཅས་དང་། །མངོན་པའི་ང་རྒྱལ་ང་རྒྱལ་ཆེ། །གདུག་དང་གདུག་པའི་ལས་རྣམས་དང་། །དཀོན་མཆོག་གསུམ་ལ་གནོད་བྱེད་དང་། །ཆད་པར་སྨྲ་དང་སྔགས་སྤངས་དང་། །སྔགས་རྣམས་མཆོད་པར་མི་
བྱེད་དང་། །དེ་ལ་དད་རྟེན་སྨོད་པ་དང་། །གང་ཡང་ཟློས་པ་སྨོད་བྱེད་དང་། །དེ་བཞིན་མཆོད་རྟེན་ཁྱད་དུ་གསོད། །ཆོ་ག་མཐོང་བའི་ལས་ཀྱིས་ནི། །དེ་དག་ལ་ནི་སྦྱོར་བ་བྱ། །སེམས་ཅན་ཀུན་དང་སྐྱོབ་པ་ལ། །རྟག་ཏུ་དེ་བཞིན་ཆོས་མི་ལྡན། །དེ་དག་
ལ་ནི་ལས་རབ་སྦྱར། །འཕྲལ་དུ་སྲོག་ནི་འགག་པར་བྱེད། །ལུང་ཏང་འབྲས་བུ་སྔགས་བཟླས་བླངས། །རྩ་བ་དང་ནི་ཤུན་པའང་བླང་། །འབྲས་བུའི་རང་སྐྱུར་ཡང་དག་ལྡན། །མི་ཡི་རུས་ཕྱེ་ལེགས་བཏགས་དང་། །ཡུངས་མར་དང་ནི་
དུག་ཉིད་དང་། །སྟར་བུ་དད་ནི་ལང་ཏང་ཚེ། །སྐེ་ཚེ་དང་ཡང་ཁྲག་ཉིད་ཀྱང་། །མི་ལས་ཡང་དག་བྱུང་བ་དག །ཐམས་ཅད་བླངས་ནས་ཡང་དག་ལྡན། །རས་རིས་དབེན་པའི་ཕྱོགས་སུ་བཞག །སྒྲུབ་པོ་ལྷོ་ཕྱོགས་མངོན་བལྟས་ནས། །@རས་
རིས་ཀྱང་ནི་བྱང་དུ་བསྟན། །མེ་ཐབ་ཇི་འདོད་བྱས་ནས་ནི། །ཚ་ཞིང་སྐམ་པའི་ཤིང་དག་གིས། །མེ་ཐབ་དེ་ལ་མཉམ་བཞག་ནས། །དུར་ཁྲོད་མེ་ཡི་སྦར་བར་བྱ། །ཐམས་ཅད་ལྡན་པས་བསྲེག་བྱས་ན། །ཆོ་གར་བསྟན་པའི་སྦྱིན་
སྲེག་ཡིན། །ཁྲོ་བོའི་རྒྱལ་པོའི་སྔགས་ཀྱིས་ནི། །མེ་ལྷ་དག་ནི་སྤྱན་དྲང་བྱ། །ལས་རྣམས་དག་ནི་ཀུན་ལའང་འདིར། །མདུང་གི་ཕྱག་རྒྱ་བཅིང་བར་བྱ། །མེ་ཐབ་ལ་ནི་ཁྲོར་བཅས་པས། །རྩ་བརྒྱད་སྟོང་གིས་སྲེག་བླུགས་སྦྱིན། །དང་པོར་
བུ་དག་འཆི་བ་ནི། །སེམས་ཅན་ཞུགས་ནས་དེ་བཞིན་འགྱུར། །གཉིས་པ་ལ་ནི་ཆུང་མ་དང་། །འཁོར་དང་གཙོ་བོར་བཅས་པའང་ཡིན། །དེ་ལ་གསུམ་པར་འཆི་བ་ནི། །གང་གི་ཆེད་དུ་དེ་བྱས་པའོ། །གང་ཚེ་མཚན་
<pb id="95.246b"/>
ཕྱེད་བཟླས་པ་ནི། །རས་རིས་མདུན་དུ་བྱེད་པ་ཡང་། །དགྲ་རྣམས་གསད་པར་བྱ་ཕྱིར་ཏེ། །དེ་ནི་དེ་དང་མཐུན་པར་འགྱུར། །དེ་ཡི་ཡུལ་འཁོར་འཇིག་པར་འགྱུར། །དཔུང་ཡང་འཆི་བར་འགྱུར་བ་སྟེ། །མེས་ཚིག་རླུང་ནི་ཆེན་པོ་དང་། །
ཆར་ཆེན་དག་ཀྱང་འབྱུང་བར་འགྱུར། །ཐམས་ཅད་བསྡུས་པའི་ཚོགས་དག་ནི། །ཕ་རོལ་ཚོགས་ཀྱིས་གནོད་པར་འགྱུར། །དེ་ལ་གནོད་པ་སྣ་ཚོགས་དང་། །ནད་ཆེན་དག་གིས་ཡང་དག་ཁྱབ། །རྒྱལ་པོ་དེ་ཡི་ལུས་ཀུན་ཀྱང་། །སྐམ་པར་
འདི་ལ་ཐེ་ཚོམ་མེད། །དེ་ཡི་ཁྱིམ་ནི་ཐམས་ཅད་ཀྱང་། །མི་མ་ཡིན་པས་ཡང་དག་དཀྲུགས། །མལ་དུ་བརྟན་པ་མི་རྙེད་ཅིང་། །ས་ཡི་སྟེང་དུའང་འཁོར་བར་འགྱུར། །སྲིན་པོ་ཡི་དགས་ཤ་རྗེན་ཟས། །དེ་ཡི་ཁྱིམ་ནི་ཡོངས་སུ་བསྐོར། །
ཐམས་ཅད་དུ་ནི་ཉམ་ཐག་འཇིགས། །སྡུག་བསྔལ་དྲག་པོས་སྡུག་བསྔལ་འགྱུར། །ས་སྟེང་ལྷ་ཡི་དབང་ཕྱུག་སོགས། །དེ་ཡི་སྲུང་བ་བྱེད་མི་ནུས། །འཇིག་རྟེན་སྐྱོང་བ་ཚངས་སོགས་དང་། །བརྒྱ་བྱིན་སོགས་པ་སུམ་ཅུའི་དབང་། །
སྔགས་ཀུན་ལྷ་དང་བཅས་པ་དང་། །འཇིག་རྟེན་ཀུན་ལས་བྱུང་བའང་རུང་། །ང་རྒྱལ་གྱིས་འཁྲུགས་མ་རུངས་དགྲ། །དེ་ཡི་འཚོ་བ་དེ་མཐར་བྱེད། །མཚན་ཕྱེད་ཉི་མ་གུང་དག་ལ། །གང་དུ་ཁྲོས་ནས་ཟློས་བྱེད་པ། །གཤིན་རྗེ་ཁྲོས་པ་
མངོན་སུམ་ལྟར། །བསྲུང་བར་ཡང་ནི་རུང་མ་ཡིན། །མར་ངོའི་ཟླ་ཕྱེད་ཅི་འདོད་པར། །ས་སྟེང་རས་རིས་བཞག་ནས་ནི། །གཏོར་མ་མཆོད་པ་ཆེ་བྱ་བ། །དུར་ཁྲོད་དགོན་པའི་གནས་དང་ནི། །ཤིང་གཅིག་དེ་བཞིན་རྟགས་དང་ནི། །
བྲག་དང་བས་མཐའ་ཕུག་ཀྱང་རུང་། །གཅིག་པུ་གཉིས་སུ་མེད་པར་ཡང་། །རྟག་ཏུ་ལས་རྣམས་ཡང་དག་བརྩམས། །དགོན་པ་ཆེན་པོ་དབེན་པ་དང་། །ལྷ་ཡི་ཁང་པ་སྟོང་པ་དང་། །ཁང་སྟོང་དང་ནི་ཆུ་བོ་དང་། །རྒྱ་མཚོའི་འགྲམ་ལ་བརྟེན་པ་དང་། །གྲོང་ཁྱེར་དེ་དང་
ཉེ་བ་དང་། །དེར་གནས་ཡང་ན་ཅི་འདོད་པར། །དཔག་ཚད་བརྒྱ་ཡི་ཚད་ཙམ་ནས། །རྟག་ཏུ་ལས་རྣམས་བྱ་བ་ཡིན། །གཙང་བའི་ཡུལ་ནི་བརྒྱ་དག་དང་། །ཚད་མེད་ཡུལ་དུ་གནས་པའང་རུང་། །སྔགས་ཀྱི་རྫུ་འཕྲུལ་བསམ་མི་ཁྱབ། །ཟློས་
<pb id="95.247a"/>
པའི་གྲུབ་པ་བསམ་མི་ཁྱབ། །ལས་ནི་བསམ་མི་ཁྱབ་པར་སྣང་། །འབྲས་བུའང་བསམ་གྱིས་མི་ཁྱབ་པའོ། །གཤིན་རྗེ་གཤེད་ནི་བདག་ཉིད་ཆེ། །ཁྲོ་བོའི་རྒྱལ་པོ་བསམ་མི་ཁྱབ། །ལས་དང་རྫུ་འཕྲུལ་ཡུལ་དང་ནི། །རྣམ་པར་འཕྲུལ་
བ་ཆེ་འབྱུང་བ། །བསམ་གྱིས་མི་ཁྱབ་ཟློས་པ་ཡིས། །ས་སྟེང་འདི་ལ་གྲུབ་པ་སྣང་། །བྱང་ཆུབ་སེམས་དཔའ་རྫུ་འཕྲུལ་ཆེ། །ཀུན་གྱིས་བསྲུང་བར་ཡོང་མི་ནུས། །འཇིག་རྟེན་པ་ཡི་སྔགས་རྣམས་དང་། །གཟའ་དང་མ་མོ་སྨོས་ཅི་དགོས། །དབང་ལྡན་
དང་ནི་ཁྱབ་འཇུག་གམ། །སྐེམ་བྱེད་དང་ནི་བརྒྱ་བྱིན་དང་། །རྒྱལ་དང་རྒྱལ་བའི་སྲས་དག་ནི། །དམ་ཚིག་འཛིན་པར་བྱེད་པ་དང་། །ས་བཅུ་ལ་ནི་ཡང་དག་གནས། །བྱང་ཆུབ་སེམས་དཔའ་བདག་ཉིད་ཆེ། །གང་ཞིག་དགྲ་བཅོམ་རང་རྒྱལ་དང་། །རྫུ་
འཕྲུལ་ཆེན་པོ་ཆགས་བྲལ་བ། །དམ་ཚིག་སྔོན་བྱས་དེ་དག་གིས། །བསྲུང་བར་ཡང་ནི་མི་ནུས་སོ། །མདོར་བསྡུས་ནས་ནི་བཤད་པར་བྱ། །འབྱོར་པ་འདོད་པས་མཉན་པར་གྱིས། །ཟློས་པ་སེམས་ནི་མ་དང་ན། །གཞན་གྱིས་ནུས་པར་མི་འགྱུར་རོ། །
སྔགས་པ་མཆོག་ནི་མི་དགའ་ན། །དེ་འདིར་ཞི་བ་ག་ལ་ཡོད། །བདག་ཉིད་ཆེན་པོ་གཤིན་རྗེ་གཤེད། །ཁྲོ་བོའི་རྒྱལ་པོ་ཟློས་པ་པོ། །གང་ཚེ་ཡིད་ནི་དང་བ་དང་། །གང་ཚེ་སྙིང་རྗེ་བརླན་གྱུར་པ། །དེ་ཚེ་དེ་ནི་ཞི་ཐོབ་པའམ། །བརྟན་པའམ་འཚོ་
བ་འཛིན་པར་འགྱུར། །པིརྩུ་མརྡ་ཡུངས་མར་དང་། །རང་སྐྱུར་དུག་དང་ལྡན་པ་ནི། །ཁྲག་དང་མི་ཡི་ཤ་དང་ནི། །ལན་ཚྭ་ཚ་བ་གསུམ་དང་ནི། །སྐེ་ཚེ་དུག་གི་ཕྱེ་མ་དང་། །སྟར་བུ་དང་ནི་སྲམ་གྱི་ཤ །ལང་ཏང་ཙེ་ཡི་རྩ་བ་དང་། །དེ་བཞིན་ཀོ་ཤ་ཏ་ཀའི་དང་། །ཨེ་རེན་ད་རྩ་
ནས་ཚིག་ཐལ། །ལེ་བརྒན་རྩི་དང་གཟེ་མ་དང་། །པོ་སོན་ཆ་ཡི་རྩ་བ་དང་། །དེ་བཞིན་སྒོག་སྐྱ་ཀེའུ་དང་། །གཞན་གྱི་ཞག་དང་ཆུ་དང་ནི། །ཀུན་དོང་ཆང་ནི་བཏུང་བར་བཅས། །འདི་ཀུན་ཆ་མཉམ་བྱས་ནས་ནི། །རས་རིས་ཉེ་བར་སྦྱིན་སྲེག་བྱ། །སྦྱིན་སྲེག་སྟོང་
རྩ་བརྒྱད་བྱས་ན། །ཟླ་བ་ཕྱེད་ཀྱི་ནང་དུ་ནི། །བུ་དང་གཉེན་སྡུག་བཅས་པ་ཡི། །དགྲ་རྣམས་རྩད་ནས་འཇིག་འགྱུར་ཏེ། །འཁོར་ཀུན་མ་ལུས་འཇོམས་པར་བྱེད། །གཉིས་པའི་ནང་དུ་སྦྱིན་སྲེག་བྱས། །དེ་ཡི་རྩད་ནས་འབྱིན་པར་བྱེད། །ཟློས་པས་མེ་ནང་སྦྱིན་སྲེག་
<pb id="95.247b"/>
བྱས། །གསུམ་པའི་དུས་སུ་ཕྱིན་པ་ན། །དེ་ཡི་གྲོང་རྡལ་བཅས་དེ་ལ། །མུ་གེ་དག་ནི་འབྱུང་བ་དང་། །ཆར་མི་འབབ་ཅིང་འཆི་བ་མང་། །སྲིན་པོས་ཀུན་ཏུ་ཁྱབ་པ་དང་། །མེས་ཚིག་རྡོ་ཡི་ཆར་འབབ་དང་། །རྡོ་རྗེ་དང་ནི་ཐོག་ཀྱང་འབབ། །ལྗོངས་དང་ཕྱོགས་དང་
ཡུལ་དང་ནི། །ཇི་སྙེད་རྒྱལ་པོ་དེ་ལ་ཡོད། །འཚེ་བ་མང་པོ་རབ་འབྱུང་ཞིང་། །དེ་བཞིན་གཞན་གྱི་དམག་ཚོགས་འབྱུང་། །དེ་ཡི་ཡུལ་དུ་འཚེ་བ་ནི། །དུ་མ་མང་པོ་དག་ཀྱང་འབྱུང་། །དཔལ་མིན་མང་པོ་རབ་སྟོན་པ། །རྣམ་པ་སྣ་ཚོགས་འབྱུང་བར་
འགྱུར། །ལད་ཏང་རྩ་བས་སྦྱིན་སྲེག་བྱས། །དེ་ལ་རིམས་ནད་འབྱུང་བར་འགྱུར། །ཚ་བས་རྟག་ཏུ་སྦྱིན་སྲེག་བྱས། །ཚ་བ་ཆེན་པོ་སྐྱེ་བར་འགྱུར། །ཤིན་ཏུ་སྐྱུར་བས་སྦྱིན་སྲེག་བྱས། །གྲང་བའི་རིམས་ནི་ཡང་དག་འབྱུང་། །མ་རུངས་རྒྱལ་པོ་སྟོབས་ཀྱིས་དྲེགས། །
དེ་ཡི་ལུས་ལ་དེ་དག་འགྱུར། །ཕྱོགས་ཆེ་ནོར་དང་ལྡན་པ་དང་། །གདུག་ཅིང་དཔུང་ཆེན་ཡང་དག་གནས། །དེ་ཡི་འཚོ་བ་ཐ་མ་ནི། །ནུབ་གཉིས་ཡང་ན་བདུན་གྱིས་སོ། །གང་ཞིག་གང་ལ་དད་ལྷའམ། །སྐྱེས་པའི་སྐར་མ་མིང་ཡང་རུང་། །རས་རིས་
མདུན་དུ་གཟུགས་བྱ་བ། །དུར་ཁྲོད་སོལ་བས་བྲིས་པ་ལ། །མགོ་ལ་རྡོག་པས་མནན་ནས་ནི། །ཁྲོ་བས་བཟླས་པ་བརྩམ་པར་བྱ། །གློ་བུར་རྣམ་པ་སྣ་ཚོགས་པའི། །མི་ཡི་བདག་པོ་ཟུག་གཟེར་འབྱུང་། །ནད་ཆེན་པོས་ནི་ཐེབས་འགྱུར་ཏེ། །དེ་ཡི་
མོད་ལའང་འཆི་བར་འགྱུར། །ཡང་ན་དགྲ་སྟས་གཅོད་པའམ། །ཡན་ལག་ཀྱང་ནི་མི་ཚང་འགྱུར། །སྡིག་ཅན་མི་མ་ཡིན་པ་ཡི། །སྲིན་པོ་གདུག་པས་ཟ་བར་འགྱུར། །བདག་གི་འཁོར་དང་བཅས་པ་དག །ཤ་རྗེན་ཟ་དང་སྲུལ་པོ་དང་། །ཤ་ཟ་ཡི་
དགས་མ་མོ་ཡིས། །དེ་ཡི་མོད་ལའང་གསོད་པར་བྱེད། །དེ་ནས་དཔལ་ལྡན་རྡོ་རྗེ་འཆང་། །དེ་ཚེ་འཁོར་ལ་འདི་སྐད་སྨྲས། །སངས་རྒྱས་ཀུན་ལ་ཕྱག་འཚལ་ནས། །དེ་ནས་ཅང་མི་སྨྲ་བར་གནས། །འཇིག་རྟེན་རྣམས་ལ་ཕན་འདོད་ཕྱིར། །འདི་སྐད་དུ་ནི་
ཡང་སྨྲས་པ། །གནོད་སྦྱིན་མོ་ནི་ཐམས་ཅད་དང་། །གནོད་སྦྱིན་ཀུན་ཚོགས་བོས་ནས་ནི། །དེ་ཚེ་གནོད་སྦྱིན་བདག་པོ་སྟེ། །བྱང་ཆུབ་སེམས་དཔའ་སྨྲས་པ་ནི། །གནོད་སྦྱིན་རྣམས་ཀྱིས་རས་རིས་སྨྲས། །འདོད་པ་ཀུན་དང་ཉེ་བར་ལྡན། །འགུགས་པར་བྱེད་དང་དབང་
<pb id="95.248a"/>
བྱེད་ཀུན། །ཟུག་རྔུ་མ་ལུས་ཡང་དག་འབྱིན། །སྔགས་པ་གང་ཚེ་འཁྲིག་པ་འདོད། །འདོད་ཆགས་ལྡོངས་པའམ་རྨོངས་པའི་བློས། །བདེར་གཤེགས་བཀས་ཀྱང་བཟློག་པ་དང་། །གཉེན་པོས་ཀྱང་ནི་མི་ནུས་སོ། །ཐོག་མ་མེད་པའི་འཁོར་
བ་ནས། །ཤིན་ཏུ་སྡུག་བསྔལ་རྒྱུ་སྔོན་བྱས། །དེ་དག་སྡུག་བསྔལ་སྡུག་བསྔལ་བར། །སྙིང་རྗེ་ཆེན་པོས་འགྲོ་བ་གདུངས། །ཚངས་སྤྱོད་དབང་པོ་དུལ་བས་ནི། །བདེ་འགྲོ་དག་ནི་ཐོབ་པར་འགྱུར། །བཟང་པོ་ཤིས་པར་བསྟན་པ་དང་། །མཐར་ནི་ཞི་བའང་ཐོབ་
པར་འགྱུར། །ཐེག་པ་གསུམ་ལ་བརྟེན་ནས་ནི། །མྱ་ངན་འདས་པ་ལེགས་པ་འཐོབ། །བཟློག་པ་བློ་ངན་གྱིས་ཟིན་པ། །འདོད་ཆགས་ཀྱིས་ལྡོངས་བཀའ་ཐུབ་མེད། །འཁོར་བ་མི་ཟད་ཚང་ཚིང་གི། །འགྲོ་བ་ལྔར་ནི་འཁོར་བར་འགྱུར། །དེ་དག་སྡུག་བསྔལ་
ལྡན་དོན་དུ། །འདོད་པའི་ལོངས་སྤྱོད་རྗོད་པར་བྱེད། །ཁྲོ་བོ་འདི་ནི་མཉེས་བྱས་ན། །སྡིག་པ་ཀུན་ལས་ལྡོག་པར་འགྱུར། །འཕགས་པ་འཇམ་དཔལ་གྱི་རྩ་བའི་ཆོ་ག་བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་ཆེན་པོ་ཤིན་ཏུ་རྒྱས་པའི་མདོ་
ལས། ཁྲོ་བོའི་རྒྱལ་པོ་གཤིན་རྗེ་གཤེད་ཀྱི་མངོན་སྤྱོད་དང་ལེགས་པར་སྡོམ་པའི་ལེའུ་རབ་འབྱམ་ལས་སུམ་ཅུ་རྩ་བཞི་པ་རྫོགས་སོ།།  །།<head n="2" t="སོ་ལྔ་པ། གནོད་སྦྱིན་མོ་སྒྲུབ་པའི་ཆོ་གའི་ལེའུ།" type="lewu" zh="88.807"/>དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཞི་བའི་བློ་གྲོས་ཞེས་བྱ་བ་འཁོར་དེ་ཉིད་
དུ་འདུས་ཤིང་འདུག་པར་གྱུར་པ་དེ་སྟན་ལས་ལངས་ཏེ། སངས་རྒྱས་ཐམས་ཅད་ལ་ཕྱག་འཚལ་ནས། འཁོར་གྱི་དཀྱིལ་འཁོར་གྱི་དབུས་སུ་འདུག་སྟེ། བཅོམ་ལྡན་འདས་ཤཱཀྱ་ཐུབ་པ་ལ་ལན་གསུམ་བསྐོར་བ་བྱས་ནས་
ཞབས་གཉིས་ལ་བཏུད་དེ། གནོད་སྦྱིན་གྱི་སྡེ་དཔོན་ཆེན་པོ་ལག་ན་རྡོ་རྗེ་དེ་ལ་བལྟས་ནས་ཚིག་འདི་སྨྲས་སོ། །ཕྱག་ན་རྡོ་རྗེ་གང་ཁྱོད་སེམས་ཅན་ཐམས་ཅད་ལ་གནོད་པར་བྱེད་པ་དང་། འདོད་པ་དང་ལྡན་པའི་སྔགས་དང་རྒྱུད་བཤད་ན། ཀྱེ་རྒྱལ་
བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ངེས་པར་ཆོས་འདི་ནི་མ་ཡིན་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་ནི་གང་གི་ཕྱིར་སྙིང་རྗེ་ཆེན་པོས་རབ་ཏུ་ཕྱེ་ཞིང་། བྱང་ཆུབ་སེམས་དཔའི་སྤྱད་པ་སྤྱོད་ཅིང་སེམས་ཅན་ཐམས་ཅད་ཀྱི་དོན་གྱི་
<pb id="95.248b"/>
ཕྱིར། ཕན་པའི་ལྷག་པའི་བསམ་པ་ལ་རབ་ཏུ་ཞུགས་ན་འཁོར་བའི་འཆིང་བ་ལས་གྲོལ་བར་འགྱུར་རོ། །ཀྱེ་རྒྱལ་བའི་སྲས་གཞན་ཡང་སེམས་ཅན་ལ་གནོད་པར་བྱེད་པའི་ཆོས་སྟོན་པ་ནི། དེ་བཞིན་གཤེགས་པ་དགྲ་བཅོམ་
པ་ཡང་དག་པར་རྫོགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ནི་སེམས་ཅན་ཐམས་ཅད་ཀྱི་ཆེད་དུ་གསུངས་པ་མ་ཡིན་ཏེ། སྙིང་རྗེ་ཆེན་པོ་དང་ལྡན་པའི་ཕྱིར་སེམས་ཅན་ཐམས་ཅད་ལ་ཕན་པའི་ལྷག་པའི་
བསམ་པ་ལ་རབ་ཏུ་ཞུགས་པ་ཡིན་ནོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ལག་ན་རྡོ་རྗེས་བྱང་ཆུབ་སེམས་དཔའ་ཞི་བའི་བློ་གྲོས་ལ་སྨྲས་པ། ཇི་ལྟར་ཁྱོད་སྨྲས་པ་དང་ཇི་ལྟར་ཁྱོད་རབ་ཏུ་སྟོན་པ་དེ་བཞིན་དུ་ཞི་བའི་
བློ་གྲོས་བྱང་ཆུབ་སེམས་དཔས་བསླབ་པར་བྱ། དེ་བཞིན་དུ་བསྒྲུབ་པར་བྱ། ཇི་ལྟར་སངས་རྒྱས་དང་བྱང་ཆུབ་སེམས་དཔའ་རྫུ་འཕྲུལ་ཆེན་པོ་དང་ལྡན་པ་དེ་བཞིན་དུ་བདག་གིས་ཀྱང་བསྟན་པར་བགྱིའོ། །དོན་དམ་པར་ནི་ཡང་དག་པའི་
མཐའ་ལ་ཡང་དག་པར་བརྟེན་ནས་ཆོས་ཀྱི་མཐའ་ལས་གྲོལ་བ་ཐོབ་པར་འགྱུར་རོ། །སེམས་ཅན་མཐའ་ནི་བསམ་མི་ཁྱབ། །རྣམ་པར་སྨིན་པའང་བསམ་མི་ཁྱབ། །སངས་རྒྱས་ཆོས་ཀྱང་བསམ་མི་ཁྱབ། །བྱང་ཆུབ་སྤྱོད་པ
འང་བསམ་མི་ཁྱབ། །གདུལ་བའི་སེམས་ཅན་ལ་བརྟེན་ནས། །ཕན་པའི་སྤྱོད་པ་བསམ་མི་ཁྱབ། །བྱང་ཆུབ་སེམས་དཔའི་སྤྱོད་པ་རྣམས། །བསམ་མི་ཁྱབ་པར་ཡོངས་སུ་བསྟན། །རྒྱུད་རྣམས་ཀུན་ལ་རྒྱུད་འདི་ཡི། །མཐུ་ནི་བསམ་གྱིས་མི་ཁྱབ་ཡིན། །
གཤིན་རྗེ་གཤེད་ནི་བདག་ཉིད་ཆེ། །ཁྲོ་བོའི་རྒྱལ་པོའི་སྔགས་དག་དང་། །ཡུལ་གསུམ་དག་ཀྱང་བསམ་མི་ཁྱབ། །རྟོགས་པའི་བདག་ཉིད་བསམ་མི་ཁྱབ། །ཞི་བའི་བློ་གྲོས་བྱང་ཆུབ་སེམས་དཔའ་སེམས་དཔའ་ཆེན་པོའི་སྤྱོད་པ་ནི་
བསམ་གྱིས་མི་ཁྱབ་སྟེ། ཆོས་ཀྱི་དབྱིངས་ཀྱི་རྒྱུ་མཐུན་པ་ལས་བྱུང་བའི་སྒྲུབ་པ་ཡང་བསམ་གྱིས་མི་ཁྱབ་བོ། །ཞི་བའི་བློ་གྲོས་བྱང་ཆུབ་སེམས་དཔའ་སྔགས་ཟློས་པ་ན་འདི་ལྟར་སེམས་བསྐྱེད་པར་བྱ་སྟེ། འཕགས་པ་མ་ཡིན་པའི་
<pb id="95.249a"/>
སེམས་ཅན་འདོད་པ་ལ་ལྷག་པར་ཆགས་པས་བསོད་ནམས་མ་ཡིན་པ་ཤིན་ཏུ་རབ་ཏུ་མང་པོར་འཕེལ་བས་དམྱལ་བ་ཆེན་པོར་སྐྱེ་ཞིང་སེམས་ཅན་འདི་དག་ནི་བསོད་ནམས་ཀྱི་ཕུང་པོ་ཤིན་ཏུ་མང་པོ་འདི་
འཕེལ་བར་མི་འགྱུར་རོ། །སེམས་ཅན་འདི་དག་བྱང་ཆུབ་རྣམ་པ་གསུམ་གྱི་སྐལ་བ་མེད་པར་མི་འགྱུར་བར་བྱ་བའི་ཕྱིར། ཞི་བའི་བློ་གྲོས་དེ་ལྟར་ན་བྱང་ཆུབ་སེམས་དཔའ་སྔགས་ཟློས་པས་སེམས་ཉེ་བར་གཞག་པར་བྱ་ཞིང་
ཐབས་མཁས་པ་འདི་ལ་མངོན་སྤྱོད་ཀྱི་ལས་རབ་ཏུ་སྦྱར་བར་བྱའོ། །ལས་ཐམས་ཅད་ལ་ཡང་མཚན་མར་འཛིན་པར་མི་བྱའོ། །མི་དགེ་བར་འཛིན་པར་མི་བྱ་ཞིང་སྙིང་རྗེས་བརླན་པའི་སེམས་ཀྱིས་སེམས་ཅན་གདུལ་བའི་
ཐབས་ལ་ཡང་བསླབ་པར་བྱའོ། །ཀྱེ་རྒྱལ་བའི་སྲས་གཞན་ཡང་ཆོས་དང་ཆོས་མ་ཡིན་པ་དང་། དཀར་པོ་དང་། ནག་པོ་དང་། དགེ་བ་དང་། མི་དགེ་བ་དང་། འགྲོ་བའི་བདག་ཉིད་ཆེན་པོ་སེམས་ཅན་འདུལ་བའི་ཐབས་སྒྲུབ་
པ་དང་། ཆོས་ཀྱི་དབྱིངས་སྒྲུབ་པ་སངས་རྒྱས་བཅོམ་ལྡན་འདས་ཀྱིས་རབ་ཏུ་རྟོགས་པར་འགྱུར་ཏེ། དེ་ཉིད་ཆོས་སྟོན་པས་སེམས་ཅན་སྨིན་པའི་ཐབས་ཀྱང་རབ་ཏུ་སྒྲུབ་པར་བྱེད་དོ། །ཀྱེ་རྒྱལ་བའི་སྲས་དེ་བཞིན་དུ་བདག་ཅག་གིས་བསླབ་
པར་བྱ་ཞིང་། འདི་ལྟ་སྟེ། སེམས་ཅན་གདུལ་བ་དང་སེམས་ཅན་སྨིན་པ་དང་བསྟན་པར་བྱ་བའི་ཕྱིར་དང་དེ་ལ་རྒྱལ་བའི་སྲས་ཁྱེད་ཅག་གང་འཁོར་གྱི་དཀྱིལ་འཁོར་འདིར་དམ་ཚིག་ཆེན་པོ་ལ་ཞུགས་པ་དེ་ཐམས་ཅད་ཀྱིས་མཉན་པར་བྱ། དད་
པར་བྱ་དེ་ཉིད་དགེ་བ་དང་མི་དགེ་བ་ཚོལ་བ་ཉིད་དུ་བྱ་སྟེ། འདི་ལྟ་སྟེ། དེ་བཞིན་གཤེགས་པ་ཆོས་སྟོན་པ་ལ་མངོན་པར་དགའ་བར་བྱའོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཞི་བའི་བློ་གྲོས་ཀྱིས་གནོད་སྦྱིན་གྱི་སྡེ་དཔོན་ཆེན་པོ་ལག་
ན་རྡོ་རྗེ་ལ་རྣམ་པར་བལྟས་ནས་ཅང་མི་སྨྲ་བར་གྱུར་ཏེ། །སངས་རྒྱས་ཀྱི་ཆོས་རྣམས་ནི་བསམ་གྱིས་མི་ཁྱབ་བོ་ཞེས་ཡིད་ལ་བྱས་ནས། སངས་རྒྱས་བཅོམ་ལྡན་འདས་ལ་རྣམ་པར་ལྟ་བཞིན་དུ་རང་གི་སྟན་ལ་འདུག་པར་གྱུར་ཏོ། །དེ་ནས་
<pb id="95.249b"/>
གསང་བ་པའི་བདག་པོ་ཕྱག་ན་རྡོ་རྗེས་ཐམས་ཅད་དང་ལྡན་པའི་འཁོར་དེ་ལ་རྣམ་པར་བལྟས་ནས་ཁྲོ་བོའི་རྒྱལ་པོའི་ཆོ་ག་ཡང་སྨྲས་པ། གང་དག་ལྷའི་ཚོགས་དང་སེམས་ཅན་གྱི་ཁམས་ལ་བརྟེན་པའི་འབྱུང་པོའི་ཚོགས་ཁྱེད་ཅག་
ཉོན་ཅིག །དང་པོར་རེ་ཞིག་བསྲུང་བ་བྱས་ལ་ཁྲོ་བོའི་རྒྱལ་པོའི་རས་རིས་དེ་ཡོངས་སུ་བླངས་ལ། གནས་དབེན་པར་སོང་ནས་དབང་ཕྱུག་ཆེན་པོའི་རྟགས་གཅིག་པའི་གནས་སུ་རྟགས་དེ་ལ་དུག་དང་ཁྲག་དང་སྐེ་ཚེ་དང་། རང་སྐྱུར་གྱིས་གཏོར་
ལ་ཤིང་བི་ཙུ་མར་དའི་མེ་ཏོག་གིས་མཆོད་ཅིང་མིའི་རྒྱུ་མ་རློན་པ་དག་གིས་བདག་ཉིད་ལ་མཆོད་ཕྱིར་ཐོགས་བྱས་ལ། མིའི་མགོ་བོའི་ཐོད་པ་གཡས་པའི་ལག་པ་ན་ཐོགས་པས་བརྡེགས་པ་ལྟ་བུར་བྱས་ལ། ལག་པ་གཡོན་པའི་སྡིགས་
མཛུབ་ཀྱིས་མཚོན་གཅིག་པོ་ལ་སྡིགས་པ་བཞིན་དུ་བྱེད་ཅིང་གཙོར་ཁྲོ་བའི་དབང་དུ་གྱུར་པ་དང་རྒྱལ་པོ་མ་རུངས་པས་བརྙས་པ་ཆེན་པོའི་སེམས་ཀྱིས་བྱས་པའམ། གཞན་སྐྱོན་ཅན་གྱི་སྐྱེས་བུ་ཕྱོགས་ཆེན་པོ་དང་ལྡན་པ་དང་ནོར་ཆེན་པོ་དང་
ལྡན་པ་དང་རབ་ཏུ་གཏུམ་པ་ཆེན་པོ་དང་གཙོ་བོ་ཆེན་པོ་དག་གིས་ཁྱད་དུ་གསོད་པར་འགྱུར་ན། སྒོ་བཅད་པ་བྱས་ལ། གཅེར་བུར་བྱས་ཤིང་སྐྲ་བཤིག་པས་དབང་ཕྱུག་ཆེན་པོའི་མཚན་ལ་ཁྲོ་བོའི་སྔགས་ཇི་སྲིད་དབང་ཕྱུག་ཆེན་པོའི་མཚན་
དཀྱིལ་དུ་གས་པར་གྱུར་པ་དེ་སྲིད་དུ་བཟླས་པ་བྱའོ། །དུམ་བུ་གཉིས་སུ་གྱུར་ན་ཡི་གེ་ཧཱུཾ་གི་སྒྲ་ཆེན་པོ་ཡང་ཐོས་པར་འགྱུར་ཏེ་དེ་ལ་འཇིགས་པར་ཡང་མི་བྱའོ། །དེ་ཐོས་པའི་དབང་གིས་རྒྱལ་པོ་མ་རུངས་པའམ་གཞན་གང་ལ་ལ་དཔུང་ཆེན་
པོ་དང་ལྡན་པའི་དགྲ་དེའི་མོད་ལ་རིམས་ཆེན་པོས་ཟིན་པར་འགྱུར་བའམ། སྲིན་པོ་ལ་སོགས་པ་མི་མ་ཡིན་པས་ཟིན་པར་འགྱུར་རོ། །དེ་ཉིད་དུ་ཇི་སྲིད་ཡུད་ཙམ་དུ་བཟླས་པ་བྱས་ན་དེའི་མོད་ལ་དགྲ་རྣམས་ཀྱི་འཚོ་བ་ནི་ཐ་མར་འཆི་བར་འགྱུར་རོ། །གལ་
ཏེ་མཚན་མོ་བཟླས་ན་ནི་གཟའ་འཁོར་དང་བཅས་པ་འཇིག་པར་འགྱུར་རོ། །གཞན་ཡང་ལས་སུ་འགྱུར་བ་ནི་དེ་བཞིན་དུ་དབང་ཕྱུག་ཆེན་པོའི་གནས་སུ་ཉི་མ་ཕྱེད་ལ་སོང་སྟེ། ནིམ་པའི་ལོ་མས་མཆོད་ཅིང་ཤ་ཆེན་པོའི་སྤོས་ཀྱིས་བདུག་ལ་
<pb id="95.250a"/>
ཇི་སྲིད་དགྲའི་ཁྱིམ་དུ་མེས་ཚིག་པའི་བར་དུ་བཟླས་པ་བྱས་ན་དགྲ་ཡང་འདར་བའི་རིམས་ཆེན་པོས་ཐེབས་པར་འགྱུར་རོ། །ཡང་ན་ཁྲོས་པས་བཟླས་པ་མ་བཏང་ཞིང་གཡས་ཕྱོགས་སུ་རྟགས་ཀྱང་ཡོད་ན་དགྲ་དེ་འཆི་བར་འགྱུར་ཞིང་རིགས་
རྒྱུད་འཇིག་པར་འགྱུར་རོ། །ཇི་སྟེ་སླར་གསོ་བར་བྱེད་ན་ནི་རྟགས་དེ་ཆུས་ཕྱིར་ཡང་རབ་ཏུ་བཀྲུས་ལ་ཤིན་ཏུ་བསིལ་བའི་འོ་མས་ཁྲུས་བྱས་ན་སླར་ཡང་སོས་པར་འགྱུར་རོ། །ལས་གཞན་ཡང་ཡོད་དེ་དབང་ཕྱུག་ཆེན་པོའི་མཚན་གཡས་
ཕྱོགས་སུ་བཞག་ལ་པོ་སོན་ཆའི་ཤིང་དང་ཚེར་མ་ཅན་གྱི་ཤིང་གིས་མེ་རབ་ཏུ་སྦར་ལ། ཤིང་པཱ་ཀྃ་ཏ་ཀའི་ཡམ་ཤིང་ལ་དུག་དང་ཁྲག་དང་སྐེ་ཚེ་ལ་མངོན་པར་བཏགས་ལ་སྟོང་རྩ་བརྒྱད་ཀྱི་སྦྱིན་སྲེག་བྱས་ན། དགྲ་ཐམས་ཅད་ནད་ཆེན་
པོས་ཐེབས་པར་འགྱུར་ཏེ། ལས་ཐམས་ཅད་ཀྱིས་ཀྱང་ནུས་པ་མེད་པར་འགྱུར་རོ། །ཞག་གཉིས་པ་ལ་ནི་རིམས་ནད་ཆེན་པོ་དང་ཟུག་གཟེར་ཆེན་པོས་ཐེབས་པའམ་ནད་རྣམ་པ་སྣ་ཚོགས་སམ་མི་མ་ཡིན་པས་ཟིན་ཅིང་མཐར་འཆི་བར་འགྱུར་རོ། །
ཞག་གསུམ་པ་ལ་གྲངས་གསུམ་གྱིས་བྱས་ན་ནི་འཚོ་བ་ཐམས་ཅད་ཀྱི་ཐམས་ཅད་དུ་འདོར་བར་འགྱུར་རོ། །སླར་གསོ་བར་བྱེད་ན་ནི་འོ་མའི་སྦྱིན་སྲེག་བྱས་ན་ཞི་བར་འགྱུར་བ་ནི་ཡུལ་མི་ཐམས་ཅད་དང་དགྲ་ཐམས་ཅད་ཀྱང་སོས་པར་འགྱུར་རོ། །དེ་བཞིན་དུ་ལྷ་ཐམས་ཅད་དམ་ལྷ་མོ་
ཐམས་ཅད་དམ་འབྱུང་པོ་ཐམས་ཅད་གང་ཞིག་གང་གི་ལྷ་ལ་དད་པ་དེ་རྐང་པས་མནན་པའི་ལས་བྱ་བའམ། །ཡང་ན་དེའི་རྒྱུ་སྐར་རམ་སྔགས་སམ་མིང་དག་ལ་རྐང་པས་མནན་ལ་ལས་བྱ་སྟེ། དེ་བཞིན་གཤེགས་པའི་རིག་པ་ནི་མ་གཏོགས་ཏེ། ཐམས་ཅད་ཀྱིས་
ཀྱང་ཞབས་ཀྱི་མཐེ་བོ་གཡོན་པ་བཟུང་སྟེ་ལས་བྱའི། མནན་པར་ཡང་མི་བྱ་བགོམ་པར་ཡང་མི་བྱའོ། །གང་ཡང་འཇིག་རྟེན་པ་ཐམས་ཅད་ཀྱི་སྔགས་ནི་མནན་ནས་ལས་བྱའོ། །ཁྲོ་བོའི་རྒྱལ་པོའི་བཟླས་པ་མ་གྲུབ་པ་ཉིད་ཀྱང་བཟླས་པ་ཙམ་
ཁོ་ནས་ལས་རྣམས་བྱེད་པར་འགྱུར། སྔགས་ཐམས་ཅད་རྣམ་པར་འཇིག་པར་འགྱུར། དགྲ་ཐམས་ཅད་འཇོམས་པར་འགྱུར། སྔགས་ཐམས་ཅད་ནུས་པ་མེད་པར་འགྱུར་རོ། །མདོར་ན་འཇིག་རྟེན་དང་འཇིག་རྟེན་ལས་འདས་པའི་སྔགས་ཀྱི་ཆོ་གས་ཀྱང་ཇི་ལྟ་ཇི་ལྟར་རབ་
<pb id="95.250b"/>
ཏུ་སྦྱར་བ་དེ་ལྟ་དེ་ལྟར་ཐམས་ཅད་སྒྲུབ་པར་འགྱུར། བཟླས་པ་ཙམ་གྱིས་རེ་བ་ཐམས་ཅད་ཡོངས་སུ་རྫོགས་པར་འགྱུར་རོ། །ཁྲོ་བོའི་རྒྱལ་པོའི་སྔགས་འདི་བཟླས་པ་ཙམ་ཁོ་ནས་གྲུབ་པ་ཉིད་དེ་གྲུབ་པ་དམ་པའང་རྗེས་སུ་
རབ་ཏུ་སྦྱིན་ནོ། །ཡིད་ལ་འདོད་པས་དགྲ་རྣམས་འཇོམས་པར་བྱེད་དོ། །མདུང་རྩེ་ཆེན་པོའི་ཕྱག་རྒྱ་དང་ལྡན་པར་བྱས་ན་ལས་ཐམས་ཅད་བྱེད་པར་འགྱུར་རོ། །ལས་གཞན་དུའང་འགྱུར་བ་ནི་ཉི་མ་ཕྱེད་ལ་དུར་ཁྲོད་དུ་སོང་སྟེ། སྲེག་
པའི་སར་མཚན་གཅིག་སྨྱུང་བ་བྱས་ཏེ། མར་ངོའི་བཅུ་བཞི་ལ་དུར་ཁྲོད་ཀྱི་ཤིང་གིས་མེ་རབ་ཏུ་སྦར་ལ། དུག་དང་ཁྲག་གིས་བཏགས་པའི་སྐེ་ཚེས་སྦྱིན་སྲེག་བྱས་ན། དེ་ལས་ཧ་ཧ་ཞེས་པའི་སྒྲ་སྒྲོགས་ཤིང་། ཡི་དགས་ཐམས་ཅད་འོང་བར་འགྱུར་ན་
འཇིགས་པར་མི་བྱ་ཞིང་དགྲ་ལ་གནོད་པར་གྱིས་ཤིག་ཅེས་བྱས་ན། དེ་བཞིན་དུ་བྱའོ་ཞེས་སྨྲས་ནས་མི་སྣང་བར་འགྱུར་རོ། །དེ་ནས་ཡུད་ཙམ་གྱིས་དཔག་ཚད་སྟོང་དུ་ཡང་སོང་ནས། དགྲ་རྣམས་འཇོམས་པར་བྱེད་ཅིང་རིགས་རྒྱུད་ཀྱང་རླག་པར་བྱེད་དོ། །དེ་ལ་སོགས་པའི་
ལས་མང་པོ་བྱེད་པར་འགྱུར་རོ། །གཞན་ཡང་ལས་སུ་འགྱུར་བ་ནི་དབེན་པའི་ཕྱོགས་གཙང་མར་གོས་གཙང་མ་བགོས་ཏེ། །ཁང་སྟོང་དུ་རབ་ཏུ་ཞུགས་ནས་མིའི་རུས་པའི་སྲེག་བླུགས་ཀྱིས་སྟོང་རྩ་བརྒྱད་སྦྱིན་སྲེག་བྱས་ཏེ། དེ་ནས་
ཐལ་བ་དེ་ལག་པ་གཉི་གས་བླངས་ལ། གོས་གཙང་མའི་དུམ་བུ་ལ་སོ་སོར་བཅིངས་ཏེ་ཐུམ་པོ་གཉིས་སུ་བྱས་ལ། ཁམ་པོར་ཁ་སྦྱར་གཉིས་ཀྱི་ནང་དུ་སོ་སོར་བཞག་ལ། བདག་ཉིད་སྲུང་བ་ཆེན་པོ་བྱས་ནས་རྫས་དེ་བླངས་
ལ། ཁྱིམ་དུ་སླར་ཞུགས་ནས་མཚན་མོ་དུར་ཁྲོད་ཆེན་པོར་སོང་ནས། མར་ངོའི་བཅུ་བཞིའམ་ཚེས་བརྒྱད་ལ་མི་སྲེག་པའི་སར་བཞག་ཅིང་ལྷོ་ཕྱོགས་སུ་བལྟས་ནས་ཁམ་པོར་ཁ་སྦྱར་གཉིས་བླངས་ལ་ལངས་ཤིང་གཅེར་བུར་བྱས་ཏེ་སྐྲ་
བཤིག་པ་དང་ཁྲོ་བ་དང་བཅས་པས་འཇིགས་པ་མེད་པར་བྱ་སྟེ། རིག་པ་སྟོང་ཕྲག་བཅུ་བཟླས་པ་བྱས་ན་ཐལ་བ་དེ་གྲུབ་པར་འགྱུར་རོ། །མི་གང་སུ་དག་རྫས་དེ་སློང་བར་གྱུར་ན་སྦྱིན་པར་མི་བྱའོ། །གལ་ཏེ་ཚན་ཁར་སློང་བར་བྱེད་ན་ནི་ཁྲོ་བོའི་
<pb id="95.251a"/>
རྒྱལ་པོ་དྲན་ནས་ཡི་གེ་ཧཱུཾ་རབ་ཏུ་སྦྱར་བ་བྱས་ན་དེའི་མོད་ལ་འབྱེར་བར་འགྱུར་རོ། །བགེགས་ཐམས་ཅད་རྣམ་པར་འཇོམས་པ་ཡང་ཆོ་ག་འདི་ཉིད་དོ། །ལག་པ་གཡོན་པ་དང་གཡས་པས་བླངས་པའི་ཐལ་བས་ནི་རྟགས་མཚན་
བྱ་ཞིང་བག་ཡོད་པས་བསྲུང་བ་ཡང་བྱ་ལ། ཐོ་རངས་ཉི་མ་འཆར་བའི་དུས་སུ་སླར་འོང་བར་བྱ་བ་ན་ཁྲུས་བྱས་ཤིང་གཙང་ཞིང་གཙང་བའི་གོས་བགོས་ཏེ་རང་གི་ཁྱིམ་དུ་འཇུག་པར་བྱ་སྟེ། རང་གི་གནས་སམ་ཇི་ལྟར་འདོད་པར་
འགྲོ་བར་བྱའོ། །དེ་ནས་ལག་པ་གཡས་པ་གང་གིས་བླངས་པའི་ཐལ་བ་དེས་མི་དང་རྐང་གཉིས་དང་རྐང་བཞི་དང་སྲོག་ཆགས་འབྱུང་པོ་ཐམས་ཅད་དང་། ལྷ་དང་བཅས་པའི་ཀླུ་དང་གནོད་སྦྱིན་རྣམས་ཀྱི་སྤྱི་བོར་གཏོར་ན་དབང་དུ་འགྱུར་རོ། །གང་ལག་པ་
གཡོན་པས་བླངས་པའི་ཐལ་བ་དེས་ནི་མིའི་བུད་མེད་ཐམས་ཅད་ཀྱི་སྤྱི་བོར་གཏོར་ན་དབང་དུ་འགྱུར་རོ། །ལག་པ་གཡས་པས་བླངས་པའི་ཐལ་བ་གང་ཡིན་པ་དེས་མི་རྣམས་ཀྱི་ལྟེ་བའི་ཕྱོགས་སམ། ཕོ་མཚན་གྱི་ཕྱོགས་སུ་གཏོར་ན་གྲོང་པའི་ཆོས་
བསྟེན་པ་ལ་ནུས་པ་མེད་པར་འགྱུར་རོ། །གང་ཞིག་བུད་མེད་ལ་མངོན་པར་ཆགས་པ་དེའི་གསང་བའི་གནས་སུ་ཐལ་བའི་ཕྱེ་མས་གཏོར་ན་སྐྱེས་བུ་གཞན་བརྟེན་པ་ལ་ནུས་པ་མེད་པར་འགྱུར་རོ། །སྐྱེས་བུ་གཞན་བརྟེན་པ་ན་རྨ་མེད་པར་ཡང་
འགྱུར་རོ། །ཇི་སྲིད་རང་གི་སྐྱེས་པ་ཉིད་ཐོབ་ན་ནི་ཕྱིར་ཡང་དེའི་རྨའི་སྒོ་དེ་རབ་ཏུ་འབྱུང་བར་འགྱུར་རོ། །འདོད་པས་ལོག་པར་གཡེམ་པ་བསྟེན་པ་ལ་ཡང་ནུས་པ་མེད་པར་འགྱུར་རོ། །དེ་བཞིན་དུ་སྐྱེས་པ་ལ་ཡང་སྐྱེས་པའི་དབང་པོ་ལ་ལག་
པ་གཡས་པས་ཐལ་བའི་ཕྱེ་མས་གཏོར་ན། དེ་ཡང་གཞན་གྱི་བུད་མེད་ལ་འགྲོ་བའི་ནུས་པ་མེད་པར་འགྱུར་ཏེ། ཡོངས་སུ་རྙིང་པ་བཞིན་དུ་དེའི་དེ་ཉིད་འབྱུང་ཞིང་གནས་པར་འགྱུར་རོ། །ཇི་སྲིད་དུ་རང་གི་ཆུང་མ་དེ་ཉིད་དང་ཡང་ཕྲད་ན་ཕྱིར་
ཡང་རྙིང་པ་མེད་པར་འགྱུར་རོ། །སྐྱེས་པའམ་བུད་མེད་གང་ལ་ཐལ་བ་གཏོར་བར་གྱུར་པ་དེ་མེད་པར་འགྱུར་བའམ་མེད་པར་མི་འགྱུར་བའོ། །ཡང་ན་ནི་ཇི་ལྟར་འདོད་པ་བཞིན་དུ་བྱེད་དོ། །གལ་ཏེ་ནན་གྱིས་བྱེད་ན་ནི་གསང་བའི་ཕྱོགས་སུ་སྲིན་བུ་
<pb id="95.251b"/>
རྣམས་རབ་ཏུ་འབྱུང་བར་འགྱུར་ཞིང་། དེ་དག་གིས་ཟོས་པ་ན་འཚོ་བ་ཡང་འགག་པར་འགྱུར་ལ། ཟླ་བ་གཅིག་གི་ནང་དུ་རུལ་པར་འགྱུར་ཏེ། དྲི་མི་ཞིམ་ཞིང་རོ་མྱགས་པ་འདྲ་བར་འགྱུར་རོ། །གཅིན་སྲི་བའི་ནད་ལ་སོགས་པས་སྐྱེས་བུ་ཟིན་
པར་འགྱུར་ལ། སྐྲངས་ནད་ཆེན་པོ་ཡང་འབྱུང་བར་འགྱུར་ཏེ། གང་དེ་དག་གི་ནད་ཀྱིས་དུས་བྱེད་པར་འགྱུར་རོ། །ཡང་ན་གཞན་གྱི་བུད་མེད་ལ་བསྟེན་པར་འདོད་ན་ཡང་ནུས་པ་མེད་པར་འགྱུར་རོ། །ཇི་ལྟ་ཇི་ལྟར་མངོན་པར་འདོད་པ་དེ་དག་
ཐམས་ཅད་བྱེད་པར་འགྱུར་རོ། །གལ་ཏེ་གཏོར་བ་ཙམ་གྱིས་ཐལ་བ་དང་ཕྲད་པར་མ་གྱུར་ན། མཐོང་བའམ་མ་མཐོང་བ་ལ་ཡང་མཐུན་པའི་རླུང་དང་སྦྱར་ཏེ་ཐལ་བ་གཏོར་ཏེ། དེ་ལ་ཐལ་བ་ཅུང་ཟད་ཀྱང་བབས་པར་འགྱུར་བའམ་གཏོར་
བར་བྱེད་པས་ཡིད་ཀྱིས་བསམས་ཏེ་ཐལ་བ་གཏོར་ན། གང་བརྩམས་པར་འགྱུར་བ་དེ་དག་ཐམས་ཅད་ཀྱི་ལས་རྣམས་བྱེད་པར་འགྱུར་རོ། །བདག་ཉིད་དམ་གཞན་གྱི་ལག་པས་གཏོར་ན་ཇི་ལྟར་འདོད་པ་དེ་ཐམས་ཅད་ཀྱི་ལས་བྱེད་པར་འགྱུར་གྱི་གཞན་དུ་ནི་མ་
ཡིན་ནོ། །ཇི་སྟེ་གནས་མལ་ལ་སོགས་པ་དང་སྟན་དང་གོས་ལ་སོགས་པ་རྣམ་པ་སྣ་ཚོགས་སམ་བཞོན་པ་དང་ཐེག་པ་དང་ལྷམ་དང་གདུགས་ལ་སོགས་པ་ཡོ་བྱད་ཐམས་ཅད་དང་ལྷག་མ་ནི་བཟའ་བ་དང་། བཏུང་བ་དང་། བཅའ་
བ་ལ་སོགས་པ་དང་ལུས་ཐམས་ཅད་ལ་དགོས་པའི་ཆ་བྱད་ཐམས་ཅད་དང་། མེ་ཏོག་དང་སོ་རྩི་དང་འབྲས་བུ་དང་སྤོས་ལ་སོགས་པ་འདི་དག་ཐམས་ཅད་ལ་ཐལ་བའི་ཕྱེ་མས་གཏོར་ན་དགྲ་དེ་དག་གི་ལུས་ལ་ཤིག་དང་མ་ཀུ་ཏའི་སྲིན་བུ་རྣམས་
ཀྱིས་ཀུན་ནས་ཁྱབ་པར་འགྱུར་ཏེ། ཤིང་ཇི་ལྟ་བ་བཞིན་དུ་ཟ་བར་འགྱུར་རོ། །རྨི་ལམ་ངན་པ་ཡང་མཐོང་བར་འགྱུར་རོ། །ཞག་བདུན་གྱིས་ཀྱང་འཆི་བར་འགྱུར་ཏེ། སྨན་པ་ཐམས་ཅད་དང་ལྷ་ཐམས་ཅད་ཀྱིས་ཀྱང་བཟློག་པར་མི་ནུས་སོ། །སྔགས་ཐམས་ཅད་
ཀྱིས་ཀྱང་བསྲུང་བར་མི་ནུས་ཏེ། གང་གིས་ཐལ་བ་གཏོར་བར་བྱེད་པ་ནི་མ་གཏོགས་སོ། །ཇི་སྟེ་སླར་གསོ་བ་བྱེད་ན་ནི་ཤིང་མངར་དང་ཨུཏྤ་ལ་སྔོན་པོ་དང་ཙནྡན་དཀར་པོ་གཅིག་ཏུ་བྱས་ལ་ཆུ་གྲང་མོ་ལ་བཏགས་ཏེ། དེ་ནས་སྤྱི་བོ་ནས་
<pb id="95.252a"/>
བཟུང་སྟེ་རྐང་པའི་མཐིལ་གྱི་བར་དུ་དེའི་ལུས་ལ་བྱུགས་ཤིང་འཕགས་པ་འཇམ་དཔལ་གྱི་རྩ་བའི་སྔགས་བཟླས་ན་སོས་པར་འགྱུར་རོ། །གཞན་ཡང་བུད་མེད་རྣམས་ལ་ལས་སུ་བྱ་བ་ནི། མཐུན་པའི་རླུང་གི་ཕྱོགས་
གང་དུ་འདོད་པ་དེར་སོང་ནས་བུད་མེད་མཁའ་འགྲོ་མ་མ་རུངས་པ་ང་རྒྱལ་ཅན་ཐམས་ཅད་ལ་ཡང་སྦྱོར་བ་བྱ་སྟེ་གཞན་ལ་ནི་མ་ཡིན་ནོ། །མཐུན་པའི་རླུང་ཡོད་པ་དེ་ཉིད་ལ་གནས་ནས། བཅོམ་ལྡན་འདས་ཡིད་ལ་བསམས་ཏེ་ཐལ་བ་@
གཏོར་ན་མོ་མཚན་དང་ནུ་མ་ཐམས་ཅད་མི་སྣང་བར་འགྱུར་རོ། །སྐྱེས་པ་ལའང་ཁ་སྤུ་དང་བ་སྤུ་མེད་པ་དང་མོ་མཚན་དང་ནུ་མ་ཡང་རབ་ཏུ་འབྱུང་བར་འགྱུར་རོ། །དེ་ལྟ་བུར་རྣམ་པ་མང་པོ་དུ་མའི་ལས་ཀྱང་བྱེད་པའམ། གཞན་བྱེད་དུ་གཞུག་@
པར་འགྱུར་རོ། །ཡང་ན་གང་དགའ་བ་སྐྱེ་བ་དེ་བྱེད་དུ་གཞུག་པར་འགྱུར་རོ། །བུད་མེད་དམ་སྐྱེས་པ་གང་ལ་སེམས་དགའ་བ་སྐྱེ་བ་དེ་ལ་ཐལ་བ་དེ་བྱིན་ན་ཇི་ལྟར་འདོད་པའི་ལས་བྱེད་དུ་གཞུག་པར་འགྱུར་རོ། །སྦྱོར་བའང་བསླབ་པར་བྱའོ། །
དེ་ལྟར་ནད་ཆེན་པོ་དག་གིས་ཀྱང་འདེབས་སུ་གཞུག་པར་བྱའོ། །བཅོམ་ལྡན་འདས་ཡིད་ལ་བསམས་ནས། ཐལ་བའི་ལག་པས་སྤྱི་བོར་རེག་ན་ཀླད་པ་ཟུག་གཟེར་སྐྱེ་བར་འགྱུར་རོ། །ཁ་ལ་རེག་པར་བྱས་ན་ཁའི་ནད་འབྱུང་བར་འགྱུར་རོ། །
དེ་བཞིན་དུ་མཐར་གྱིས་སྙིང་གི་བར་དུ་རིག་པར་བྱས་ན་སྙིང་གི་ནད་དམ། ལྟོ་བའི་ནད་འབྱུང་བར་འགྱུར་རོ། །དེ་བཞིན་དུ་རྐང་པ་གཉིས་དང་རྗེ་ངར་གཉིས་ལ་རེག་པར་བྱས་ནའང་ཁྲག་ལས་བྱུང་བའི་ནད་ཁྲག་ཁྲུག་པ་ལ་སོགས་པའི་
ནད་ཀྱིས་འདེབས་པར་བྱེད་པར་འགྱུར་རོ། །མདོར་ན་འཆི་བར་བྱེད་པ་དང་དབང་དུ་བྱེད་པར་ཡང་འགྱུར་ཏེ། ཇི་ལྟ་ཇི་ལྟར་རབ་ཏུ་སྦྱར་བ་དེ་ལྟ་དེ་ལྟར་དེ་ཐམས་ཅད་བྱེད་པར་འགྱུར་ཞིང་། གསད་པ་དང་དགུག་པ་དང་དབང་དུ་བྱེད་པར་ཡང་འགྱུར་རོ། །ཤིན་ཏུ་
ཐག་རིང་པོ་ན་གནས་ཀྱང་ལས་ཐམས་ཅད་བྱེད་དོ། །མཁར་ཤིན་ཏུ་བགྲོད་དཀའ་བ་དང་ཉེ་བ་མཐུན་པའི་རླུང་ཡོད་པར་གནས་པར་བྱས་ལ། ལག་པ་གཉིས་ཀས་ཐལ་བ་དེ་ཉིད་བླངས་ལ་ཡང་དག་པར་གཏོར་ན། རབ་དང་སྒོ་ཁང་དང་ཡང་ཐོག་ཀྱང་
<pb id="95.252b"/>
རབ་ཏུ་ལྟུང་བར་འགྱུར་ཏེ། མཁར་སྲུང་བ་ཡང་ལྟུང་བར་འགྱུར་ཞིང་མེས་ཚིག་པ་ཆེན་པོ་ཡང་འབྱུང་བར་འགྱུར། དཔུང་རྣམས་ཀྱང་འཇིག་པར་འགྱུར། རྣམ་པར་འཚེ་བ་ཆེན་པོས་ཀྱང་ཉེ་བར་འཚོ་བར་འགྱུར། ཐམས་ཅད་
བོར་ནས་རབ་ཏུ་འབྱེར་བར་ཡང་འགྱུར། ཡང་ན་སྐྱབས་སུ་མངོན་པར་འགྲོ་བར་འགྱུར། དེ་ལྟར་གཞན་གྱི་དཔུང་ལ་ཡང་མཐུན་པའི་རླུང་ཡོད་པའི་ཕྱོགས་སུ་ཐལ་བ་གཏོར་ན། དཔུང་དང་སྡེ་ཆེན་པོ་ཡང་འཇིག་པར་འགྱུར་ཞིང་། 
ཚིག་པ་ཆེན་པོའམ། ནད་ཀྱིས་འདེབས་པར་འགྱུར་བའམ། གླང་པོ་དང་། རྟ་དང་། ཤིང་རྟ་དང་། རྐང་ཐང་ལ་སོགས་པའི་སྡེ་དཔོན་ཡང་འཇིག་པར་འགྱུར་བའམ་སྐྱབས་སུ་མངོན་པར་འགྲོ་བར་འགྱུར་རོ། །དེ་ལྟར་རྣམ་པ་དུ་མའི་ཅི་འདོད་
པ་རྣམས་ཀྱི་དགྲ་རྣམས་འཇིག་པར་བྱ་བའི་ཕྱིར་ལས་བྱེད་པར་འགྱུར་རོ། །བདག་ཉིད་དང་རང་གི་དཔུང་ངམ་གྲོགས་པོ་དག་ལ་ཡང་སྲུང་བ་ཆེན་པོའི་དོན་དུ་འགྱུར་རོ། །ཇི་སྟེ་སླར་གསོ་བ་བྱེད་ན་ནི་ཐམས་ཅད་དུ་འོ་མའི་ཟས་ཀྱིས་འཚོ་ཞིང་། ཐམས་ཅད་ལ་
རས་རིས་ཀྱི་མདུན་དུ་འོ་མའི་སྲེག་བླུགས་སྟོང་གིས་སྦྱིན་སྲེག་བྱས་ན་སོས་པར་འགྱུར་ཞིང་མི་སྣང་བར་ཡང་འགྱུར་རོ། །ཇི་སྟེ་གནོད་སྦྱིན་མོ་བསྒྲུབ་པར་འདོད་ན། གར་བྱེད་འདུད་མ་རྗེ་བཙུན་མ། །ནམ་གྲུ་མར་ཡང་རྣམ་པར་གྲག །མཛེས་མ་མུན་པ་
སྣང་བྱེད་མ། །འོག་པག་མ་དང་འོག་པག་བཟང་། །བརྒྱད་པོ་འདི་དག་གནོད་སྦྱིན་མོ། །འདོད་པ་ཐམས་ཅད་རབ་སྒྲུབ་པའོ། །གར་བྱེད་མའི་སྔགས་ནི། ༀ་ན་ཊི་མ་ཧཱ་ན་ཊི་ཨཱ་གཙྪ་ཨཱ་གཙྪ། དི་བྱ་རཱུ་པ་ཎཱི་སྭཱ་ཧཱ། འདིའི་ཆོ་ག་ནི་སྤང་ལེབ་བམ་རས་ལ་མངོན་པར་བྲིས་
ལ་ཤའམ་འོ་མའི་ཟས་ཟ་ཞིང་རིག་པ་སྟོང་རྩ་བརྒྱད་བཟླས་པ་བྱ་ཞིང་། ཨ་མྲའི་ཤིང་གི་རྩ་བར་གནས་ཤིང་རྒྱན་ཐམས་ཅད་ཀྱིས་བརྒྱན་པ་སྔོ་སངས་སུ་གནས་པ་བྲི་བར་བྱའོ། །རོ་སྨད་གོས་གཅིག་པ་སྐྲ་བཤིག་པ་མིག་གཉི་ག་དམར་བ་ཅུང་ཟད་བཞིན་
འཛུམ་པ་ལག་པ་གཡས་པས་སྒྲུབ་པ་པོ་ལ་སྡིགས་མཛུབ་བྱེད་པ། ལག་པ་གཡོན་པས་ཤིང་གི་ཡལ་ག་འཛིན་པ་ཡན་ལག་ཐམས་ཅད་མཛེས་པ། དར་ལ་རྣམ་པ་སྣ་ཚོགས་ཀྱི་གོས་བགོས་པ། ཁྲོ་བོའི་རྒྱལ་པོ་དེ་ཉིད་ཀྱི་རས་རིས་ཀྱི་མདུན་
<pb id="95.253a"/>
དུ་བདག་བྱང་དུ་མངོན་པར་བལྟས་ཏེ་འདུག་ལ་ཤིང་པ་ལ་ཤས་མེ་རབ་ཏུ་སྦར་ལ་གུ་གུལ་གྱི་རིལ་བུ་དག་ལ་ཞོ་དང་། སྦྲང་རྩི་དང་། མར་དག་གིས་བཏགས་ལ་དུས་གསུམ་དུ་ཞག་བདུན་གྱི་བར་དུ་སྦྱིན་སྲེག་སྟོང་རྩ་བརྒྱད་བྱས་ལ། དེ་ནས་ཞག་བདུན་པ་
ལ་གཏོར་མ་རྒྱ་ཆེན་པོ་བྱས་ལ་མར་གྱི་མར་མེ་ཡང་རབ་ཏུ་སྦར་ལ། ཇི་སྲིད་ནམ་ཕྱེད་པ་དེའི་བར་དུ་བཟླས་པ་བྱས་ཏེ་འདུག་ན། དེའི་འོག་ཏུ་གནོད་སྦྱིན་མོ་དེ་རང་ཉིད་སྣང་བ་ཆེན་པོར་བྱས་ཏེ། རང་གི་གཟུགས་ཀྱིས་འོང་བར་འགྱུར་རོ། །འོངས་ནས་ཀྱང་སྨྲ་བར་བྱ་
བ་ནི་ངས་ཅི་ཞིག་བྱ་ཞེས་སོ། །དེ་ནས་སྒྲུབ་པ་པོས་བརྗོད་པར་བྱ་བ་ནི། ཁྱོད་ངའི་ཆུང་མར་གྱིས་ཤིག་ཅེས་བྱའོ། །དེ་ལྟར་བགྱིའོ་ཞེས་བྱས་ནས་མི་སྣང་བར་འགྱུར་རོ། །དེ་ནས་བཟུང་ནས་ཆུང་མར་གྱུར་ཏེ་རང་གི་གནས་སུ་ཁྱེར་ནས་འདོད་པ་ཐམས་ཅད་སྟེར་བར་བྱེད་
ཅིང་བཅད་ཀྱིས་ལེན་ཡང་རབ་ཏུ་སྟེར་བར་བྱེད་དེ། གང་འཐུངས་པས་ལྷའི་གཟུགས་སུ་འགྱུར་ཞིང་། གནོད་སྦྱིན་ཆེན་པོ་དང་རབ་ཏུ་འགྲན་པར་འགྱུར་རོ། །གལ་ཏེ་མ་འོངས་ན་ནི་ལན་གཉིས་པ་ལ་ཁྲོ་བོའི་སྔགས་དང་ལྷན་ཅིག་བཟླས་པ་བྱས་ན་
ངེས་པར་འོང་བར་འགྱུར་རོ། །གལ་ཏེ་མ་འོངས་ན་ནི་ཁྲོ་བོ་འཆོལ་བའི་རྒྱལ་པོས་འཆི་བར་འགྱུར་རོ། །འདུད་མའི་སྔགས་ནི་འདི་ཡིན་ཏེ། ༀ་ན་ཤུ་མཱ་བ་ར་མཱ་ལྱ་དྷཱ་རི་ཎེ་མཻ་ཐུ་ན་པྲི་ཡེ་སྭཱ་ཧཱ། འདིའི་ཆོ་ག་ཡང་འདི་ཉིད་དོ། །རྗེ་བཙུན་མའི་སྔགས་
ནི་འདི་ཡིན་ཏེ། བྷད་ཏྲེ་བྷད་ཏྲེ་ཨ་བ་ལོ་ཀི་ནི་ཀིཉྩི་རཱ་ཡ་སི། ཨེ་ཧྱ་ཧི་ཨཱ་གཙྪ་ཨཱ་གཙྪ་མ་མ་ཀཱ་རྱཾ་ཀུ་རུ་སྭཱ་ཧཱ། དེ་ཉིད་ཀྱིས་ནི་རས་རིས་མེད་ཀྱང་འགྲུབ་པར་འགྱུར་ཏེ། རིའི་རྩེ་མོར་དཀྱིལ་འཁོར་བྱས་ལ་གུ་གུལ་གྱི་དུ་བས་བདུགས་ཏེ། གཅིག་པུ་མི་
སྨྲ་བར་གནས་ཤིང་གཙང་སྦྲ་བྱས་ཏེ་སྒོ་བཅད་ལ་རིག་པ་སྟོང་རྩ་བརྒྱད་བཟླས་པ་བྱས་ན། ཟླ་བ་གཅིག་གི་མཚན་མོ་ངེས་པར་འོང་བར་འགྱུར་ཞིང་འོངས་ནས་ཀྱང་འདོད་པ་སྤྱོད་པར་བྱས་ན། ཆུང་མར་འགྱུར་ཞིང་འདོད་པ་ཐམས་ཅད་སྟེར་བར་འགྱུར་རོ། །གལ་
ཏེ་དེ་ཁྱིམ་དུ་ཞུགས་ན་ནི་ལོ་སྟོང་ཕྲག་ལྔའི་བར་དུ་འཚོ་བར་འགྱུར་རོ། །གལ་ཏེ་མ་ཞུགས་ན་ནི་འཛམ་བུའི་གླིང་དུ་ལོ་ལྔ་བརྒྱ་འཚོ་བར་འགྱུར་ཞིང་རྣམ་པར་སྤྱོད་པར་འགྱུར་རོ། །དེ་དང་ལྷན་ཅིག་རྩེ་བར་བྱེད་ཅིང་ལུང་ཐམས་ཅད་ལ་ཡང་དག་པར་འགྲུབ་པར་བྱེད་དོ། །དེ་
<pb id="95.253b"/>
དང་ལྷན་ཅིག་གང་དུ་འདོད་པ་དེར་འགྲོ་ཞིང་བཅུད་ཀྱིས་ལེན་རབ་ཏུ་སྦྱིན་པར་བྱེད་ལ། སྡུག་པའི་ཆུང་མ་བཞིན་དུ་ཕན་པའི་ལྷག་པའི་བསམ་པ་ཡང་རབ་ཏུ་བྱེད་དོ། །ནམ་གྲུ་མའི་སྔགས་ནི། ན་མཿསརྦ་ཡཀྵི་ཎཱཾ། ༀ་རཀྟེ་རཀྟཱ་བ་བྷཱ་སི་རཀྟ་རཀྟ་ལེ་བ་
ནི་སྭཱ་ཧཱ། གནོད་སྦྱིན་མཆོག་ནི་ནམ་གྲུ་མ། །སྦྱོར་བ་ལ་དགའ་རྗོད་པར་བྱེད། །ཅུང་ཟད་དམར་བའི་གོས་གྱོན་ཞིང་། །སྔོ་ཞིང་འཁྱིལ་བའི་སྐྲ་ཡང་ཡོད། །ཡན་ལག་ཀུན་མཛེས་གནོད་སྦྱིན་མོ། །འདོད་པ་སྤྱོད་ལ་རྟག་ཏུ་དགའ། །འདོད་དང་ལོངས་སྤྱོད་རྟག་ཏུ་སྦྱིན། །མཆོག་
སྦྱིན་པར་ནི་རྟག་ཏུ་སྟོན། །སྔ་མ་བཞིན་དུ་རས་ལ་མངོན་པར་བྲིས་ལ་འདིའི་ཁྱད་པར་ནི་འདི་ཡིན་ཏེ། དར་ལ་དམར་པོ་གྱོན་ཞིང་དར་ལ་དམར་པོས་སྟོད་གཡོགས་བྱས་ཤིང་། ཁ་དོག་དམར་བར་ཡང་སྣང་བ་ཡིན་ནོ། །འོག་པག་མའི་སྔགས་ནི། ༀ་མེ་ཁ་ལེ་མ་ཧཱ་ཡཀྵི་ཎཱི་མ་མ་ཀཱ་
སམྤཱ་ད་ཡ་སྭཱ་ཧཱ། འོག་པག་མ་བཟང་མོའི་སྔགས་ནི། ༀ་མེ་ཁ་ལེ་སུ་མེ་ཁ་ལེ་མ་ཧཱ་ཡ་ཀྵི་ཎཱཾ་སརྦ་ཨརྠ། སཱ་དྷ་ནི་ཧཱུཾ། ས་མ་ཡ་མ་ནུ་སྨ་ར་ཎེ་སྭཱ་ཧཱ། སྣང་བ་མའི་སྔགས་ནི། ཨྃ་ཨཱ་ལོ་ཀི་ནི་ལོ་ཀ་བ་ཏེ་སྭཱ་ཧཱ། འདི་དག་ནི་ཆོ་ག་ཡང་དེ་ཉིད་དོ། །མུན་པ་མཛེས་
མའི་སྔགས་ནི། ༀ་ཤྲཱི་ཎུ་གུ་ཧྱ་ཀེ་ཤྲཱི་ཎུ་གུ་ཧྱ་ཀེ་ཨེ་ཧྱ་ཧི་གུ་ཧྱཻ་ཧི་གུཧྱ་ཀེ་སྭཱ་ཧཱ། འདིའི་ཆོ་ག་ལ་ནི་རས་རིས་ཀྱི་ཆོ་ག་ནི་འདི་ལ་མེད་དོ། །དང་པོར་རེ་ཞིག་གཙང་ཞིང་གོས་གཙང་མ་བགོས་ཏེ། ཟླ་བ་ཉ་བ་ལ་གནས་དབེན་པར་འདུག་ནས་སྒོ་བཅད་དེ་སྣང་བ་མེད་པར་
མུན་པའི་གནས་སུ་རིག་པ་སྟོང་ཕྲག་བཅུ་བཟླས་ན་སྔོན་དུ་བསྙེན་པ་བྱས་པར་འགྱུར་རོ། །དེ་ནས་སྒྲུབ་པ་པོས་བརྩམ་པར་བྱ་བ་ནི་ཟླ་བ་ཉ་ནས་བརྩམས་ནས་ཟླ་བ་ཉ་གཉིས་པའི་བར་འདིར་ལས་སུ་བྱ་བ་ནི། མཚན་མོ་ཉལ་བའི་དུས་སུ་མལ་དུ་འདུག་ནས་
མི་སྣང་ཞིང་དབེན་པའི་ས་ཕྱོགས་སུ་གཅིག་པུ་སྒོ་བཅད་ལ། དོང་ཀ་དང་བཱ་ན་ཀའི་མེ་ཏོག་ལེགས་པར་ཁ་འབུས་པ་ཡུངས་མར་དང་བསྲེས་པས། ལག་པ་དང་རྐང་པ་ལ་བྱུགས་ལ། ལག་པ་གཡས་པ་ལ་བརྒྱ་རྩ་བརྒྱད་མངོན་པར་བསྔགས་པ་བྱ་
སྟེ། མི་སྨྲ་བའི་དཀའ་ཐུབ་ཀྱིས་བཟླས་པ་བྱའོ། །དེ་བཞིན་དུ་ཉིན་རེ་ཞིང་མ་ཆད་པར་ཟླ་བ་ཉའི་བར་དུ་བྱས་ན་དེ་ནས་མཚན་ཕྱེད་ཙམ་ན་ངེས་པར་འོང་བར་འགྱུར་རོ། །འོངས་ནས་ཀྱང་མི་སྨྲ་བར་བྱ་ཞིང་། ཅང་མི་སྨྲ་བར་གྱུར་པས་འདོད་པ་བསྟེན་
<pb id="95.254a"/>
པར་བྱའོ། །གང་གི་ཚེ་ཟླ་བ་དྲུག་ན་སྨྲ་བ་དེའི་ཚེ་སྨྲ་བར་བྱ་སྟེ། དེ་ནས་བཟུང་ནས་ཆུང་མར་འགྲུབ་པར་འགྱུར་ཏེ། འདོད་པ་ཐམས་ཅད་སྟེར་བ་དང་འདི་ལ་ལྷའི་རེག་པ་བཟང་པོ་ཡང་སྦྱིན་པར་བྱེད་དོ། །ཉིན་པར་མ་མཐོང་
བ་ཁོ་ནར་ཡང་ལས་ཐམས་ཅད་སྒྲུབ་པར་བྱེད་དོ། །རོ་དང་བཅུད་ཀྱིས་ལེན་རྣམས་ཀྱང་རབ་ཏུ་སྟེར་བར་བྱེད་དོ། །རྒྱབ་ཏུ་ཞོན་ན་ནི་རི་རབ་ཏུ་ཡང་ཁྱེར་བར་བྱེད་དོ། །མཚན་མོ་འཛམ་བུའི་གླིང་ཀུན་ཏུ་ཡང་འཁོར་བར་བྱེད་དོ། །དཔག་ཚད་
བརྒྱ་ན་ཡོད་པའི་དགྲ་དེ་དག་ཀྱང་འཇོམས་པར་བྱེད་དོ། །ཇི་སྐད་བསྟན་པ་དེ་ཐམས་ཅད་སྒྲུབ་པར་བྱེད་དོ། །གཞན་གྱི་བུད་མེད་ལ་འགྲོ་བ་ནི་མ་གཏོགས་སོ། །གཞན་གྱི་བུད་མེད་ལ་འགྲོ་བར་བྱེད་པའི་ཆོ་ག་ནི་འདི་དག་ཐམས་ཅད་ལ་ཡང་སྦྱར་ཏེ། དེ་
ཉིད་དང་ལྷན་ཅིག་ཡང་དག་པར་བསྟེན་པར་བྱའོ། །གལ་ཏེ་གཞན་གྱི་བུད་མེད་ལ་འགྲོ་བར་འགྱུར་ན་ནི་འཆི་བ་སྐྱེད་པར་ཡང་འགྱུར་རོ། །འདི་ནི་མུན་ནག་མཛེས་མ་ཞེས་བྱ་བ་གནོད་སྦྱིན་མ་སྟོང་ཕྲག་དུ་མས་ཡོངས་སུ་བསྐོར་
བས་སྒྲུབ་པ་པོས་འགྲུབ་པར་འགྱུར་ན་ཉིན་རེ་ཞིང་གནོད་སྦྱིན་མོའི་བྲན་མོ་རེ་རེ་གཏོང་བར་བྱེད་དོ། །བློན་པོའི་འཁོར་དུ་མ་དང་ལྡན་པ་དང་གནོད་སྦྱིན་མོ་ཐམས་ཅད་ན་ཡང་རྫུ་འཕྲུལ་ཆེ་བ་དང་མུན་པས་བསྐོར་བ་འདི་དག་ཐམས་ཅད་ཀྱང་ཆོ་ག་
ཐ་དད་པ་མ་ཡིན་མོད་ཀྱི་འོན་ཀྱང་གཞན་དེ་དག་ནི་མཐོང་བར་འགྱུར་རོ། །མུན་ནག་ཆེན་པོ་ན་གནས་པ་ཞེས་བྱ་བའི་གནོད་སྦྱིན་མོ་རྫུ་འཕྲུལ་ཆེ་བ་དང་ཕུག་གནས་མ་དང་མིའི་དཔའ་མོ་དང་གཞོན་ནུ་མ་འཇིག་རྟེན་རྣམ་པར་
གྲགས་པ་དང་། མནའ་མ་གནོད་སྦྱིན་མོ་དང་ཡིད་དུ་འོང་མ་དང་བདུན་པ་ལྷ་མཛེས་མ་དང་འདི་དག་ནི་གནོད་སྦྱིན་མོ་བདུན་དག་སྟེ། སེམས་ཅན་རྣམས་རྗེས་སུ་འཛིན་པར་བྱེད་པའོ། །ས་རྣམས་མ་ལུས་དག་ཏུ་ནི། །འཇིག་རྟེན་འདིར་ནི་
ཡོངས་སུ་རྒྱུ། །ཅུང་ཟད་ཀྱི་ནི་དུས་དག་ཏུའང་། །ལྷའི་གནས་སུ་ཡང་འགྲོ་བར་བྱེད། །ལྷ་དང་ལྷ་མིན་གཡུལ་དག་ཏུའང་། །རྫུ་འཕྲུལ་ཆེན་པོས་འཐབ་པར་བྱེད། །ཆོས་ལྡན་སྙིང་ནི་བརྩེ་བ་དང་། །སེམས་ཅན་འདོད་ཅིང་མཉེས་གཤིན་བཟང་། །
<pb id="95.254b"/>
སེམས་ཅན་ཕན་པའི་འདོད་དོན་དུ། །ས་སྟེང་དག་ཏུ་ཡོངས་སུ་རྒྱུ། །དེ་ལ་བསྒྲུབ་དཀའ་ཅུང་ཟད་མེད། །དགེ་བའི་ལས་རྣམས་མ་ལུས་བྱེད། །སེམས་ཅན་ལོངས་སྤྱོད་དོན་དུ་ནི། །བྱང་ཆུབ་སེམས་དཔས་བཤད་པ་ཡིན། །ཕུག་གནས་མའི་སྔགས་
ནི། ༀ་གུ་ཧི་ལི་གུ་ཧ་པ་ཏི་གུ་ཧ་བཱ་སི་ནི་ཨཱ་ན་ཡ་བྷ་ག་བ་ཏི་མ་མཱ་ཏི་ཀྃ་ས་མ་ཡ་མ་ནུ་སྨར་སྭཱ་ཧཱ། སེང་ལྡེང་གིས་མེ་རབ་ཏུ་སྦར་ལ། པྲི་ཡང་ཀུའི་མེ་ཏོག་ལ་མར་གྱིས་བཏགས་ཏེ། ཟླ་བ་གཅིག་གི་བར་དུ་དུས་གསུམ་དུ་སྦྱིན་སྲེག་
སྟོང་རྩ་བརྒྱད་བྱས་ན་སྔོན་དུ་བསྙེན་པ་བྱས་པར་འགྱུར་རོ། །དེ་ནས་དེའི་འོག་ཏུ་སྒྲུབ་པ་བརྩམ་པར་བྱ་སྟེ། དང་པོར་རེ་ཞིག་བྱང་བུའམ་རས་སམ་རྩིག་པ་ལ་ཚོན་མ་འདྲེས་པ་སྣོད་སར་པ་དག་གི་ནང་དུ་བཅུག་པའི་
པིར་དག་གིས་རིའི་རྒྱལ་པོ་རི་རབ་ཟུར་བཞི་དང་རྩེ་མོ་བཞི་དང་ལྡན་པ། རི་བདུན་གྱི་ཕྲེང་བས་ཡོངས་སུ་བསྐོར་བ། རི་དེ་དག་གི་མཐའ་མར་རི་བོ་དག་ལ་བརྟེན་པའི་ཕུག་ཀུན་ཏུ་བྲི་བར་བྱའོ། །དེར་གནས་པ་ལྷའི་གཟུགས་དང་ལྡན་
པ་རྒྱན་ཐམས་ཅད་ཀྱིས་བརྒྱན་པ། གཅིག་པུ་གནོད་སྦྱིན་མ་ཕུག་གནས་མ་ཞེས་བྱ་བ་རོ་སྨད་དར་ལ་གོན་པ། སྟོད་གཡོགས་དར་ལ་གྱོན་པ། གསེར་གྱི་མདོག་ཅན་རྣམ་པ་སྣ་ཚོགས་གཟུགས་མཛེས་པ་བྲི་བར་བྱ་སྟེ། 
དེ་ལྟ་བུའི་རས་རིས་བྲི་བར་བྱའོ། །གཙང་བའི་གནས་སུ་གཙང་བས་འོ་མའི་ཟས་ཀྱིས་འཚོ་ཞིང་། རིག་པ་སྟོང་ཕྲག་བཅུ་བཟླས་པར་བྱ་སྟེ། ཅི་ནུས་པའི་མཆོད་པ་ཆེན་པོ་བྱས་ན་བཟླས་པའི་ཐ་མར་ལྷའི་གཟུགས་
དང་ལྡན་པའི་གནོད་སྦྱིན་མོ་སྣང་བ་ཆེན་པོ་དང་ལྡན་པར་བྱས་ནས་རང་ཉིད་འོང་བར་འགྱུར་རོ། །འོངས་པ་ན་སྣ་མའི་མེ་ཏོག་དང་ཙནྡན་དཀར་པོ་བསྲེགས་ནས་མཆོད་ཡོན་དབུལ་བར་བྱའོ། །དེ་ནས་དེས་བུ་ཅི་ཞིག་བྱ། 
ཞེས་སྨྲ་བར་བྱེད་དོ། །དེས་སྨྲ་བར་བྱ་བ་ནི་བདག་གི་མར་མཛོད་ཅིག་ཅེས་སོ། །དེ་བཞིན་དུ་བྱའོ་ཞེས་བྱས་ནས་མི་སྣང་བར་འགྱུར་རོ། །དེ་ལ་སེམས་འགྱོད་པར་ནི་མི་བྱ་སྟེ། དེ་ལ་འདོད་པ་དང་ལྡན་པ་ཡང་དོན་དུ་གཉེར་བར་ཡང་
<pb id="95.255a"/>
མི་བྱའོ། །དེ་ལ་འཕགས་མ་རྫུ་འཕྲུལ་ཆེ་བ་དོན་དུ་གཉེར་ན་འགྲུབ་པར་འགྱུར་ཏེ། དེ་ཕན་ཅད་དེ་ལ་མ་དང་འདྲ་བར་བྱ་བ་ཐམས་ཅད་བྱེད་པར་འགྱུར་རོ། །འཁོར་བརྒྱད་བརྒྱ་དང་བཅས་པ་ལ་ཟས་དང་གོས་རབ་ཏུ་སྟེར་བར་
འགྱུར་རོ། །གནས་ཡང་བ་ལས་ཀྱང་སྐྱོབ་པར་བྱེད་དོ། །དགོན་པ་ཆེན་པོ་དང་རིའི་སྟེང་དུ་གནས་ན་ཡང་ལས་ཐམས་ཅད་ཡང་དག་པར་སྒྲུབ་པར་བྱེད་དོ། །བཟའ་བ་ཅི་འདོད་པ་ཡང་རབ་ཏུ་སྦྱིན་ནོ། །རོ་དང་བཅུད་ཀྱིས་ལེན་ལ་སོགས་པ་ཐམས་ཅད་
ཀྱང་རབ་ཏུ་སྦྱིན་ཞིང་ཅི་འདོད་པ་ཡང་རྗེས་སུ་སྒྲུབ་པར་བྱེད་དོ། །ཁང་པ་དང་ཁང་པ་རྩེག་མ་ཡང་མངོན་པར་སྤྲུལ་པར་བྱེད་དོ། །གསེར་སྟོང་ཕྲག་ཀྱང་ཉིན་རེ་ཞིང་རབ་ཏུ་སྦྱིན་པར་བྱེད་དོ། །དེ་ཉིད་ཀྱི་ཉིན་པར་ཐམས་ཅད་ཟད་པར་བྱས་ཏེ། གལ་ཏེ་མི་བྱེད་
ན་རྣམ་པར་ཆད་པར་འགྱུར་ཏེ། ཐམས་ཅད་ཀྱི་ཐམས་ཅད་དུ་མེད་པར་འགྱུར་རོ། །གཞན་ཡང་འདིའི་ལས་ནི་རས་རིས་འདི་ཉིད་ཀྱི་མདུན་དུ་སེང་ལྡེང་གི་མེ་རབ་ཏུ་སྦར་ལ། འབར་བ་དང་དུ་བ་དང་བྲལ་བའི་མདག་མ་ལ་ལག་པ་གཡས་པའི་
མཐིལ་དུ་ལྡོང་རོས་ཀྱིས་གཟུགས་བརྙན་དུ་བྲིས་ཏེ། སྐྱེས་པའམ་བུད་མེད་ཀྱི་མིང་ལག་པ་གཡོན་པའི་མཐིལ་དུ་བྲིས་ལ་མེ་མདག་གི་ཕུང་པོ་དེ་ལ་བདུགས་ཤིང་སྔགས་བཟླས་པ་བྱས་ན་དཔག་ཚད་བརྒྱ་ན་གནས་ཀྱང་འོང་བར་འགྱུར་ཏེ། གང་སྨྲས་པ་དེ་
ཐམས་ཅད་བྱེད་དུ་གཞུག་པར་འགྱུར་རོ། །ཐོ་རངས་ནི་དེ་ཉིད་དུ་ཁྱེར་བར་འགྱུར་རོ། །ལས་འདི་ཉིད་ནི་མཚན་མོ་བྱ་བ་ཡིན་གྱི་ཉིན་པར་ནི་མ་ཡིན་ནོ། །མི་དཔའ་མོའི་སྔགས་ནི། ༀ་ན་ར་བཱི་རེ་སྭཱ་ཧཱ། དེ་བཞིན་དུ་འདིའི་རས་རིས་ཀྱང་བྲི་བར་བྱ་སྟེ། ཕུག་གི་གནས་
ནི་མ་གཏོགས་ཏེ། ཤིང་མྱ་ངན་མེད་ལ་བརྟེན་པ་བྲི་བར་བྱས་ལ་འདིའི་ཁྱད་པར་ནི་འདིའོ། །ལས་གཞན་ཐམས་ཅད་ནི་ཕུག་གནས་མ་དེ་བཞིན་དུ་བྱའོ། །འདི་ལ་ནི་སྲིང་མོ་ཞེས་ཀྱང་བརྗོད་པར་བྱའོ། །འདི་ལ་ལས་གཞན་ཡང་ཡོད་དེ། ཟླ་བ་གཟས་ཟིན་པ་ལ་
བཙག་ཡུག་སྣམ་གྲོ་བ་ལ་བཏུམས་ཏེ་ཁར་བཅུག་ནས་ཇི་སྲིད་དུ་ཟླ་བ་གཟས་བཏང་གི་བར་དུ་བཟླས་ན། དེ་ནས་བཙག་ཡུག་སྣམ་གྱི་བུད་མེད་དམ་སྐྱེས་པ་གང་གི་མིང་བྲིས་པ་དེ་དཔག་ཚད་བརྒྱ་ན་གནས་ཀྱང་དེ་ནས་
<pb id="95.255b"/>
འོང་བར་བྱེད་དོ། །ཐོ་རངས་ནི་དེ་ཉིད་དུ་ཁྱེར་བར་བྱེད་དོ། །སྲིང་མོ་བཞིན་དུ་བྱ་བ་རྣམས་ཀྱང་བྱེད་དོ། །ཕོངས་པའི་དུས་སུ་ཡང་སྲུང་བ་ཆེན་པོ་བྱེད་དོ། །བཟླས་པ་ཙམ་གྱིས་བུད་མེད་ཐམས་ཅད་དབང་དུ་བྱེད་པར་འགྱུར་རོ། །མིའི་དབང་མོའི་ཆོ་ག་ནི་འདིའོ། །གནོད་སྦྱིན་
གཞོན་ནུ་མའི་སྔགས་ནི། ༀ་ཡཀྵ་ཀུ་མཱ་རི་ཀེ་སྭཱ་ཧཱ། འདིའི་ཆོ་ག་ནི་གྲོ་བ་ལ་གི་ཝང་གིས་བྲི་བར་བྱ་སྟེ། གཞོན་ནུ་མ་མགོའི་སྐྲ་ཕྱེད་བཅིངས་པ་རྒྱན་ཐམས་ཅད་ཀྱིས་བརྒྱན་པ། གོས་གཅིག་པ་ལག་པ་གཡས་པ་ན་མ་དུ་ལུང་གའི་འབྲས་བུ་འཛིན་
པ་ལག་པ་གཡོན་པས་ཤིང་མྱ་ངན་མེད་ལ་འཛིན་པ། དེ་ལྟ་བུའི་གྲོ་བའི་འདབ་མ་མགོའི་གནས་ཀྱི་སྟེང་དུ་གཞག་པར་བྱས་ནས། དགོན་པའི་ཕྱོགས་སུ་གཅིག་པུ་ཉལ་བར་བྱས་ཏེ། ཙནྡན་དཀར་པོའི་ལྡེ་གུས་དཀྱིལ་འཁོར་བྱས་ལ་དུས་
གསུམ་དུ་སྣ་མའི་མེ་ཏོག་གིས་གཅལ་བཀྲམ་པར་བྱས་ལ་གུ་གུལ་གྱི་བདུག་པས་བདུགས་ནས། རིག་པ་སྟོང་རྩ་བརྒྱད་ཟླ་བ་གཅིག་གི་བར་དུ་བཟླས་ཏེ། དེ་ནས་ཟླ་བ་ཉ་བ་ལ་སྣ་མའི་མེ་ཏོག་གིས་མཆོད་པ་ཆེན་པོ་བྱས་ལ། མར་གྱི་མར་མེ་དང་
ལྷ་བཤོས་ཀྱང་ཕུལ་ནས་ཀུ་ཤའི་ཁྲེས་ལ་ཉེ་བར་འདུག་ནས། ཇི་སྲིད་དུ་རྣམ་ཐོས་སྲས་ཀྱི་བུ་མོ་རང་གི་གཟུགས་ཉིད་ཀྱིས་གཞོན་ནུ་མ་ལྔ་བརྒྱས་ཡོངས་སུ་བསྐོར་བ་འོང་ཞིང་ཕྱོགས་དེ་ཐམས་ཅད་སྣང་བར་བྱས་ནས། རང་གི་གཟུགས་
ཀྱི་ནམ་མཁའ་ལ་འདུག་པར་འགྱུར་ཞིང་། དེ་ཡང་འདི་སྐད་དུ་བདག་གིས་ཅི་ཞིག་བྱ་ཞེས་སྨྲས་པ་དང་། དེ་ནས་སྒྲུབ་པ་པོས་སྨྲ་བར་བྱ་བ་ནི། མཆོག་གསུམ་ལས་གང་ཡང་རུང་བ་གཅིག་དོན་དུ་གཉེར་བར་བྱ་བ་ནི། མ་ཉིད་དང་སྲིང་མོ་ཉིད་
དང་ཆུང་མ་ཉིད་དོ། །གལ་ཏེ་མར་གྱུར་ན་ནི་སེམས་ལ་འགྱོད་པར་མི་བྱ་སྟེ། འགྱོད་ན་ནི་རྣམ་པར་འཇིག་པ་འབྱུང་བར་འགྱུར་བས་མ་བཞིན་དུ་བསྒྲུབ་པར་བྱའོ། །མ་དེས་ཀྱང་བསམས་པ་ཙམ་གྱིས་འཁོར་ལྔ་བརྒྱ་དང་བཅས་པའི་ཟས་དང་། 
གོས་དང་རྒྱན་གྱི་ཁྱད་པར་ཐམས་ཅད་ཀྱང་ཡང་དག་པར་སྒྲུབ་པར་བྱེད་དོ། །ཉིན་རེ་ཞིང་ཡང་ཏི་ན་ར་སྟོང་སྟེར་བར་འགྱུར་ཞིང་གལ་ཏེ་འཛམ་བུའི་གླིང་ཐམས་ཅད་དུ་རྣམ་པར་རྒྱུ་ན་ཡང་ཐམས་ཅད་ཡང་དག་པར་སྒྲུབ་པར་བྱེད་དོ། །གང་གི་ཚེ་
<pb id="95.256a"/>
སྲིང་མོར་གྱུར་ན་ཡང་དེའི་ཚེ་དཔག་ཚད་བརྒྱ་ལས་ཀྱང་བུད་མེད་འགུགས་པར་བྱེད་ཅིང་དེ་ཉིད་དུ་ཡང་ཁྱེར་བར་བྱེད་དེ། སྲིང་མོའི་ལས་ཐམས་ཅད་ཀྱང་ཡང་དག་པར་སྒྲུབ་པར་བྱེད་དོ། །ཅི་སྟེ་ཆུང་མར་གྱུར་ན་ནི་རང་གི་ཁྱིམ་དུ་ཁྱེར་ཞིང་
ལོ་སྟོང་དུ་འཚོ་བར་ཡང་བྱེད་དོ། །གང་གི་ཚེ་འཆི་བར་གྱུར་པ་དེའི་ཚེ་ཡང་རིགས་བཟང་པོར་སྐྱེ་བར་འགྱུར་ཏེ། ངག་ཐམས་ཅད་ཀྱང་ཆུང་མ་བཞིན་དུ་ཡང་དག་པར་སྒྲུབ་པར་བྱེད་དོ། །ཆུང་མ་གནོད་སྦྱིན་མའི་སྔགས་ནི། །ནིཿ། ཆུང་མ་གནོད་
སྦྱིན་མོ་འདིའི་ཆོ་ག་ནི་ཙནྡན་དཀར་པོའི་ལྡེ་གུས་ལག་པ་གཡས་པ་དང་གཡོན་པ་གུར་གུམ་གྱི་ལྡེ་གུས་ཉེ་བར་བྱུགས་ལ། ལན་སྟོང་དུ་མངོན་པར་བསྔགས་པ་བྱས་ནས། མཚན་མོ་གཅིག་པུ་མི་སྨྲ་བའི་དཀའ་ཐུབ་དང་དབེན་པའི་
ས་ཕྱོགས་སུ་སྒོ་བཅད་ལ། བ་རུ་རའི་འབྲས་བུ་ལྔའམ་བརྒྱད་ཏིལ་མར་གྱི་ནང་དུ་བཅུག་ལ་བཙོས་ཏེ། ཏིལ་མར་དེ་ལས་བ་རུ་རའི་འབྲས་བུ་བླངས་ནས་དེ་ལ་ཡོངས་སུ་བཟླས་ཏེ། གསེར་དང་། དངུལ་དང་། ཟངས་མ་དང་། ས་ལས་བྱས་པའི་
སྣོད་སར་པ་ལ་བཅུག་ནས། ཉལ་བའི་རྐང་པའི་མཐར་བཞག་ལ། གནོད་སྦྱིན་འདི་ཉིད་ཀྱི་སྔགས་ཡི་གེ་གཅིག་པ་སྟོང་གིས་མངོན་པར་བསྔགས་པ་བྱས་ནས། གནས་དབེན་ཞིང་མུན་པའི་ཕྱོགས་སུ་མེ་ཏོག་གིས་གཅལ་
བཀྲམ་པ་ལ་ཉལ་བར་བྱས་ན། མི་མ་ཡིན་པ་འོངས་ནས་རྐང་པ་གཉིས་ལ་ལྷའི་བདེ་བའི་རེག་པ་འཇམ་པའི་ལག་པའི་མཐིལ་གྱིས་བསྐུ་ཞིང་བྱུག་པར་བྱེད་དེ། གང་གིས་རེག་པ་ཙམ་གྱི་ལྷའི་བདེ་བའི་རེག་པས་གཉིད་འབྱུང་བར་འགྱུར་ཏེ། 
གང་གི་ཉི་མ་ཤར་ན་ཡང་མཚན་མོའི་མཐར་དཀའ་བའི་གཉིད་སད་པར་འགྱུར་ཏེ། རབ་ཏུ་སད་ན་ཡང་དེ་ཉིད་སེམས་པར་འགྱུར་ཏེ། དེ་དང་ལྷན་ཅིག་འདོད་པ་སྤྱད་པར་ཡང་མི་བྱ་སྨྲ་བར་ཡང་མ་བྱས་ན་ཟླ་བ་དྲུག་གིས་འགྲུབ་པར་འགྱུར་རོ། །
དེ་ནས་དེ་ལྷའི་གཟུགས་དང་ལྡན་པའི་བག་མ་སར་པ་འདྲ་བ། གཡོག་འཁོར་གྱིས་ཡོངས་སུ་བསྐོར་བ། ལག་ན་མར་མེ་ཐོགས་པ། འཇིག་རྟེན་རྣམས་འོད་བཟང་པོ་དག་གིས་གསལ་བར་བྱས་པ། མལ་སྟན་ཡོངས་སུ་
<pb id="95.256b"/>
འཛིན་པ། རྒྱན་སྣ་ཚོགས་འབར་བ་དང་ལྡན་པ་འོངས་ནས་ཀྱང་ཚིག་རྗོད་པར་བྱེད་ལ། འདོད་པ་ལ་ལོངས་སྤྱོད་པའི་ཡོ་བྱད་ཡོངས་སུ་འཛིན་པ་འོངས་ནས་ཀྱང་། སྒྲུབ་པ་པོ་ལ་མགུལ་པ་ནས་འཁྱུད་པར་བྱེད་དེ། དེ་ནས་བཟུང་ནས་
ཆུང་མ་སྡུག་པ་བཞིན་དུ་རྗེས་སུ་མཐུན་པར་བྱེད་དོ། །འོངས་ན་ཡང་འདོད་པ་ལ་བརྟེན་པར་བྱའོ། །མཚན་མོ་ཡོངས་སུ་སྤྱད་ནས་ཐོ་རངས་མི་སྣང་བར་འགྱུར་ཏེ། གསེར་སྲང་སྟོང་རི་བའི་མུ་ཏིག་གི་ཕྲེང་བ་མལ་དུ་ཉིན་རེ་ཞིང་
ཡོངས་སུ་བོར་ནས་འགྲོ་བར་ཡང་བྱེད་དོ། །ལྷག་མ་མ་ལུས་པར་ཐམས་ཅད་ཉིན་རེ་ཞིང་ཟད་པར་བྱས་ཏེ། གལ་ཏེ་ཅུང་ཟད་འཇོག་པར་བྱེད་ན་ཡང་ཡོད་པར་མི་འགྱུར་རོ། །སུ་ལ་ཡང་བརྗོད་པར་མི་བྱ་སྟེ། གལ་ཏེ་རྗོད་པར་བྱེད་ན་
ཕྱིར་ཡང་འོང་བར་མི་འགྱུར་རོ། །ཡང་ན་འཆི་བའི་མཐའི་བར་དུ་ཕུང་ཁྲོལ་བྱེད་པར་འགྱུར་རོ། །འདི་དག་ནི་མཆོག་ཏུ་གསང་ཞིང་མཆོག་ཏུ་སྦ་བར་བྱ་བ་སྟེ། སེམས་ཅན་གཉིས་པ་ལ་བརྗོད་པ་ནི་བཟོད་པ་མ་ཡིན་ཏེ། ཐ་ན་མ་དང་ཕ་དང་། 
གཉེན་བཤེས་དང་བདག་པོ་ལ་ཡང་སྨྲ་བར་མི་བྱའོ། །དུད་འགྲོའི་སྐྱེས་གནས་སུ་སོང་བའི་ཕྱུགས་ཀྱི་སྲོག་ཆགས་ལ་ཡང་བརྗོད་པར་མི་བྱ་སྟེ། འདི་ནི་མཆོག་ཏུ་གསང་བ་ཡིན་ཏེ་གསང་བ་པ་ཐམས་ཅད་དང་གནོད་སྦྱིན་མོ་ཐམས་ཅད་
ཀྱིའང་མཆོག་འདི་ཉིད་དོ། །གལ་ཏེ་གཞན་ལ་བརྗོད་ན་ནི་གྲུབ་པ་ཡང་མི་འགྲུབ་པར་འགྱུར་རོ། །བུད་མེད་གཞན་དང་རང་གི་ཆུང་མ་ལ་ཡང་འགྲོ་བ་རྟག་ཏུ་སྤང་བར་བྱའོ། །ཡིད་དུ་འོང་མའི་སྔགས་ནི། ༀ་མ་ནོ་ཧ་རེ་མདོཏྶ་བ་
ཀ་རི་པི་ཙིཏྲ་རུ་བི་ཎེ་མཻ་ཐུ་ན་པྲི་ཡེ་སྭཱ་ཧཱ། དེའི་ཆོ་ག་ནི་སྐྱེད་མོས་ཚལ་ཤིང་མྱ་ངན་མེད་ཀྱི་རྩར་ཤིན་ཏུ་དབེན་པར་ཁང་པ་བྱེད་དུ་བཅུག་ལ་ཤིན་ཏུ་རབ་ཏུ་དབེན་པར་བྱ་ཞིང་། ར་བ་ཤིན་ཏུ་མཐོ་བ་ལ་གསེར་གྱི་སྒོ་འཕར་བྱ་
ཞིང་གཙང་མར་བྱས་ལ། བཟླས་པ་འབུམ་ཕྲག་གཅིག་བྱས་ནས་དེ་ནས་ལས་བརྩམ་པར་བྱ་སྟེ། ཞག་ཆེན་པོ་བླངས་ལ་དུར་ཁྲོད་ཀྱི་སྐྲས་སྙིང་པོ་བྱ་ཞིང་སྒོ་བཅད་ལ་མར་མེ་སྦར་བར་བྱའོ། །རས་ཁ་ཚར་དང་བཅས་ཤིང་
<pb id="95.257a"/>
སྐྲ་དང་བྲལ་བར་བ་ཏུ་གསར་བ་སྒོའི་ཕྱི་རོལ་ཏུ་བཞག་ན། མཚན་མོ་དེ་གཅེར་བུར་འོངས་ནས་གོས་དེ་བགོས་ནས་ནང་དུ་འཇུག་ཅིང་། མིའི་བུད་མེད་ཀྱི་གཟུགས་སུ་བྱས་ཤིང་དེ་ནས་སྒྲུབ་པ་པོ་དེ་དང་ལྷན་ཅིག་ཇི་སྲིད་མར་
མེ་འབར་གྱི་བར་དུ་དགའ་བར་བྱེད་དོ། །མར་མེ་ཟད་ནས་ནི་མི་སྣང་བར་འགྱུར་རོ། །དེ་ལ་གོས་གཅིག་བཅིངས་ཏེ་གོས་ཡོངས་སུ་བཞག་ནས་མལ་སྟན་ནས་འགྲོ་བར་བྱེད་དོ། །ཡང་ན་སྒྲུབ་པ་པོས་ལག་པའི་སོར་གདུབ་བཞག་པ་ལས་
སོར་གདུབ་གཉིས་པ་ཡང་བཞག་ནས་འགྲོ་བར་བྱེད་དོ། །ཡང་ན་གདུ་བུ་དང་རྐེད་པའི་འོག་པག་དང་རྐང་པ་གཉིས་ཀྱི་རྐང་གདུབ་དང་མགོའི་ནོར་བུ་དང་དེ་བཞིན་དུ་གཞན་དང་། གཞན་ལྷའི་རྒྱན་གཅིག་ཅིག་གང་དེ་ཁྱེར་བ་དེ་དང་དེ་རྗེས་
སུ་སྟེར་བར་བྱེད་དོ། །འགྲོ་བ་དང་འོང་བ་ཡང་དོན་མེད་པར་མི་བྱེད་དོ། །དེ་བཞིན་དུ་ཉིན་རེ་ཞིང་ཡང་མ་ལུས་པར་ཐམས་ཅད་ཟད་པར་བྱའོ། །དེ་བཞིན་དུ་ཟླ་བ་དྲུག་ན་སྨྲ་བར་བྱེད་ན། དེའི་ཚེ་སྨྲ་བར་བྱས་ན་ཆུང་མར་འགྱུར་རོ། །རྟག་ཏུ་གནས་ན་
བཅུད་ཀྱིས་ལེན་ཡང་རབ་ཏུ་སྦྱིན་ཞིང་། གང་འཐུངས་པས་དུས་རིངས་པོར་འཚོ་བར་འགྱུར་རོ། །ཡིད་ཀྱིས་བསྒོམས་ནས་སེང་ལྡེང་གི་ཕུར་བུས་ས་བརྐོས་ན་ལྷའི་གཞལ་མེད་ཁང་འབྱུང་བར་འགྱུར་ལ་ཕྱུང་ན་ནི་མི་སྣང་བར་འགྱུར་རོ། །
འདིའི་སྔགས་གཉིས་པ་ཡོད་པ་ནི། ༀ་མ་ཧཱ་ནགྣི་ནགྣི་ཛེ་སྭཱ་ཧཱ། དེ་ཉིད་ཀྱིས་མར་མེ་རབ་ཏུ་སྦར་ལ། སྔགས་འདིས་ལན་བརྒྱ་རྩ་བརྒྱད་མངོན་པར་བསྔགས་པ་བྱས་ན་ངེས་པར་འོང་བར་འགྱུར་རོ། །ཕུར་བུས་མངོན་པར་བསྔགས་པ་བྱས་
ནས་བརྐོ་བར་བྱའོ། །ཕུར་བུ་ཕྱུང་ཞིང་མར་མེ་ཟད་ན་མི་སྣང་བར་འགྱུར་རོ། །ཕུར་བུ་དང་མིའི་ཞག་གི་མར་དང་བའི་རྭའམ་མ་ཧེ་ནག་པོའི་རྭ་དང་དུར་ཁྲོད་ཀྱི་རས་ཀྱི་སྙིང་པོ་འཆང་ན། ཡུལ་གཞན་དུ་གང་ཅི་འདོད་པ་དེ་ཡང་སྟེར་བར་བྱེད་དོ། །
ཡང་ན་རང་ཉིད་བྱ་སྟེ་སྔགས་ཀྱང་གཞན་ལ་མི་སྦྱིན་ནོ། །ཅི་སྟེ་བྱིན་ན་ནི་རིག་པ་ཆད་པར་འགྱུར་རོ། །གང་ལ་བྱིན་པ་དེའི་ཕུན་སུམ་ཚོགས་པར་འགྱུར་ཏེ། གང་འདོད་པ་དེ་ཡང་གནས་དབེན་པར་བྱེད་ན་འདིའི་གྲུབ་པ་དོན་
<pb id="95.257b"/>
མེད་པར་མི་འགྱུར་རོ། །ཡང་ན་གཞན་དང་རྩེ་བར་ནི་བྱེད་དེ། འོན་ཀྱང་དེ་དང་ལྷན་ཅིག་སྨྲ་བར་ནི་མི་བྱེད་དོ། །བུད་མེད་གཞན་དང་ཕྲད་པར་མངོན་པར་འདོད་པའམ་ཡིད་ལ་སེམས་ན་ཡང་དེའི་ཚེ་ཟློས་པ་དེའི་གན་དུ་འོང་བར་མི་འགྱུར་
ཏེ། བུད་མེད་གཞན་དང་མ་ཕྲད་པ་དེའི་དབང་དུ་འགྱུར་བ་ཡིན་ནོ། །ལྷ་མཛེས་མའི་སྔགས་ནི། ༀ་སུ་ར་སུནྡ་རི་སྭཱ་ཧཱ། འདིའི་ཆོ་ག་ནི་སེང་ལྡེང་གི་ཤིང་གིས་མེ་རབ་དུ་སྦར་ལ། མར་གྱི་སྲེག་བླུགས་ཀྱིས་ཟླ་བ་གཅིག་ལ་དུས་གསུམ་
དུ་སྦྱིན་སྲེག་སྟོང་རྩ་བརྒྱད་བྱ་ཞིང་། དེ་ནས་ཡར་ངོའི་ཟླ་བ་ཉ་ལ་བསང་བྱེད་ཀྱི་ཁྲེས་ལ་འདུག་སྟེ། གཙང་ཞིང་གཙང་བའི་ས་ཕྱོགས་དབེན་པར་ཇི་སྲིད་ནམ་ཕྱེད་པ་དེ་སྲིད་དུ་སྔགས་བཟླས་པ་བྱས་ན་ངེས་པར་འོང་བར་འགྱུར་ཞིང་
དེ་ནས་མ་དང་སྲིང་མོ་དང་ཆུང་མ་སྔར་ཇི་ལྟ་བ་དེ་ཐམས་ཅད་བྱེད་པར་འགྱུར་ཏེ། ཐམས་ཅད་ཀྱང་རྒྱ་ཆེར་བརྗོད་པར་བྱའོ། །བདུན་པོ་འདི་དག་གནོད་སྦྱིན་མ། །ཕྱག་ན་རྡོ་རྗེའི་བཀའ་ཡིས་ཀྱང་། །ལྷ་དང་ལྷ་མིན་ཁམས་གསུམ་དུ། །ས་རྣམས་ཀུན་
ཏུ་ཡོངས་སུ་རྒྱུ། །མི་ཡུལ་དག་ན་སྦྱོར་བར་དགའ། །སྙིང་རྗེར་ལྡན་ཞིང་རྣམ་པར་རྒྱུ། །ཁ་ཅིག་ཕག་མ་བྱིས་པ་དང་། །གནོད་སྦྱིན་མ་གཞན་བླུན་པའོ། །གཞན་དག་ཕན་བྱེད་འཚེ་བ་ཡང་། །དེ་བཞིན་མཚན་མོ་ཡོངས་སུ་རྒྱུ། །བྱིས་པའི་འཚོ་བ་འཕྲོག་པའི་ཕྱིར། །བསྐམ་ཞིང་ཤ་ནི་ཟ་
བྱེད་གཞན། །གང་ཕྱིར་འཛམ་གླིང་འོངས་པ་ནི། །དེ་བཞིན་ཁྲག་ལ་ཆགས་བྱེད་པའོ། །རྟག་ཏུ་སྲོག་ལ་གནོད་བྱེད་པའི། །ཁྲག་ལ་དགའ་བའི་གནོད་སྦྱིན་མོ། །སྲུང་བྱེད་འཆི་དང་བཅས་གྱུར་པའི། །ཁྱིམ་ནི་ཀུན་ཏུ་ཡོངས་སུ་
རྒྱུ། །དེ་དག་ཚར་བཅད་བསྒྲུབ་དོན་དུ། །དམ་ཚིག་འདི་ནི་རབ་ཏུ་བསྟན། །ཇི་ལྟར་འདོད་ཆགས་འཆིང་བ་ལ། །བྱིས་པ་རྣམས་ནི་བསྡུས་པའི་དོན། །སེམས་ཅན་རྣམས་ལ་ཕན་པའི་ཕྱིར། །དེ་ལྟར་འདི་ཀུན་གསུངས་པ་ཡིན། །
འདོད་ཆགས་ཀྱིས་ལྡོངས་སེམས་རྨོངས་པའི། །གང་ཚེ་སྔགས་པ་འཁྲིག་དོན་གཉེར། །སྔགས་ཀྱིས་བཀུག་བྱས་ལོངས་སྤྱད་པ། །གནོད་སྦྱིན་མོའམ་སྲིན་མོའམ། །ཀླུ་མོའམ་ཡང་ན་དྲི་ཟའམ། །མིའམ་ཅིའམ་
<pb id="95.258a"/>
ལྷ་མིན་མ། །ལྷ་མིན་ལྷ་བས་མཆོག་གྱུར་པའི། །ས་འོག་གནས་ནི་ཉམས་དགའ་བར། །གང་དུ་བུད་མེད་གྲངས་མེད་པ། །སྔགས་ཤེས་དེར་ནི་རབ་ཏུ་འཇུག །སྔགས་ཤེས་སྔགས་ནི་ཟློས་པ་དག །དེར་སོང་བསྐལ་པར་
གནས་པར་འགྱུར། །བྱམས་པ་ཞེས་བྱའི་རྫོགས་སངས་རྒྱས། །སངས་རྒྱས་ཆེན་པོ་འབྱུང་འགྱུར་ཏེ། །དེ་ཚེ་དེ་ནི་དམ་ཆོས་ཐོས། །ཐོས་ནས་རབ་ཏུ་གྲོལ་བར་འགྱུར། །ལྷ་དང་ལྷ་མིན་བུ་མོ་དང་། །རིག་འཛིན་བུ་མོ་དམ་
པ་དག །སྔགས་ཀྱིས་བཀུག་ནས་སྤྱོད་བྱེད་ཅིང་། །དེ་ཚེ་ལྷ་ཡི་བདེ་བས་དགའ། །སྔགས་པ་འཛམ་བུའི་གླིང་གནས་པས། །དེ་ཉིད་དུ་ནི་རྟག་འདྲེན་པ། །གང་ཚེ་གཙང་གནས་གསང་བ་དང་། །གཙང་སྦྲ་སྤྱོད་ལ་རྟག་དགའ་བའོ། །
གྲུབ་པ་དམ་པ་རྨོངས་རྣམས་ལ། །ནམ་ཡང་སེམས་ལ་འབྱུང་མི་འགྱུར། །བཤང་གཅི་མི་གཙང་གནས་དང་ནི། །རྟག་ཏུ་དྲི་ང་རུལ་བ་དང་། །ནད་ཀྱིས་སྡུག་བསྔལ་མྱ་ངན་དང་། །ཐ་མར་འཆི་ཞིང་སྡུག་བསྔལ་སྣོད། །བྲལ་བའི་རྣམ་པར་
ཡང་དག་ལྡན། །མི་ཡི་བུད་མེད་རེག་མི་བྱ། །མི་རྟག་སྡུག་བསྔལ་སྟོང་པ་དང་། །སྟོང་པ་གསོག་དང་ཐེར་ཟུག་མེད། །བྱིས་པ་རྣམས་ནི་རྗེས་བྲིད་དང་། །ཀུན་ཏུ་རྟོགས་ལས་བྱུང་བ་ལ། །ཐོག་མ་མེད་ལས་འདོད་ཀུན་འབྱུང་། །
སྔགས་པས་འདོད་པ་བསྟེན་མི་བྱ། །དེ་དག་ཆགས་བྲལ་ཞེས་གསུངས་ཏེ། །རྣམ་གྲོལ་དེ་དག་གྲུབ་པ་ཉིད། །གང་ཞིག་འདོད་ལ་ཆགས་བྲལ་བ། །འདི་ཡི་སྔགས་ནི་འགྲུབ་པར་འགྱུར། །བཤང་གཅི་ཁྲག་གིས་བརླན་པ་
དང་། །རུལ་བས་ཀུན་ཏུ་ཁྱབ་པ་དང་། །རྒ་དང་འཆི་དང་མྱ་ངན་བཅས། །མི་ཡི་ལུས་ལ་རེག་མི་བྱ། །རྨོངས་པའམ་ཆགས་པའི་སེམས་ཀྱིས་ནི། །དེར་ནི་འཁྲིག་པ་བརྟེན་མི་བྱ། །དེ་དག་རྟག་ཏུ་མི་གཙང་བརྟེན། །སྔགས་ཀྱི་གྲུབ་
པ་རྙེད་མི་འགྱུར། །སྔགས་ཤེས་སྔགས་ཀྱི་གཟུགས་ཅན་དང་། །ཤེས་ལྡན་དབང་པོ་ཐུལ་བ་དང་། །དཔའ་བོ་གཙང་བའི་སྤྱོད་ལ་དགའ། །རྟག་ཏུ་དེ་ཡི་སྔགས་ཀྱང་འགྲུབ། །པདྨ་མཐོ་མ་རབ་དགའ་མ། །མི་ཕམ་མ་དང་རྟག་
<pb id="95.258b"/>
རྒྱལ་དང་། །སྔོ་བསངས་ལྡན་པའི་གནོད་སྦྱིན་མོ། །རྫུ་འཕྲུལ་ཆེ་འདི་གནོད་སྦྱིན་མོ། །པདྨ་མཐོ་མའི་སྔགས་ནི། ༀ་པདྨ་ཨུཙྪེ་སྭཱ་ཧཱ། འདིའི་ཆོ་ག་ནི་གང་གཱའི་ངོགས་སམ་རྒྱ་མཚོའི་ངོགས་སམ་སྐྱེད་མོས་ཚལ་གྱི་
མེ་ཏོག་གི་ལྡུམ་རའི་ནང་དུ་ལོ་མའི་སྤྱིལ་པོ་བྱས་ཏེ་རབ་ཏུ་གཙང་ཞིང་བདག་ཉིད་ཀྱང་གཙང་བར་བྱས་ལ། རྡོ་འམ་སའི་སྒོ་གླེགས་བྱས་ལ་དེ་ཉིད་དུ་མཚན་མོ་སྒོ་བཅད་ནས་འདོད་པའི་ཡོ་བྱད་ཀྱི་ལོངས་སྤྱོད་རྣམས་བསོགས་
ཏེ། དེ་ཉིད་དུ་བདག་ཉིད་དང་ཉེ་བར་གནོད་སྦྱིན་མོའི་མལ་ཡང་བཤམ་པར་བྱ་སྟེ། རིག་པ་སྟོང་ཕྲག་བཅུ་བཟླས་པ་བྱས་ལ། དེ་བཞིན་དུ་ཟླ་བ་གཅིག་བྱས་ན་ངེས་པར་འོང་བར་འགྱུར་རོ། །འོངས་ནས་ཀྱང་འདོད་པ་ལ་
ལོངས་སྤྱད་པར་བྱས་ན། མུ་ཏིག་གི་ཕྲེང་བ་བཟང་པོ་མལ་དུ་ཡོངས་སུ་བོར་ནས་ཐོ་རངས་འགྲོ་བར་འགྱུར་ཏེ། ཇི་སྲིད་ཟླ་བ་དྲུག་གི་བར་དུ་ཉིན་རེ་ཞིང་རྟག་ཏུ་གནས་པར་འགྱུར་རོ། །གལ་ཏེ་མུ་ཏིག་གི་ཕྲེང་བ་དེ་ལེན་
ན་ནི་དེ་ཙམ་ཁོ་ནར་ཡོད་པར་འགྱུར་ལ། ཕྲེང་བ་རིན་པོ་ཆེ་ཆེན་པོས་ཉེ་བར་མཛེས་པར་བྱས་པ་དེ་ནི་ཏི་ན་ར་འབུམ་རི་བ་ཡིན་ནོ། །ཟླ་བ་དྲུག་འདས་ནས་ནི་རྟག་ཏུ་གནས་པར་འགྱུར་རོ། །ཆུང་མ་འདོད་པ་ཐམས་ཅད་སྟེར་བར་
བྱེད་པ་ཇི་ལྟར་རྗེས་སུ་མཐུན་པ་འདོད་པ་དེ་ལྟར་རྗེས་སུ་མཐུན་པར་བྱས་ཏེ། ཉེ་བར་གནས་པར་བྱེད་དོ། །སྒྲུབ་པ་པོས་འདོད་པ་བཞིན་དུ་ཇི་ལྟར་འདོད་པ་བདག་ཉིད་ཀྱིས་མངོན་པར་སྤྲུལ་བར་བྱེད་དོ། །གནོད་སྦྱིན་མོ་ཐམས་ཅད་
ཀྱི་ཆོ་ག་ཡང་འདི་ཡིན་ནོ། །ཇི་ལྟར་བསྟན་པ་འདི་དང་གཞན་དུ་ཡང་སྦྱར་བར་བྱའོ། །རྒྱལ་བ་མའི་སྔགས་ནི། ༀ་ཛ་ཡེ་སུ་ཛ་ཡེ་ཛ་ཡ་མ་ཏི་སརྦ་ཀཱ་ཎི་མེ་ཀུ་རུ་སྭཱ་ཧཱ། གསེར་མདོག་ལུས་ནི་སྣ་ཚོགས་ལུས། །
སྔོ་ཞིང་འཁྱིལ་པའི་སྐྲ་དང་ལྡན། །ལྷ་མོ་ཡན་ལག་ཀུན་མཛེས་མ། །ཞི་བའི་འོད་ལྡན་སྐལ་ལྡན་དགེ། །སྙན་སྨྲ་སྒེག་ལྡན་གཙོ་མོ་སྟེ། །མུ་ཏིག་འོད་ལྡན་མཐོང་ན་མཛེས། རབ་བསྔགས་གཟུགས་ལྡན་སྨིན་མ་མཛེས། །
<pb id="95.259a"/>
འཇིག་རྟེན་ཀུན་གྱིས་ལེགས་པར་མཆོད། །ཅུང་ཟད་དམར་བའི་གོས་གྱོན་པ། །དེ་ནི་རྒྱལ་མར་མངོན་པར་སྟོན། །འདིའི་ཆོ་ག་ནི་དང་པོ་འབུམ་ཕྲག་གཅིག་བཟླས་པ་བྱས་ན་སྔོན་དུ་བསྙེན་པ་བྱས་པར་འགྱུར་རོ། །
དེ་ནས་དགོན་པ་ཆེན་པོར་རབ་ཏུ་ཞུགས་ནས། འབྲས་བུའི་ཟས་ཟ་ཞིང་ཇི་སྲིད་དུ་རང་ཉིད་ཀྱི་གཟུགས་ཀྱིས་འོང་བ་དེའི་བར་དུ་བཟླས་པ་བྱའོ། །འོངས་ནས་ཀྱང་སྨྲ་བ་ནི་ཅི་ཞིག་བྱ་ཞེས་སོ། །གལ་ཏེ་མར་གྱུར་ན་ནི་མ་བཞིན་དུ་རེ་བ་
ཐམས་ཅད་ཡོངས་སུ་རྫོགས་པར་བྱེད་ཅིང་། རྒྱལ་ཐབས་སྟེར་བར་བྱེད་ལ་ནོར་གྱི་བདག་པོ་ཆེན་པོ་ཡང་བྱེད་ལ་ཚེ་རིང་བ་ཉིད་དུ་ཡང་གནས་པར་འགྱུར་རོ། །ཅི་སྟེ་སྲིང་མོར་འགྱུར་ན་ནི་དཔག་ཚད་སྟོང་དུ་གནས་ཀྱང་ཇི་ལྟར་
འདོད་པའི་བུད་མེད་འགུགས་པར་བྱེད་དེ་ཉིན་རེ་ཞིང་ཡང་ཏི་ན་ར་འབུམ་སྦྱིན་པར་བྱེད་དེ་དེ་ཡང་ཟད་པར་བྱའོ། །ཅི་སྟེ་ཆུང་མར་གྱུར་ན་ནི་རང་གི་གནས་སུ་ཁྱེར་ཏེ། ལྷའི་གཞལ་མེད་ཁང་དུ་འཛེགས་ནས། དེ་དང་ལྷན་ཅིག་
དགའ་བར་བྱེད་ཅིང་། དུས་རིང་པོར་ལོ་སྟོང་ཕྲག་སུམ་ཅུའི་བར་དུ་ཇི་ལྟར་འདོད་པར་རྣམ་པར་སྤྱོད་དེ། གནོད་སྦྱིན་ཆེན་པོ་དང་འདྲ་བར་འགྱུར་རོ། །རབ་ཏུ་དགའ་མའི་སྔགས་ནི། །ༀ་ཧྲཱི་ཥྚཱི་མ་ཧཱ་ནགྣི་ཧཱུཾ་ཕཊ་
སྭཱ་ཧཱ། འདིའི་ཆོ་ག་ནི་མཚན་ཕྱེད་ཀྱི་བར་དུ་བཟླས་པ་གྲངས་མེད་པ་བྱས་ཏེ། ཕྱིར་ཡང་གཉིད་ལོག་པར་མ་བྱས་ན་ཟླ་བ་གཅིག་གི་ནང་དུ་ངེས་པར་འོང་བར་འགྱུར་རོ། །ཆུང་མར་འགྱུར་ན་ནི་འདོད་པ་ཐམས་ཅད་
སྦྱིན་པར་བྱེད་དེ། ཉིན་རེ་ཞིང་ཏི་ན་ར་ཉི་ཤུ་རྩ་ལྔ་རབ་ཏུ་སྦྱིན་པར་བྱེད་དོ། །རང་གི་མཛོད་ཉིད་ཀྱང་སྟོན་པར་བྱེད་དོ། །དུས་རིང་པོར་ཡང་འཚོ་བར་བྱེད་དོ། །དེ་བཞིན་དུ་གནོད་སྦྱིན་མོ་བརྒྱ་སྟོང་ཕྲག་དུ་མ་ཡང་ཡོད་དོ། །དེ་
བཞིན་དུ་ཤ་ཟ་མོ་དང་ཤ་ཟ་མོ་རྫུ་འཕྲུལ་ཆེ་བ་དང་། ཀླུའི་བུ་མོ་དང་། ལྷ་མ་ཡིན་གྱི་བུ་མོ་དང་། ལྷའི་བུད་མེད་དང་། ལྷ་མ་ཡིན་གྱི་བུད་མེད་དང་། དེ་བཞིན་དུ་རིག་པ་འཛིན་པ་ཐམས་ཅད་ཀྱི་བུད་མེད་དང་མི་དང་མི་མ་ཡིན་པ་
<pb id="95.259b"/>
ཐམས་ཅད་ཀྱི་སྔགས་གྲངས་མེད་པ་དག་ཀྱང་ཡོད་དོ། །དེ་བཞིན་དུ་གནོད་སྦྱིན་རྣམས་དང་། ལྷ་རྣམས་དང་། ཀླུ་རྣམས་དང་། དྲང་སྲོང་རྣམས་དང་། དྲི་ཟ་རྣམས་དང་། ལྷ་མ་ཡིན་རྣམས་དང་། ཡི་དགས་རྣམས་དང་། སྲིན་པོ་རྣམས་དང་། 
ཚངས་པ་ཆེན་པོ་དང་། དབང་ཕྱུག་ཆེན་པོ་དང་། ཁྱབ་འཇུག་དང་། མ་མོ་རྣམས་དང་། དབང་མོ་དང་། རྒན་བྱད་མ་དང་། ཕག་མོ་ལ་སོགས་པའི་སྔགས་རྣམས་ཀྱང་ཡོད་དེ། སོ་སོ་སོ་སོར་ཐམས་ཅད་དམ་ཚིག་གིས་འདིར་བཀུག་ནས་
ཁྲོ་བོའི་རྒྱལ་པོ་གཤིན་རྗེ་གཤེད་ཀྱིས་ཟོས་པ་དང་དམ་ཚིག་ལ་བཞག་ཅིང་། འཇམ་པའི་དབྱངས་ལ་ཉེ་བར་གཏད་ནས་རྗེས་སུ་འབྲང་བར་འགྱུར་ཏེ། གོ་རིམས་བཞིན་དུ་གནས་ཤིང་བསྙེན་བཀུར་ཡང་བྱེད་དོ། །
ཐམས་ཅད་ཀྱི་ཡང་མདོར་བསྡུ་ན་འཁྲུལ་འཁོར་གྱི་གཟུགས་སམ་དེ་ཉིད་ཀྱི་གཟུགས་བརྙན་བྱས་ནས་ཁྲོ་བོའི་རྒྱལ་པོ་གཤིན་རྗེ་གཤེད་ཀྱི་རིག་པ་ཅི་སྲིད་གཟུགས་བརྙན་རབ་ཏུ་འགུལ་བའམ་རབ་ཏུ་
གཡོ་བའམ་རྡུལ་འབྱུང་བའི་བར་དུ་བཟླས་པ་བྱས་ན་རང་ཉིད་ཀྱི་གཟུགས་ཀྱིས་འོང་བར་འགྱུར་ཏེ། གང་སྨྲས་པ་དེ་ཐམས་ཅད་ཡང་དག་པར་སྒྲུབ་པར་བྱེད་དོ། །དེ་བཞིན་དུ་གང་གཞན་ཡང་གཞོན་ནུ་མ་བཞི་གནོད་སྦྱིན་མ་
ཆེན་པོའི་མིང་པོ་ཏུམ་བུ་རུ་ཞེས་བྱ་བ་ཡང་དག་པར་རྟེན་པ། གྲུའི་ཐེག་པ་ལ་ཡང་དག་པར་ཞོན་པ། འཇིག་རྟེན་ཐམས་ཅད་ཀྱིས་རབ་ཏུ་མཆོད་པ། སེམས་ཅན་རྣམས་རྗེས་སུ་འཛིན་པར་བྱེད་པ་དེ་དག་ཀྱང་ཆོ་ག་འདི་བཞིན་དུ་
བྱའོ། །དཔེར་ན་རས་སམ་རྩིག་པའམ་སྤང་ལེབ་ལ་མཚོའི་དཀྱིལ་དུ་བྲི་བར་བྱ་སྟེ། གྲུའི་ཐེག་པ་ལ་ཞོན་པ་ཕུ་བོ་མིང་པོའི་རྗེས་སུ་འགྲོ་བ་བུ་མོ་བཞི་པོ་ཉིད་ཀྱང་རྒྱ་མཚོའི་ནང་དུ་ཞུགས་ཤིང་མཉམ་པར་འདུག་
པའོ། །དེ་དག་མི་སྣང་གནས་བཞག་ནས། །ཁྲོ་བོའི་བཟླས་པ་ཡང་དག་བརྩམ། །དེ་ཚེ་གཡོ་འགུལ་རྡུལ་འབྱུང་བར། །དེ་དག་ཀུན་ནི་སྐྱེ་འགྱུར་བར། །དེ་ཚེ་གྲུབ་པ་ཡིན་ཤེས་ནས། །སྔགས་ཀྱི་བཟླས་པ་ཡོངས་སུ་བཏང་། །
<pb id="95.260a"/>
མཚན་མོའི་ཐ་མར་རང་ཚུལ་ཉིད། །དགེ་དང་མི་དགེ་སྟོན་པར་འགྱུར། །སྐད་ཅིག་གིས་ནི་ཟློས་པ་ཡིས། །དོན་རྣམས་ཐམས་ཅད་སྒྲུབ་པར་འགྱུར། །ཁྲོ་བོས་བཀུག་ཅིང་རྒྱས་བྱས་ནས། །སྨྲས་པ་ཐམས་ཅད་བྱེད་པར་འགྱུར། །རྟག་
ཏུ་ཉི་མ་སོགས་ཀྱི་གཟའ། །དེ་བཞིན་དྲང་སྲོང་སྲིན་པོ་དང་། །ནམ་མཁའ་ལྡིང་དང་ཤ་ཟས་ཀྱང་། །རྫུ་འཕྲུལ་ཆེན་པོ་དེ་དག་མཆོད། །དབང་ཕྱུག་ཆེ་སོགས་འབྱུང་པོས་ཀྱང་། །རྫུ་འཕྲུལ་ཆེན་པོ་དེ་དག་མཆོད། །དེ་དག་གིས་བཤད་ཆོ་ག་
དང་། །སྔགས་རྒྱུད་རྒྱ་ཆེ་བཅས་པ་ཡི། །ཐམས་ཅད་དེ་དག་ཁྲོ་རྒྱལ་གྱི། །འབད་པ་མེད་པར་དབང་དུ་འགྱུར། །གང་དག་སྔགས་ནི་ཅི་ཡོད་པ། །ཁྲོ་བོ་འཆོལ་བ་རྙོག་འབྱུང་བ། །དེ་ཀུན་ཁྲོ་བོའི་རྒྱལ་པོ་ཡི། །དེ་དག་བསྒོ་བ་མཉན་པར་བསྟན། །གང་ཡང་
འཕགས་པའི་སྔགས་དག་ནི། །ཐམས་ཅད་ཀུན་འགྲོའི་ཁྱད་པར་ཅན། །མཆོག་དང་རབ་མཆོག་དྲག་པོ་དང་། །གང་ཡང་དེ་བཞིན་རྒྱལ་བས་གསུངས། །དེ་བཞིན་པདྨ་འཛིན་སྔགས་དང་། །བདག་ཉིད་ཀྱིས་ཀྱང་རབ་བཤད་དང་། །
གང་ཡང་གཞན་གྱི་སྔགས་མཆོག་ནི། །རིགས་ལྔ་དག་གིས་གསུངས་པ་དང་། །རྫུ་འཕྲུལ་ཆེན་པོ་འཇིག་རྟེན་པའི། །རྒྱལ་བའི་སྲས་ཀྱིས་གསུངས་པ་དག །ཁྲོ་བོའི་རྒྱལ་པོ་རྫུ་འཕྲུལ་ཆེས། །ཐམས་ཅད་དེ་དག་ཡང་དག་
འགུགས། །སྔགས་དང་རྒྱུད་ནི་ཐམས་ཅད་ཀུན། །བསྟན་པ་འདི་ལ་ངེས་པར་འབྲེལ། །གང་ཞིག་གང་དག་ཆོ་གར་བསྟན། །དེ་ཉིད་འདིར་ནི་ངེས་པར་སྦྱར། །གཤིན་རྗེ་གཤེད་ནི་ཁྲོ་རྒྱལ་གྱི། །ལས་ཀུན་བྱེད་པའི་མཆོག་ཡིན་ནོ། །
སྒྲོལ་མ་ཁྲོ་གཉེར་ཅན་ཉིད་དང་། །དེ་བཞིན་གོས་དཀར་མོ་དང་ནི། །དེ་བཞིན་དཀར་ཆེན་རིགས་མ་དང་། །རྡོ་རྗེའི་རིགས་འབྱུང་མཱ་མ་ཀཱི། །གཙུག་ཏོར་འབྱུང་བ་ཐམས་ཅད་དང་། །ལྷ་མོ་སྤྱན་ནི་ཉིད་དག་དང་། །དེ་བཞིན་གཤེགས་ཀུན་རིག་པ་དང་། །
མཐུ་ཆེན་ཐོབ་དང་ཀུན་བཟང་དང་། །པདྨ་འཛིན་པའི་མངའ་བདག་དང་། །བདག་ཀྱང་འཇིག་རྟེན་གནོད་སྦྱིན་བདག །བྱང་ཆུབ་སེམས་དཔའ་རྫུ་འཕྲུལ་ཆེ། །རྒྱལ་སྲས་རྨད་དུ་བྱུང་བ་དང་། །དཔུང་བཟང་འཇིག་རྟེན་རྣམ་པར་གྲགས། །
<pb id="95.260b"/>
རྡོ་རྗེའི་སྡེ་དང་སྡེ་བཟང་དང་། །བློ་ལྡན་ཆོས་ཀྱིས་འཕགས་པ་དང་། །བདག་གིས་ཀྱང་ནི་བཤད་པའི་སྔགས། །ཟློས་པས་བརྙས་པར་མི་བྱའོ། །སྔོན་དུ་རྟག་ཏུ་མཆོད་བྱ་ཞིང་། །ལེགས་གསུངས་དེ་དག་བགོམ་མི་བྱ། །ཁྲོ་བོའི་རྒྱལ་པོ་ལེགས་
མཆོད་ཅིང་། །དེར་ནི་ཟློས་པས་སྦྱར་མི་བྱ། །དུས་རྣམས་ཀུན་ཏུ་སྔགས་དག་ལ། །དེ་དག་རིག་པ་བཅད་མི་བྱ། །ཇི་བཞིན་ལས་ནི་ཀུན་ལ་ཡང་། །འཇིག་རྟེན་སྔགས་ཀྱི་ལྷ་དག་ནི། །དཀའ་ཟློག་བདེ་བྱེད་ཚངས་སོགས་དང་། །ལྷ་ཆེན་ལ་ཡང་ལེགས་
པར་མཆོད། །ཇི་ལྟར་རྒྱུད་ལ་སྔགས་རྣམས་ནི། །དེ་བཞིན་ཉིད་དུའང་ཀུན་ལ་བྱ། །ཐམས་ཅད་སྔགས་ནི་ཀུན་ལ་ཡང་། །ཐམས་ཅད་ཉིད་དུའང་ཡང་དག་བསྟན། །སྔགས་ཀུན་རབ་ཏུ་འཇུག་པ་ཡང་། །ཁྲོ་བོ་ལས་ནི་ཡང་དག་འབྱུང་། །སྔགས་འདི་ཁྲོ་བོ་
ཆེན་པོ་ནི། །གཤིན་རྗེ་གཤེད་ཅེས་བྱ་མིང་གིས། །བདག་ཉིད་ཆེན་པོ་གཤིན་རྗེ་ཡང་། །མྱུར་དུ་བཀུག་ནས་འཇོམས་པར་བྱེད། །ཉི་མའི་བུ་ནི་གཤིན་རྗེ་དང་། །བརྒྱ་བྱིན་བདག་ཉིད་ཆེན་པོ་ཡང་། །བཀུག་ནས་དབང་མེད་མི་བཟད་པ། །གདུལ་
དཀའ་འདུལ་བྱེད་མངའ་བདག་ཡིན། །སྔགས་འདི་སྔགས་ནི་ཆེན་པོ་སྟེ། །འཇམ་པའི་དབྱངས་ཀྱིས་བཤད་པ་ཡིན། །མ་རུངས་ལས་རྣམས་ཐམས་ཅད་བྱེད། །སྔགས་ཀུན་རབ་ཏུ་སྒྲུབ་པར་བྱེད། །དེ་སྐད་སྨྲས་ནས་དཔལ་ལྡན་ནི། །
ལག་ན་རྡོ་རྗེ་རྫུ་འཕྲུལ་ཆེས། །ཤཱཀྱ་སེང་གེ་མི་ཡི་མཆོག །དཔའ་ཆེན་སངས་རྒྱས་ལ་བཏུད་ནས། །སྔགས་འཁོར་རྟེན་པའི་རྡོ་རྗེ་ཅན། །རྫུ་འཕྲུལ་ཅན་གྱིས་སྔགས་རྣམས་གསུངས། །འབྱུང་པོ་ཀུན་ཚོགས་དགེ་བ་ནི། །སེམས་ཅན་ཀུན་
གྱིས་མཉན་པ་ཡིན། །སྔགས་རྣམས་ཀུན་ཚོགས་ལྷ་བྱེད་པ། །སྔགས་ཀྱི་མཆོག་ནི་བདག་གིས་བཤད། །བློ་དང་ལྡན་པ་འཇམ་པའི་དབྱངས། །བྱང་ཆུབ་སེམས་དཔས་བཤད་པ་ཡིན། །མི་བཟད་གདུལ་དཀའ་འདུལ་བྱེད་པ། །མ་རུངས་ཐམས་ཅད་
ཟློག་པར་བྱེད། །འཕགས་པ་འཇམ་དཔལ་གྱི་རྩ་བའི་ཆོ་ག་བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་ཆེན་པོ་ཤིན་ཏུ་རྒྱས་པའི་མདོ་ལས། གནོད་སྦྱིན་མོ་སྒྲུབ་པའི་ཆོ་ག་རབ་འབྱམ་ལས་ལེའུ་སུམ་ཅུ་
<pb id="95.261a"/>
རྩ་ལྔ་པ་རྫོགས་སོ།།  །།<head n="2" t="སོ་དྲུག་པ། ཕན་ཡོན་དང་ཉེས་དམིགས་ཀྱི་ནུས་པ་བསྟན་པའི་ལེའུ།" type="lewu" zh="88.837"/>དེ་ནས་གཞན་ཡང་བཤད་བྱ་བ། །སྡུག་བསྔལ་སྤང་ཞིང་བདེ་བྱ་བ། །སྡུག་བསྔལ་སྤང་ཞེས་བསྟན་པ་ནི། །མདོར་བསྡུས་ན་ནི་བཟློག་པ་ཡིན། །དེ་ཉིད་ཐེག་པ་རྣམ་གསུམ་དུ། །ང་ཡི་འདི་ནི་
བསྟན་པ་ཡིན། །མི་རྟག་སྡུག་བསྔལ་བདག་མེད་དང་། །འདུས་བྱས་ཐམས་ཅད་སྐད་ཅིག་ཉིད། །གསོབ་དང་རྟག་ཏུ་ཀུན་སྟོང་པར། །འཁོར་བའི་འཆིང་བ་ངེས་པར་བསྟན། །དེ་ལས་ཆགས་བྲལ་རྣམ་གསུམ་འགྲོ། །སེམས་ཅན་དགེ་ལ་བརྟེན་
པ་ཡིན། །བྱང་ཆུབ་སེམས་དང་སངས་རྒྱས་དང་། །རང་རྒྱལ་བྱང་ཆུབ་ལ་བརྟེན་དང་། །འདོད་ཆགས་བྲལ་བ་རྫུ་འཕྲུལ་ཆེ། །དེ་བཞིན་གཞན་དག་དགྲ་བཅོམ་ཉིད། །ཉན་ཐོས་བྱང་ཆུབ་ལ་བརྟེན་ནས། །རྣམ་གསུམ་ཞི་བ་ཐོབ་པར་
བྱེད། །ཆོས་འདི་དག་ནི་མདོར་བསྡུ་ན། །དགེ་དང་མི་དགེ་བསྟན་པ་ཡིན། །རྟག་ཏུ་མི་དགེ་སྤང་བྱ་སྟེ། །དུས་རྣམས་ཀུན་ཏུ་དགེ་བ་སྤྱད། །འབྱུང་པོ་ཀུན་ལ་མི་འཚེ་བར། །ངས་ནི་ཆོས་ཀྱང་རབ་ཏུ་བསྟན། །འགྲོ་བ་ལྔ་པོའི་ལམ་ཉིད་དུ། །
ཆོས་འདི་ཉིད་ནི་འགྱུར་བ་ཡིན། །གང་ཞིག་ཟག་མེད་ཆོས་རྣམས་ནི། །ཡང་དག་མཐའ་ལ་ཡང་དག་བརྟེན། །དང་པོའི་སངས་རྒྱས་སྔ་མ་ཡིས། །འདི་ཉིད་ལམ་དུ་གསུངས་པ་ཡིན། །ཞི་བ་མྱ་ངན་འདས་འགྲོ་བར། །ངས་ཀྱང་ཐམས་ཅད་བསྟན་
པ་ཡིན། །ཆོས་ཀྱི་མཐའ་ལ་བརྟེན་ནས་ནི། །ཡང་དག་མཐའ་ནི་ཐོབ་པ་ཡིན། །ཆོས་རྣམས་ཀུན་གྱི་མཐའ་མེད་པ། །ཡང་དག་མཐའ་ཞེས་བརྗོད་པ་ཡིན། །ཆོས་འདི་དག་ནི་མདོར་བསྡུས་ནས། །ཉོན་ཅིག་ལྷ་ནི་ཐམས་ཅད་དང་། །བྱང་ཆུབ་
སེམས་དཔའ་རྫུ་འཕྲུལ་ཆེ། །དགྲ་བཅོམ་ཉན་ཐོས་དག་ཀྱང་ཉོན། །ང་ནི་ས་སྟེང་མྱ་ངན་འདའ། །ཁ་བ་ཅན་གྱི་ནང་དག་ཏུ། །སཱ་ལའི་ནགས་ནི་ཡང་དག་འབྱུང་། །གསེར་དང་ལྡན་པའི་ཆུ་བོ་དང་། །གྱད་རྣམས་ཀྱི་ནི་ཉེ་འཁོར་དུ། །སཱ་ལ་ཟུང་
གི་ནགས་ནང་དུ། །ང་ནི་མྱ་ངན་འདའ་བར་འགྱུར། །གྲོང་ཁྱེར་མིང་ནི་སྡིག་པ་ཅན། །ཅོད་པན་བཅིངས་པའི་མཆོད་རྟེན་དང་། །ཆུ་བོའི་འགྲམ་ནི་རྟག་ཉམས་དགའ། །དེར་ནི་ས་སྟེང་མྱ་ངན་འདའ། །བྱང་ཆུབ་སེམས་དཔའ་ཐམས་ཅད་དང་། །
<pb id="95.261b"/>
རྫུ་འཕྲུལ་ཆེ་ལྡན་ཉན་ཐོས་དང་། །ལྷ་དང་ཀླུ་དང་གནོད་སྦྱིན་དང་། །འཇིག་རྟེན་སྐྱོང་བ་རྫུ་འཕྲུལ་ཆེ། །བརྒྱ་བྱིན་ཚངས་བཅས་འདབ་བཟང་དང་། །གཞན་ཡང་འོག་མིན་ལ་སོགས་ལྷ། །དེར་ནི་ཐམས་ཅད་འདུས་པར་ནི། །རབ་ཏུ་
འབྱུང་བར་འགྱུར་བ་ཡིན། །དེར་ནི་གྱད་ཀྱི་ཉེ་འཁོར་དང་། །གང་གཱའི་བྱང་ཕྱོགས་འགྲམ་དག་ནི། །ཆུ་བོ་ཆེན་པོ་དེ་ལས་གཞན། །ཁ་བ་ཅན་རིའི་ལྷོ་ཕྱོགས་ཆར། །སཱ་ལའི་ནགས་ཞེས་བྱ་བ་འབྱུང་། །དེ་ཚེ་ནུབ་ཕྱོགས་
བལྟས་པའི་མལ། །དེ་ཡི་གནས་སུ་འབྱུང་བར་འགྱུར། །དེ་ཚེ་ཆུ་བོ་རབ་དགའ་བ། །བཟང་པོ་གསེར་ལྡན་འགྲམ་དག་ཏུ། །ལྷ་རྣམས་ཀུན་གྱི་ཚོགས་ལ་སོགས། །འདུས་པ་དག་ནི་འབྱུང་བར་འགྱུར། །མི་དང་རྒྱལ་པོའི་མཆོག་
རྣམས་དང་། །མི་དང་མི་མ་ཡིན་པ་འབྱུང་། །དེ་ཚེ་མི་དང་འབྱུང་པོ་ཀུན། །དེ་ཚེ་བྱིས་པ་འཕགས་པ་དང་། །དགའ་སྟོན་ཆེན་པོ་དགའ་ཆེན་ལྟར། །གནས་དེ་ལ་ནི་ཡང་དག་འདུས། །རང་ལུས་ཟང་ཟིང་བཅས་པར་ནི། །བཟང་པོ་
ཆེན་པོའི་བཀོད་པའང་བྱས། །ཆོས་ཀྱི་མཐའ་ནི་ཡོངས་སྤངས་ནས། །ཡང་དག་མཐར་ནི་ཡང་དག་ཞུགས། །དེ་ཚེ་སྔོན་གྱི་སྐྱེ་བ་ནི། །སེར་སྐྱའི་གྲོང་ཁྱེར་གཞི་དག་ཏུ། །ཤཱཀྱའི་རིགས་ཀྱི་གཙོ་བོ་ནི། །ང་ནི་འཁོར་བའི་
བཙོན་རར་སྐྱེས། །བདག་གི་སྡུག་བསྔལ་བདག་ཉིད་ཀྱིས། །ཁྱིམ་ལས་ངེས་འབྱུང་ཡོངས་སུ་སྤངས། །དེ་ཚེ་མུ་སྟེགས་མང་པོ་བསྟེན། །བདུད་རྩི་དག་ཀྱང་ཐོབ་མ་གྱུར། །དཀའ་བ་དག་ཀྱང་བདག་གིས་སྤྱད། །ལུས་ཀྱི་གདུང་
བའང་ཡུན་རིང་བ། །ལོ་དྲུག་ཏུ་ནི་བསྟེན་པ་ཡིས། །ལུས་ཀྱང་ཞིག་ཅིང་རྣམ་པར་སྐམས། །ཤེས་དང་ཤེས་བྱ་གསལ་བ་ནི། །ངས་ནི་ཅུང་ཟད་ཐོབ་པ་མེད། །དེ་ནས་ང་ནི་ལངས་ནས་ཀྱང་། །འབྲས་ཆེན་དཀར་བའི་ཟས་ཀྱང་ཟོས། །
ལྷ་རྣམས་ཀྱིས་མཆོད་ལམ་དག་ནི། །དེར་ནི་ས་སྟེང་ང་ཡིས་བགྲོད། །ཆུ་བོ་ནཻ་རཉྫ་ནའི་འགྲམ། །ཤིང་གི་རྒྱལ་པོ་ལེགས་མཛེས་པ། །མེ་ཏོག་རྣམ་པ་དུ་མས་ཁྱབ། །དེ་འགྲམ་ས་ནི་ཉམས་དགའ་བ། །ནགས་ཆེན་འབྲས་བུ་ལྡན་པ་
<pb id="95.262a"/>
དང་། །རྣམ་པ་སྣ་ཚོགས་ཤིང་དག་འབྱུང་། །ཆུ་བོ་ཆེན་པོས་ཡོངས་བསྐོར་བའི། །ཤིང་གི་རྩར་ནི་ང་ཡིས་ཕྱིན། །ས་ཡི་ཆ་ནི་མཐོང་ཙམ་གྱིས། །བདག་གི་སེམས་ནི་བརྟན་པ་ཐོབ། །དེ་ལྟའི་ཤིང་ནི་བདག་གིས་མཐོང་། །
ཡལ་ག་ལོ་མ་ཉེར་མཛེས་པའི། །ཤིང་ཆེན་གྲིབ་མ་ཆེན་པོ་ནི། །རྩ་བ་མི་མངོན་ཉེར་སྤྱད་འོས། །ཤིང་རྩ་ཨ་ཤྭཏྠར་འདུག་ནས། །སེམས་ནི་ཤིན་ཏུ་དང་བར་གྱུར། །བསམ་གཏན་དང་ནི་ཏིང་འཛིན་དང་། །དེར་ནི་བརྟན་པའང་མངོན་
པར་འཐོབ། །མཚན་མོའི་མཐར་ནི་སྐྱེ་མཐར་བྱེད། །དེར་ནི་སྣང་བ་མེད་པའང་འཐོབ། །བདུད་ཀྱི་བགེགས་ནི་རྣམ་མང་པོ། །རྣམ་པ་དུ་མ་རབ་ཏུ་སྦྱར། །སྡེ་རྣམས་བཅོམ་ནས་སླར་ལྡོག་ཅིང་། །རང་གི་གནས་སུའང་དེ་དག་སོང་། །
སྔགས་དང་རྒྱུད་ནི་འདི་དོན་དུ། །རྣམ་པ་མང་པོའང་གསུངས་པ་ཡིན། །རྣམ་པ་དུ་མའི་སྦྱོར་བ་དང་། །བསམ་གཏན་ཤེས་པའང་བསྟན་པ་ཡིན། །དེར་ནི་ཐེག་པ་གསུམ་ཡང་སྤྱད། །གཞན་དག་སེམས་ཅན་རྟེན་ལ་འཛུད། །ཉེས་པ་
རྣམ་པ་གསུམ་ཉིད་ཀྱི། །གཉེན་པོ་དག་ཀྱང་རབ་ཏུ་བསྟན། །དེ་ནས་ལངས་ནས་ཡང་སོང་ནས། །གྲོང་ཁྱེར་ལྟེང་རྒྱས་ཆུ་བཟང་གིས། །ཁྲུས་བྱས་དེར་གནས་དྲང་སྲོང་རྣམས། །སློབ་མར་བཅས་པའང་རབ་ཏུ་ཕྱུང་། །སེམས་ཅན་རྣམ་
མང་དོན་བྱས་ནས། །དེ་ནས་ང་ནི་ཡང་དག་འདས། །ཀ་ཤིའི་གྲོང་ནི་ཉམས་དགའ་བར། །མཐར་གྱིས་སུ་ནི་ཡང་དག་ཞུགས། །རྫུ་འཕྲུལ་ཆེན་པོ་སྔར་སངས་རྒྱས། །དེ་ཡི་གནས་སུའང་བཞུགས་པ་ཡིན། །ཀ་ཤི་སྐྱེ་བོའི་ཡུལ་
དག་ཏུ། །དེར་ནི་རང་བདག་ཉིད་གནས་འགྱུར། །ཞི་བ་མྱ་ངན་འདས་བྱེད་པའི། །དམ་ཆོས་ཆོས་ཀྱི་འཁོར་ལོ་བསྐོར། །འཇིག་རྟེན་ལྷ་དང་ལྷ་མིན་བཅས། །འགྲོ་བ་ལྔ་ལ་ཡང་དག་བརྟེན། །འབྱུང་པོ་ཀུན་ལ་བདེ་བའི་ཕྱིར། །དེར་ནི་ཆོས་
ཀྱང་རབ་ཏུ་བསྟན། །དེར་ནི་སྔ་མའི་སངས་རྒྱས་ཀྱིས། །ཆོས་ཀྱི་འཁོར་ལོ་རབ་ཏུ་བསྐོར། །ཆོས་ཀྱི་འཁོར་ལོ་བླ་ན་མེད། །དེ་ནི་ང་ཡིས་རབ་ཏུ་བསྟན། །སྲིད་ལས་གྲོལ་ཞིང་བདེ་དོན་དང་། །སེམས་ཅན་ཉེས་པ་བཟློག་པའི་
<pb id="95.262b"/>
ཕྱིར། །བདེ་ཞིང་ཞི་བར་གཞོལ་བའོ། །ཚངས་པའི་འཁོར་ལོ་རབ་ཏུ་བསྐོར། །སྲིད་པའི་ལམ་ནི་གཞིག་དོན་དང་། །བདེན་བཞིའི་ཏིང་འཛིན་ལས་བྱུང་བའི། །འཕགས་ལམ་ཡན་ལག་བརྒྱད་པ་ནི། །ཚངས་པའི་གནས་
བཞིས་རྣམ་པར་བརྒྱན། །རྟེན་ཅིང་འབྲེལ་བར་འབྱུང་དང་བཅས། །རྣམ་པ་བཅུ་གཉིས་བྱས་པ་ཡིན། །མ་རིག་འགག་པར་ཡང་དག་ལྡན། །རིག་པ་བསྐྱེད་པའི་རིམ་ལས་བྱུང་། །ཡང་དག་མཐའ་ཡི་ལེགས་མཐར་སྐྱེས། །
དེ་ཉིད་མཐར་ནི་བསྟན་པ་ཡིན། །ལུགས་སུ་འབྱུང་དང་བཟློག་པ་དག །ཐ་མར་བདག་ཉིད་རྟོགས་ཆེན་སྐྱེས། །སེམས་ཅན་མང་པོ་ཐར་དོན་དུ། །ཞི་བའི་འཁོར་ལོ་ཡང་དག་ལྡན། །ཉམས་དགའ་ཀ་ཤིའི་གྲོང་སྤངས་ནས། །དེ་ཚེ་བདག་
ནི་མཉན་ཡོད་སོང་། །དེ་ཚེ་མུ་སྟེགས་གདུལ་བྱའི་ཕྱིར། །ཆོ་འཕྲུལ་ཆེན་པོའང་བྱས་པ་ཡིན། །མི་ཡུལ་དག་ཏུ་རྫུ་འཕྲུལ་ནི། །དེ་ཚེ་ཡང་དག་བསྟན་པར་བྱས། །མུ་སྟེགས་མང་པོའི་གནས་དག་ཏུའང་། །དེ་ཚེའང་རབ་ཏུ་
དགའ་བར་བྱས། །ཡུལ་མིང་མེ་ཐབ་ཅེས་བྱ་བར། །ལྷ་ལས་བབས་པ་བཟང་པོ་བྱས། །སུམ་ཅུ་རྩ་གསུམ་དག་ཏུ་ཡང་། །ཆོས་ཉིད་ལ་ནི་བརྒྱ་བྱིན་སྦྱར། །དེ་ནས་འོག་མིན་ལྷ་སོགས་དང་། །ཚངས་སོགས་བརྒྱ་བྱིན་བཅས་པ་
དང་། །རྣམ་ཐོས་གནོད་སྦྱིན་དབང་དང་བཅས། །རྒྱལ་ཆེན་བཞི་ཡི་རིས་དག་དང་། །རྟག་ཏུ་མྱོས་དང་གཞོང་ཐོགས་དང་། །པི་ཝང་གསུམ་པ་ཕྲེང་ཐོགས་དང་། །ལྷ་དང་གནོད་སྦྱིན་ཚོགས་རྣམས་ཀུན། །ས་བླ་ལྷ་དང་བར་སྣང་གནས། །
འཕགས་པ་གནོད་སྦྱིན་ཚོགས་བདག་དང་། །ལྷ་དང་ལྷ་མིན་ཐམས་ཅད་ཀྱང་། །ཆོས་ཀྱི་འབྲས་བུ་ལྡན་པར་བྱས། །མྱ་ངན་འདས་གསུམ་རྗེས་འགྲོ་བྱས། །སེམས་ཅན་བསམ་གྱིས་མི་ཁྱབ་པའང་། །དེ་ཚེ་ལེགས་པ་ཉིད་ལ་བཙུད། །དེ་དག་རྩིས་ཀྱི་
གྲངས་མེད་པ། །འཁོར་བའི་མཐའ་བཞིན་དེ་མཐའ་མེད། །སྟོང་ཆེན་པོ་ཡི་འཇིག་རྟེན་གྱི། །ཁམས་དང་འདྲ་བར་བསམ་མི་ཁྱབ། །རྟག་ཏུ་སེམས་ཅན་མང་པོ་ནི། །བདེན་པའི་དོན་ལ་ཡང་དག་སྦྱར། །དེ་ཚེ་དེར་ནི་ང་འོངས་ནས། །གནས་
<pb id="95.263a"/>
གཙང་སྟེང་དུ་གནས་ནས་ཀྱང་། །ཐེག་པ་གསུམ་ལ་རྗེས་འཇུག་པའི། །དམ་ཆོས་སྔགས་ནི་རབ་ཏུ་བསྐོར། །སེམས་ཅན་གདུལ་བྱ་ལ་བརྟེན་ནས། །ང་ཡིས་ཆོ་གའི་རྒྱལ་པོ་འདི། །འཇིག་རྟེན་མང་ལ་རབ་བསྟན་ནས། །
འཇམ་པའི་དབྱངས་ལའང་གཏད་པ་ཡིན། །ང་ནི་འཇིག་རྟེན་མྱ་ངན་འདས། །ས་སྟེང་སྟོངས་པར་གྱུར་པ་ན། །དེ་ནས་འཇམ་དཔལ་སེམས་ཅན་ལ། །སངས་རྒྱས་མཛད་པ་བྱེད་པར་འགྱུར། །ཐུབ་དབང་ཡོངས་སུ་མྱ་ངན་
འདས། །དམ་པའི་ཆོས་ནི་བསྲུང་བའི་ཕྱིར། །དེ་ཚེ་རྟག་ཏུ་སྲུང་བར་ནི། །འཇམ་པའི་དབྱངས་ནི་འགྱུར་བ་ཡིན། །སྔགས་ནི་རབ་ཏུ་དབྱེ་དོན་དུ། །ཆོ་ག་རྒྱ་ཆེན་བསྟན་པ་ཡིན། །དེ་ཚེ་དུས་ཀྱི་ཐ་མ་ལ། །མ་རུངས་མི་བཟད་ཆེན་པོ་
ཡི། །མི་བདག་གདུག་པ་ཆེན་པོ་ནི། །ཕན་ཚུན་གསོད་པ་དག་ལ་དགའ། །སྡིག་པའི་ལས་ཅན་སྤྱོད་པ་ངན། །དེ་ཚེ་ལོངས་སྤྱོད་ཆུང་བ་དང་། །དེ་ཚེ་དུས་ཀྱི་ཐ་མ་ལ། །འབྱུང་བར་འགྱུར་བར་ཐེ་ཚོམ་མེད། །སཱ་ལ་ཞེས་བྱའི་ནགས་
སུ་ནི། །དེ་དག་མཆོད་དོན་རྩོམ་པར་བྱེད། །ཆུ་བོ་གསེར་ལྡན་འགྲམ་དང་ནི། །ཅོད་པན་འཆིང་བའི་མཆོད་རྟེན་དུ། །ཞི་བའི་དབྱིངས་ལ་བརྟེན་པའི་ཕྱིར། །ང་ནི་མྱ་ངན་འདས་མལ་འཆའ། །ལུས་ནི་སྲེག་པའི་ཤིང་ལ་བཞག །རྫོགས་
ལོངས་སྤྱོད་པ་ལོངས་སྤྱོད་སྤངས། །དེའི་སྔོན་མཛད་པ་ཉིད་དང་ནི། །ང་ཡི་རྨད་བྱུང་སྤྱོད་མཐོང་ནས། །ང་ཡི་གདུལ་བྱའི་སྤྱོད་ཡུལ་དང་། །སངས་རྒྱས་གདུལ་བྱའི་མཛད་པ་དང་། །སྤྱོད་པ་དགེ་བ་སྣ་ཚོགས་དེ། །མི་ཡི་བདག་པོ་
ཀུན་དྲན་ནས། །ཐམས་ཅད་མཆོད་པ་བྱེད་པར་འགྱུར། །ལྷ་དང་ལྷ་མིན་མིར་བཅས་པ། །དེ་ནས་ས་བདག་ཀུན་འདུས་ནས། །དེ་ཚེ་ང་ཡི་དྲུང་དུ་ནི། །དགའ་སྟོན་ཆེན་པོ་མཆོད་པ་ཀུན། །བྱེད་པར་འགྱུར་བར་ཐེ་ཚོམ་མེད། །སྐུ་ནི་ཤིང་
ལ་རབ་བཏེག་ནས། །ཟང་ཟིང་ཡོན་ཏན་འབྱུང་བའི་གནས། །དགེ་བ་དང་ནི་མི་དགེ་དང་། །བསོད་ནམས་བསོད་ནམས་མ་ཡིན་སྤངས། །ཡང་དག་མཐའ་དོན་སྟོང་ཉིད་མཐའ། །ཕུང་པོ་ལྔ་ནི་འབྱུང་བ་ཆེ། །སེམས་ཅན་མང་པོས་དེ་རྗེས་མཐོང་། །
<pb id="95.263b"/>
བསོད་ནམས་ཆེ་བའི་དོན་དུ་སྦྱར། །རྫུ་འཕྲུལ་ཆེན་པོ་འདོད་ཆགས་བྲལ། །ཉན་ཐོས་ཆེན་པོ་བདག་ཉིད་ཆེ། །བྱང་ཆུབ་སེམས་དཔའ་ཐམས་ཅད་ཀྱང་། །ས་བཅུ་ལ་ནི་ཡང་དག་གནས། །ཡང་དག་མཐའ་ནི་རྟོགས་ནས་
ཀྱང་། །ཆོས་ཀྱི་མཐའ་ལ་ཡང་དག་གནས། །སེམས་ཅན་ཀུན་ལ་སྙིང་བརྩེ་བར། །ཀུན་གྱིས་ཡོངས་སུ་བསྐོར་ནས་གནས། །ལྷ་ཡི་ཚོགས་ནི་ཐམས་ཅད་དང་། །འཕགས་དང་སོ་སོའི་སྐྱེ་བོ་དང་། །འདི་ཀུན་བསོད་ནམས་
ཆེན་པོའི་གནས། །མཆོད་རྟེན་ལ་ནི་འདུས་པར་འགྱུར། །མི་རྟག་སྡུག་བསྔལ་དོན་གནས་ནས། །དང་བའི་སེམས་ནི་རབ་ཏུ་ཐོབ། །མཆོད་རྟེན་མཐའ་ཡི་ཉེན་ཀོར་དུ། །འབྱུང་པོའི་ཚོགས་ཀྱང་འདུག་པ་ཡིན། །མཆོད་པ་ཆེན་པོ་
བྱས་ནས་ནི། །སྨྲེ་སྔགས་འདོན་ཅིང་ངུ་བར་བྱེད། །དབུགས་འབྱིན་སྙིང་རྗེས་བརླན་ནས་ནི། །མཆི་མའི་ཐིགས་པའང་རབ་ཏུ་འཛག །སྨྲེ་སྔགས་འདི་ལྟར་ཀུན་འདོན་པ། །མི་རྟག་སྡུག་བསྔལ་སྟོང་པ་ཡི། །སངས་རྒྱས་ཆོས་
ནི་སྔར་སྟོན་མཛད། །ད་ལྟར་ས་སྟེང་འདི་ལ་ནི། །དེ་འདིར་ཐུབ་མཆོག་དམ་པ་ནི། །དྲང་སྲོང་མཆོག་གྱུར་བདུན་པ་དང་། །སེམས་ཅན་ཀུན་མཆོག་ཤཱཀྱའི་རྒྱལ། །དེ་མཐོང་བ་ཡི་ཐ་མ་ཡིན། །སྡུག་བསྔལ་མི་རྟག་སྟོན་པ་ཡི། །
བཅོམ་ལྡན་དེ་འདི་གཟིམས་པ་ཡི། །མཐོང་བ་ཡི་ནི་ཐ་མ་འམ། །སྟོང་ཉིད་དོན་དམ་སྟོན་བྱེད་དང་། །ཐོག་མ་ནས་ཞི་དོན་སྟོན་པ། །ལྷ་ཡི་ཚོགས་དག་ཅི་ཡི་ཕྱིར། །ཀྱེ་མ་མངའ་བདག་སད་མི་བྱེད། །རྫུ་འཕྲུལ་
ཆེན་པོ་ལྷ་ཡི་བུ། །ཐམས་ཅད་འདིར་ནི་ལྷགས་པར་འགྱུར། །དཔའ་བོ་ཆེན་པོ་ཆོས་དོན་གཉེར། །རྫུ་འཕྲུལ་ཆེན་པོ་ཉན་ཐོས་དང་། །སེམས་ཅན་ཀུན་ནི་སྡུག་བསྔལ་བའི། །མི་དང་ལྷ་དང་ལྷ་མ་ཡིན། །ཆོས་ཀྱི་འཁོར་ལོ་རྗེས་བསྐོར་བའི། །
དེ་ཡི་དུས་ནི་འདི་དག་ཡིན། །བཅོམ་ལྡན་ཁྱོད་ནི་མྱུར་དུ་བཞེངས། །སངས་རྒྱས་དུས་ཀྱི་རྗེས་འགྲོ་བ། །རྒྱ་མཚོ་ཆེན་པོའི་དུས་བཞིན་དུ། །ཐུབ་པས་དེ་འདྲར་མི་འདའ་མཛོད། །ཡུན་རིང་དུས་ནས་བརྟེན་མཛད་པའི། །
<pb id="95.264a"/>
སེམས་ཅན་མང་པོའི་དོན་མཛད་སྩོལ། །ཞི་བ་མྱ་ངན་འདས་ལམ་མམ། །བསམ་གཏན་རྣམ་ཐར་བསྟན་དུ་གསོལ། །དེ་ལྟར་རྣམ་པ་དུ་མ་ཡི། །སྨྲ་བ་མང་པོའི་ཚིག་བརྗོད་ནས། །རྫུ་འཕྲུལ་ཆེན་པོའི་ལྷ་ཡི་
ཚོགས། །དེ་ནས་ཐམས་ཅད་ཅང་མི་སྨྲ། །མཚུངས་མེད་སྨྲེ་སྔགས་བྱས་ནས་ནི། །བདུད་དང་བཅས་པས་རབ་ཏུ་འདུག །ཡུན་རིང་ངུ་ཞིང་སྨྲེ་བྱས་ནས། །འགུལ་ནས་མཆི་བཅས་སྒྲ་འཛེར་བཅས། །མྱ་ངན་ཡིད་མི་བདེ་དང་བཅས། །ཚངས་སོགས་
ལྷ་དང་ལྷ་མིན་བཅས། །མི་དང་མི་ཡི་བདག་པོ་ཀུན། །ས་སྟེང་དེ་ལ་གནས་པར་འགྱུར། །གཞན་ཡང་ཤཱཀྱའི་རིགས་སྐྱེས་པ། །རྫུ་འཕྲུལ་ཆེན་པོ་འདོད་ཆགས་བྲལ། །བདག་ཉིད་ཆེན་པོ་སངས་རྒྱས་ནི། །ལྷ་ཡི་ལྷ་ཡི་གཉེན་གྱུར་པ། །དགེ་སློང་མ་
འགགས་པ་ཞེས་བྱ། །དེ་གཅུང་མི་ཡི་ནང་ན་དགེ། །ཤིན་ཏུ་ཕྲ་ལ་མཁས་ཤིང་གསལ། །ཆགས་བྲལ་ལུགས་ལ་མཁས་པ་དང་། །དགྲ་བཅོམ་གཙོ་བོ་རྒྱལ་པོ་ནི། །དུ་མའི་འཁོར་གྱིས་ཡོངས་སུ་བསྐོར། །མྱ་ངན་གྱིས་བསྐྱེད་དབུགས་ཕྱུང་
ནས། །ཤིན་ཏུ་ཡུན་རིང་ཚིག་ཀྱང་སྨྲས། །སྙིང་རྗེ་ཡིད་མི་བདེས་དྲངས་པས། །རྒྱལ་པོ་དང་བཅས་གྱད་རྣམས་ལ། །གྲོགས་པོ་རེ་ཞིག་ཤིང་ལ་ནི། །མེ་ནི་འཇུག་པར་མ་བྱེད་ཅིག །ཇི་སྲིད་བཅོམ་ལྡན་སྲས་པོ་ནི། །མཆོག་གྱུར་ཆོས་ཉིད་
ལས་བྱུང་བ། །དེ་ནི་ཉན་ཐོས་རྫུ་འཕྲུལ་ཆེ། །འོད་སྲུང་ཆེན་པོ་ཞེས་བྱ་བ། །ཐུབ་པ་ཆེན་པོ་བློ་ཡི་མཆོག །བྲམ་ཟེའི་རིགས་སྐྱེས་ཟང་ཟིང་མེད། །མ་ག་དྷཱ་ཡི་མི་ནང་སྐྱེས། །རི་བོ་དེར་ནི་མཉམ་པར་བཞག །གྲོང་ཁྱེར་རྒྱལ་པོའི་
ཁབ་མཆོག་ཏུ། །པི་བ་ལ་ཡི་ཁྱིམ་དུ་གནས། །དེ་ནི་མྱུར་དུ་འདིར་འོང་བར། །བྱེད་ཀྱི་གཞན་དུ་མ་ཡིན་ནོ། །ལྷ་ནི་གང་ཞིག་དེར་དང་བ། །སྐུ་ལ་མེ་འབར་ངེས་བཟློག་པས། །དེ་བར་སྐུ་ལ་མེ་གཏོང་བ། །ངལ་བ་དོན་མེད་མ་བྱེད་ཅིག །
ཇི་སྲིད་རྫུ་འཕྲུལ་ཆེ་བའི་མཆོག །ཉན་ཐོས་ཐུབ་པ་ཐུགས་དགྱེས་དེས། །འཇིག་རྟེན་གསུམ་མཆོད་སངས་རྒྱས་དང་། །སྟོན་པ་འཇིག་རྟེན་གྱིས་མཆོད་ལ། །ཞབས་ལ་སྤྱི་བོས་ཕྱག་འཚལ་ནས། །བླ་མ་གཡས་སུ་@
<pb id="95.264b"/>
@བསྐོར་བྱས་པ། །དེ་ཚེ་སྐུ་འདི་
སྦར་དོན་དུ། །དེར་ནི་ཀུན་གྱིས་རབ་བྱོས་ཤིག །གང་ཚེ་སྔར་ནི་སྦར་གྱུར་ན། །ཀུན་ཏུ་འབར་བའང་དོན་མེད་འགྱུར། །ཐམས་ཅད་དོན་མེད་མ་བྱེད་ཅིག །འདིར་ནི་ངལ་བ་ཁོ་ན་འབྱུང་། །བློ་དང་ལྡན་པ་མ་འགགས་པས། །ཀུན་ལ་དེ་སྐད་སྨྲས་ནས་ནི། །
མི་དང་མི་ཡི་བདག་པོ་དང་། །གྱད་རྣམས་ཀུན་ཀྱང་འདུག་པར་གྱུར། །མི་ཡི་རིགས་སུ་ང་སྐྱེས་ཤིང་། །མི་རྣམས་ཀྱིས་ཀྱང་རབ་ཏུ་སྐྱེད། །ལོངས་སྤྱོད་རྣམ་མང་གཞན་དང་ནི། །བཟོ་དང་སྒྱུ་རྩལ་དགེ་བའང་བསྐྱེད། །ས་སྟེང་ཤིང་གི་རྩ་དག་ཏུ། །མི་ཡི་གཟུགས་
ཀྱིས་བྱང་ཆུབ་ཐོབ། །སངས་རྒྱས་ཀུན་གྱི་མཛད་པ་ནི། །མི་རྣམས་ལ་ནི་ཆོས་ཀྱང་བསྟན། །དེ་ཉིད་ཕྱིར་ན་མི་རྣམས་ཀྱིས། །སྐུ་སྦྱང་དོན་ཕྱིར་མེ་ཡང་སྦར། །ང་མིང་འབྱུང་པོ་ཀུན་གྱི་ནི། །མཆོག་ཉིད་དུ་ནི་གྱུར་པ་ཡིན། །མི་ཡི་འཇིག་རྟེན་
ཞི་བ་དང་། །ང་ནི་མྱ་ངན་འདས་པར་བརྟགས། །གང་དག་སངས་རྒྱས་ཐམས་ཅད་ནི། །འདས་དང་མ་འོངས་ད་ལྟར་གྱི། །ཐམས་ཅད་མི་ཡི་འཇིག་རྟེན་དུ། །མི་ཡི་ལུས་སུ་ཡང་དག་འབྱུང་། །སྐྱེ་དང་བྱང་ཆུབ་དེ་བཞིན་དུ། །དམ་ཆོས་འཁོར་ལོ་དགེ་བ་སྤྱོད། །ཞི་བ་
ཡང་དག་ཀུན་གཤེགས་པར། །དེ་བཞིན་རང་རྒྱལ་དགྲ་བཅོམ་པ། །མི་ཡི་ལུས་ལ་བརྟེན་ནས་ནི། །བླ་མེད་ཞི་བར་གཤེགས་པ་ཡིན། །བསྐལ་པ་བསམ་གྱིས་མི་ཁྱབ་པར། །དེ་དག་ལ་ནི་ངས་ཕན་བྱས། །ང་ནི་ཕྱི་མར་ཞི་བ་དང་། །བསིལ་བར་
གྱུར་ཅིང་འགོག་པར་གྱུར། །ས་སྟེང་སྟོངས་པར་གྱུར་པ་ན། །དེར་ནི་སྐུ་གདུང་རབ་བཞག་པ། །མི་རྣམས་ལ་ནི་ཕན་དོན་དུ། །མཆོད་པ་རྗེས་སུ་གཟུང་འདོད་པས། །འཇིག་རྟེན་ལྷ་དང་ལྷ་མིན་བཅས། །མི་དང་གནོད་སྦྱིན་མཁའ་ལྡིང་བདག །སྲིན་པོ་
ཡི་དགས་གྲུལ་བུམ་དང་། །རྫུ་འཕྲུལ་ཆེན་པོའི་ཤ་ཟ་རྣམས། །འབྱུང་པོ་དག་ནི་ཐམས་ཅད་དང་། །གཟར་བཅས་མ་མོ་རྣམས་དང་ནི། །དེ་བཞིན་འཇིག་རྟེན་ཐམས་ཅད་ནི། །གྲངས་མེད་བསམ་གྱིས་མི་ཁྱབ་ཁམས། །སྲོག་ཆགས་ཐམས་ཅད་ཉིད་དག་ནི། །
མཆོད་པའི་དོན་ཕྱིར་སྐུ་གདུང་དག །ས་སྟེང་སྟོངས་པར་གྱུར་པ་ན། །དེ་ཡི་ཚེ་ན་ཡང་དག་བཞག །ཁ་ཅིག་ས་སྟེང་མི་དག་དང་། །ལྷ་ཡི་རྒྱལ་པོ་དེ་བཞིན་གཞན། །ལྷ་མིན་དབང་པོ་རྫུ་འཕྲུལ་ཆེ། །ས་འོག་གནས་པ་གཞན་དག་དང་། །
