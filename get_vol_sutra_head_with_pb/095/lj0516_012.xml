<pb id="95.265a"/>
<bampo n="516.12"/>དེ་བཞིན་ཀླུ་རྒྱལ་ལྷ་མིན་དག །སྐུ་གདུང་སོ་སོ་སོ་སོར་ནི། །ཡོན་ཏན་ལྡན་པ་རྫུ་འཕྲུལ་ཆེས། །ཕྱོགས་ནས་ཐམས་ཅད་བདག་གིར་བྱས། །རང་གི་གནས་སུ་ཁྱེར་ནས་ནི། །དེ་ཚེ་མཆོད་པ་བྱེད་འགྱུར་ཞིང་། །རྫུ་འཕྲུལ་ཆེན་པོ་སངས་
རྒྱས་སུ། །ཐམས་ཅད་ཐེ་ཚོམ་མེད་པར་འགྱུར། །མཆོག་དང་ཐ་མ་བར་གནས་པའི། །སེམས་ནི་དད་པ་རྣམ་གསུམ་གྱིས། །འཇིག་རྟེན་རྣམ་གསུམ་འགྱུར་བ་ནི། །སངས་རྒྱས་བསེ་རུ་དགྲ་བཅོམ་ཐོབ། །ཐེག་པ་རྣམ་གསུམ་འཇིག་
རྟེན་གསུམ། །རྣམ་གསུམ་ཡང་དག་བསྟན་པ་ཡིན། །ཐེག་ཆེན་ལ་འཇུག་ལམ་གྱིས་ནི། །དེ་ལ་བརྟེན་ནས་ངེས་པར་འབྱུང་། །རང་རྒྱལ་བྱང་ཆུབ་ལ་བརྟེན་པ། །དེ་བཞིན་འཇིག་རྟེན་འགྱུར་བ་ཡིན། །དེ་ལས་གཞན་པ་ཉན་ཐོས་
ཀྱང་། །རྫུ་འཕྲུལ་ཆེན་པོ་འདོད་ཆགས་བྲལ། །དེ་བཞིན་འཇིག་རྟེན་འགྱུར་བ་ཡིན། །རྣམ་གསུམ་རིགས་ཀྱིས་རྣམ་པར་བརྒྱན། །ས་བདག་ལོངས་སྤྱོད་ཆེན་པོ་དང་། །བདེ་ཆེན་དོན་དུ་འཁོར་ལོས་སྒྱུར། །ལྷ་དང་མི་ཡི་ཕུན་སུམ་ཚོགས། །
ཡུན་རིང་དེ་ཚེ་རྗེས་མྱོང་ནས། །མཐར་ནི་འཆི་བ་ལ་བརྟེན་ནས། །དེ་དག་ཞི་བ་རྣམ་གསུམ་འགྲོ། །དང་པོར་སྔར་ནི་སངས་རྒྱས་དང་། །ད་ལྟར་མ་འོངས་པ་དག་ཀྱང་། །ཐམས་ཅད་ལ་ནི་འདི་ཉིད་དེ། །འདི་ནི་ཡང་དག་ཇི་བཞིན་བསྟན། །མྱ་ངན་འདས་པའི་
ས་དེ་ལ། །ལྷ་རྣམས་ཐམས་ཅད་འདུག་ནས་ནི། །ཡིད་བྱུང་སེམས་ནི་སྐྱོ་ནས་ཀྱང་། །སྐད་འཛེར་བཅས་པས་སྨྲ་བ་ནི། །དེ་ཚེ་ཐམས་ཅད་འདི་སྐད་སྨྲ། །ཀྱེ་མའོ་ཀྱི་ཧུད་མི་རྟག་པ། །འཇིག་རྟེན་སངས་རྒྱས་རྫུ་འཕྲུལ་ཆེ། །དེ་འདིར་ཡོངས་སུ་མྱ་ངན་འདས། །
ལྷ་ཡི་རྒྱལ་པོ་རྫུ་འཕྲུལ་ཆེ། །དེ་དག་ཀུན་གྱིས་དེ་སྨྲས་ནས། །སྙིང་ནི་མྱ་ངན་བཅས་གྱུར་ནས། །དེ་ནས་ཅང་མི་སྨྲ་བར་གནས། །མ་ག་དྷཱ་ཡི་སྐྱེ་བོ་མཆོག །ཀུ་ཤའི་མཆོག་གི་གྲོང་གནས་པ། །དེ་དང་ཉེ་བའི་རི་བོ་ནི། །ཕག་རྒོད་ཅེས་བྱའི་མིང་དུ་
གྲགས། །དགེ་སློང་བསམ་གཏན་དེར་བྱེད་པ། །པི་པ་ལི་ཡི་ཕུག་ཞུགས་པ། །འདི་ནི་ཉན་ཐོས་ང་ཡི་བུ། །ཐུགས་སྐྱེས་ཆོས་ལས་བྱུང་བ་གང་། །དེ་ནི་འོད་སྲུང་ཆེན་པོ་ཡིན། །དེ་ཚེ་ཕུག་མཆོག་ལ་འདུག་ནས། །དེ་ནས་བསོད་སྙོམས་ལ་སྤྱད་དེ། །
<pb id="95.265b"/>
འདུག་ནས་རང་ཉིད་སེམས་པར་བྱེད། །དུས་རིང་བདག་གིས་སངས་རྒྱས་ལ། །བདག་གིས་ཀྱང་ནི་དེ་ཕྱག་བྱས། །རང་བྱུང་གྱུར་པ་མི་ཡི་མཆོག །བདག་གིས་ད་ལྟར་དེ་བལྟ་བྱ། །ཤཱཀྱའི་རིགས་སྐྱེས་ཐུབ་པ་མཆོག །བཅོམ་ལྡན་དེ་ནི་
ག་ལ་བཞུགས། །བྲམ་ཟེའི་རྒྱལ་པོ་འོད་སྲུང་ཆེ། །དེར་ནི་ཡང་དག་དགོངས་པར་གྱུར། །ཐུབ་པའི་ཐུབ་པ་ཁོ་ན་ནི། །སེམས་ཀྱིས་དེ་ལྟར་བསམ་པར་གྱུར། །ལྷ་ཡི་མིག་གིས་འཇིག་རྟེན་ལ། །འཇིག་རྟེན་མ་ལུས་ལྟ་བར་བྱེད། །འོག་མིན་
དེ་བཞིན་འཇིག་རྟེན་མཐའ། །སྲིད་རྩེའི་འཇིག་རྟེན་ཁམས་ཀྱི་བར། །འཇིག་རྟེན་མ་ལུས་ཐམས་ཅད་དང་། །སྟོང་ཆེན་སྲེད་པ་ལས་བྱུང་བ། །ཉན་ཐོས་སྤྱོད་ཡུལ་ཇི་ཙམ་པར། །ལྷ་ཡི་མིག་གིས་བལྟ་བྱས་ན། །མྱ་ངན་འདས་གཟིམས་
ཞི་བ་དང་། །བསིལ་བར་གྱུར་ཅིང་ནད་མེད་པ། །རྫུ་འཕྲུལ་ཆེན་པོ་ལྷ་ཚོགས་ཀྱིས། །ཀུན་ནས་ཡོངས་སུ་བསྐོར་བ་དང་། །མི་དང་མི་ཡི་བདག་པོ་དང་། །ལྷ་མིན་གནོད་སྦྱིན་སྲིན་པོ་དང་། །འབྱུང་པོའི་ཚོགས་ནི་ཐམས་ཅད་དང་། །བྱང་ཆུབ་སེམས་དཔའ་
རྫུ་འཕྲུལ་ཆེ། །གྲགས་ཆེན་ཉན་ཐོས་ཆེན་པོ་ཡང་། །ཤེས་རབ་གཙོར་ནི་གྱུར་པ་དང་། །འདོད་ཆགས་བཅས་དང་འདོད་ཆགས་བྲལ། །ལྷ་དང་བཅས་པའི་མི་རྣམས་ཀྱིས། །དཔའ་བོ་ཤིང་ལ་བཏེག་པ་ནི། །སངས་རྒྱས་ཉི་
མའི་རིགས་ལས་བྱུང་། །དེ་བཞིན་ལྷ་ཡི་ལྷར་གྱུར་གཙོ། །ཐུབ་པ་དམ་པའི་མངའ་བདག་ནི། །ས་བདག་གླིང་ལ་གནས་རྣམས་ཀྱིས། །ཀུན་ནས་ཡོངས་སུ་བསྐོར་གྱུར་ནས། །མི་ཡི་དབང་མཆོག་གྱད་དག་གིས། །ལག་ན་རྩྭ་སྒྲོན་
ཡང་དག་ཐོགས། །དེ་དག་མེ་སྦར་མི་ནུས་པར། །ལྷ་རྣམས་ཀྱིས་ནི་བཟློག་འགྱུར་ཞེས། །དགེ་སློང་མ་འགགས་པ་ཡང་ནི། །བརྟུལ་ཞུགས་ཅན་གྱིས་དེ་སྐད་སྨྲས། །འཆི་མས་བརྣངས་ཤིང་སྨྲེ་སྔགས་འདོན། །ས་རྣམས་སྒྲ་ནི་ཆེན་པོས་
གང་། །ཧ་ཧ་ཞེས་བྱའི་སྒྲ་ཉིད་དང་། །རྔ་བོ་ཆེ་ཡི་སྒྲ་ཡང་ཐོས། །ལྷ་དང་དྲང་སྲོང་ཚོགས་ཀྱིས་ཁྱབ། །ལྷ་ཡི་བུ་མོའི་ཚོགས་ཀྱིས་བསྟོད། །གྲུབ་པ་རིག་འཛིན་ཀླུ་དང་ནི། །མི་འམ་ཅི་ཀླུ་རྒྱ་ཆེ་བ། །སྙན་པའི་སྒྲ་ནི་སྒྲོགས་པར་
<pb id="95.266a"/>
བྱེད། །བྱ་ཡི་སྐད་ནི་དགེ་བ་དང་། །ཡིད་འོང་སྣ་ཚོགས་རོལ་མོ་དང་། །ལྷ་དང་མི་ཡིས་རྗེད་པ་དང་། །ལྷ་ཡི་བུ་མོའི་ཚོགས་ཀྱིས་གང་། །གྲུབ་པ་རིག་འཛིན་དག་དང་ལྡན། །དེ་ཚེ་སཱ་ལའི་ནགས་དག་ཏུ། །རྣལ་འབྱོར་དག་གིས་
ཀུན་ཏུ་ཁྱབ། །ཐུབ་མཆོག་གཟིམས་མལ་དམ་པ་ནི། །ཀུན་ནས་ཡོངས་སུ་བསྐོར་བར་མཐོང་། །རྫུ་འཕྲུལ་ཆེན་པོ་མྱ་ངན་བྲལ། །དེ་ནས་དབུགས་འབྱིན་མྱ་ངན་བཅས། །དེ་ཚེ་བྲམ་ཟེ་འོད་སྲུང་ནི། །
མཆི་མའི་ཐིགས་པའང་རབ་ཏུ་འདོན། །ང་ཡི་ཉན་ཐོས་མཆོག་གྱུར་པ། །དེ་ཚེ་ས་ཡི་སྟེང་དུ་འགྱེལ། །ཚིག་ཀྱང་མྱུར་དུ་བརྗོད་པ་ནི། །ཀྱེ་མའོ་དཀའ་བ་རབ་ཏུ་བྱུང་། །གང་དུ་སངས་རྒྱས་ཞེས་བྱ་བ། །
ཟག་མེད་མྱ་ངན་འདས་གྱུར་ཏམ། །མི་རྟག་སྡུག་བསྔལ་སྟོང་པ་ཞེས། །དེ་ཉིད་ཀྱིས་ནི་འདིར་གསུངས་པ། །སྐྱེ་བ་གཞན་གྱི་རྗེས་འགྲོ་བ། །བདག་གིས་སྟོན་པའི་སྐུ་མི་མཐོང་། །དེ་ནས་ལངས་ནས་མྱུར་
དུ་ནི། །མ་ག་དྷཱ་ཡི་རྒྱལ་པོར་སོང་། །སྡུག་བསྔལ་ཉམ་ཐག་མ་སྐྱེས་དགྲ། །ཕ་ཡི་མྱ་ངན་གྱིས་ནོན་པའི། །དེ་ཚེ་དེ་ཡི་ཕུག་འོངས་ནས། །མི་ཡི་བདག་པོ་དེ་ལ་སྨྲས། །རྐང་གཉིས་དམ་པ་རྫོགས་སངས་རྒྱས། །
རྒྱལ་པོ་ཆེན་པོ་མྱ་ངན་འདས། །བཞོན་པ་མྱུར་དུ་སྦྱོར་མཛོད་དང་། །ང་ནི་སྟོན་པའི་དྲུང་འགྲོ་བ། །སཱ་ལར་གཟིམས་མལ་བཞུགས་པ་ནི། །ནད་མེད་སེམས་དང་རྣམ་པར་བྲལ། །
བསྟན་པ་ཐམས་ཅད་ལས་འདས་ཤིང་། །སྐུ་ཡི་དམ་པ་ལོངས་སྤྱོད་རྫོགས། །མ་རུངས་དེ་ཚིག་ཐོས་ནས་ནི། །རྒྱལ་པོ་དེ་ཡང་སྡུག་བསྔལ་ཞིང་། །ཉམ་ཐག་སྨྲེ་བར་གྱུར་པ་ཡི། །དེ་ཚེ་ཚིག་ནི་རྒྱལ་པོ་
འདོན། །སྟོན་པ་དང་ནི་ཕ་དག་དང་། །གཉི་ག་ལས་ཀྱང་བདག་ཉམས་གྱུར། །གཉེན་རྣམས་ཀུན་གྱིས་སྤངས་པ་སྟེ། །དེ་ཚེ་སྐྱེ་བོ་ཡིད་ཆེས་མེད། །དམྱལ་བ་མི་བཟད་ལྟུང་འགྱུར་ན། །བདག་ནི་སུ་ཡི་སྐྱབས་ལ་བརྟེན། །
<pb id="95.266b"/>
ཉན་ཐོས་སྟོན་པའི་མཆོག་གྱུར་པ། །དཔའ་བོ་ཆེན་པོ་སྐྱབས་མཛོད་ཅིག །ཉན་ཐོས་ཆེན་པོ་གཟི་བརྗིད་ཆེ། །བདག་གི་འཚོ་བ་འདི་ན་མེད། །མ་ག་དྷཱ་ཡི་མི་ཡི་བདག །དེ་ནས་དེ་སྐད་སྨྲས་པ་དང་། །ཉན་ཐོས་མཆོག་
གི་རྐང་གཉིས་ལ། །དེ་ཡི་མོད་ལ་སྤྱི་བོས་གཏུགས། །དེར་ནི་སེམས་མེད་བརྒྱལ་གྱུར་པ། །དེ་ཡི་ཚེ་ན་གཞོན་ནུ་ནི། །རྫུ་འཕྲུལ་ཆེན་པོ་འཇམ་པའི་དབྱངས། །དབུགས་འབྱིན་པ་ནི་བྱེད་པར་འགྱུར། །
སེམས་ཅན་རྗེས་སུ་གཟུང་འདོད་པས། །འཇིག་རྟེན་ཀུན་ཏུ་རྒྱུ་བར་གྱིས། །གང་ཚེ་སཱ་ལའི་ནགས་སུ་ནི། །ང་ལུས་ཤིང་གི་སྟེང་བཞག་པ། །བྱང་ཆུབ་སེམས་དཔའི་ཚོགས་བསྐོར་ནས། །དེ་ཚེ་ཁྱོད་
ནི་འདུག་པར་འགྱུར། །གང་ཕྱིར་ང་ལུས་མཆོད་པའི་ཕྱིར། །ས་སྟེང་འདིར་ནི་ཁྱོད་ཀྱིས་བྱས། །འཇིག་རྟེན་ཀུན་ཏུ་བལྟས་ནས་ནི། །སུ་ཞིག་སྡུག་བསྔལ་གང་ལས་དྲང་། །གཞོན་ནུ་ཟབ་པའི་
བློ་ལྡན་པ། །དེ་ལྟར་ས་ལ་འགྱེལ་བར་གྱུར། །འཇམ་དཔལ་གྱིས་ནི་དེ་ཡི་ཚེ། །ས་བདག་དེ་ནི་སྡུག་བསྔལ་བ། །དེར་གནས་པ་ལ་ཁྱོད་ཀྱིས་ནི། །ཁྱོད་ཉིད་ཀྱིས་ནི་དེ་འདུལ་འགྱུར། །བྱང་ཆུབ་སེམས་དཔས་རྟོགས་འགྱུར་
གྱིས། །ལྷ་དང་དྲང་སྲོང་རྣམས་དང་ནི། །ཉན་ཐོས་རང་རྒྱལ་གཞན་དག་དང་། །རྫུ་འཕྲུལ་ཆེན་པོས་མི་ནུས་སོ། །འཇམ་པའི་དབྱངས་ཀྱིས་མི་བདག་ནི། །རྨི་ལམ་གནས་པ་བཞིན་དུ་མཐོང་། །ཁྱོད་ཀྱི་རྫུ་འཕྲུལ་
བྱིན་རླབས་ཀྱིས། །རྒྱལ་པོ་མྱ་ངན་གྱིས་བརྒྱལ་དེས། །དེ་ཚེ་དེ་ནི་རྨི་ལམ་དུ། །མངོན་སུམ་བྱིས་པ་ལྟ་བུར་མཐོང་། །རྫུ་འཕྲུལ་ཆེན་པོ་འཇམ་པའི་དབྱངས། །གཞོན་ནུ་བདག་ཉིད་སྣ་
ཚོགས་པ། །དེ་བཞིན་ཆོས་ནི་རྣམ་པར་འཕྲུལ། །བྱང་ཆུབ་སེམས་དཔའ་བྱིས་པའི་གཟུགས། །སྣ་ཚོགས་རྫུ་འཕྲུལ་བསམ་མི་ཁྱབ། །འཇམ་དཔལ་གྱིས་བསྟན་སེམས་དང་བྱས། །རྒྱལ་པོ་མནར་མེད་འགྲོ་བ་ལས། །
<pb id="95.267a"/>
མྱུར་དུ་དེ་ལས་ལྡང་བར་འགྱུར། །རྣམ་པ་སྣ་ཚོགས་ལས་དང་ནི། །ངན་སོང་མཐོ་རིས་བཟང་པོ་དང་། །འགྲོ་བ་བདག་ཉིད་ཆེ་ཡོན་ཏན། །ཉན་ཐོས་ཐམས་ཅད་རྣམ་སྤངས་པ། །དེ་ནས་རྒྱ་ཆེར་བྱས་པ་ནི། །མདོ་སྡེ་འགྱོད་པ་སེལ་བ་
སྟེ། །རྒྱལ་པོ་མ་སྐྱེས་དགྲ་ཡི་ནི། །ཤིན་ཏུ་རྒྱ་ཆེར་གསལ་བའོ། །རྒྱ་ཆེ་དོན་གྱིས་བརྒྱན་པ་ཡི། །མདོར་བསྡུས་ནས་ནི་འདི་གསུངས་སོ། །དང་པོ་བར་མ་ཐ་མ་ཡི། །སངས་རྒྱས་ཀུན་གྱི་གསུང་དག་ནི། །སེམས་ཅན་ཀུན་ལ་ཕན་པའི་
ཕྱིར། །ཆོ་ག་རྒྱ་ཆེར་གསུངས་པ་ཡིན། །དེ་ནས་འཇམ་དཔལ་དུས་ཀུན་ཏུ། །གཞོན་ནུ་ཁྱོད་ནི་དེ་ཡི་ཚེ། །སྡིག་པའི་ལས་ལ་རྗེས་འཇུག་པའི། །ས་བདག་རྣམས་ནི་འདུལ་བར་འགྱུར། །ཁྱོད་ནི་རྫུ་འཕྲུལ་བསམ་མི་ཁྱབ། །
གདུལ་བྱ་དག་ཀྱང་བསམ་མི་ཁྱབ། །འབྱུང་པོའི་ཚོགས་རྣམས་མ་ལུས་པ། །ཁྱོད་ནི་འདུལ་བྱེད་ཉིད་དུ་འགྱུར། །སངས་རྒྱས་དཔའ་བོས་དེ་གསུངས་ནས། །འོད་ཆེན་ལྡན་པ་འཇམ་དབྱངས་ལ། །གནས་གཙང་སྟེང་བཞུགས་དེ་
ཚེ་གཟིགས། །རྐང་གཉིས་དམ་པ་རྫོགས་སངས་རྒྱས། །སྨྲ་བའི་མཆོག་གིས་དེ་ལ་གསུངས། །བསྐལ་པ་མང་པོ་འདས་པ་ན། །ཁྱོད་ནི་རྫོགས་སངས་རྒྱས་པར་འགྱུར། །གྲངས་ཀྱིས་མཉམ་མེད་བསམ་མི་ཁྱབ། །མི་ཡིས་
གྲངས་དང་མཉམ་མེད་པར། །འཇམ་པའི་རྒྱལ་མཚན་ཞེས་བྱ་བ། །སངས་རྒྱས་འཇིག་རྟེན་འབྱུང་བར་འགྱུར། །རྟག་ཏུ་ཡང་ནི་མཐར་གྱིས་ཀྱང་། །སངས་རྒྱས་མཛད་པ་དེ་ཚེ་བྱེད། །སེམས་ཅན་མང་པོ་རྣམ་བཀྲོལ་ནས། །མྱ་ངན་འདས་
པ་ཉིད་དུ་འགྱུར། །གཞོན་ནུའི་གཟུགས་ཅན་རྫུ་འཕྲུལ་ཆེ། །གཞོན་ནུ་ལ་ནི་དེ་གསུངས་ནས། །བརྩེ་བས་བརླན་པའི་སེམས་ཀྱིས་ནི། །ཡུན་རིང་དབུགས་ཕྱུང་རྣམ་པར་སྐྱོ། །ཡུན་རིང་རྫོགས་སངས་རྒྱས་བལྟས་ནས། །
མཆི་མའི་ཐིགས་པའང་རྣམ་འཛག་ཅིང་། །ཐལ་མོ་སྦྱར་དང་བཅས་ནས་ནི། །དེ་ནས་ཀྱང་ནི་འདུག་པར་གྱུར། །དེ་ནས་དེ་ནི་ས་གནས་པ། །མི་ཡི་དམ་པ་མ་སྐྱེས་དགྲས། །རྨད་བྱུང་འོད་སྲུང་ཆེན་པོ་ནི། །བྲམ་ཟེ་ལ་ནི་མགོས་བཏུད་ནས། །དྲན་པ་
<pb id="95.267b"/>
རྙེད་ཅིང་སེམས་སད་ནས། །རྐང་གཉིས་སྐྱིལ་ཀྲུང་བཅས་ནས་འདུག །དེ་ནས་ཡུན་རིང་དབུགས་ཕྱུང་ལ། །དོན་ནི་རྒྱ་ཆེར་ངེས་བསྟན་བྱས། །དབང་ཕྱུག་ཆེན་པོ་མ་སྐྱེས་དགྲ། །རྒྱལ་པོའི་བུ་ནི་འདུག་པར་གྱུར། །དེ་ནས་འོད་
སྲུང་ཆེས་སྨྲས་པ། །ང་ནི་སྤུར་སྦྱོང་གནས་སུ་འགྲོ། །མི་རྣམས་ལ་ནི་ཕན་ཕྱིར་དང་། །མཆོད་རྟེན་གཟུགས་གནས་མཆོད་དོན་དུའོ། །ཉན་ཐོས་མཆོག་ནི་གནས་དེ་རུ། །རྫུ་འཕྲུལ་ཉིད་ཀྱིས་ཉེ་བར་ལྷགས། །དེ་དང་འབྲེལ་
བར་སེམས་སྐྱེ་བ། །བདག་གི་རྫུ་འཕྲུལ་རིགས་པ་མིན། །མཆོད་རྟེན་ཆེན་པོ་མཐོང་བར་ནི། །རྐང་གཉིས་བདག་ནི་འགྲོ་བར་འཚལ། །དེ་ནས་ལམ་གྱི་བར་འདུག་ནས། །འཁོར་བའི་སྟེགས་ནི་རབ་ཏུ་བསྟན། །ཇི་ཙམ་དེ་ནས་འོངས་
གྱུར་པ། །དགེ་འདུན་ཀུན་དགའ་རར་གནས་པའི། །དགེ་སློང་རྒན་ཞུགས་གསར་བུ་ནི། །སྡིག་པ་ཉིད་ཀྱིས་རྣམ་རྨོངས་པས། །མཐོང་ནས་རྒན་ཞུགས་རྣམས་འཁྲུགས་ཏེ། །གང་ཕྱིར་དེ་དང་ཉེ་བར་འོངས། །གྲགས་པ་ཆེ་ཞིང་
སྐལ་བ་ཆེ། །སེམས་ཅན་དག་པ་རིམས་ནད་མེད། །བྲམ་ཟེ་དེ་ཡི་དྲུང་ལྷགས་ནས། །དེ་ཚེ་རྐང་གཉིས་ཕྱག་བྱས་ནས། །དེ་ལ་སྨྲས་པ་སྐལ་བ་ཆེ། །ལེགས་འོངས་ཁྱོད་ནི་ཅི་ཕྱིར་བྱོན། །མྱུར་དུ་ཁྱོད་ནི་གང་དུ་འགྲོ། །ཡིད་བྱུང་ཅི་ཕྱིར་རབ་ཏུ་
འདུག །དེ་སྨྲས་ཁྲོ་ལྡན་བྱིས་པ་ལ། །ཚེ་ལྡན་ཁྱོད་ཀྱིས་མ་ཐོས་སམ། །རྐང་གཉིས་དམ་པ་རྫོགས་སངས་རྒྱས། །འཇིག་རྟེན་ཀུན་གྱི་སྟོན་པ་ནི། །སངས་རྒྱས་བདག་གི་ཕ་ཞེས་སྨྲ། །མར་མེ་འབར་བཞིན་མྱ་ངན་འདས། །
དཔའ་བོ་ཆེན་པོ་ནུབ་པར་གྱུར། །ས་ཡི་སྟེང་ནི་སྟོངས་པར་གྱུར། །དེ་བཞིན་འཇིག་རྟེན་མ་ལུས་སྟོངས། །བདག་གི་ཕྱོགས་རྣམས་ཀུན་སྟོངས་གྱུར། །བྱིས་དེ་ཕྱིན་ཅི་ལོག་སེམས་ཀྱིས། །དེར་ནི་རྒན་ཞུགས་རབ་དགའ་ནས། །རབ་
རྒོད་ཚིག་ཏུ་སྨྲས་པ་ནི། །རབ་ཏུ་རིང་དེ་འདས་གྱུར་ཏམ། །ཕྱག་རིང་ལུས་ནི་ཆེ་བ་དང་། །མགོ་ནི་གདུགས་ཀྱི་རྣམ་པ་འདྲ། །བདག་ཅག་རྣམས་ཀྱི་གཙོ་བོ་མཆོག །བསླབ་དང་བསླབ་མིན་རྗེས་སུ་སྟོན། །ད་ལྟར་དེ་ནི་མྱ་
<pb id="95.268a"/>
ངན་འདས། །ཅི་འདོད་བཞིན་དུ་བདག་ཅག་སྤྱོད། །རྒན་ཞུགས་ཀྱིས་ནི་དེ་སྨྲས་ནས། །རྫུ་འཕྲུལ་ཆེན་པོ་རབ་འཁྲུགས་ནས། །གདོང་ལ་ཁྲོ་གཉེར་བྱས་ནས་ནི། །ཡི་གེ་ཧཱུཾ་ནི་རབ་ཏུ་སྦྱར། །སྡོམ་བརྩོན་བག་ཆགས་བསླང་ནས་ནི། །
བྲམ་ཟེ་དེ་མོད་རབ་འཁྲུགས་ནས། །རྐང་པའི་མཐེ་བོས་དེ་མ་ཐག །ས་ཡི་སྟེང་དུ་རབ་བསྣུན་པས། །ས་རྣམས་དང་ནི་རི་རབ་ཀྱང་། །རབ་ཏུ་འགུལ་བར་གྱུར་པ་དང་། །རྒྱ་མཚོ་རྣམས་དང་ཤིང་རྣམས་དང་། །རི་རབ་ཀུན་ཀྱང་འཁྲུགས་
པར་གྱུར། །ཀླུ་རྒྱལ་དང་ནི་ལྷ་རྣམས་དང་། །རི་སུལ་ཕུག་ཀྱང་རྣམ་པར་འགྱེལ། །ཟླ་བ་དང་ནི་ཉི་མ་དང་། །ས་སྟེང་དེ་ཚེ་སྣང་བ་ཉམས། །རླུང་ཡང་རྒྱུ་བ་མེད་པར་གནས། །སྐར་མདའ་དག་ཀྱང་ས་ལ་ལྟུང་། །དེ་ནས་དེ་ནི་སྔགས་ཞེས་བརྗོད། །
ཉན་ཐོས་རྣམས་ཀྱི་རིགས་ལས་བྱུང་། །ཡི་གེ་ཧཱུཾ་དེ་ཡི་གེ་གཅིག །ལས་རྣམས་མ་ལུས་བྱེད་ཅིང་དགེ། །སྔགས་ཀྱི་རྒྱལ་པོ་བཟླས་ཙམ་གྱིས། །འདི་ནི་བཟླས་པ་ཙམ་གྱིས་བྱེད། །འགྲོ་དང་གནས་པའི་དུག་དང་ནི། །དེ་བཞིན་དགྲ་
ཀུན་རེངས་པར་བྱེད། །སེམས་ཅན་གདུག་པ་ཐམས་ཅད་ལ། །བཟླས་པ་ཙམ་གྱིས་རེངས་པར་བྱེད། །རྣམ་པ་སྣ་ཚོགས་ལས་བྱེད་ཅིང་། །ཁྱད་པར་དུ་ཡང་གཞན་ཉིད་བྱེད། །རྒན་ཞུགས་ཚིག་ཀྱལ་རབ་སྨྲས་པ། །དེར་ནི་མི་སྨྲར་མཐུར་བལྟས་འདུག །
དེ་ཡི་རྫུ་འཕྲུལ་ལ་དད་ནས། །དེ་ཡི་མོད་ལ་རྣམ་པར་བཏུལ། །དེ་ཚེ་ཉན་ཐོས་མཆོག་གི་ནི། །གདུང་སྦྱོང་ཤིང་གི་དྲུང་དུ་ཁྱེར། །རྫུ་འཕྲུལ་ཆེན་པོ་འདོད་ཆགས་བྲལ། །དགེ་སློང་དེ་ནི་རྐང་གིས་སོང་། །དེར་སོང་དེས་ནི་ཐུབ་པའི་སྐུ། །ཤིང་ལ་
ཡོད་པར་རབ་ཏུ་མཐོང་། །ལྷ་ཡི་ཚོགས་ནི་དུ་མས་ཀྱང་། །མཆོད་པ་ཆེན་པོ་བྱེད་པ་དང་། །གཽ་ཏ་མ་ནི་ཐུབ་པ་ཡི། །སྐུ་ནི་ཤིང་གི་སྟེང་བཞག་མཐོང་། །འོད་སྲུང་ཆེན་པོ་རྨད་བྱུང་བ། །སྐལ་བ་ཆེན་པོ་དེ་མཐོང་ནས། །རྫུ་འཕྲུལ་ཆེན་པོས་དགེ་
སློང་རྣམས། །ཐམས་ཅད་སྨྲེ་སྔགས་འདོན་པར་བྱེད། །ལྷ་དང་འབྱུང་པོའི་ཚོགས་ཀུན་ནི། །ཧ་ཧའི་རྣམ་པ་རབ་འདོན་ཅིང་། །དེ་ལྟར་མྱ་ངན་སྐྱེས་པ་ཡི། །ཉམ་ཐག་སྒྲ་ནི་ཤིན་ཏུ་ཆེ། །རྫུ་འཕྲུལ་ཆེན་པོ་ལྷ་དང་ཀླུ། །དེ་ནས་ཀུན་གྱིས་རབ་བསུ་ནས། །རྐང་
<pb id="95.268b"/>
གཉིས་མཆོག་ལ་ཕྱག་བྱོས་ཞེས། །སྐལ་བ་ཆེ་ལའང་རབ་ཏུ་སྨྲས། །ལྷ་ཚོགས་མི་དང་བཅས་པ་དང་། །འབྱུང་པོ་ཀུན་གྱི་ཚོགས་དག་དང་། །མི་བདག་དྲང་སྲོང་གནོད་སྦྱིན་དག །ཁྱོད་ལ་སྡོད་ཅིང་གཞོལ་བ་ཡིན། །ཤིང་ལ་མེ་གཏོང་
འབད་གྱུར་ཀྱང་། །སྐུ་སྦྱོང་ཤིང་ནི་སྦར་མི་ནུས། །དེ་ནས་དེ་ནི་སྐྱོན་བྲལ་བ། །རྫུ་འཕྲུལ་ཆེན་པོ་སྐལ་བ་ཆེས། །གདུང་སྦྱོང་ཤིང་གི་སྨད་ཆ་ལ། །རྫུ་འཕྲུལ་ཆེན་པོ་དེས་ཕྱག་བྱས། །དེ་བཞིན་གཤེགས་པ་རྗེས་དྲན་ནས། །བསྐོར་བ་དག་
ཀྱང་མང་དུ་བྱས། །དེ་ཚེ་ལྕགས་ཀྱི་སྒྲོམ་དྲལ་ནས། །ཞབས་གཉིས་དག་ཀྱང་རྣམ་བརྐྱང་ལ། །ཡང་དང་ཡང་དུ་ཞབས་བྱུགས་ནས། །ཞབས་གཉིས་སྤྱི་བོས་ཕྱག་བྱས་ནས། །ཐུབ་མཆོག་མཆོག་གི་ཞབས་གཉིས་ལ། །
ལན་མང་དག་ཏུ་རྣམ་པར་བལྟས། །དེས་ནི་ཞབས་གཉིས་ཡང་ཞུགས་ཏེ། །ལྕགས་ཀྱི་སྒྲོམ་ལ་ཡང་དག་གནས། །རྫུ་འཕྲུལ་ཆེན་པོ་འདོད་ཆགས་བྲལ། །དེ་ནི་དེ་ནས་ལངས་འདུག་པ། །རྫུ་འཕྲུལ་ཆེན་པོ་འདོད་ཆགས་བྲལ། །དགྲ་
བཅོམ་རྣམས་ཀྱིས་ཡོངས་སུ་བསྐོར། །མ་ག་དྷཱ་གཙོ་རྒྱལ་པོ་ཡང་། །སྐུ་སྦྱོང་ཤིང་གི་ཐད་འོངས་པ། །གླང་པོ་ཤིང་རྟ་བཞོན་རྟ་དང་། །མཐར་གྱིས་དེ་ནས་ཐེག་པ་ཡིས། །དེ་ནས་དཔུང་ཆེན་ས་ཡི་བདག །ཀུན་ཀྱང་སྟོབས་དང་བཞོན་
པར་བཅས། །དེ་ཚེ་ཐུབ་པ་ཤཱཀ་ཐུབ་ལ། །དེ་ནི་ཕྱག་འཚལ་དོན་དུ་ལྷགས། །ས་སྟེང་ཞི་བའི་གཟིམས་མལ་དུ། །བས་མཐའ་དགོན་པར་མྱ་ངན་འདས། །ཆུ་བོ་གསེར་ལྡན་འགྲམ་དང་ནི། །ཅོད་པན་བཅིངས་པའི་མཆོད་རྟེན་དུ། །ཞི་བའི་
དབྱིངས་ལ་ཡང་དག་ཞུགས། །ཡང་དག་མཐའ་ལ་ཡོངས་སུ་བརྟེན། །མ་ག་དྷཱ་ཡི་རྒྱལ་པོ་དེར། །དཔུང་ཆེན་ལྡན་པས་ཡང་དག་ལྷགས། །རྣམ་པ་སྣ་ཚོགས་སྤྱོད་པ་ཡིས། །དེ་ཡང་ང་ལ་སྟོད་པར་བྱེད། །ཕན་ཡོན་ཆེ་ཞིང་སྟོབས་
དང་ལྡན། །ངོ་མཚར་ས་ཡི་རྒྱན་གྱུར་པ། །ཐུབ་པའི་སྐུ་སྦྱངས་ལས་བྱུང་བའི། །དེར་ནི་སྐུ་གདུང་མཆོད་རྟེན་བྱས། །དགེ་སློང་ཀུན་དགའ་བོ་ཞེས་བྱ། །སློབ་པ་ང་ཡི་བསྙེན་བཀུར་བ། །མི་ཡི་དམ་པ་མཉེས་གཤིན་པ། །ང་ལ་རྟག་
<pb id="95.269a"/>
ཏུ་ཡོངས་སུ་དད། །ཡིད་ནི་ཞུམ་ཞིང་མྱ་ངན་གདུངས། །དེ་ཡི་ཚེ་ན་འབྱུང་བར་འགྱུར། །དེ་ནས་འོད་སྲུང་ཐད་སོང་ནས། །རྐང་པ་གཉིས་ལ་རབ་བཏུད་ནས། །སྡུག་བསྔལ་ཉམ་ཐག་འདར་བ་ཡིས། །འདི་སྐད་
སྒྲ་ནི་འཛེར་བས་སྨྲས། །དེང་འདིར་ང་ཡི་སྟོན་པ་འདས། །ད་ལྟར་བདག་ནི་མགོན་མེད་གྱུར། །ང་ཡི་རྟེན་དང་གནས་དང་སྐྱབས། །ཁྱོད་ཉིད་དུ་ནི་རབ་ཏུ་བསྟན། །ཐུབ་པའི་ཟླ་བ་དེ་ཉིད་ཀྱིས། །ཉེ་གནས་ཁྱོད་ཀྱིར་ལུང་
ཡང་བསྟན། །ཉོན་མོངས་ཀུན་ནི་རྣམ་སྤངས་པ། །ཁྱོད་ཀྱི་ཉེ་གནས་དགྲ་བཅོམ་པ། །ཐུན་གྱི་ཕྱི་མ་མཚན་མཐའ་ལ། །རྒྱལ་བ་དེས་ནི་བསྟན་པ་ཡིན། །ང་ཉིད་མྱ་ངན་འདས་པ་ན། །རྟག་ཏུ་ཁྱོད་ནི་ཡོད་པར་འགྱུར། །སངས་རྒྱས་མཛད་
པའི་དོན་དུ་ནི། །ཕན་པར་འདོད་པས་ཁྱོད་བྱེད་འགྱུར། །སྡུག་བསྔལ་ཅན་བདག་སྤངས་ནས་ཀྱང་། །ཐུབ་པ་ཆེན་པོ་ཞི་བར་གཤེགས། །བློ་ལྡན་མ་འགགས་པ་ཞེས་པས། །སྡོམ་ཆེན་དེ་ནི་དབུགས་འབྱིན་བྱེད། །ཁྱོད་
ནི་མྱ་ངན་དུ་མ་བྱེད། །མྱ་ངན་དག་ཀྱང་མ་བྱེད་ཅིག །གནས་ནི་གང་དུའང་འགྲོ་མ་བྱེད། །འདི་ཉིད་དུ་ནི་གནས་པར་གྱིས། །འཇིག་རྟེན་མིག་ནི་འདས་གྱུར་ནས། །འདི་ཉིད་སྟོན་པར་འགྱུར་བ་ཡིན། །འདིར་ནི་སྟོན་པས་ལུང་
བསྟན་ནས། །སངས་རྒྱས་མཛད་པ་བྱེད་པར་འགྱུར། །ང་ཡང་བཅོམ་ལྡན་ལྷན་ཅིག་ཏུ། །འོད་སྲུང་རྗེས་སུ་འགྲོ་བར་བྱ། །སྟོན་པ་གཉིས་པོ་དག་གི་ཡང་། །ས་ཡི་སྟེང་ན་གཟུགས་བརྙན་ཡིན། །རྫུ་འཕྲུལ་ཆེན་པོའི་ཉན་
ཐོས་ནི། །འོད་སྲུང་ཆེན་པོ་གཙོ་བོ་ནི། །འཚོ་ཞིང་ཡོངས་སུ་གཞེས་པས་ན། །ཁྱོད་ནི་མྱ་ངན་མ་བྱེད་ཅིག །རྫུ་འཕྲུལ་ཆེན་པོ་སྙིང་རྗེས་ནོན། །རྣལ་འབྱོར་ཆེན་པོ་འདོད་ཆགས་བྲལ། །རྫུ་འཕྲུལ་ཆེན་པོ་ཐུབ་པའི་སྲས། །ཐམས་ཅད་
དེ་བཞིན་སྨྲེ་བར་བྱེད། །གྱད་དང་རྒྱལ་པོ་དག་གིས་ནི། །པུར་སྦྱོང་ཤིང་ལ་མེ་བཏང་བས། །འཁོར་ཡུག་ཀུན་ནས་མེ་འབར་ནས། །པུར་སྦྱོང་ཤིང་དེ་ཐལ་བར་གྱུར། །དེ་མཐོང་ལྷ་ཡི་ཚོགས་དག་དང་། །གདེངས་ཅན་བྲང་འགྲོ་རྣམས་
<pb id="95.269b"/>
ཀྱིས་ནི། །པུར་སྦྱོང་ཤིང་གནས་ཞི་བའི་ཕྱིར། །ཙནྡན་ཆུ་ཡི་རྒྱུན་དག་གི། །ཆར་ཆེན་རབ་ཏུ་གཏོང་ཞིང་གནས། །དེ་ནས་དེ་ཡི་མོད་ལ་ཡང་། །ས་སྟེང་དུ་ཡང་དེ་བཞིན་དུ། །མེ་ཏོག་ཚོགས་ཀྱི་ཆར་ཡང་བཏང་། །རྒྱལ་བའི་རིང་བསྲེལ་
མཆོད་པའི་ཕྱིར། །དེ་ཡི་མོད་ལ་ཀུན་དེར་ལྷགས། །ཐམས་ཅད་ཕན་ཚུན་འཐབ་པའི་ཕྱིར། །དེ་ཡི་མོད་ལ་བྱ་བ་རྩོམ། །ཚངས་སོགས་བརྒྱ་བྱིན་འཐབ་བྲལ་དང་། །ལྷ་ཚོགས་ཀུན་ཀྱང་དེ་བཞིན་ནོ། །ཉན་ཐོས་ཆེན་པོ་
འདོད་ཆགས་བྲལ། །རྫུ་འཕྲུལ་ཆེན་པོས་ཟློག་པར་བྱས། །སྐུ་གདུང་རྒྱལ་བའི་རིང་བསྲེལ་ནི། །འོད་སྲུང་ཆེན་པོས་རྣམ་བགོས་པ། །མཆོད་པའི་དོན་དུ་ཐམས་ཅད་ལ། །ཅུང་ཟད་ཅུང་ཟད་ངེས་པར་བྱིན། །ཐེག་པ་གསུམ་ལས་
མི་ལྡོག་དང་། །ཞི་བ་མཐར་ཕྱིན་བྱ་ཕྱིར་རོ། །རྣལ་འབྱོར་དེ་ཚེ་འོད་སྲུང་ཆེ། །རྫུ་འཕྲུལ་ཆེན་པོ་འདོད་ཆགས་བྲལ། །རྒན་ཞུགས་ཀྱིས་ནི་སྨྲས་པའི་ཚིག །དེ་ནི་ཡོངས་སུ་སེམས་པར་བྱེད། །འདིར་ནི་གསུང་རབ་མ་
ལུས་པ། །ཡན་ལག་བཅུ་གཉིས་བདེ་འབྱུང་གནས། །མདོ་དང་འདུལ་བ་མངོན་པའི་ཆོས། །ནམ་མཁའི་དུད་བཞིན་མ་གྱུར་ཏམ། །དཔའ་བོ་ཆེན་པོ་ནུབ་གྱུར་ནས། །བསྟན་པ་འཇིག་པར་འགྱུར་བས་ན། །
སངས་རྒྱས་གསུང་བའི་བཀའ་འདི་ནི། །མ་ལུས་བདག་གིས་བསྡུ་བར་བྱ། །རྫུ་འཕྲུལ་ཆེན་པོ་འདོད་ཆགས་བྲལ། །མ་ལུས་ལྷན་ཅིག་བགྲོ་བར་བྱ། །མ་ག་དྷཱ་ཡི་གྲོང་མཆོག་ཏུ། །གྲོང་ཁྱེར་བཟང་པོ་རྒྱལ་པོའི་
ཁབ། །ཀུ་ཤའི་གྲོང་ཁྱེར་ཉམས་དགའ་དང་། །རི་ནི་རྡོ་འཇོག་མཐོ་བ་དང་། །ཡུལ་བཟང་ཡངས་པ་ཅན་དང་ནི། །མཆོད་རྟེན་གནས་ནི་ལེགས་མཛེས་པ། །དེ་བཞིན་རྣམ་པ་དུ་མའི་གནས། །བསྟན་པ་བསྡུ་བའི་ཆེད་དག་ཏུ། །འདུས་
ནས་སྨྲ་བ་ཀུན་སྨྲ་བ། །རྫུ་འཕྲུལ་ཆེན་པོ་བྱེད་པར་འགྱུར། །ང་ཡང་འདིར་ནི་ནུབ་པ་དང་། །དེ་ཚེ་དུས་ཀྱི་ཐ་མ་ལ། །ཕན་ཚུན་གསོད་པར་དགའ་བ་ཡི། །ས་བདག་རྣམས་ནི་འབྱུང་བར་འགྱུར། །ལས་ཀྱི་མཐའ་མང་དགེ་སློང་རྣམས། །
<pb id="95.270a"/>
སེམས་ཅན་རྣམས་ནི་ཆགས་པས་རྨོངས། །དེ་བཞིན་དགེ་བསྙེན་དགེ་བསྙེན་མ། །དུས་ཀྱི་མཐའ་ལ་མ་ཞིར་འགྱུར། །ཕན་ཚུན་སྐྱོན་ནི་འཚོལ་བྱེད་ཅིང་། །ཕན་ཚུན་གསོད་ལ་
མངོན་པར་ཞེན། །རྨ་ལྡན་སྐྱོན་ནི་མ་རུངས་ལྟར། །སྐྱོན་ལ་རྟག་ཏུ་རྟོག་པར་བྱེད། །ཐུབ་པ་དེ་དུས་ནུབ་པ་ན། །དགེ་སློང་རྣམས་ནི་མ་བསྡམས་འགྱུར། །དེ་ཚེ་ས་སྟེང་བསྟན་པ་ནི། །
བསྲུང་བའི་དོན་དུ་བཞག་གྱུར་པ། །ཆགས་བྲལ་ཟག་མེད་འཇིག་རྟེན་དུ། །རྫུ་འཕྲུལ་ཆེན་པོ་རྣམ་པ་བརྒྱད། །དེ་ཚེ་དགྲ་བཅོམ་ཐུ་བོ་ཡང་། །སྒྲ་གཅན་འཛིན་སོགས་
རབ་ཏུ་བསྒྲགས། །དེ་ཚེ་དུས་ཀྱི་ཐ་མ་ལ། །དེ་དག་ཀྱང་ནི་སྣང་བ་མེད། །སྔགས་པ་གྲུབ་པའི་དུས་སུ་ནི། །དེ་དག་མཐོང་བ་དོན་ཡོད་འགྱུར། །རྫུ་འཕྲུལ་ལྡན་ཞིང་རྫུ་འཕྲུལ་ཆེ། །
ངས་ཀྱང་ཐམས་ཅད་བཞག་པ་ཡིན། །གྲགས་པ་ཆེན་པོ་ཆད་པའི་ལས། །དེ་དག་ལ་ནི་ངས་བསྟན་པ། །དེ་དག་བཀའ་ལས་འདས་པ་འམ། །ཅུང་ཟད་བསླབ་ལས་རྣམ་འདས་ནའོ། །ཇི་སྲིད་དམ་
ཆོས་ཡང་དག་མཐའ། །ཟང་ཟིང་མེད་པར་གནས་པར་གྱིས། །ང་ཡི་གསུང་གི་བསོད་ནམས་འདི། །ཇི་སྲིད་བསྟན་པ་སྟོབས་དང་ལྡན། །དེས་ན་བདག་ཉིད་ཞིར་འགྱུར་ཞིང་། །ཟག་མེད་མྱ་ངན་
འདའ་བར་འགྱུར། །དེ་ཚེ་ཐུབ་པའི་བསྟན་པ་ནི། །ཡོངས་སུ་ནུབ་པར་འགྱུར་བ་ན། །དགེ་སློང་རྣམས་དང་དགེ་ཚུལ་རྣམས། །དགེ་སློང་མ་རྣམས་སེར་སྣར་བཅས། །རྟག་ཏུ་ངན་སྤྱོད་གཡོ་སྒྱུ་ཅན། །
དེ་ཚེ་ཡོངས་སུ་མ་དག་པའོ། །ང་ཡི་བསྟན་ལ་མི་གནས་ཤིང་། །ཁྱིམ་དང་ཆུང་མ་ཚོལ་བར་བྱེད། །དེ་ཡི་ཚེ་ན་དགེ་བསྙེན་རྣམས། །གཞན་གྱི་བུད་མེད་ལ་རྟག་དང་། །ལྷག་མ་རྣམ་པ་བཞི་པོ་ཉིད། །དེ་ཚེ་རྟགས་དང་མིང་ཙམ་ཡོད། །འཁོན་
<pb id="95.270b"/>
འཛིན་ཐམས་ཅད་གོམས་བྱེད་ཅིང་། །གཅིག་ལ་གཅིག་ནི་རྣམ་འཚེ་བྱེད། །ཕལ་ཆེར་མུ་སྟེགས་ཀྱིས་ནོན་ཅིང་། །ལྷ་རྣམས་ཀུན་ཀྱང་གནོད་པར་འགྱུར། །དེ་ཚེ་བྲམ་ཟེའི་རིགས་ལ་ནི། །སྐྱེ་བོ་རྣམས་ནི་དགའ་བར་འགྱུར། །དེ་བཞིན་ལོག་
སྤྱོད་རྨོངས་པ་དང་། །མི་རྣམས་སྲོག་ཆགས་འཚེ་བར་དགའ། །ང་ནི་ཡོངས་སུ་མྱ་ངན་འདས། །རྩོད་དུས་འདི་ལ་ལུང་བསྟན་ཡིན། །མི་ནི་རྣམ་མང་གཞན་དག་ཀྱང་། །རྟག་ཏུ་གཞན་གྱི་བུད་མེད་དགའ། །མི་དགེ་ཀུན་ལ་
དགའ་བ་དང་། །དགེ་བའི་དོན་ནི་རྣམ་སྤངས་པ། །ང་ནི་ས་སྟེང་ཞིར་གཤེགས་ནས། །སེམས་ཅན་མང་པོ་འབྱུང་བར་འགྱུར། །ང་ཡི་སྐུ་ནི་མཆོད་པའི་ཕྱིར། །གཟི་བརྗིད་ཆེན་པོ་ལྷ་ཚོགས་དང་། །བདག་ཉིད་ཆེན་པོ་
མི་རྣམས་དང་། །དེ་བཞིན་གནོད་སྦྱིན་འབྱུང་པོའི་ཚོགས། །ལྷ་མིན་དང་ནི་དྲི་ཟ་དང་། །རྫུ་འཕྲུལ་ཆེན་པོ་མི་འམ་ཅི། །དེ་ནས་མཁའ་ལྡིང་ཀླུ་དང་ནི། །དེ་བཞིན་སྲིན་པོ་དྲང་སྲོང་རྣམས། །རྣལ་འབྱོར་པ་དང་གྲུབ་པ་དང་། །གཟི་བརྗིད་ཆེན་པོ་
གཟའ་རྣམས་དང་། །རྣམ་པ་སྣ་ཚོགས་སྐྱེ་གནས་དང་། །རྣམ་པ་སྣ་ཚོགས་སེམས་ཅན་རྣམས། །སྲིད་པའི་འཆིང་བས་བཅིངས་པ་དང་། །བློ་ལྡན་འཆིང་བ་བཅད་པ་དང་། །སྐུ་གདུང་ནད་བྲལ་འདི་ལ་ནི། །དེ་ཚེ་མཆོད་པ་བྱེད་
པར་འགྱུར། །ཆུ་བོ་གསེར་ལྡན་འགྲམ་དང་ནི། །སཱ་ལ་ཟུང་གི་ཚལ་དང་ནི། །ཅོད་པན་བཅིངས་པའི་མཆོད་རྟེན་དང་། །གྱད་རྣམས་ཀྱི་ནི་ཉེན་འཁོར་དུ། །ང་ནི་དེར་ཡང་མྱ་ངན་འདའ། །འཇིག་མེད་ཞི་བར་ཡོངས་
སུ་འགྲོ། །ང་ཡི་སྐུ་གདུང་དེ་བླངས་ནས། །དེ་བཞིན་གཞན་གྱིས་འཕྲོག་པར་བྱེད། །ལྷ་དང་ལྷ་མ་ཡིན་རྣམས་དང་། །དེ་ཚེ་འབྱུང་པོའི་ཚོགས་ཀུན་གྱིས། །སོ་སོར་ཆ་ནི་རྣམ་ཕྱེ་ནས། །རྣམ་པར་གཞག་
པ་བྱས་པར་གྱུར། །མི་ཡི་རྒྱལ་པོ་དཔུང་ཆེན་ལྡན། །མ་ག་དྷཱ་ཡི་མ་སྐྱེས་དགྲ། །རྫུ་འཕྲུལ་ཆེ་ལྡན་ཉན་ཐོས་ནི། །ཀུན་ལའང་གསོལ་བ་རབ་འདེབས་པ། །བསོད་ནམས་བདག་གིས་མ་བྱས་པས། ། 
<pb id="95.271a"/>
བདག་གི་ཕ་ཡང་ཤི་བར་གྱུར། །བདག་ནི་སྡུག་བསྔལ་ལྟུང་གྱུར་པས། །བདག་ཉིད་ཆེན་པོས་དྲང་དུ་གསོལ། །དེ་ནས་བློ་ལྡན་ཉན་ཐོས་མཆོག །སངས་རྒྱས་ཐུགས་ལས་སྐྱེས་པའི་སྲས། །འོད་སྲུང་ཆེན་པོ་ཞེས་གྲགས་
པ། །སྐྱེ་དགུ་རྣམས་ལ་ཕན་བྱེད་པས། །མ་སྐྱེས་དགྲ་ནི་ངོ་ཚ་ལྡན། །སེམས་ཞུམ་གྱུར་ཏེ་མཐོང་ནས་ནི། །རྫུ་འཕྲུལ་ཉིད་ལ་རབ་གནས་ནས། །དེ་ཡི་དུས་སུ་ཡང་དག་དགོངས། །རྒྱལ་བའི་རིང་བསྲེལ་སྐུ་གདུང་ནི། །ཆ་གཅིག་
ཁྱོད་ཀྱིས་བླང་བར་གྱིས། །རྒྱལ་པོ་གཞན་ནི་སྟོབས་ལྡན་གྱིས། །གཞན་དག་རབ་ཏུ་ཁྱེར་བར་གྱུར། །ཕན་ཚུན་བབ་ཅོལ་འཁྲུགས་ནས་ནི། །གཅིག་ལ་གཅིག་ནི་འཁོན་བྱས་ནས། །དེ་ཚེ་ནམ་མཁར་སྐུ་གདུང་ཁྱེར། །
རང་གི་གནས་སུའང་བཞག་པར་འགྱུར། །དེ་ཚེ་ཐུབ་པའི་ཉན་ཐོས་མཆོག །དགེ་སློང་འོད་སྲུང་ཆེན་པོ་དེ། །ཀྱེ་མའོ་ཀྱི་ཧུད་སེམས་པ་ནི། །ས་སྟེང་འདིར་ནི་རབ་སྟོངས་པ། །སངས་རྒྱས་དང་ནི་རང་རྒྱལ་དང་། །རྫུ་འཕྲུལ་ཆེན་པོའི་
ཉན་ཐོས་ཀྱིས། །སེམས་ཅན་འཇིགས་པར་སྣང་བ་སྟེ། །སྲིད་པའི་བཙོན་རར་སྤྱོད་པ་ཡིན། །རྣམ་པ་སྣ་ཚོགས་སྡུག་བསྔལ་དྲག །ཡུན་རིང་རྗེས་སུ་མྱོང་བར་འགྱུར། །འཇིག་རྟེན་མགོན་པོ་སྐྱོབ་པ་ཡི། །རིང་བསྲེལ་ཡང་དག་
མཆོད་བྱས་ནས། །དེ་དག་ལྷ་ཡི་འཇིག་རྟེན་དུ། །ཡུན་མི་ཐུང་བར་བདེ་བ་མྱོང་། །རྒྱལ་སྲིད་དེ་ནས་ལོངས་སྤྱོད་དང་། །རྙེད་པར་དཀའ་བའི་སྔགས་རྣམས་ནི། །འགྲོ་བ་སྣ་ཚོགས་སྤྱོད་པ་ཡིས། །རྣམ་པ་སྣ་ཚོགས་
ཐོབ་པར་འགྱུར། །ཕུན་ཚོགས་འདོད་པ་འཇིག་རྟེན་མཆོག །རྣམ་ཐར་གསུམ་གྱིས་རྣམ་པར་བརྒྱན། །སྐུ་གདུང་རྣམས་ནི་མཆོད་བྱས་ན། །གྲུབ་པ་མཆོག་ནི་ཐོབ་པར་འགྱུར། །འཇིག་རྟེན་རྣམས་གྲགས་བྲམ་ཟེ་ཞེས། །ཐུབ་པ་མཆོག་ནི་ཉན་ཐོས་གཙོ། །འོད་སྲུང་ཞེས་
ནི་བྱ་བ་ཡིས། །འདི་ལྟར་དེ་ནི་བསམས་ནས་ནི། །དེ་ཚེ་ས་ལས་མ་ཕྱེ་བར། །དེ་ཡི་སྐུ་གདུང་བླངས་ནས་ནི། །མ་ག་དྷཱ་བདག་མ་སྐྱེས་དགྲས། །འབད་ནས་ཅུང་ཟད་ཡོངས་སུ་བྱིན། །དེ་བཞིན་རྒྱལ་པོ་ཀུན་ལ་ཡང་། །འོད་ཆེན་པོ་ནི་མ་མཐོང་ཡང་། །
<pb id="95.271b"/>
ཉན་ཐོས་བདག་ཉིད་ཆེན་པོ་དེས། །ཀུན་ལའང་ཐམས་ཅད་རབ་ཏུ་བྱིན། །ཀུན་ལའང་མི་རྟག་འདུ་ཤེས་ཀྱིས། །དེ་ན་ཡང་ནི་གནས་པར་གྱུར། །སྙིང་རྗེས་བརླན་པའི་སེམས་ཀྱིས་ནི། །སེམས་ཅན་རྣམས་ལ་མྱ་ངན་བྱེད། །ཤཱཀྱའི་སྐྱེས་མཆོག་བསྟན་པ་ནི། །
འཇིག་རྟེན་དམ་ཆོས་ནུབ་པ་ན། །བསྐལ་པ་རྣམ་པ་མང་པོར་ནི། །ཡུན་རིང་སེམས་ཅན་དུད་པར་འགྱུར། །འདི་དག་དུད་བཞིན་མི་འགྱུར་བར། །འདི་དག་གསུང་ནི་བསྡུ་བར་བྱ། །དཔའ་བོ་དེ་ལས་ལངས་ནས་ནི། །སེམས་ཀྱི་སྟོབས་ནི་ཉམས་
པ་མེད། །རྒྱལ་པོ་མ་སྐྱེས་དགྲར་གྱུར་པའི། །མི་ཡི་དབང་པོས་མགྲོན་དུ་བོས། །སྟོན་པའི་བསྟན་པ་བྱ་བའི་ཕྱིར། །རྒྱལ་པོའི་ཁབ་ཀྱི་གྲོང་ཁྱེར་འདིར། །འབད་པས་སྐུ་གདུང་མྱུར་དུ་ནི། །གསེར་གྱི་སྣོད་ཀྱི་ནང་དུ་བཅུག །དེ་དག་
སྔོན་དུ་ཡང་དག་བཏང་། །དེ་ཚེ་རྒྱལ་པོའི་ཁབ་མྱུར་འགྲོ། །འོད་མའི་ཚལ་དུ་ཕྱིན་ནས་ནི། །སྐུ་གདུང་དག་ནི་ཡང་དག་བཞག །འཇིག་རྟེན་མགོན་པོ་སྐྱོབ་པ་ཡི། །མཆོད་རྟེན་རྨད་བྱུང་ཆེན་པོ་བྱས། །མཆོད་རྟེན་དེ་ནི་མཆོད་
བྱེད་པ། །རྣམ་པ་སྣ་ཚོགས་རྒྱན་དང་ནི། །ཕྲེང་བ་གོས་དང་གདུགས་དང་ནི། །དར་ལ་རོལ་མོ་བྱུག་པ་དང་། །རྣམ་པ་སྣ་ཚོགས་དུ་མ་དང་། །མར་མེ་མེ་ཏོག་ཕྲེང་བ་ཡིས། །ཕྱག་འཚལ་རྗེས་སོང་སེམས་ཀྱིས་ནི། །རྒྱལ་པོ་རབ་ཏུ་
མཆོད་པ་བྱེད། །མཆོད་རྟེན་དེ་ལ་མགོས་བཏུད་ནས། །དེ་ཡི་ཚེ་ན་སྨོན་ལམ་བཏབ། །འཇིག་རྟེན་མཆོག་ལ་མཆོད་པ་ཡིས། །བདག་གི་དགེ་བ་མང་པོ་གང་། །དེ་བཞིན་གཤེགས་ལ་མཆོད་པ་འདིས། །བསམ་གྱིས་མི་ཁྱབ་མཆོག་
ཐོབ་ཤོག །དེ་ནས་རྒྱལ་པོ་ལངས་ནས་ནི། །འོད་སྲུང་ཆེ་ལ་རབ་ཏུ་སྨྲས། །མིག་ནི་མཆི་མས་ཀུན་ཁྱབ་ནས། །མིག་གི་མཆི་མ་ཕྱིས་ནས་ནི། །སྙིང་ནི་བརྩེ་བས་རབ་བརླན་ནས། །དེ་ཚེ་ཕ་ནི་ཡང་དག་དྲན། །ཤེས་རབ་ཆེན་པོ་འཕགས་
པ་ཁྱོད། །ཁྱོད་ནི་བདག་གི་དབང་འགྱུར་མཛོད། །བདག་གི་སྡིག་པ་གང་བྱས་པ། །ངེས་པར་མནར་མེད་རབ་ཏུ་གཞོལ། །སྟོན་པའི་བཀའ་ཡི་ལམ་གནས་པ། །དེ་འདྲའི་ཆོས་ཀྱི་རྒྱལ་པོ་ཡི། །ཕ་ཡི་སྲོག་ལ་གནོད་བཅས་པའི། །
<pb id="95.272a"/>
མྱ་ངན་བསལ་བར་མི་ནུས་པས། །འཕགས་པ་དགེ་བའི་བཤེས་གཉེན་གྱིས། །བདག་ལ་ཆོས་དོན་བསྟན་པར་རིགས། །དེ་སྐད་སྨྲས་ནས་བདག་ཉིད་ཆེ། །རྒྱལ་བའི་ཉན་ཐོས་མཆོག་གྱུར་པ། །བློ་ལྡན་འོད་སྲུང་ཞེས་
བྱ་བས། །འདི་དག་ཚིག་ནི་རབ་ཏུ་སྨྲས། །རྒྱལ་པོ་ཆེན་པོ་མ་འཇིགས་ཤིག །ཁྱོད་ཀྱི་དགེ་བ་མང་དུ་བྱས། །སྐྱེ་བ་བརྒྱ་ཕྲག་དུ་མར་ཡང་། །ཁྱོད་ལ་གོམས་པ་རབ་ཏུ་ཡོད། །སངས་རྒྱས་འབྱུང་བ་མེད་པ་ན། །རང་རྒྱལ་གཅིག་ནི་ཡང་དག་
བྱུང་། །གྲོང་ཁྱེར་བཱ་རཱ་ཎ་སཱི་རུ། །དེ་ཚེ་ཚོང་དཔོན་བུ་ཞིག་བྱུང་། །མི་ཤེས་བྱིས་པ་གཡོ་བ་ཡིས། །དེ་ཚེ་ཤིང་རྟ་ཞོན་ནས་བྱུང་། །བཅོམ་ལྡན་དེ་ཉིད་དེ་རུ་ནི། །རང་རྒྱལ་ཡོངས་སུ་བྱུང་བ་ནི། །འཇིག་རྟེན་རྗེས་སུ་གཟུང་འདོད་པས། །
དེར་ནི་སློང་མོའི་དོན་དུ་རྒྱུ། །བྱིས་པ་དེས་ནི་དེ་མཐོང་ནས། །སེམས་ནི་ཡང་དག་དང་གྱུར་ནས། །རྐང་གཉིས་ལ་གཏུགས་དྲིས་པ་ནི། །དགེ་སློང་ཁྱོད་ནི་ཅི་ཞིག་བྱེད། །བསེ་རུ་ལྟ་བུར་སྐྱེ་བ་མེད། །བཅོམ་ལྡན་དེ་ནི་མི་སྨྲར་འདུག །
དེ་ཚེ་བྱིས་པ་དེ་ཡི་ནི། །གོས་ལ་བཟུང་ནས་ཡང་དག་གནས། །འདེང་ངོ་འདེང་ངོ་ཁྱིམ་བཟང་འདིར། །རྒྱལ་མཚན་གྱིས་ནི་རབ་མཚན་པའོ། །འདི་ནི་བདག་གི་ཁྱིམ་ཡིན་ཏེ། །ཞབས་བཀྲུས་ནས་ནི་བཤོས་གསོལ་ཏེ། །
ཇི་ལྟར་དུས་བཞིན་མྱུར་གསོལ་ནས། །ཅི་འདོད་པར་ནི་རྩེ་བར་བགྱིའོ། །དེ་ནས་ཉེས་དང་བྲལ་བ་དེ། །ཉེས་གསུམ་མཐར་བྱེད་འཇོམས་པ་པོ། །གཞན་དག་རྗེས་གཟུང་དེ་དག་གཙོར། །མཐར་གྱིས་ཀྱང་ནི་རབ་འགྲོ་ཞིང་། །སོང་
ནས་སྒོ་ཡི་རྩ་བ་ལ། །འོད་ཆེན་དེར་ནི་འདུག་པར་གྱུར། །དེ་ནས་བྱིས་པ་ནང་ཞུགས་ནས། །མ་ལ་ཡང་ནི་འདི་སྐད་སྨྲས། །མ་ནི་བདག་ལ་འབྲས་ཆན་སྩོལ། །བཟའ་བ་རྣམ་མང་དག་ཀྱང་སྩོལ། །ཡུན་རིང་ས་རྡུལ་ལ་རྩེ་བའི། །
བདག་གི་གྲོགས་པོ་འདིར་འོངས་གྱུར། །ཡུན་རིང་བདག་ནི་དགར་འགྱུར་བ། །སྒོར་ནི་འོངས་ནས་འདུག་པ་ཡིན། །དེ་ཚེ་དེ་ནི་རབ་རིངས་པར། །དེ་ཡི་མོད་ལ་སྒོར་ཡང་བྱུང་། །རྫུ་འཕྲུལ་ཆེན་པོ་ཞི་བའི་གཟུགས། །བདག་ཉིད་
<pb id="95.272b"/>
ཆེན་པོ་དེ་ཡང་མཐོང་། །དེ་ཚེ་དེ་ནི་མྱུར་འོངས་ནས། །སྣོད་ནི་བཟང་པོ་བླངས་ནས་ཀྱང་། །ལག་པ་ལེགས་པར་རབ་བཀྲུས་ནས། །མེ་ཏོག་སྤོས་སོགས་སྔོན་འགྲོ་བས། །འབྲས་ཆན་གཙང་མ་བླངས་ནས་ནི། །དུ་མའི་
རོ་ཡིས་རྣམ་བརྒྱན་པའི། །རྣམ་པ་སྣ་ཚོགས་བཟའ་བ་དང་། །དངུལ་གྱི་སྣོད་དུ་རབ་ཏུ་བཅུག །དེ་ཚེ་མྱུར་དུ་ཕྱིར་བྱུང་སྟེ། །དེ་ཡི་ལྷུང་བཟེད་ལ་བླུགས་ནས། །ཁྱོར་བཅས་ཆོས་ལ་དད་པ་ཡིས། །དེ་ཡི་རྐང་པ་གཉིས་
ལ་གཏུགས། །དེ་ཡིས་བསོད་སྙོམས་བླངས་ནས་ནི། །ནམ་མཁའ་ལ་ནི་མངོན་པར་སོང་། །དེ་ནས་དེ་ནི་རབ་འབར་ཞིང་། །མར་མེའི་ཕྲེང་བ་བཞིན་དུ་སྣང་། །བསེ་རུ་ལྟར་སྤྱོད་གང་ཡིན་པ། །དེ་དག་ངག་གིས་ཆོས་སྟོན་མིན། །
རྫུ་འཕྲུལ་འོད་ཀྱིས་སེམས་ཅན་ལ། །བདག་ཉིད་ཆེན་པོ་སྟོན་པར་བྱེད། །དེ་ཡང་ལྷག་པར་སྙིང་རྗེ་ཅན། །སེམས་ཅན་འགྲོ་བ་སེར་སྣར་ལྡན། །ཕ་རོལ་དོན་དུ་སེམས་ཅན་ལ། །དེ་ནས་རྫུ་འཕྲུལ་སྟོན་པར་བྱེད། །དེ་ཡི་རྣམ་སྨིན་ལས་ཀྱིས་ནི། །མ་དང་
ལྷན་ཅིག་བྱིས་པ་ཡང་། །སྟོང་ཕྲག་ལྔ་ཡི་སྐྱེ་བར་ནི། །ལྷ་ཉིད་ཀྱང་ནི་བྱས་པར་གྱུར། །ལྷ་རྣམས་ཀྱི་ནི་ལྷ་རྒྱལ་དེར། །མ་དེ་ཉིད་ནི་ཡང་དག་གྱུར། །འཁོར་ལོས་སྒྱུར་ཉིད་མི་རྣམས་ཀྱི། །མི་ཡི་བདག་པོར་དེ་ཚེ་གྱུར། །ཡུན་རིང་
བདེ་བ་རྗེས་མྱོང་ནས། །གཟུགས་ཅན་སྙིང་པོའི་བུར་འདི་གྱུར། །གང་གི་བཅོམ་ལྡན་དེ་སྨྲས་དང་། །གོས་ཀྱི་ཐ་མ་ལ་བཟུང་དང་། །ཚིག་ངན་སྨྲ་བ་སྨྲས་པ་ནི། །དགེ་སློང་སྨྲ་བས་སྨྲས་པ་དང་། །ས་རྡུལ་བདག་
དང་རྩེ་བ་ཞེས། །དེ་ཚེ་སྔོན་ནི་ཁྱོད་ཅེས་སྨྲས། །ཚིག་གི་ལས་ནི་དེ་ཡིས་ནི། །མི་འདོད་པ་དང་ཚ་བ་ཡི། །དྲག་ཅིང་རབ་ཚའི་སྡུག་བསྔལ་བ། །ཡུན་རིང་མང་པོ་རྗེས་མྱོང་བ། །མི་འདོད་སྡུག་བསྔལ་བཟོད་དཀའ་བ། །མི་བཟད་
དམྱལ་བར་ལྟུང་བར་འགྱུར། །ལས་ཀྱི་ཞགས་པས་བཅིངས་ནས་ནི། །སེམས་ཅན་ངན་འགྲོར་འགྲོ་བར་འགྱུར། །རྒོད་པས་ལས་ནི་བྱེད་པ་ཡིས། །དུ་བས་རྗེས་སུ་མྱོང་བར་འགྱུར། །དེ་བཞིན་བྱིས་པའི་རང་བཞིན་གྱིས། །ཉན་ཐོས་
<pb id="95.273a"/>
རྒྱལ་བ་སྐྱོབ་པ་ལ། །ཚིག་ནི་མ་རུངས་རྒྱ་ཆེ་བ། །དེ་ཡི་ལས་ནི་འདི་འདྲའོ། །དམྱལ་བ་ལས་ནི་ཐར་ནས་ཀྱང་། །མི་ཉིད་དུ་ནི་འདིར་ཡང་འོངས། །རྣམ་སྨིན་སྐྱེས་པ་མི་ཡི་བདག །དམྱལ་བ་ཡང་ནི་དྲན་པར་གྱུར། །དེ་ཡི་
ཁྲོ་བ་བདོ་བ་ཡིས། །ཁྱོད་ཀྱིས་ཕ་ཡི་སྲོག་ཀྱང་བཅད། །རང་རྒྱལ་དག་གི་སྤྱོད་པ་ཡང་། །སྔོན་གྱི་བག་ཆགས་ཀྱིས་དྲན་པས། །སངས་རྒྱས་མངོན་སུམ་མཐོང་ནས་ནི། །སྐྱེ་དགུ་དག་ཀྱང་དེ་བཞིན་བྱས། །དེ་ཉིད་རྒྱུ་ནི་
དྲན་བྱས་པས། །འདིར་ནི་རྒྱལ་ཐབས་ཉིད་ཀྱང་བྱས། །དེ་ལྟར་འོད་མའི་ཚལ་དུ་ནི། །ཕན་ཚུན་དེ་དག་ས་སྟེང་སྨྲ། །ང་ཡི་སློབ་མ་མཆོག་འདི་དང་། །གཉིས་པ་མི་ཡི་བདག་པོ་ཡིས། །མཆོད་རྟེན་ལན་བརྒྱར་ཕྱག་འཚལ་
ནས། །དེ་ཚེ་རང་གི་ཁྱིམ་དུ་སོང་། །དེ་ནས་སློབ་མའི་མཆོག་གྱུར་པ། །པི་པལ་ཕུག་ན་གནས་པ་དེ། །རྫུ་འཕྲུལ་ཆེན་པོ་འདོད་ཆགས་བྲལ། །ཐུབ་པ་མ་ལུས་འདུས་ནས་ནི། །གསུང་རབ་ཡན་ལག་བཅུ་གཉིས་དང་། །
འདུལ་བ་མ་ལུས་སྡུད་པར་བྱེད། །གང་ཞིག་ཆོས་ནི་ངས་བསྟན་དང་། །དེ་བཞིན་སྔོན་གྱི་རྒྱལ་བ་མཆོག །དེ་ནས་སློབ་མའི་མཆོག་དེས་ཀྱང་། །རྣམ་པ་གསུམ་དུ་ཡང་དག་བསྟན། །འདུལ་བ་དང་ནི་མངོན་པ་
དང་། །མདོ་སྡེའི་དབྱེ་བས་གཞུང་དུ་བྱས། །སེམས་ཅན་འཆིང་བ་གསུམ་ལས་བཀྲོལ། །ཉེས་པ་གསུམ་ཡང་སྐེམ་པར་བྱེད། །དཔའ་བོ་སྡུག་བསྔལ་གསུམ་ལས་འགྲོལ། །རྟག་ཏུ་ཐེག་པ་གསུམ་ལ་དགོད། །
སངས་རྒྱས་རྣམས་ཀྱིས་བསྟན་པའི་དོན། །བློ་ཡི་མཆོག་ནི་བྱེད་པར་འགྱུར། །རྒྱལ་ཆེན་མ་སྐྱེས་དགྲ་ཞེས་པའི། །མ་ག་དྷཱ་པ་མི་ཡི་བདག །ཨང་ག་མ་ག་དྷཱ་དང་ནི། །བཱ་རཱ་ཎ་སཱི་དེ་ལས་གཞན། །བྱང་དུ་ཡངས་པ་ཅན་དང་ནི། །
རྒྱལ་ཆེན་སྟོབས་པོ་ཆེ་བར་ནི། །ཐེ་ཚོམ་མེད་པར་འགྱུར་བ་ཡིན། །བསྟན་པའི་དོན་ནི་བྱེད་པར་འགྱུར། །གཞོན་ནུ་ཁྱོད་ནི་འདུལ་བྱེད་ཅིང་། །ཞི་བ་དམ་པ་སྟོན་པར་འགྱུར། །དེ་ཡི་བུ་ཡང་རྒྱལ་པོ་ནི། །ཡི་གེ་ཨུ་ཞེས་བྱ་བར་
<pb id="95.273b"/>
བསྒྲགས། །དེ་ཚེ་འབྱུང་བར་འགྱུར་བ་ནི། །མྱུར་དུ་བསྟན་པའི་དོན་ལ་བརྩོན། །དེས་ནི་སྟོན་པའི་གསུང་རབ་འདིར། །རྒྱ་ཆེར་འདྲི་བར་བྱེད་འཇུག་འགྱུར། །མཆོད་པ་ཆེན་པོའང་བྱས་ནས་ནི། །ཕྱོགས་རྣམས་ཀུན་ཏུ་
རྒྱས་པར་བྱེད། །ཕྱིར་ཡང་ངན་སོང་འདི་མི་འགྲོ། །ལྷར་སྐྱེ་བར་ནི་དེ་འགྱུར་རོ། །ལོ་ནི་ཉི་ཤུ་སུམ་ཅུར་ནི། །ཕ་དང་ལྷན་ཅིག་འགྲོགས་པར་འགྱུར། །གྲོང་ཁྱེར་སྟོབས་ལྡན་མཚན་ཕྱེད་དུ། །རིགས་ལས་སྐྱེས་པའི་ནད་ཀྱིས་ནི། །མངོན་
པར་ཟིལ་གྱིས་ནོན་པར་འགྱུར། །ཉིན་ཞག་སུམ་ཅུ་རྩ་དྲུག་ཏུ། །ནད་ཆེན་དག་གིས་ཉམ་ཐག་འགྱུར། །ནད་རྣམས་ཀུན་གྱིས་བཏབ་ནས་དེ། །རྣམ་པ་སྣ་ཚོགས་བརྒྱལ་ནས་ནི། །རྒྱལ་པོ་དེ་མྱུར་ཤི་འཕོས་ནས། །ལྷ་རྣམས་སུ་ནི་སྐྱེ་བར་
འགྱུར། །དེ་ནི་མཐར་གྱིས་འབད་ནས་ནི། །ངེས་པར་བྱང་ཆུབ་ཐོབ་པར་འགྱུར། །འདི་དང་གཞན་ཡང་མང་པོ་ནི། །འདས་པ་དང་ནི་མ་འོངས་པར། །རང་རྒྱལ་སྐྱོབ་པ་དག་ལ་ནི། །རྣམ་པ་སྣ་ཚོགས་བྱས་པ་ཡིས། །དེ་བཞིན་ལྷ་དང་མི་རྣམས་
ཀྱིས། །འདོད་དང་ཁྱད་པར་ཕུན་ཚོགས་འཐོབ། །དེ་དག་མཐར་གྱིས་འགྲོ་འགྱུར་བ། །ཞི་བ་ནད་མེད་གོ་འཕང་འཐོབ། །རྒྱལ་པོ་མཆོག་དང་དམན་པ་དང་། །མི་ཡི་བདག་པོ་བར་མ་རྣམས། །རྒྱལ་པོ་ན་ཧུ་ཤ་ལ་སོགས། །དང་པོའི་དུས་སུ་
བསྟན་པ་དག །དེས་ཀྱང་དེ་བཞིན་གཤེགས་མཆོད་དང་། །རྗེས་ཡི་རང་བས་མཐོ་རིས་སོང་། །ངེས་པར་དེ་དག་སངས་རྒྱས་གྱུར། །ཁ་ཅིག་ཉན་ཐོས་ཐེག་པ་ལ། །ངེས་པར་ཁ་ཅིག་ཉན་ཐོས་ཉིད། །དེ་ཀུན་ཐར་ལ་མངོན་པར་
གཞོལ། །དུས་ཀྱི་རྣམ་གཞག་རྗེས་མཐུན་པར། །ཚེ་ཡང་རྣམ་པར་བརྟག་པ་ཡིན། །དམ་པ་ཚེ་ཡང་རིང་བ་སྟེ། །དེ་བཞིན་བར་མ་བར་མ་ཡིན། །ཤིན་ཏུ་དཀའ་བའི་དུས་མཐའ་ལ། །དུས་ཀྱི་ཐ་མ་རྩོད་དུས་ལ། །རྒྱལ་པོ་རྩོད་པ་
ལ་དགའ་བས། །གཞན་ནི་ཐ་མར་བསྟན་པ་ཡིན། །ཕན་ཚུན་ཁོན་དུ་འཛིན་ཆགས་པས། །གཅིག་ལ་གཅིག་ནི་རྣམ་འཚེ་བྱེད། །དམན་པའི་སྐྱེ་བ་ཐོབ་པ་དང་། །མཚོན་གྱི་རེག་པས་འཆི་བར་འགྱུར། །མཚོན་གྱིས་འཚོ་བས་ཡང་དག་དགའ། །
<pb id="95.274a"/>
དེ་བཞིན་གཞན་གྱི་བུད་མེད་ཆགས། །རྒྱལ་པོ་འཇིག་རྟེན་སྨོད་པར་ནི། །ཐེ་ཙོམ་མེད་པར་འགྱུར་བ་ཡིན། །གཡོན་ཅན་ལས་ངན་ཅན་དང་ནི། །དེ་བཞིན་འཕགས་མིན་སེར་སྣ་ཅན། །དེ་ཡི་ཚེ་ན་འབྱུང་བར་འགྱུར། །ཆ་
གཉིས་ལྡན་དང་རྩོད་དུས་བར། །མདོར་བསྡུས་ནས་ནི་བཤད་པར་བྱ། །གཞོན་ནུ་དེ་ནི་རྟོགས་པར་གྱིས། །དུས་གང་འབྱུང་བར་འགྱུར་བ་ན། །ས་སྟེང་རྒྱལ་པོ་འབྱུང་བ་ཡི། །དེ་དག་གཟུགས་དང་མཚན་མ་དང་། །ཁ་དོག་ཀྱང་ནི་རྟོགས་
པར་གྱིས། །ཀོ་སའི་རྒྱལ་པོ་གསལ་རྒྱལ་དང་། །གཟུགས་ཅན་སྙིང་པོ་དེ་བཞིན་གཞན། །རྒྱལ་རིགས་གཙོ་བོ་འཆར་བ་དང་། །དམག་བརྒྱ་པ་ནི་ཡང་དག་འབྱུང་། །ལག་བཟང་གཞུ་བཟང་ཞེས་བྱ་དང་། །དེ་བཞིན་དབང་ཆེན་
ཙ་མ་ཤ །དེ་བཞིན་ལིཙྪ་བཱིར་སྐྱེས་པའི། །ཤཱཀྱའི་རིགས་སྐྱེས་སེང་གེ་དང་། །ཆེར་ལྡན་གསལ་དང་རབ་གསལ་དང་། །སྡེ་ཆེན་དུ་ཡང་བསྟན་པའོ། །དེ་བཞིན་འཕགས་རྒྱལ་གཏུམ་པོ་དང་། །སེར་སྐྱའི་གྲོང་གི་རྒྱལ་པོ་ནི། །
ཟས་གཙང་ཞེས་ནི་བྱ་བ་དང་། །དཔའ་བོ་ཞེས་བྱ་སྟོབས་ཆེན་དག །འདི་དག་རྒྱལ་པོའི་རིགས་སུ་གསུངས། །ས་སྲུང་སྟོན་པ་མཆོད་བྱེད་པའོ། །ཤཱཀྱ་སེང་གེ་མི་ཡི་མཆོག །སངས་རྒྱས་མངོན་དུ་ལྟ་བར་འགྱུར། །དེ་ཡང་དེ་ནས་
ཆོས་ཐོས་ནས། །ཡུན་རིང་ཕུན་སུམ་ཚོགས་པ་འཐོབ། །ངེས་པར་བྱང་ཆུབ་འདོད་ནས་ཀྱང་། །ཤི་ནས་ཞི་བ་འཐོབ་པར་འགྱུར། །ས་བདག་ས་ཡི་དཀྱིལ་འཁོར་དུ། །འདི་དག་འཇིག་རྟེན་རྣམ་པར་གྲགས། །རིགས་ནི་རྒྱལ་
རིགས་དག་ཏུ་བསྟན། །འདུ་ཤེས་མིང་གིས་མཚོན་པ་ཡིན། །ས་སྟེང་ང་ཡིས་བསྟན་པའི་ཚིག །དེ་དག་མཆོད་པ་བྱེད་པར་འགྱུར། །གཞོན་ནུ་བྱིས་པའི་གཟུགས་ཅན་གྱིས། །ཁྱོད་ཀྱིས་འཇིག་རྟེན་ལུང་བསྟན་པ། །མ་སྐྱེས་ཞེས་
བྱའི་རྒྱལ་པོ་དེ། །ངེས་པར་བྱང་ཆུབ་གཞོལ་བར་འགྱུར། །ང་ནི་ས་སྟེང་མྱ་ངན་འདས། །ལོ་བརྒྱ་དག་ནི་འདས་པ་ན། །སྣང་བ་མེད་ཅིང་ཉེས་པར་བཅས། །མི་ཤེས་མུན་པས་རབ་ཏུ་བསྒྲིབས། །དེ་ཚེ་ས་ནི་སྟོངས་པ་སྟེ། །རྒྱལ་བ་
<pb id="95.274b"/>
རྣམས་ཀྱིས་སྤངས་པ་ཡིན། །དེ་ཚེ་མི་བཟད་ཆེན་པོ་ཡི། །གྲོང་ཁྱེར་མེ་ཏོག་ཅན་དུ་ནི། །མྱ་ངན་མེད་ཅེས་བྱ་བ་ཡི། །རྒྱལ་པོ་ས་ནི་སྐྱོང་བྱེད་པ། །ཁྲོ་བཅས་ལས་ནི་དྲག་པོ་བྱེད། །དེ་ཚེ་དེ་ནི་སྙིང་རྗེ་མེད། །རྫུ་འཕྲུལ་ཆེན་པོ་འདོད་ཆགས་
བྲལ། །ནད་མེད་སེར་སྣ་བྲལ་བ་དང་། །དགེ་སློང་ཚུལ་ཁྲིམས་ལྡན་པ་ཡི། །དགེ་བའི་བཤེས་གཉེན་ཐད་དུ་ལྷགས། །སྔོན་གྱི་བག་ཆགས་རྒྱུ་དང་ནི། །ས་རྡུལ་བྱིན་པའི་བྱིན་རླབས་ཀྱིས། །རིགས་ནི་ངེས་པར་འགྱུར་བ་
དང་། །རྒྱལ་པོ་ནོར་ཆེན་ལྡན་པར་འགྱུར། །ཆོས་དང་ཆོས་མིན་རྣམ་དཔྱོད་ཅིང་། །བརྩེ་ལྡན་སྙིང་རྗེ་ལྡན་པ་དང་། །ཆགས་བྲལ་རྫུ་འཕྲུལ་ཆེན་པོ་དེས། །རྒྱུ་ནི་ཕྱེ་ཞིང་བསྟན་པར་བྱས། །སྔོན་ནི་ཁྱོད་ཀྱང་རྒྱལ་པོ་སྟེ། །མི་ཤེས་བྱིས་
པ་གཡོ་བ་ཡི། །རྒྱལ་བ་ཤཱཀྱ་སེང་གེ་ལ། །ས་ཡི་རྡུལ་ནི་སྙིམ་གང་ཕུལ། །ཞིང་དེ་ལ་ནི་རབ་ཕུལ་བས། །ལྷ་ཡུལ་ཕུན་སུམ་ཚོགས་པ་ཐོབ། །ལྷ་ཡི་འཇིག་རྟེན་ཤི་འཕོས་ནས། །ས་ཡི་འཇིག་རྟེན་འདིར་འོངས་གྱུར། །འཛམ་
གླིང་ནགས་ཚལ་ཕུན་སུམ་ཚོགས། །རྒྱལ་པོ་ཡི་ནི་རྒྱལ་ཐབས་སྤྱོད། །བདག་ཉིད་ཆེན་པོ་ཛམ་བྷ་ལ། །གནོད་སྦྱིན་གྱི་ནི་སྔགས་ཀྱང་བསྒྲུབས། །བདག་ཉིད་ཆེན་པོ་ས་ཡི་བདག །དེ་ནས་གནོད་སྦྱིན་ཤིང་རྟ་གྲུབ། །དེ་ལ་གནོད་
སྦྱིན་འདུག་པ་ནི། །བཀའ་དང་མཐུན་པར་ཡིད་ཀྱང་འཇུག །ཀླུ་རྣམས་ཀྱང་ནི་འདུག་པ་སྟེ། །བྲན་དང་བཀའ་བཞིན་བྱེད་པའི་རྒྱུ། །དེ་ལྟར་རྫུ་འཕྲུལ་ཆེ་བདག་ཉིད། །དེ་ཚེ་སྟོབས་ཀྱི་འཁོར་སྒྱུར་འབྱུང་། །ཅི་འདོད་དེ་ནི་འགྲོ་བ་ན། །གང་དུ
འང་འགོག་པ་མེད་པར་འགྱུར། །རྒྱལ་བའི་སྐུ་གདུང་མཆོག་ས་ལ། །གང་ཡང་སྔོན་ནི་རབ་བཞག་པ། །རྒྱལ་པོའི་ཁབ་ཀྱི་གྲོང་ཁྱེར་གྱི། །དེ་ཚེ་འོད་མའི་ཚལ་དུའོ། །སྐུ་གདུང་མཆོག་ནི་བླངས་ནས་ཀྱང་། །དགེ་བ་ལ་དམིགས་
ཡིད་ཅན་གྱིས། །ཇི་ལྟར་སྔོན་གྱི་བྱས་པ་བཞིན། །མཆོད་རྟེན་དེ་ལ་མཆོད་པ་བྱས། །སྐུ་གདུང་བུམ་པ་དེ་བླངས་ནས། །དེ་ནི་དེ་བཞིན་རྣམ་བགོས་ནས། །བློ་ལྡན་དེས་ནི་སྐད་ཅིག་གིས། །དེ་ནས་གནོད་སྦྱིན་ལ་ཡང་སྨྲས། །འཛམ་བུའི་
<pb id="95.275a"/>
གླིང་འདི་མ་ལུས་པ། །མཆོད་རྟེན་རྒྱན་གྱིས་བརྒྱན་པ་དང་། །ས་རྣམས་སྐུ་གདུང་སྙིང་པོར་ནི། །ཁྱོད་ཀྱིས་ཀྱང་ནི་རབ་ཏུ་བྱ། །འབད་པ་ཡིས་ནི་མཚན་ཕྱེད་དུ། །གནོད་སྦྱིན་གྱིས་ནི་བཀའ་ཡང་བླངས། །མི་མ་ཡིན་པའི་བྱ་བ་བྱས། །
ས་སྟེང་རྡོ་ཡི་སྲོག་ཤིང་བསྒྲེང་། །ཀ་བ་སྟོང་ཕྲག་དུ་མ་ནི། །དེ་ཚེ་ཡོངས་སུ་བཙུགས་པར་གྱུར། །མཆོད་རྟེན་རྣམས་ལ་མཆོད་དོན་དུ། །ལུས་ཅན་རྣམས་ལ་མཚོན་པར་གྱུར། །འཇིག་རྟེན་མགོན་པོ་སྐྱོབ་པ་ཡིས། །མཆོད་རྟེན་སྣ་ཚོགས་
བྱས་ནས་ནི། །སྐད་ཅིག་གཅིག་གིས་གནོད་སྦྱིན་རྣམས། །རྒྱལ་པོ་ཡི་ནི་དྲུང་དུ་ལྷགས། །དེ་ནས་གནོད་སྦྱིན་རབ་བཏུད་ནས། །དབེན་པར་ཚིག་ནི་རབ་ཏུ་སྨྲས། །ཇི་སྐད་བཀའ་སྩལ་མ་ལུས་བྱས། །ས་བདག་ཇི་སྟེ་གཟིགས་མི་མཛད། །དེ་ནས་མྱུར་
དུ་ས་བདག་དེ། །དེ་ཚེ་ཤིང་རྟ་དེ་ལ་ཞོན། །རྣམ་པ་སྣ་ཚོགས་མཆོད་དོན་དུ། །རྣམ་པ་སྣ་ཚོགས་མཛེས་པའི་ཕྱིར། །གསེར་དང་དེ་བཞིན་དངུལ་དག་དང་། །རྣམ་པ་སྣ་ཚོགས་མཆོད་རྟེན་བརྒྱན། །དེ་ནས་གནོད་སྦྱིན་ཤིང་རྟ་དང་། །མྱུར་དུ་
རྒྱལ་པོ་རབ་ཏུ་སོང་། །གང་ན་རྒྱལ་བའི་མཆོད་རྟེན་ཡོད། །སྐད་ཅིག་གིས་ནི་དེ་ཡུལ་དུའོ། །རྣམ་པ་སྣ་ཚོགས་མཆོད་པ་ཡིས། །རྒྱལ་པོ་དེས་ནི་དེ་ལ་མཆོད། །དེ་ཚེ་རྒྱལ་བའི་མཆོད་རྟེན་གྱིས། །ས་རྣམས་མ་ལུས་མཛེས་པར་བྱས། །
བདག་ཉིད་ཆོས་རྒྱལ་མྱ་ངན་མེད། །སྨོན་ལམ་དག་ནི་འདེབས་པར་བརྩོན། །དགེ་བའི་རྩ་བ་འདི་དོན་གྱིས། །བླ་ན་མེད་པའི་སངས་རྒྱས་ཤོག །དེ་བཞིན་དེས་ཀྱང་རིག་ནས་ནི། །རྒྱལ་པོ་ཆོས་ནི་སྟོན་པར་བྱེད། །དེ་ནི་ཤི་ནས་ལྷ་རུ་འགྲོ། །
ངེས་པར་བྱང་ཆུབ་གཞོལ་བར་འགྱུར། །ལོ་ནི་བརྒྱད་ཅུ་རྩ་བདུན་དུ། །ས་སྟེང་མཆོད་རྟེན་མཆོད་པར་འགྱུར། །ལོ་ནི་བརྒྱ་དང་ལྔ་བཅུར་འཚོ། །གནོད་པ་མེད་པའི་རྒྱལ་ཐབས་བྱེད། །དེ་རང་ལས་ལས་བྱུང་བ་ཡི། །ལུས་ལ་ནད་ནི་ཡོངས་སུ་
འབྱུང་། །ནད་དེས་གནོད་ཅིང་སྡུག་བསྔལ་ནས། །ཤི་ནས་མཐོ་རིས་འགྲོ་བར་འགྱུར། །ལྷ་ཡི་ཕུན་སུམ་ཚོགས་པ་ཆེ། །ཐོབ་ནས་རྗེས་སུ་མྱོང་བར་བྱེད། །དེ་ནི་ཡིད་གཞུངས་རིམ་གྱིས་སུ། །རྙེད་པར་དཀའ་བའི་བྱང་ཆུབ་ཐོབ། །རྡོ་རྗེ་པདྨ
<pb id="95.275b"/>
འི་རིགས་དག་ནི། །སྔགས་ཀྱང་དེ་ཚེ་འགྲུབ་པར་འགྱུར། །ཛམ་བྷ་ལ་སོགས་གནོད་སྦྱིན་ཡང་། །འདི་ཡི་བསྟན་པའི་རྗེས་སུ་འཇུག །རྫུ་འཕྲུལ་ཆེན་པོ་འཕྲོག་མ་སོགས། །གནོད་སྦྱིན་མོ་ཡང་ཡང་དག་འགྲུབ། །འཁོར་
ལོས་སྒྱུར་བས་བསྐྱེད་པ་ཡི། །འཁོར་ལོས་སྒྱུར་བའི་སྔགས་ཀྱང་གྲུབ། །གང་དག་རྒྱལ་བས་བསྟན་པའི་སྔགས། །རིག་པའི་རྒྱལ་པོ་རྫུ་འཕྲུལ་ཆེ། །གཙུག་ཏོར་ལ་སོགས་ཐམས་ཅད་དང་། །གང་གཞན་རྒྱལ་བས་གསུངས་པའང་
ཡིན། །དེ་ཡི་དུས་ནི་རབ་བཟང་ལ། །སྒྲུབ་པ་དམ་པ་དག་ཀྱང་བྱ། །དམ་པས་ཐ་མ་བསྒྲུབ་མི་བྱ། །དམ་པ་ཐོབ་པར་བྱ་ཕྱིར་རོ། །དི་ལཱི་པ་དང་ན་ཧུ་ཤ །ང་ལས་ནུ་དང་དུག་ཆེན་མཚོ། །རྒྱལ་བས་བཤད་པའི་འཁོར་ལོས་སྒྱུར། །སྔགས་ནི་
དེ་དག་སྒྲུབ་པར་བྱེད། །བདག་ཉིད་ཆེན་པོ་ན་ཧུ་ཤ །དེ་ཚེ་གཟི་བརྗིད་ཕུང་པོ་གྲུབ། །རྒྱལ་པོ་ཆེན་པོ་དུག་ཆེན་པ། །གདུགས་དཀར་པོ་ཡང་གྲུབ་པ་ཡིན། །དེ་བཞིན་རྒྱལ་པོ་དི་ལཱི་པ། །ཡི་གེ་གཅིག་པའི་སྔགས་
ཀྱང་གྲུབ། །ང་ལས་ནུ་ནི་འཇིག་རྟེན་དང་། །དེ་བཞིན་གཙུག་ཏོར་དམ་པ་གྲུབ། །རྒྱལ་མཆོག་དྷུན་དུ་མ་ར་ནི། །དེ་བཞིན་རྒྱལ་བའི་གཙུག་ཏོར་གྲུབ། །དེ་བཞིན་འདམ་གྱི་རྒྱལ་པོ་ནི། །རྣམ་རྒྱལ་གཙུག་ཏོར་གྲུབ་པའོ། །
དེ་བུ་སྐྱེ་དགུའི་བདག་པོ་སྟེ། །དེ་ཡང་ས་སྟེང་སྤྱན་སྔགས་གྲུབ། །སྐྱེ་དགུའི་བདག་པོ་སྐྱེ་བ་སྟེ། །དེ་ཡང་མཛོད་སྤུའི་སྔགས་ཀྱང་གྲུབ། །ལྟེ་བའི་བུ་ནི་ཁྱུ་མཆོག་སྟེ། །དེ་ནི་ལས་གྲུབ་བརྟུལ་ཞུགས་བརྟན། །ཁ་བ་ཅན་གྱི་
རི་དག་ཏུ། །དེ་ཡང་ནོར་སྤྱོད་གནོད་སྦྱིན་གྲུབ། །ཁྱུ་མཆོག་བུ་ནི་རྒྱས་པ་སྟེ། །དེ་ཡང་དེ་ཚེ་སྔགས་བཟླས་བྱེད། །དེ་ཚེ་ས་སྟེང་དེ་མཐར་གྱིས། །དཔའ་བོ་ཆེན་པོའང་རབ་ཏུ་གྲུབ། །འདི་དག་གཞན་ཡང་མང་པོ་ཡི། །རྒྱལ་པོ་@
འཇིག་རྟེན་རྣམ་གྲགས་པས། །སྔགས་རྣམས་རབ་ཏུ་བསྒྲུབས་ནས་ནི། །རྒྱལ་སྲིད་བྱས་ནས་ལྷ་ཡུལ་འགྲོ། །རིག་པའི་རྒྱལ་པོ་རྫུ་འཕྲུལ་ཆེ། །རྒྱལ་བའི་དབང་པོས་གང་གསུངས་པ། །དེ་ཀུན་དུས་ནི་བཟང་པོ་སྟེ། །
<pb id="95.276a"/>
ལོ་ནི་སྟོང་ཕྲག་བརྒྱད་ཅུ་པ། །སྔགས་དང་རྒྱུད་ཀྱི་དོན་མཁས་པས། །གྲུབ་པ་དག་ནི་སྒྲུབ་པར་འགྱུར། །འདི་དག་གཞན་ཡང་རབ་མང་བའི། །ས་བདག་འཇིག་རྟེན་རྣམ་གྲགས་པ། །དེ་ནས་སྟོང་ཕྲག་བརྒྱད་ཅུ
འི་སྔགས། །དེ་བཞིན་ཡང་དག་བསྒྲུབས་ནས་ནི། །རྒྱལ་སྲིད་བྱས་ནས་མཐོ་རིས་འགྲོ། །ངེས་པར་བྱང་ཆུབ་གཞོལ་བར་འགྱུར། །དེ་ཚེ་བར་མའི་དུས་དག་ཏུ། །ལྷ་མོ་རྫུ་འཕྲུལ་ཆེན་མོ་དང་། །ལྷ་རྣམས་ཀྱི་ནི་སྔགས་
དང་ནི། །པདྨའི་རིགས་ཀྱི་སྔགས་དང་ནི། །བློན་པོ་མི་ཡི་གཙོ་བོ་དང་། །ས་བདག་ས་ཀུན་བདག་པོའོ། །བཱ་རཱ་ཎ་སཱི་གྲོང་ཁྱེར་ན། །རྒྱལ་པོ་ཚངས་པས་བྱིན་པ་ཡང་། །འཇིག་རྟེན་འཇིག་རྟེན་དབང་ཕྱུག་གྲགས། །ཕྱག་ན་པདྨ་རབ་ཏུ་གྲུབ། །བདག་ཉིད་ཆེན་པོ་
བརྩོན་འགྲུས་ཆེ། །ལྷག་པར་སྙིང་རྗེ་ཆེན་པོ་དེ། །སེམས་ཅན་རྣམས་ལ་སྔགས་ཚུལ་གྱིས། །ཆོས་རྣམས་སྟོན་པ་བྱིན་པ་ཡིན། །རྒྱལ་པོ་ཡང་ནི་ཚངས་བྱིན་གྱིས། །མི་ཡི་བདེ་བ་རྗེས་མྱོང་ནས། །དེ་ནས་དེ་ནི་སྔགས་གྲུབ་
སྟེ། །ལུས་དང་བཅས་པས་མཐོ་རིས་སོང་། །དེ་ཡི་བུ་ཡང་བློ་ལྡན་ནི། །བསོད་ནམས་ལས་ནི་བརྟུལ་ཞུགས་བརྟན། །བརྩོན་འགྲུས་ཆེན་པོ་རྟ་མགྲིན་ཞེས། །རྣམ་པར་གྲགས་པ་དེ་ཡང་གྲུབ། །དེ་ཡིས་སྔགས་ཀྱི་@
མཐུ་ཡིས་ནི། །དེ་ཚེ་བརྒྱ་བྱིན་ལས་རྒྱལ་གྱུར། །དེ་བུ་དཀར་པོ་ཞེས་བྱ་བའི། །རྒྱལ་པོ་ཐམས་ཅད་གཏོང་བ་འབྱུང་། །དེ་ཡང་ནོར་ནི་སྦྱིན་པའི་སྔགས། །དཀར་མོ་ཆེ་ཞེས་བྱ་བ་ཡང་། །སྔགས་ནི་རབ་ཏུ་བསྒྲུབས་པས་ཀྱང་། །ལོ་ནི་སུམ་
བརྒྱ་དག་ཏུ་འཚོ། །དེ་ཡི་སྔགས་ཀྱི་མཐུ་ཡིས་ནི། །བདེ་བ་ཅན་ཏུ་ཡང་དག་འགྲོ། །ངེས་པར་བྱང་ཆུབ་འདི་ངེས་ཐོབ། །དེ་བཞིན་གཞན་ཡང་ངས་ལུང་བསྟན། །དེ་ཚེ་བར་མའི་དུས་དག་ཏུ། །བར་མའི་སྔགས་ནི་རབ་ཏུ་འགྲུབ། །
དཀའ་བ་ཐ་མའི་དུས་དག་ཏུ། །ང་ནི་སངས་རྒྱས་ཉིད་ཐོབ་ནས། །རྡོ་རྗེ་པདྨའི་རིགས་དག་གི། །སྔགས་ཀྱང་རབ་ཏུ་འགྲུབ་པར་འགྱུར། །གཞོན་ནུ་ཁྱོད་ཀྱི་སྔགས་དག་ནི། །གང་ཞིག་ས་སྟེང་སྔོན་བསྟན་པ། །སྔགས་
<pb id="95.276b"/>
ནི་ལོངས་སྤྱོད་རྒྱུ་ཉིད་དུ། །དེ་ཡང་རབ་ཏུ་གྲུབ་པར་འགྲོ། །འཇིག་རྟེན་རྣམ་པ་སྣ་ཚོགས་པའི། །ཕལ་པ་དག་གི་སྔགས་དག་ནི། །མི་སྡུག་གཟུགས་ཅན་རྙོག་པར་ལྡན། །བར་སྣང་དང་ནི་ནམ་མཁར་སྤྱོད། །ས་བླར་གནས་
པའི་གནོད་སྦྱིན་མོ། །དེ་བཞིན་སྣ་ཚོགས་ཤ་ཟ་མོ། །མི་འམ་ཅི་དང་མཁའ་ལྡིང་དང་། །ཡི་དགས་སྲིན་པོས་བཤད་པ་རྣམས། །ཤ་ཟ་ལྟོ་འཕྱེ་གནོད་སྦྱིན་དང་། །རྫུ་འཕྲུལ་ཆེན་པོ་ཀླུ་རྣམས་ཀྱི། །དུས་ངན་དེ་ཚེ་ཐ་མ་ལ། །
སྔགས་ནི་རབ་ཏུ་གྲུབ་པར་འགྱུར། །གཞོན་ནུའི་གཟུགས་ཀྱི་སྔགས་དང་ནི། །གཞོན་ནུ་མ་ཡི་གཟུགས་ཀུན་ཡང་། །དུས་ནི་འཇིགས་རུང་དེ་ཡི་ཚེ། །དེ་ཡང་གྲུབ་པར་རབ་ཏུ་འགྲོ། །དེ་བཞིན་སྔགས་ནི་རྣམ་པ་གསུམ། །
སྒྲུབ་པའང་རྣམ་པ་གསུམ་ཡིན་ནོ། །རྣམ་གསུམ་ཉིད་ཀྱིས་དུས་ཀྱི་ནི། །རྣམ་གསུམ་གྲུབ་པ་འདོད་པ་ཡིན། །རྒྱ་ཆེའི་གཏམ་དང་ལྡན་པ་དག །མདོར་བསྡུས་ནས་ནི་བཤད་པར་བྱ། །གཙོ་བོ་མྱ་ངན་མེད་པ་ཡི། །དེ་འོག་
རྒྱལ་པོ་བྱུང་བ་ནི། །མྱ་ངན་བྲལ་ཞེས་རྣམ་པར་གྲགས། །འཇིག་རྟེན་ཆོས་ཀྱིས་སྤྱོད་པར་ལྡན། །ལྷ་མོ་གོས་དཀར་མོ་ཡི་ནི། །དེ་ཡི་སྔགས་འདི་ཡོངས་སུ་འགྲུབ། །མྱ་ངན་རྣམ་བྲལ་གྱིས་བསྒྲུབས་ནས། །ལྷ་ཡི་གནས་
སུ་རབ་ཏུ་སོང་། །ཡུན་རིང་བདེ་བ་མཐོ་རིས་སུ། །རྒྱལ་པོ་ཆེན་པོ་རྗེས་སུ་མྱོང་། །ཕྱིར་ཡང་མི་ཡུལ་ཕྱིན་ནས་ནི། །བློ་ལྡན་ཆོས་ཀྱི་ངང་ཚུལ་ལྡན། །རྒྱལ་ཐབས་རྣམ་པ་སྣ་ཚོགས་ལྡན། །འོད་ཆེན་པོས་ནི་
རྗེས་སུ་མྱོང་། །ལོ་ནི་བདུན་ཅུ་རྩ་དྲུག་ཏུ། །དཔལ་ལྡན་མཆོད་རྟེན་མཆོད་པ་བྱེད། །དེ་ནས་དེ་ནི་ནད་བཏབ་ནས། །ལུས་ཞིག་ནས་ནི་ལྷ་རིས་འགྲོ། །དེ་ཡི་འོག་ཏུ་རྒྱལ་པོ་ནི། །དཔའ་བོའི་སྡེ་ཞེས་རབ་ཏུ་བརྗོད། །ཆོས་ལ་སྤྱོད་ཅིང་
རྣམ་པར་གྲགས། །བསྟན་པ་འདི་ལ་མཉམ་པར་བཞག །ལྷ་མོ་མཆོད་རྟེན་དཔལ་ཆེན་མ། །དེ་ཡི་སྔགས་ཀྱང་རབ་ཏུ་བསྒྲུབས། །དེས་ཀྱང་སྟོན་པའི་ཁང་ཆེན་ནི། །དེ་ཡི་ཚེ་ན་བྱས་པར་འགྱུར། །ས་རྣམས་རྒྱལ་མཚོའི་མཐར་ཐུག་པར། །མ་ལུས་
<pb id="95.277a"/>
མཆོད་རྟེན་རྣམས་ཀྱིས་བརྒྱན། །དེ་ལ་རྣམ་སྨིན་ལས་ཀྱིས་ནི། །ལུས་ལས་སྐྱེས་པའི་ནད་ཀྱང་འབྱུང་། །ཟླ་ཕྱེད་གཅིག་ཏུ་སྡུག་བསྔལ་ནས། །དེ་ནས་ཤི་འཕོས་ལུས་ཞིག་འགྱུར། །ལོ་ནི་བདུན་ཅུ་དག་ཏུ་ཡང་། །མི་
ཡི་ནང་དུ་རྒྱལ་ཐབས་བྱས། །ཤི་འཕོས་དེ་ནི་མཐོ་རིས་འགྲོ། །ངེས་པར་བྱང་ཆུབ་གཞོལ་བར་འགྱུར། །དེ་ཡི་འོག་ཏུ་རྒྱལ་པོ་ནི། །དགའ་བོ་ཞེས་བྱ་འབྱུང་བར་འགྱུར། །དཔལ་ལྡན་གྲོང་ཁྱེར་མེ་ཏོག་ཅེས། །སྡེ་ཆེན་
སྟོབས་ནི་ཆེ་བར་གནས། །ཤ་ཟ་པི་ལུ་ཞེས་བྱ་བའི། །སྔགས་ཀྱང་དེས་ནི་བསྒྲུབས་པ་ཡིན། །དེ་ཡི་སྔགས་ཀྱི་མཐུ་ཡིས་ནི། །ལོངས་སྤྱོད་ཆེན་པོ་ཡོད་པར་འགྱུར། །རྒྱ་ཡི་གཙོ་བོ་ཞེས་བྱ་བ། །འཇིག་རྟེན་འདིར་ནི་འབྱུང་བར་
འགྱུར། །དེ་ནོར་ཐོབ་པས་བློན་པོར་འགྱུར། །འཇིག་རྟེན་རྒྱལ་པོ་ཉིད་དུའང་འགྱུར། །དེ་ཡི་དུས་སུ་འབྱུང་བ་ནི། །བྲམ་ཟེ་ཚད་མ་ཤེས་པའོ། །ལོག་པའི་ང་རྒྱལ་དག་ལ་ཞེན། །མ་ག་དྷཱ་ཡི་གྲོང་ཁྱེར་གནས། །ལོག་པའི་ང་
རྒྱལ་གྱིས་དྲེགས་རྣམས། །འབྱུང་བ་ཉིད་དུ་ཐེ་ཚོམ་མེད། །དེ་དག་གིས་ནི་རྒྱལ་པོ་བསྐོར། །དེ་དག་ལ་ནི་དེས་ནོར་བྱིན། །ནོར་ནི་མང་པོ་དེ་དག་གིས། །དགེ་བའི་བཤེས་ལ་རབ་མཆོད་ནས། །དེ་ཡི་ནོར་ནི་ཟད་པར་བྱེད། །མ་འདྲེས་དེ་ལ་
གོམས་པ་དང་། །སྦྱིན་ལ་ཞུམ་མེད་རྒྱུ་ཡིས་ནི། །བློ་ལྡན་དེ་ཡི་ལྷ་ཁང་ནི། །ཉི་ཤུ་རྩ་བཞི་བྱེད་དུ་བཅུག །གྲོང་ཁྱེར་མེ་ཏོག་ཅེས་བྱ་བར། །བདག་ཉིད་ཆེན་པོ་བློན་པོའི་གཙོ། །བྲམ་ཟེ་བཟང་པོ་སྙིང་རྗེར་ལྡན། །དེ་ཡི་ཚེ་ན་འབྱུང་བར་
འགྱུར། །རྒྱལ་པོ་དང་ནི་རབ་མཛའ་བའི། །ཆོས་ཀྱི་བདག་ཉིད་འབྱུང་བར་འགྱུར། །གནོད་སྦྱིན་མ་ནི་དཔའ་མོ་ལྡན། །ས་སྟེང་དེ་ཡི་སྔགས་ཀྱང་འགྲུབ། །དེས་ཀྱང་ས་སྟེང་དག་ཏུ་ནི། །མཆོད་རྟེན་བཟང་པོ་བྱེད་དུ་བཅུག །
གནོད་སྦྱིན་མ་ཡི་མཐུ་ཡིས་ནི། །ཤེས་རབ་རབ་ཏུ་ཆེ་བར་འགྱུར། །དེ་ཡི་བག་ཆགས་ལས་ཀྱིས་ནི། །སྔོན་གྱི་བག་ཆགས་ཡོང་བསྐུལ་ནས། །བློ་དང་ལྡན་པས་མཐར་གྱིས་ནི། །རྙེད་པར་དཀའ་བའི་བྱང་ཆུབ་འཐོབ། །
<pb id="95.277b"/>
མཆོག་སྲེད་ཅེས་ནི་རྣམ་གྲགས་པའི། །དེ་ཚེ་འདོད་ཆགས་ཤས་ཆེ་འབྱུང་། །བུད་མེད་བྱས་པའི་སྐྱོན་གྱིས་ནི། །བྲམ་ཟེའི་ཁྱེའུས་འཆི་བ་ཐོབ། །དཔལ་ལྡན་རྒྱལ་པོ་དགའ་བོ་ཡང་། །སྔ་མའི་ལས་ཀྱི་ཉེས་པ་ཡིས། །
མེ་ཏོག་ཅེས་བྱའི་གྲོང་ཁྱེར་གྱི། །མི་རྣམས་འཆད་པས་གནོད་པར་བྱེད། །བློན་པོའི་ཚོགས་ཀྱང་མ་དད་གྱུར། །སྟོབས་ཆེན་བདེན་པར་སྨྲ་བ་ཡང་། །སྔོན་གྱི་ལས་ཀྱི་ཉེས་པ་ཡིས། །ནད་ཆེན་དག་གིས་ཐེབས་འགྱུར་
ཏེ། །རིམས་ནད་ཆེན་པོས་སྡུག་བསྔལ་གདུང་། །ནམ་ཕྱེད་ཙམ་ན་ཤི་བར་འགྱུར། །རྒྱལ་པོ་དེ་ཡི་ཚེ་ཚད་ནི། །དེ་བཞིན་ལྔ་བཅུ་རྩ་དྲུག་གོ །དེ་ནི་ཉན་ཐོས་བྱང་ཆུབ་ཏུ། །རྒྱལ་པོ་ངེས་པར་འགྱུར་བ་ཡིན། །དེ་ཡི་གྲོགས་པོ་གཞན་གྱུར་
པ། །བྲམ་ཟེའི་ཁྱེའུ་པ་ཎི་ནི། །ངེས་པར་ཉན་ཐོས་བྱང་ཆུབ་ཏུ། །ང་ཡིས་ལུང་བསྟན་བྱས་པ་ཡིན། །འཇིག་རྟེན་དབང་ཕྱུག་བདག་ཉིད་ཆེ། །དེ་ཡང་དེ་ཡི་སྔགས་གྲུབ་པའོ། །བྲམ་ཟེ་ཤེས་རབ་འདོད་པས་ཀྱང་། །ཁྲོ་བོ་ཧ་ལ་ཧ་ལ་བསྒྲུབས། །
རྒྱལ་པོ་དེ་ལས་གཞན་པ་ཡང་། །ཟླ་བ་སྦས་ཞེས་བྱ་བ་འབྱུང་། །གནོད་སྦྱིན་ཆུ་དབང་གྲུབ་པ་སྟེ། །རྒྱལ་སྲིད་གནོད་པ་མེད་པར་བྱེད། །ལོངས་སྤྱོད་ཆེ་ཞིང་བདེན་པར་སྨྲ། །ཆོས་ཀྱི་བདག་ཉིད་ས་ཡི་བདག །མི་དགེའི་བཤེས་གཉེན་རབ་བརྟེན་
ནས། །སྲོག་ཆགས་མང་པོ་གསོད་པར་བྱེད། །ལས་ཀྱི་རྣམ་སྨིན་དེ་ཡིས་ནི། །འབྲུམ་བུའི་ནད་འབྱུང་རབ་ཏུ་བརྒྱལ། །དེ་ནི་མཚན་ཕྱེད་སད་ནས་ནི། །རྒྱལ་སྲིད་ལ་ནི་བུ་བཞག་པ། །སྙིང་པོ་ཐིག་ལེ་ཞེས་བྱ་བ། །བློན་པོ་ལ་སྡང་བྱིས་པ་དེ། །དེ་ནས་
ཟླ་བ་སྦས་པ་དེ། །ཤི་འཕོས་ས་སྟེང་དུས་ལས་འདས། །མི་ཡི་འགྲོ་བ་སྤངས་པ་ཡི། །དེ་ཚེ་ཡི་དགས་འཇིག་རྟེན་སོང་། །འགྲོ་བ་ལས་གྲོལ་སྔགས་གོམས་པས། །དེ་ནས་ལྷ་ཡི་གནས་སུ་སོང་། །དགེ་བའི་སེམས་ཀྱིས་དམིགས་ནས་
ནི། །སྔགས་ཀྱི་རྒྱུས་ནི་ཡང་དག་བསྐྱེད། །རྒྱལ་པོ་དེས་ནི་མཐར་གྱིས་ཀྱང་། །ཉན་ཐོས་ཀྱི་ནི་བྱང་ཆུབ་འགྲོ། །སྙིང་པོ་ཐིག་ལེ་རྒྱལ་པོ་ཡིས། །བྱིས་པ་མི་གསལ་བློ་ཡིས་ནི། །བྱེ་མ་ལས་བྱས་སྲིད་གཞན་དུ། །སྔོན་ནི་མཆོད་རྟེན་དག་ཀྱང་
<pb id="95.278a"/>
བྱས། །དེ་ཡི་རྣམ་སྨིན་མཐུ་ཡིས་ནི། །མ་སྨད་ལྷ་ཡི་གནས་སུ་སོང་། །སྐྱེ་བ་སྟོང་ཕྲག་ལྔ་བརྒྱར་ནི། །ལྷ་ཡི་ནང་དུ་བདེ་བ་མྱོང་། །མཐོ་རིས་འཇིག་རྟེན་ཤི་འཕོས་ནས། །མི་ཡི་ནང་དུ་རབ་སྐྱེས་པ། །བློ་ལྡན་ཟླ་བ་སྦས་པ་ཡི། །རྒྱལ་པོ་
དགའ་བའི་རིགས་སུ་སྐྱེས། །བྱིས་པ་ཉིད་ནས་རྒྱལ་པོར་འགྱུར། །ཡུན་མི་ཐུང་བར་བདེ་བ་མྱོང་། །འཇིགས་མེད་བསྟན་དང་ཡང་དག་རིག །སྤྱི་བརྩན་པ་དང་སྙན་པར་སྨྲ། །དེ་ཉིད་རང་དབང་རྒྱལ་སྲིད་ནི། །ལོ་ནི་བདུན་ཅུར་ཡོངས་སུ་བྱས། །སྐྲ་ཅན་
ཞེས་བྱའི་སྔགས་དག་ཀྱང་། །རྒྱལ་པོ་དེ་ལ་རབ་ཏུ་གྲུབ། །ཁྱོད་ཉིད་ཀྱི་ནི་སྔགས་ཉིད་ཀྱང་། །དེ་ཚེ་གྲུབ་པར་བྱེད་པར་འགྱུར། །ཁྱོད་ཉིད་ཀྱིས་བཤད་སྔགས་དག་ཀྱང་། །དེ་ཡི་ཚེ་ན་གྲུབ་པར་འགྱུར། །བྱིས་པའི་ཚུལ་ཅན་སྣ་ཚོགས་གཟུགས། །
བྱིས་པ་རྣམས་ལ་མཐུ་དང་ལྡན། །སྔགས་ཀྱི་གཟུགས་ཀྱིས་ལུས་ཅན་ལ། །ཐེ་ཚོམ་མེད་པར་འབྱུང་བར་འགྱུར། །སེམས་ཅན་རྣམས་ལ་ཕན་འདོད་པས། །གང་ཞིག་ཁྱོད་ཀྱིས་བསྟན་པའི་སྔགས། །དེ་ཚེ་དེ་ཡི་དུས་དག་ཏུ། །བརྗོད་
པ་ཙམ་གྱིས་འགྲུབ་པར་འགྱུར། །བློ་ལྡན་སྙིང་པོ་ཐིག་ལེ་ཡི། །རྒྱལ་པོ་དེ་ཡི་བློན་པོ་ནི། །ཙ་ནག་ཀྱ་ཞེས་རྣམ་བསྒྲགས་པ། །བྲམ་ཟེའི་ཁྱེའུས་ཁྲོ་བོ་འགྲུབ། །གཤིན་རྗེ་གཤེད་ཅེས་བྱ་བ་ནི། །བློ་ངན་དེས་ནི་དེ་ཡང་འགྲུབ། །དེས་ནི་ཁྲོ་བས་
ཟིལ་ནོན་ནས། །སྲོག་ཆགས་དག་གི་འཚོ་བ་བཅད། །དེ་ཚེ་རྒྱལ་པོ་གསུམ་གྱི་བར། །ཤིན་ཏུ་མི་བཟད་སྡིག་པ་བྱས། །དེ་ནི་དུས་རིང་འཚོ་བ་ཡི། །བྲམ་ཟེ་ངན་པ་འབྱུང་བར་འགྱུར། །དེ་ཡི་སྔགས་ཀྱི་མཐུ་ཡིས་ནི། །ལུས་དེས་
ལྷ་མིན་བརྟེན་པར་བྱེད། །ལྷ་མིན་ལུས་ལ་ཞུགས་ནས་ནི། །དེ་ནི་དུས་རིང་འཚོ་བར་བྱེད། །དེ་ནས་ལུས་དེ་ཞིག་ནས་ཀྱང་། །མནར་མེད་དམྱལ་བར་ཡང་དག་འགྲོ། །དེ་ནས་དམྱལ་བའི་སྡུག་བསྔལ་དེ། །བློ་ངན་དེས་ནི་རྗེས་སུ་མྱོང་། །
དམྱལ་བའི་སྡུག་བསྔལ་སྣ་ཚོགས་པ། །མི་འདོད་དེ་ཚེ་ལས་ལས་བྱུང་། །ལས་གཅིག་སྡུག་བསྔལ་དེས་ཟད་ནས། །ཁྲོ་བོའི་སྔགས་ཀྱིས་རབ་བསྐུལ་ཏེ། །དམྱལ་བ་ལས་ནི་དེ་འཆི་འཕོས། །དུད་འགྲོ་དག་ཏུ་ཉེ་བར་སྐྱེས། །
<pb id="95.278b"/>
ཀླུ་ཡི་སྐྱེ་གནས་བརྟེན་ནས་ནི། །འཇིགས་པའི་གཟུགས་ཅན་དག་ཏུ་འགྱུར། །ཁྲོ་ལྡན་ཆེན་པོ་ཀླུ་ཡི་རྒྱལ། །གདེངས་ཅན་དུག་གིས་དྲེགས་བྱེད་དང་། །མི་བཟད་ལས་ནི་རབ་བྱེད་པས། །མ་རུངས་ལས་ལས་དེ་འཆི་འཕོས། །
རྫུ་འཕྲུལ་ཆེན་པོ་ཡི་དགས་ཀྱི། །གཤིན་རྗེའི་རྒྱལ་པོར་རབ་ཏུ་འགྱུར། །དེ་ལྟར་སྡུག་བསྔལ་སྟོང་ཕྲག་ནི། །ཡང་དང་ཡང་དུ་རྗེས་སུ་མྱོང་། །བློ་ངན་དེ་ནི་མཐར་གྱིས་སུ། །བྲམ་ཟེའི་ཁྱེའུར་ས་སྟེང་འོངས། །མི་ཡི་སྐྱེ་
བར་འོངས་ནས་ནི། །འཇིགས་པ་ཡི་ནི་གཟུགས་ཅན་འགྱུར། །ཁྲོ་བ་དང་ནི་དབུལ་བ་ཉིད། །གྲགས་པ་ཆུང་བ་ཉིད་དུ་འགྱུར། །གང་ཡང་འཇིག་རྟེན་རང་སངས་རྒྱས། །འདོད་མེད་བསེ་རུ་ལྟ་བུར་སྤྱོད། །དམན་པ་ལ་ནི་
རྗེས་བརྩེ་བ། །ས་ཡི་སྟེང་ན་རྣམ་པར་རྒྱུ། །སེམས་ཅན་རྣམས་ལ་ཕན་འདོད་ཕྱིར། །བསོད་སྙོམས་སྤྱོད་ལ་རབ་ཏུ་ཞུགས། །དེ་ཚེ་གཞན་སེམས་རིག་པ་དེས། །བློ་ངན་དེ་ནི་རབ་ཏུ་མཐོང་། །སྙིང་རྗེས་ཡིན་གྱིས་གཞན་མིན་དེས། །
དེ་ཡི་ཐད་དུ་བྱོན་པར་འགྱུར། །དེས་ནི་ཟན་དྲོན་གསོལ་ཆེད་དུ། །བསེ་རུ་ལྟ་བུ་ལ་ནི་ཁྱེར། །དེས་ནི་སྔགས་ལ་རབ་བརྙས་ནས། །དེ་ཚེ་རྒྱུ་ནི་ཡང་དག་བསྟན། །དེ་ལས་གཅིག་གི་བདག་ཉིད་ལ། །བསོད་སྙོམས་དེ་ནི་ཡང་
དག་བསྟབས། །ཀྱེ་འདི་རབ་བྱུང་མ་ལུས་པ། །ཇི་ལྟར་བདེ་བ་བཞིན་དུ་གསོལ། །དེ་ལ་རྗེས་བརྩེ་རང་སངས་རྒྱས། །དེ་ཚེ་རྫུ་འཕྲུལ་བསྟན་པར་འགྱུར། །དེ་ཡི་མཐུ་ཡིས་ཡིད་བསྐྱོད་ནས། །དེ་ནས་ངོ་མཚར་རབ་སྐྱེས་ཏེ། །སངས་རྒྱས་
བསེ་རུ་ལྟ་བུ་ལ། །སྤྱི་བོས་ཀུན་ལ་རབ་ཏུ་བཏུད། །ཇི་ལྟར་འདོད་པར་ཉེས་བྲལ་རྣམས། །དགེ་བའི་རྩ་བ་དེ་ཡི་མཐུས། །རང་རྒྱལ་བྱང་ཆུབ་སྨོན་ལམ་བཏབ། །བདག་ཉིད་ཆེན་པོ་ཅི་འདྲ་བ། །རྫུ་འཕྲུལ་ཆེན་པོ་ཞི་བའི་གཟུགས། །སྡུག་
བསྔལ་བློ་ངན་མི་འགྱུར་བར། །དེ་འདྲ་བདག་ནི་འཇིག་རྟེན་ཤོག །ལས་ཀྱི་ལྷག་མ་ཟད་པ་དང་། །འཆི་འཕོས་དེ་ཚེ་མཐོ་རིས་སོང་། །ཆོས་ཀྱི་བདག་ཉིད་དེ་མཐར་གྱིས། །ཉན་ཐོས་དེ་ནི་བྱང་ཆུབ་ཐོབ། །དེ་བས་སྔགས་ཀྱི་སྒྲུབ་པ་
<pb id="95.279a"/>
ནི། །མངོན་སྤྱོད་དག་ནི་ཡོང་མི་བྱ། །སངས་རྒྱས་བྱང་ཆུབ་སེམས་དཔའ་ཡིས། །མངོན་སྤྱོད་རབ་ཏུ་བཀག་པ་ཡིན། །སྙིང་རྗེ་མཆོག་ལྡན་སངས་རྒྱས་དང་། །བྱང་ཆུབ་སེམས་དཔའ་རྫུ་འཕྲུལ་ཆེ། །སྔགས་རྣམས་མཐུ་བསྟན་
དོན་དུ་ནི། །ལས་རྣམས་ཐམས་ཅད་བསྟན་པ་ཡིན། །དེ་བཞིན་ནོར་བུ་ལྟ་བུའི་སྔགས། །གང་ཞིག་དེ་བཞིན་གཤེགས་པས་གསུངས། །ཁྲོ་དང་ཆགས་པས་ཟིལ་མནན་པའི། །བྱིས་པ་རྨོངས་པའི་སེམས་དག་གིས། །དེ་དག་སྔགས་ནི་
མངོན་སྤྱོད་ལ། །ཕན་ཚུན་རབ་ཏུ་སྦྱོར་བར་བྱེད། །སངས་རྒྱས་བྱང་ཆུབ་སེམས་དཔའ་ནི། །བློ་དང་ལྡན་པས་དེ་བཞིན་བཀག །རྣམ་པ་ཐམས་ཅད་སྔགས་རྣམས་ནི། །སེམས་ཅན་ལོངས་སྤྱོད་འཕེལ་བ་དང་། །དེ་ནས་རྒྱལ་པོ་དམ་པ་དང་། །སྲུང་བ་ཆེ་
དང་དབང་ཕྱིར་དང་། །སྐྱེ་གནས་སྣ་ཚོགས་ལ་གནས་པའི། །སེམས་ཅན་རྣམས་ནི་དགུག་དོན་དུ། །སྔགས་ཀྱང་བསྒྲུབ་པར་བྱ་བ་སྟེ། །འཚོ་བ་དགག་ཕྱིར་མ་ཡིན་ནོ། །དགེ་སློང་མང་དུ་ཐོས་པ་ནི། །དེ་ཡི་ཚེ་ན་འབྱུང་འགྱུར་བ། །མ་ཁོལ་ཞེས་
ཀྱང་བྱ་བ་སྟེ། །ང་ཉིད་ཀྱི་ནི་སྟོད་བྱེད་པ། །ཇི་བཞིན་ཡོན་ཏན་བཟང་པོ་ནི། །ཇི་ལྟ་བཞིན་དུ་བརྗོད་པར་འགྱུར། །ཀུན་ནས་སེམས་ནི་རབ་དང་ཞིང་། །སངས་རྒྱས་རྣམས་ཀྱི་བསྟན་ལ་དད། །སྒྲུབ་དཀའི་སྔགས་ནི་རབ་
བསྒྲུབ་ཅིང་། །འཇམ་པའི་དབྱངས་ཀྱི་དེ་བཞིན་ནོ། །ཡོན་ཏན་ལྡན་ཞིང་ཚུལ་ཁྲིམས་ལྡན། །མང་དུ་ཐོས་ཤིང་ཆོས་ཀྱང་སྨྲ། །དུད་འགྲོར་སྔོན་ནི་གྱུར་པ་ན། །ང་ཡི་བསྟོད་པ་ཡོངས་སུ་སྨྲ། །ཉམས་དགའ་གྲོང་ཁྱེར་རྒྱལ་པོའི་ཁབ། །
འོད་མའི་ཚལ་གྱི་ས་སྟེང་དུ། །སློབ་མའི་ཚོགས་དང་ལྷན་ཅིག་ཏུ། །ཇི་ལྟར་བདེ་བར་བཞུགས་པ་ན། །དེར་ནི་བྱ་རོག་ཅིག་ཡོད་པས། །ང་ལ་སེམས་ནི་རབ་དད་བྱས། །སེམས་ནི་ང་ལ་དད་བྱས་པས། །ལུས་ཞིག་ནས་ནི་མཐོ་
རིས་སོང་། །ལྷ་རྣམས་ལས་ནི་ཤི་འཕོས་ནས། །མི་རྣམས་ནང་དུ་ཉེ་བར་སྐྱེས། །མི་ཡི་ནང་དུ་སྐྱེས་ནས་ཀྱང་། །ང་ཡི་བསྟན་ལ་རབ་ཏུ་འབྱུང་། །རབ་བྱུང་བདག་ཉིད་ཆེན་པོ་དེ། །ཇི་བཞིན་དེ་ཚེ་འབྱུང་བར་འགྱུར། །མ་ཁོལ་ཞེས་བྱའི་བརྟུལ་
<pb id="95.279b"/>
ཞུགས་ཅན། །དེ་ནི་དེ་ཚེ་འབྱུང་བར་འགྱུར། །ཇི་བཞིན་དོན་ནི་བསྟོད་པས་མཆོད། །རྣམ་པ་སྣ་ཚོགས་དཔེ་དག་གིས། །འབྱུང་པོ་ཀུན་ལ་ཕན་པའི་ཕྱིར། །ལེགས་པར་སྤྱོད་པ་རབ་བྱེད་པའོ། །སེམས་ཅན་རྗེས་སུ་གཟུང་བའི་ཕྱིར། །བསྟོད་
པ་བརྗོད་པ་དེ་གཙོར་བྱེད། །དུས་མཐའི་འཇིག་རྟེན་སྨད་པ་ལ། །དེ་ཡི་ཚེ་ན་འབྱུང་བར་འགྱུར། །རྣམ་པར་སྨིན་པ་དེ་ཡིས་ནི། །ལུས་ཞིག་ནས་ནི་བདེ་འགྲོར་འགྲོ། །བློ་ལྡན་དེ་ནི་མཐར་གྱིས་ཀྱང་། །རྣམ་པ་སྣ་ཚོགས་བདེ་མྱོང་ནས། །བསམ་
གྱིས་མི་ཁྱབ་མཆོག་གསུངས་པའི། །ཐམས་ཅད་མཁྱེན་པའི་བྱང་ཆུབ་ཐོབ། །དེ་བཞིན་གཤེགས་པ་ང་འདས་ནས། །ལོ་ནི་བཞི་བརྒྱ་ལོན་པ་ན། །དགེ་སློང་ཀླུ་ཞེས་དེ་འབོད་འབྱུང་། །བསྟན་པ་ལ་ནི་དད་ཅིང་ཕན། །རབ་ཏུ་དགའ་བའི་ས་
ཐོབ་པ། །ལོ་ནི་དྲུག་བརྒྱ་དག་ཏུ་འཚོ། །རིག་པ་རྨ་བྱ་ཆེན་མོ་ནི། །བདག་ཉིད་ཆེན་པོ་དེས་ཀྱང་གྲུབ། །བསྟན་བཅོས་སྣ་ཚོགས་དོན་དང་ནི། །དངོས་པོ་མེད་པའི་དོན་དེ་རིགས། །གང་ཚེ་ལུས་དེ་བོར་བ་ན། །བདེ་བ་ཅན་དུའང་སྐྱེ་བར་འགྱུར། །
དེ་ནས་མཐར་གྱིས་སངས་རྒྱས་ཉིད། །ངེས་པ་ཁོ་ནར་ཡང་དག་འཐོབ། །ཐོགས་མེད་ཅེས་བྱའི་དགེ་སློང་ནི། །བསྟན་བཅོས་དེ་ནི་དོན་ལ་མཁས། །མདོ་སྡེ་དེས་དོན་དྲང་བའི་དོན། །རྣམ་པ་མང་པོའང་རབ་ཏུ་འབྱེད། །འཇིག་རྟེན་རིག་པ་
སྟོན་བདག་ཉིད། །གཞུང་བྱེད་ངང་ཚུལ་ཅན་དུ་འགྱུར། །དེ་ཡི་རིག་པ་གྲུབ་པ་འདི། །སཱ་ལའི་ཕོ་ཉ་མོ་ཞེས་རྗོད། །དེ་ཡི་སྔགས་ཀྱི་མཐུ་ཡིས་ནི། །བློ་ནི་བཟང་པོ་སྐྱེ་བར་འགྱུར། །བསྟན་པ་ཡུན་རིང་གནས་པའི་ཕྱིར། །མདོ་ཡི་དེ་ཉིད་དོན་
སྡུད་བྱེད། །ལོ་ནི་བརྒྱ་དང་ལྔ་བཅུར་འཚོ། །དེ་ལུས་ཞིག་ནས་ལྷ་ཡུལ་འགྲོ། །འཁོར་བ་རྣམས་སུ་འཁོར་བ་ན། །ཡུན་རིང་བདེ་བ་རྗེས་མྱོང་ནས། །བདག་ཉིད་ཆེན་པོ་མཐར་གྱིས་དེ། །བྱང་ཆུབ་ཐོབ་པར་འགྱུར་བ་ཡིན། །དེ་ལྟར་རྣམ་པ་མང་པོ་ཡི། །
ང་ཡི་བསྟན་ལ་དགེ་སློང་རྣམས། །ཤེས་རབ་ལྡན་ཉིད་ཆོས་ཀྱང་སྤྱོད། །དུས་ཀྱི་མཐའ་ལ་དེ་ཚེ་འབྱུང་། །ཕྱི་མ་དེ་ཚེ་དུས་དག་ཏུ། །དགེ་སློང་དགྲ་བཅོམ་ཞེས་བྱ་བ། །དེ་ནི་སྔགས་དོན་བདག་ཉིད་ལྡན། །རྒྱུད་ཤེས་དེ་བཞིན་མང་དུ་ཐོས། །
<pb id="95.280a"/>
གནོད་སྦྱིན་སྔགས་ནི་རབ་བརྗོད་པས། །དེ་ལ་བུམ་པ་བཟང་པོ་འགྲུབ། །སྔོན་ནི་ངས་ནི་གང་བཤད་པའི། །ཐེག་པ་ཆེན་པོའི་མདོ་སྡེ་ཡང་། །དེ་ཡི་ཚེ་ན་བུམ་པ་ལས། །དཀའ་ཐུབ་ཆེན་པོ་འདྲེན་པར་བྱེད། །གླེགས་བམ་དེ་ལ་དེས་
བལྟས་ནས། །དེ་ལ་སྔགས་ནི་ཟློས་པ་ན། །གནོད་སྦྱིན་བསྒྲུབ་པའི་བུམ་པ་ལ། །དེར་ནི་བསྲུང་བ་མ་བྱས་པའི། །བག་མེད་དྲན་པ་ཉམས་པ་ཡིས། །གཙུག་སྤྱོད་ཀྱིས་ནི་བུམ་པ་ཕྲོགས། །དེ་ནི་དེ་ནས་སྔགས་གྲུབ་པའི། །
དགེ་སློང་སྔགས་ནི་ཟློས་བྱེད་པའི། །བུམ་པ་དག་ནི་བལྟས་པ་ན། །དེར་ནི་མངོན་པར་མཐོང་མ་གྱུར། །དེ་ནས་ཁྲོ་བས་མིག་དམར་ཞིང་། །རྣམ་གཡོ་ཚིག་ཏུ་སྨྲ་བ་ནི། །ཚངས་པ་དཀའ་བའི་མཐར་གྱུར་པར། །བརྒྱ་བྱིན་སོགས་
བཅས་དབང་ཕྱུག་ཆེ། །སྔགས་ཀྱིས་མ་བཀུག་མ་འོངས་ན། །སྔགས་པ་བདག་མིན་སྔགས་རྒྱལ་མིན། །གང་ཞིག་སངས་རྒྱས་སྲས་སྔགས་དང་། །རྒྱལ་བ་མཆོག་གིས་སྔགས་དག་ནི། །ཚར་གཅོད་དོན་དུ་གང་གསུངས་
པའམ། །གདུལ་དཀའ་འདུལ་བར་བྱེད་པའང་རུང་། །གལ་ཏེ་ཀུན་རྣམས་མ་བཀུག་ན། །ས་སྟེང་མ་ལུས་དེ་དག་མེད། །དེ་ནས་སྔགས་པ་ཆེན་པོ་ལངས། །བརྟུལ་ཞུགས་བརྟན་ཞིང་ལས་རྣམས་གྲུབ། །ཇི་ལྟར་སྔགས་ནི་
བྱས་པ་ཡི། །སྦྱོར་བ་མཐོང་བས་རྒྱུད་དག་ཀྱང་། །རྐུན་མ་དགུག་པ་དེ་དོན་གཙོར། །སྦྱོར་བ་རབ་ཏུ་བྱས་པར་གྱུར། །སྐད་ཅིག་དྲན་པ་ཙམ་གྱིས་ནི། །སྡོམ་བརྩོན་དེ་ནི་ལས་མྱུར་བྱེད། །ཡི་གེ་ཧཱུཾ་གི་སྔགས་གཅིག་གིས། །ཚངས་
སོགས་ས་སྟེང་འདྲེན་པར་བྱེད། །ལྷ་རྣམས་མ་ལུས་རབ་བཀུག་པ། །ཚངས་སོགས་བརྒྱ་བྱིན་དང་ཡང་བཅས། །ཧ་ཧ་ཞེས་བྱའི་སྒྲ་འདོན་ཅིང་། །ཉམ་ཐག་འཇིགས་པའི་སྒྲ་ཡང་སྒྲོགས། །
ཅི་བགྱི་ཞེས་བྱའི་བློ་བྱེད་ཅིང་། །བདག་ཅག་འདིར་ནི་ཉེས་མེད་སྨྲ། །མྱུར་ཞིང་རབ་ཏུ་རིངས་པར་ཡངས། །བློ་ལྡན་དགེ་སློང་འཇིགས་མེད་པས། །ལྷ་རྣམས་ལ་ནི་རབ་སྨྲས་པ། །འདིར་ནི་བུམ་པ་སླར་བྱིན་ཞེས། །ལྷ་རྣམས་ཕན་ཚུན་
<pb id="95.280b"/>
ཐམས་ཅད་ལ། །དགེ་སློང་དེས་ནི་རབ་ཏུ་སྨྲས། །གང་གིས་བུམ་པ་བཟང་པོ་ཁྱེར། །ཁྱོད་ཀྱིས་མྱུར་དུ་རབ་ཏུ་སྨྲོས། །ལྷ་རྣམས་ཀུན་གྱིས་བལྟས་པ་ན། །ཀུན་ཏུ་ཡང་ནི་མ་མཐོང་གྱུར། །བུམ་པ་འདི་ནི་སུ་ཡིས་ཁྱེར། །ལྷ་ཡི་དབང་
པོས་ཡང་དག་དགོངས། །བྱང་ཆུབ་སེམས་དཔའ་འོད་ཆེན་པོ། །དཔལ་ལྡན་ལག་ན་རྡོ་རྗེ་ཅན། །དེ་ཡི་བུ་ནི་མི་བཟད་ཡོད། །ཁྲོ་བ་ཆེ་ཞིང་ཤིན་ཏུ་གདུག །བགེགས་ཀྱི་གཟུགས་ཀྱིས་སྔགས་པ་ལ། །འགྲོ་བ་ཀུན་ལ་རྣམ་པར་
རྒྱུ། །བུམ་པ་དེ་ནི་དེས་ཁྱེར་མཐོང་། །ལྷ་ཡི་བདག་པོས་དེ་ཡང་སྨྲས། །རྡོ་རྗེའི་རིགས་ཀྱི་བགེགས་ཡོད་པ། །ས་སྟེང་རྩེ་ཞིང་རོལ་པར་བྱེད། །འདིས་ནི་བདག་ལ་མ་མཆོད་པས། །དེས་ནི་བུམ་པ་དེ་འདིར་ཁྱེར། །ལྷ་ཡི་
བདག་པོས་དེ་སྨྲས་ནས། །ཕྱིར་ཡང་ལྷ་ཡི་གནས་སུ་སོང་། །དེ་ཚེ་རང་ཉིད་སྔགས་ཀྱིས་ནི། །ལྷ་རྣམས་མ་ལུས་སླར་གཤེགས་གསོལ། །སྐད་ཅིག་ཡུད་ཙམ་ཉིད་ཀྱིས་ནི། །ཤིན་ཏུ་ལེགས་པར་ཡང་དག་བཀུག །དེ་ཚེ་
དབང་མེད་བུམ་པར་བཅས། །བགེགས་དེ་ཉིད་དང་བཅས་པར་འོངས། །དེ་ནས་དེ་ནི་བགེགས་དེ་ཡིས། །ཡི་དགས་རྣམས་ལ་བུམ་པ་བྱིན། །དེ་ནས་དེ་ཡི་བགེགས་དེས་ནི། །ཚིག་འདི་དག་ནི་རབ་ཏུ་སྨྲས། །ཡི་དགས་འཇིག་
རྟེན་བུམ་པ་ཁྱེར། །ང་ནི་དེ་ལ་དགའ་བ་མེད། །སྔགས་པ་དེས་ནི་དཀའ་བ་དང་། །དཀའ་བས་བཏུད་དེ་བགེགས་ལ་སྨྲས། །སོང་ཤིག་སོང་ཤིག་བགེགས་ཆེན་པོ། །ཕྱིན་ཅད་འདི་ལྟར་མ་བྱེད་ཅིག །དེ་ནས་དེས་ནི་ཡི་དགས་
དག །དེ་ཡི་མོད་ལ་བཀུག་པར་གྱུར། །ལྟོགས་ཤིང་ངལ་བའི་སེམས་དང་ནི། །དམན་ཞིང་དེ་དག་ཁབ་ཙམ་ཁ། །ཤིན་ཏུ་མི་བཟད་ཆེན་པོ་དེ། །ཉམ་ཐག་སྐད་ཀྱང་རབ་ཏུ་འདོན། །སྙིང་རྗེའི་ཚིག་ཏུ་སྨྲ་བ་ནི། །བདག་ཉིད་ཆེན་པོ་
ཡོངས་སུ་སྐྱོབས། །ཁྱོད་ཀྱི་བུམ་པ་འདིར་འོངས་ཀྱིས། །ཇི་ལྟར་འདོད་བཞིན་བདག་ལ་བྱོས། །སྔགས་པ་སྙིང་རྗེ་ཆེར་ལྡན་པས། །ཡང་དག་འདར་བ་རབ་ཏུ་སྐྱེས། །སྙིང་རྗེས་བརླན་པའི་སེམས་ཀྱིས་ནི། །ཚིག་ནི་འདི་
<pb id="95.281a"/>
དག་རབ་ཏུ་སྨྲས། །ཁྱོད་ཀྱི་འཇིག་རྟེན་སྡུག་བསྔལ་ཅི། །ཡུན་མི་རིང་པར་རབ་ཏུ་སྨོན། །དམན་པའི་ཡིད་ཀྱིས་དེ་སྨྲས་པ། །བཀྲེས་པས་ཡང་དག་གདུངས་པར་གྱུར། །ཡི་དགས་འཇིག་རྟེན་སྐོམ་པ་ཡིས། །
བདག་ཉིད་ཆེན་པོ་ཡིན་ཡང་རུང་། །དགེ་སློང་སྙིང་རྗེ་ཆེན་པོས་ནི། །དེ་དག་ལ་ནི་བུམ་པ་བྱིན། །དེ་ནས་དེ་དག་ཡིད་དགའ་ནས། །མྱུར་བར་རང་གི་གནས་སུ་སོང་། །དེ་དག་བསམ་པ་ཙམ་གྱིས་ནི། །བུམ་པ་ལས་ནི་བཟའ་བཏུང་
བྱུང་། །དགེ་སློང་དགའ་བོའི་འོག་ཏུ་ནི། །ཙནྡན་སྐྱོང་ནི་འབྱུང་བར་འགྱུར། །དེ་ཚེ་དུས་ནི་ཐ་མ་ལ། །ལོ་ནི་སུམ་བརྒྱ་དག་ཏུ་འཚོ། །བདག་ཉིད་ཆེན་པོ་བྱང་ཆུབ་ནི། །བགེགས་མེད་མྱུར་དུ་རྙེད་དཀའ་ཐོབ། །རྒྱལ་པོ་བཙུན་པ་ཞེས་བྱ་བ། །ང་ཡི་
བསྟན་པ་ནུབ་བྱེད་པ། །དུས་ཀྱི་ཐ་མ་དེ་ཡི་ཚེ། །ཐེ་ཚོམ་མེད་པར་འབྱུང་བར་འགྱུར། །ཤར་ཕྱོགས་ནས་ནི་བརྩམས་ནས་སུ། །ཁ་ཆེའི་ཡུལ་གྱི་བར་དག་ཏུ། །རྨོངས་པས་ལྷ་ཁང་མཆོད་རྟེན་རྣམས། །དེ་ཚེ་དེ་བཞིན་འཇིག་པར་འགྱུར། །
དགེ་སློང་ཚུལ་ཁྲིམས་ལྡན་པ་རྣམས། །བློ་ངན་དེས་ནི་གསོད་པར་བྱེད། །བྱང་གི་ཕྱོགས་སུ་བརྟེན་ནས་ནི། །དེ་ནི་འཆི་བར་འགྱུར་བ་ཡིན། །མི་མ་ཡིན་པ་ཉིད་འཁྲུགས་ནས། །ཡུལ་འཁོར་ཕྱུགས་དང་གཉེན་རྣམས་དང་། །རི་ཡི་དུམ་
བུས་བཅོམ་པར་འགྱུར། །བློ་ངན་དེ་ནི་ས་འོག་འགྲོ། །དེ་ནི་འོག་ནས་འོག་ཏུ་འགྲོ། །དམྱལ་ལས་དམྱལ་བ་རབ་དྲག་པར། །སྡུག་བསྔལ་སྡུག་བསྔལ་དྲག་པར་ནི། །མི་བཟད་པར་ནི་ཡང་དག་ལྟུང་། །མནར་མེད་ཞེས་ནི་བྱ་བ་
ཡི། །སྡིག་པའི་ལས་ཀྱིས་དམྱལ་བ་ནི། །དེ་ནས་བསྐལ་བ་ཆེར་འཚེད་པ། །བདག་ཉིད་ངན་པ་གོ་མི་ཤན། །མི་དགེའི་བཤེས་གཉེན་ལ་བརྟེན་ནས། །སྡིག་པ་ཤིན་ཏུ་མི་བཟད་བྱས། །དེ་ནི་ང་ཡི་བསྟན་པ་ལ། །རྣམ་པ་
ཀུན་གྱིས་འབད་ནས་ནི། །སེམས་ནི་མ་ལུས་རབ་བཏང་ནས། །ཕུན་སུམ་ཚོགས་དང་དེ་ནས་སྤྱོད། །ངེས་པར་སངས་རྒྱས་ཉིད་ལམ་ནི། །ཡན་ལག་བརྒྱད་ཀྱི་ཐེག་པས་ནི། །དེ་ཚེ་དེ་ནི་རབ་འགྲོ་ཞིང་། །མྱ་ངན་ནད་
<pb id="95.281b"/>
མེད་དམ་པ་ཐོབ། །དེ་ཡི་འོག་ཏུ་ས་སྲུང་བ། །སངས་རྒྱས་ཕྱོགས་ཞེས་རྣམ་པར་གྲགས། །ཕྱོགས་ཆེ་གཏོང་བ་ཆེ་བ་དང་། །སངས་རྒྱས་རྣམས་ཀྱི་བསྟན་ལ་དད། །དེ་ཚེ་དུས་ཀྱི་ཐ་མ་ལ། །འབྱུང་བར་འགྱུར་བར་ཐེ་
ཚོམ་མེད། །ཐམས་ཅད་མངོན་དགའི་རྒྱལ་པོ་སྟེ། །སྟོན་པའི་བསྟན་པ་དེ་གཙོར་བྱེད། །ཀུན་དགའ་ར་བ་མཆོད་རྟེན་གནས། །སྟོན་པའི་གཟུགས་བརྙན་བླ་ན་མེད། །མཚེའུ་རྫིང་དང་ཁྲོན་པ་དང་། །མཚོ་རྣམས་དག་ནི་དུ་མ་
དག །རྒྱལ་པོ་ཆེན་པོས་བྱས་ནས་ནི། །ཚེ་ཟད་ལྷ་ཡི་གནས་སུ་སོང་། །དེས་ཀྱང་ས་སྟེང་གྲུབ་པ་ནི། །པདྨ་འཆང་བ་བརྩོན་འགྲུས་ཆེ། །བདག་ཉིད་ཆེན་པོ་སེམས་དཔའ་ལ། །ས་ཡི་བདག་པོར་དོན་དུ་གཉེར། །དེ་ཡི་སྔགས་ཀྱི་མཐུ་ཡིས་ནི། །
ལོ་ནི་སུམ་བརྒྱ་དག་ཏུ་འཚོ། །དེ་ཡི་ལས་ཀྱི་ལྷག་མ་ཡིས། །མྱུར་དུ་བྱང་ཆུབ་འཐོབ་པར་འགྱུར། །དེ་ཡི་བུ་ནི་རྒྱལ་པོ་ཡང་། །སྡེ་ཆེན་སྟོབས་ནི་ཆེ་བ་ཡི། །ཟབ་མོའི་ཕྱོགས་ཞེས་རྣམ་པར་གྲགས། །གྲོང་ཁྱེར་ས་ནི་ལྔ་ལེན་འབྱུང་། །རིག་པའི་བདག་
ཉིད་རྒྱལ་པོ་དེའང་། །དེ་ཡི་ཚེ་ན་འབྱུང་བར་འགྱུར། །གཙུག་ལག་ཁང་དང་གནས་ཁང་དང་། །མཆོད་རྟེན་རྫིང་དང་ཁྲོན་པ་ནི། །འོད་ཆེན་ས་ཡི་བདག་པོ་དེ། །དུ་མ་བྱེད་པར་ཐེ་ཚོམ་མེད། །བློ་དང་ལྡན་པ་འཇམ་དབྱངས་ཀྱི། །སྔགས་ཀྱང་
དེས་ནི་རབ་བསྒྲུབས་པ། །དེ་དག་ཡི་གེ་དྲུག་ཅེས་བྱ། །དོན་ཆེན་ལོངས་སྤྱོད་འཕེལ་བྱེད་པའོ། །དེ་ཡི་སྔགས་ཀྱི་མཐུ་ཡིས་ནི། །དེ་ནི་ལོངས་སྤྱོད་ཆེ་བར་འགྱུར། །བློ་དང་ལྡན་པ་མཐར་གྱིས་ནི། །མྱུར་དུ་བྱང་ཆུབ་གཞོལ་བར་འགྱུར། །དེ་
བཞིན་གཤེགས་པའི་བསྟན་འདི་ལ། །རྣམ་པ་སྣ་ཚོགས་བྱ་བ་བྱེད། །བྱང་གི་ཕྱོགས་ལ་བརྟེན་ནས་ནི། །དེ་ཡི་ཚེ་ན་འབྱུང་བར་འགྱུར། །ལྷ་ལྡན་ཡུལ་ཞེས་བྱ་བ་ཡི། །གངས་ཅན་རི་ཡི་ནང་གནས་པའི། །རྒྱལ་པོ་མི་ཡི་ལྷ་ཞེས་
པ། །ལིཙྪ་བཱི་རྣམས་རིགས་སུ་བྱུང་། །དེ་ཡང་སྔགས་ཀྱི་དོན་བསྒྲུབས་ཏེ། །ལོངས་སྤྱོད་ཆེ་དང་ལྡན་པར་འགྱུར། །རིག་པ་ལོངས་སྤྱོད་ལྡན་ཞེས་བྱ། །མི་ཡི་བདག་པོས་དེ་ཡང་གྲུབ། །ལོ་ནི་བརྒྱད་ཅུར་རྒྱལ་སྲིད་བྱས། །དེས་ནི་རྐུན་
<pb id="95.282a"/>
མ་རྣམ་པར་སྤངས། །རྒྱལ་པོ་དེ་ནི་སྲོག་སྤངས་ནས། །དེར་ཡང་སྔགས་ནི་མྱུར་འགྲུབ་སྟེ། །ཞི་དང་རྒྱས་པ་བསིལ་བྱེད་པའོ། །འཇིག་རྟེན་སྒྲོལ་མ་ཞེས་གྲགས་དང་། །ལྷ་མོ་གོས་དཀར་མ་དང་ནི། །དཀར་མོ་ཆེན་མོ་
གཞན་ཕན་བརྩོན། །རྟག་ཏུ་ཡིད་ནི་མི་སྐྱོ་བའོ། །དེ་ལ་སོགས་པ་གསུངས་པ་ཡི། །དེ་བཞིན་རྒྱལ་པོ་མང་པོ་ནི། །རྣམ་པ་དུ་མ་མང་པོ་དག །ཁ་དོག་སྣ་ཚོགས་སྣ་ཚོགས་གཟུགས། །ཁ་བ་ཅན་གནས་ཀླ་ཀློའི་རྒྱལ། །དེ་ཡང་
སྟོན་པ་མཆོད་བྱེད་པའོ། །ཁྱུ་མཆོག་ཁྱུ་མཆོག་བཟང་པོ་དང་། །ས་འོད་དེ་བཞིན་ས་འོད་བཟང་། །དེ་བཞིན་ཕ་རོལ་གནོན་ཉིད་དང་། །རྐང་པའི་འགྲོས་ཞེས་བསྟན་པ་ཡིན། །ས་སྲུང་དང་ནི་བེའུ་དང་། །འོད་ལྡན་ཉིད་ནི་ཕྱི་མ་ཡིན། །
ཐ་མར་ཆར་རྒྱལ་ངང་ཚུལ་ཏེ། །ཀླ་ཀློ་རྣམ་པ་སྣ་ཚོགས་ཡིན། །དེ་འོག་ལུགས་ནི་རྣམ་ཞིག་ཅིང་། །ཕྱི་རོལ་སྐྱེ་དགུས་ཉེ་བར་སྤྱོད། །དེ་ཚེ་བལ་ཡུལ་བདག་པོ་ནི། །མཚོན་གྱིས་འཐབ་པས་རྣམ་པར་འཇིག །ཀླ་ཀློའི་རྐུན་པོ་བསྟེན་པ་
ཡི། །དེར་ནི་རྒྱལ་པོ་རྣམ་པར་འཇིག །ས་བདག་དུ་མ་གསུངས་པ་རྣམས། །སྣ་ཚོགས་ལྷ་དང་བྲམ་ཟེ་དག །དེ་ཡི་ཚེ་ན་འབྱུང་བར་འགྱུར། །རྒྱ་ཡུལ་ཀུན་ལ་བརྟེན་པ་ཡི། །རྒྱལ་པོ་དབྱིག་གི་སྙིང་ཞེས་བྱ། །སྡེ་ཆེན་སྟོབས་
ཀྱང་ཆེ་བ་དང་། །བློན་པོ་རྒྱ་ཆེ་ཉིད་དང་ནི། །སྐྱེ་བོ་རྩ་ལག་རབ་ཏུ་མང་། །ཀླ་ཀློས་བཏུད་དང་རྣམ་པར་རྒྱལ། །སྟོན་པའི་བསྟན་པ་དེ་གཙོར་བྱེད། །གཞོན་ནུ་བདག་ཉིད་ཆེན་པོ་ཉིད། །དེ་ཡི་སྔགས་ནི་རབ་བསྒྲུབས་པ། །མཐུ་ནི་ཆེན་པོ་
དང་ལྡན་པའི། །རིག་པའི་རྒྱལ་པོ་ཡི་གེ་བརྒྱད། །དཔའ་བོ་ཆེ་ཞེས་རྣམ་པར་གྲགས། །ཕུན་སུམ་ཚོགས་པའི་གནས་ཆེན་ཡིན། །དེ་ཡི་བྱིས་པའི་བློ་ཡིས་ནི། །རྒྱལ་སྲིད་ཕྱིར་ནི་རབ་སྨོན་བྱས། །གང་གིས་དྲན་པ་ཙམ་གྱིས་ནི། །
སངས་རྒྱས་ཉིད་དུ་ངེས་འགྱུར་བ། །མི་བདག་རྒྱལ་ཐབས་ཉིད་ཀྱི་ཕྱིར། །དེ་ནི་སྐལ་བ་མི་ཉུང་འགྱུར། །མཆོག་གི་སྦྱིན་པ་བླ་ན་མེད། །བསམ་པ་ཙམ་གྱིས་ཐོབ་པ་ཉིད། །ཚངས་སོགས་ལྷ་རྣམས་ཐམས་ཅད་ལ། །མ་ལུས་ལུང་ནི་
<pb id="95.282b"/>
རྩོལ་བྱེད་ན། །ལྷ་ངན་ཕལ་པ་དག་དང་ནི། །མི་ཡི་འཇིག་རྟེན་སྨོས་ཅི་དགོས། །ལོ་ནི་བརྒྱ་དང་ལྔ་བཅུར་འཚོ། །གྲགས་ཆེན་ལྷ་ཡི་གནས་སུ་འགྲོ། །ཆོས་ཀྱི་བདག་ཉིད་དེ་མཐར་གྱིས། །བྱང་ཆུབ་དམ་པ་ཐོབ་པར་འགྱུར། །གཞོན་ནུས་
ཡོངས་སུ་བཤད་པ་ཡི། །རིག་པ་འདི་ནི་དེ་ཡུལ་དུ། །དེ་ནི་མྱུར་དུ་འགྲུབ་འགྱུར་གྱིས། །རིག་པ་གཞན་ནི་ནམ་ཡང་མིན། །བྱང་ཆུབ་སེམས་དཔའ་དཔའ་བོ་ཆེ། །འཇམ་པའི་དབྱངས་ནི་འོད་ཆེན་པོ། །མངོན་སུམ་དེ་ཡི་ཡུལ་དག་
ན། །བྱིས་པའི་གཟུགས་ཀྱིས་བཞུགས་པ་ཡིན། །གྲུབ་པའི་ཞིང་མཆོག་དམ་པ་ལ། །མི་ནི་ཡོངས་སུ་སྒྲུབ་པར་འགྱུར། །རྒྱལ་པོ་ཏུ་རུཥྐ་ཞེས་བྱ། །བྱང་ཕྱོགས་ལ་ནི་ཡང་དག་བརྟེན། །སྡེ་ཆེན་བརྩོན་འགྲུས་ཆེ་བ་སྟེ། །དེ་ཡི་གནས་སུ་འབྱུང་
བར་འགྱུར། །ཤིང་ཤུན་གྱོན་ཡུལ་མ་གཏོགས་པ། །ཁ་ཆེའི་མཐར་ཐུག་ཀ་ཤིར་བཅས། །དེ་ནི་དཔག་ཚད་བདུན་བརྒྱ་དང་། །འབུམ་ཕྲག་གཉིས་ཀྱི་ས་བདག་ཏུ། །དེ་ཚེ་དུས་ཀྱི་ཐ་མ་ལ། །དེ་ཚེ་ཐེ་ཚོམ་མེད་པར་འགྱུར། །དེ་ཡང་སྔགས་
ནི་གྲུབ་པས་ན། །ལོ་ནི་སུམ་བརྒྱ་དག་ཏུ་འཚོ། །བློ་ལྡན་མི་ཡི་སྤྱན་གྱུར་པས། །སྐྲ་ཅན་མ་ཡི་རིག་པ་བསྒྲུབས། །བདག་ཉིད་དགེ་བར་བྱ་བའི་ཕྱིར། །ལྷ་ཁང་དག་ནི་མང་པོ་བྱས། །སྟོང་ཕྲག་བརྒྱད་ཅུ་རྩ་གཅིག་གི། །མཆོད་རྟེན་མཆོག་ནི་
དེ་བཞིན་བྱས། །ཐེག་པ་ཆེན་པོ་མཆོག་ཆོས་དང་། །དེ་བཞིན་སངས་རྒྱས་རྣམས་ཀྱི་ཡུམ། །འཇིག་རྟེན་ཤེས་རབ་ཕ་རོལ་ཕྱིན། །དེ་ཡི་ཡུལ་དུ་རབ་གནས་བྱས། །རྒྱལ་པོ་དེ་ནི་ལུས་ཞིག་ནས། །མཐོ་རིས་འཇིག་རྟེན་
འགྲོ་བར་འགྱུར། །ས་བདག་དེ་ནི་མཐར་གྱིས་སུ། །རྫོགས་པའི་བྱང་ཆུབ་བླ་མེད་འཐོབ། །དེ་འོག་ས་བདག་རྒྱལ་པོ་ནི། །ཆེན་པོ་ཏུ་རུཥྐ་ཞེས་བྱ། །བློ་ལྡན་མང་པོས་བཀུར་ཞེས་བྱ། །རྟག་ཏུ་དགེ་ཞིང་མཆོད་ལ་དགའ། །ལྷ་མོ་སྒྲོལ་མ་རྫུ་འཕྲུལ་
ཆེ། །དེ་ཡི་སྔགས་ཀྱང་རབ་ཏུ་བསྒྲུབས། །དེས་ཀྱང་སྔགས་ནི་རབ་བསྒྲུབས་པ། །ས་སྟེང་རྒྱལ་པོའི་ཆེད་དུའོ། །ཕྱོགས་ཆེ་དཔུང་ནི་ཆེན་པོ་དང་། །རྒྱལ་པོ་གྲགས་པ་ཆེན་པོ་སྟེ། །གཉེན་དང་རིགས་དང་རྒྱལ་པོས་ཀྱང་། །དེ་ནི་བཀུར་བ་ཉིད་དུ་འགྱུར། །
<pb id="95.283a"/>
རྩ་བརྒྱད་སྟོང་གི་གཙུག་ལག་ཁང་། །དེ་ཡི་དུས་སུ་ཡོད་པར་འགྱུར། །དེ་ཡི་སྔགས་ཀྱི་མཐུས་ཡིས་ནི། །ལོ་ནི་ཉིས་བརྒྱ་དག་ཏུ་འཚོ། །གང་ཚེ་དེ་ལུས་ཞིག་པ་ན། །དགའ་ལྡན་དུ་ནི་སྐྱེ་བར་འགྱུར། །བྱང་ཆུབ་སེམས་དཔའ་རྫུ་
འཕྲུལ་ཆེ། །ལྷ་ཡི་བུས་ཀྱང་བཀུར་བར་འགྱུར། །ཆོས་ཀྱི་བདག་ཉིད་དེ་མཐར་གྱིས། །བྱང་ཆུབ་ཡན་ལག་མངོན་རྫོགས་ནས། །འབད་པས་དེ་ནི་མཐར་གྱིས་ཀྱང་། །མཉམ་མེད་བྱང་ཆུབ་ཐོབ་པར་འགྱུར། །དུས་ཀུན་དེ་ཡི་
ཡུལ་དུ་ནི། །གསུང་རབ་མང་པོ་གནས་འགྱུར་བ། །སྔོན་གྱི་རྒྱལ་བ་དག་གིས་གསུངས། །ད་ལྟར་ངས་ཀྱང་གསུངས་པ་ཡིན། །རྫུ་འཕྲུལ་ཆེན་པོ་ཀླུ་དང་ནི། །འདོད་ཆགས་བྲལ་བས་རྣམ་པར་གནས། །དེ་བཞིན་འཇིག་
རྟེན་སྐྱོང་བ་དང་། །གནོད་སྦྱིན་བསྟན་པ་སྲུང་བྱེད་དང་། །ས་སྟེང་དམ་ཆོས་སྲུང་བྱེད་པ། །དེ་ཡི་ཚེ་ན་འབྱུང་བར་འགྱུར། །དེ་ལྟར་རྣམ་པ་མང་པོ་བསྟན། །ས་བདག་འཇིག་རྟེན་རྣམ་གྲགས་པ། །བསྟན་དང་སྟོན་པར་འགྱུར་བ་ཡིན། །
ནུབ་ཕྱོགས་ཡུལ་ནི་མཐའ་ཡས་པ། །འཕགས་རྒྱལ་ཞེས་བྱའི་ཕ་རོལ་ཏུ། །ལ་དའི་ཡུལ་གྱི་སྐྱེ་བོ་ནི། །ངང་ཚུལ་ཞེས་བྱའི་རྒྱལ་པོ་ཡོད། །སངས་རྒྱས་རྣམས་ཀྱི་བསྟན་ལ་དད། །གྲོང་ཁྱེར་ཕྱིན་ནས་ཡང་དག་
ཞུགས། །ཆོས་ཀྱི་རྒྱལ་པོར་འགྱུར་བ་སྟེ། །མཆོད་རྟེན་སྣ་ཚོགས་གཙུག་ལག་ཁང་། །དེ་བཞིན་སྲོག་ཆགས་དགེ་བར་ནི། །ས་བདག་ཆོས་ལ་མཉེས་གཤིན་པས། །རིག་པའི་བདག་ཉིད་བྱེད་པར་འགྱུར། །རྒྱལ་བའི་གཟུགས་
བརྙན་ཡིད་འོང་ལ། །རྣམ་པ་སྣ་ཚོགས་མཆོད་པ་བྱེད། །འཇིག་རྟེན་མགོན་པོ་གྲགས་ཆེན་གྱི། །མཆོད་རྟེན་མཆོག་ལའང་མཆོད་པ་བྱེད། །དེས་ན་དེ་ནི་སྔགས་ཀྱང་གྲུབ། །རྒྱལ་པོ་ལས་སྐྱེས་ཁོ་ན་ནི། །དེ་ཡི་ཡུལ་དུ་ཡང་དག་
གྲགས། །དགེ་སློང་བསོད་སྙོམས་བྱེད་པ་ནི། །ཚུལ་ཁྲིམས་ལྡན་ཞིང་བློ་དང་ལྡན། །སངས་རྒྱས་རྣམས་ཀྱི་བསྟན་ལ་དད། །བདག་ཉིད་ཆེན་པོ་དུས་སུ་རྒྱུ། །དེ་ནི་བསོད་སྙོམས་རབ་ཞུགས་རྒྱུ། །རྒྱལ་པོའི་ཁབ་བཟང་རབ་མཐོང་བ། །
<pb id="95.283b"/>
རྒྱ་ཆེ་སྐྱེ་བོས་གང་བ་ལ། །བསླང་བའི་དོན་དུ་དེར་ཡང་ཞུགས། །བཀྲེས་པ་དང་ཡང་ཡང་དག་ལྡན། །ངལ་ཞིང་ལྟོགས་པའི་ཡིད་གྱུར་ཀྱང་། །དེ་ཚེ་བསོད་སྙོམས་རྙེད་མ་གྱུར། །རྒྱལ་པོའི་སྐྱེས་བུས་དེ་མྱུར་བཟུང་། །ཁྱིམ་དེ་ལས་ནི་ཕྱུང་
བར་འགྱུར། །དེ་ནས་དེ་ནི་ཡིད་བྱུང་ནས། །རྒྱལ་པོའི་མི་ལ་རབ་ཁྲོས་ཏེ། །གྲོང་ཁྱེར་དེ་ལས་ངེས་བྱུང་ནས། །མོད་ལ་དེ་ཡི་རང་གནས་ཕྱིན། །ལྟོགས་ཤིང་སྐོམ་པ་ཉིད་གྱུར་པས། །སྡུག་བསྔལ་ཡིད་མི་བདེ་བར་གྱུར། །དེ་ནས་དེ་ནི་ཟས་ཆད་
ནས། །མཚན་ཕྱེད་དུ་ནི་ལངས་གྱུར་ནས། །སྡོམ་བརྩོན་དེ་ནི་སེམས་ཆུད་པས། །དེ་ཚེ་སྲོག་ནི་གཏང་བར་རྩོམ། །དེ་ཚེ་སྨོན་ལམ་བྱེད་པ་ནི། །ལ་དའི་ཡུལ་གྱི་བདག་པོར་ཤོག །དེ་ནས་དགེ་སློང་དུས་ལས་འདས། །སྤུ་གྲི་ཞེས་
བྱའི་རྒྱལ་རིགས་སུ། །བདག་ཉིད་ཆེན་པོ་དེ་སྐྱེས་གྱུར། །སྟོན་པའི་བསྟན་པ་མཆོད་པར་བྱེད། །ལོ་ནི་སུམ་ཅུ་དག་ཏུ་ཡང་། །རྒྱལ་སྲིད་གནོད་པ་མེད་པར་བྱས། །བརྐམ་ཆགས་རང་མིའི་སྦྱོར་བ་ཡིས། །མ་ཞུའི་ནད་ཀྱིས་
བཏབ་པར་གྱུར། །དེ་ཚེ་རྒྱལ་པོ་ལུས་ཞིག་ནས། །དུས་བྱས་ལྷ་ཡི་གནས་སོང་བ། །བྱམས་པ་གང་དུ་བཞུགས་པ་ཡི། །དགའ་ལྡན་ལྷ་ཡི་གནས་མཆོག་ཏུ། །བདག་ཉིད་ཆེན་པོས་ཆོས་འཆད་པར། །དེ་ཉིད་དུ་ནི་སྐྱེ་བར་འགྱུར། །
འོད་ཆེན་བྱམས་པ་ཆེན་པོ་ལ། །བསྙེན་བཀུར་བྱེད་ཅིང་ཆོས་ཀྱང་ཉན། །བདག་ཉིད་ཆེན་པོ་དེ་མཐར་གྱིས། །རྙེད་པར་དཀའ་བའི་བྱང་ཆུབ་ཐོབ། །ཚུལ་ཁྲིམས་ཞེས་བྱའི་རྒྱལ་པོའི་འོག །གཡོ་བ་ཞེས་བྱ་འབྱུང་བར་འགྱུར། །ལོ་ནི་ལྔ་བཅུ་རྩ་ལྔ་དང་། །
དེ་བཞིན་ཟླ་བ་ལྔ་རུ་འཚོ། །དེ་སྲིད་རྒྱལ་སྲིད་དེས་བྱས་ནས། །མཚོན་ཆས་འཚོ་བས་རབ་བསད་པ། །བུད་མེད་བྱས་པའི་སྐྱོན་ཉིད་ཀྱིས། །དེ་ནི་མཚོན་ཆས་བསད་པར་འགྱུར། །དེ་ཡི་ནུ་བོ་བརྟན་ཞེས་བྱ། །བརྟན་པ་ཆོས་ནི་བརྟན་
པར་འགྱུར། །སྔོན་ནི་བཀྲེན་པ་ཞམ་རིང་གྱུར། །ཡུལ་ནི་ལ་དའི་བདག་པོར་གྱུར། །ལྷག་མ་རྒྱལ་པོ་ཐམས་ཅད་དང་། །སྐྱེ་དགུ་ཀུན་ཀྱང་ཞམ་རིང་པའོ། །ཚུལ་ཁྲིམས་ཞེས་བྱ་རབ་འདས་ནས། །དེ་ནི་དེ་དག་ཀུན་གྱི་སྔར། །ས་བདག་ཐམས་ཅད་འབྱུང་འགྱུར་
<pb id="95.284a"/>
བ། །དཔའ་བོ་རྒྱ་མཚོའི་ཕ་རོལ་འགྲོ། །རྒྱལ་པོ་དབང་པོ་ཟླ་མཛེས་དང་། །དེ་བཞིན་དུ་ནི་གཞུ་དང་ཏོག །མེ་ཏོག་གཞུ་དང་རྒྱལ་པོའི་བུ། །རེས་ལྡན་གྲོང་ལས་བྱུང་བ་ཡིན། །དང་པོའི་དང་པོ་སྔ་མ་དག །བ་ལའི་གྲོང་དུ་འབྱུང་བ་
ཡིན། །འོད་ཅེས་བྱ་བ་སྟོད་རྣམས་དང་། །དེ་བཞིན་ཁྱབ་འཇུག་ཅེས་བྱ་བ། །རྒྱལ་པོ་མཐའ་ཡས་གསུངས་པ་ནི། །ཡ་ང་བ་ཡི་རིགས་སུ་འབྱུང་། །དེ་དག་ཕྱི་མའི་རྒྱལ་པོ་ནི། །ཁྱབ་འཇུག་ཅེས་ནི་བྱ་བ་འབྱུང་། །གྲོང་དང་སྐྱེ་བོ་གཉེན་དང་བཅས། །
དྲང་སྲོང་དམོད་པས་གནོད་གྱུར་པས། །བློ་ལྡན་རྒྱལ་པོ་མེད་པར་འགྱུར། །གྲོང་ཁྱེར་ཆུ་ཡིས་རབ་ཏུ་གང་། །དེ་ཚེ་དེ་ཡི་རེས་ལྡན་གྲོང་། །རྒྱ་མཚོ་ཆེན་པོས་རབ་ཏུ་གང་། །བྱང་གི་ཕྱོགས་ནི་ཐམས་ཅད་དུ། །རྩོམ་པ་སྣ་ཚོགས་རི་ཞོལ་བརྟན། །སྣ་ཚོགས་རིགས་ལ་
གནས་པ་ཡི། །རྒྱལ་པོ་རྣམས་ནི་མཐའ་ཡས་གསུངས། །ཉི་ཤུ་གཅིག་དང་སུམ་ཅུ་ཡི། །མི་ཡི་རྒྱལ་པོར་ཤེས་པར་བྱ། །བཅྭ་བརྒྱད་ས་ཡི་བདག་པོ་ཞེས། །བར་མའི་ས་ཀུན་བདག་པོ་ཡིན། །མཐའ་ཡས་ཀླུ་ཡི་སྡེ་ལ་སོགས། །དེ་ལས་ཐ་
མ་རྣམ་པར་ཞིག །དེ་ནས་ཁྱབ་འཇུག་འཕྲོག་བྱེད་དང་། །མདུང་ཞེས་བྱ་བ་འཕྲོག་བྱེད་གཞན། །དབང་ལྡན་དང་ནི་ཕྲེང་ཀུན་དང་། །བཟའ་དང་བརྟུལ་ཞུགས་བཟང་པོ་གཞན། །དུས་ཀུན་ཆོས་ལུགས་རྣམ་པར་ཉམས། །རྒྱལ་པོ་དེ་དག་དུས་ལས་འདས། །
དེས་ནི་བྲམ་ཟེ་རིགས་བྱུང་བ། །དེ་ཚེ་ལོངས་སྤྱོད་ཆེ་ནོར་དང་། །བར་མཐར་ཡི་གེ་དང་པོ་བྷ། །དེ་ཚེ་བློན་པོ་གཉི་ག་གཙོ། །གཉི་ག་ནོར་ལྡན་དཔལ་ལྡན་གྲགས། །བསྟན་པ་ལ་ནི་ཕན་པར་དགའ། །གཞོན་ནུ་ཁྱོད་ཀྱི་སྔགས་རྒྱལ་པོ། །བློན་པོས་དེ་ཚེ་
སྔགས་ཀྱང་བཟླས། །དེ་ནས་བཟུང་ནས་ས་ཡི་བདག །གཉི་ག་མི་ཡི་དབང་ཕྱུག་གྱུར། །བདུན་དང་བརྒྱད་དང་དེ་བཞིན་གསུམ། །དེ་ཚེ་དཔལ་མགྲིན་གནས་ན་འདུག །སྟོན་པ་ཉི་མ་ཞེས་བྱ་བའི། །གནས་ན་དབང་ཕྱུག་རབ་ཏུ་གནས། །
ཐམས་ཅད་གནས་སུ་ས་ཡི་བདག །འབྱུང་བར་འགྱུར་བར་ཐེ་ཚོམ་མེད། །ཡི་གེ་ཧ་ཞེས་རབ་གསུངས་པ། །ས་རྣམས་ཀུན་ལ་མི་ཡི་བདག །དེ་ཡི་ཡུལ་དུ་སྔགས་འདི་དག །དེ་ཚེ་གྲུབ་པར་འགྲོ་བ་ཡིན། །ཞི་དང་རྒྱས་པའི་རིག་པ་རྣམས། །
<pb id="95.284b"/>
གང་ཞིག་ཆོས་རྒྱལ་གྱིས་གསུངས་པ། །ལོངས་སྤྱོད་རྣམ་པ་སྣ་ཚོགས་ཚོགས། །དེ་བཞིན་རྣམ་པ་སྣ་ཚོགས་ལྡན། །སྣ་ཚོགས་གཟུགས་ཀྱི་གཟུངས་དང་ནི། །རྫུ་འཕྲུལ་ཆེན་པོ་གནོད་སྦྱིན་མོ། །དེ་ཚེ་དུས་ཀྱི་ཐ་མ་ལ། །དེར་ནི་གྲུབ་པར་
འགྱུར་བ་ཡིན། །ལྷོ་ཡི་ཕྱོགས་ལ་ཡང་དག་བསྟན། །རྒྱ་མཚོའི་འགྲམ་གྱི་ས་དག་ལ། །རྒྱལ་པོ་དཀར་དང་ཟླ་མཛེས་དང་། །ས་ལ་ཡི་ནི་བཞོན་པ་དང་། །དབང་ཆེན་དང་ནི་བདེ་བྱེད་དང་། །ས་བདག་དེ་བཞིན་ཡིད་དུ་འོང་། །ལོངས་
སྤྱོད་སྐྲ་བཟང་སྐྲ་ཞེས་སུ། །ལྷོ་ཡི་ཕྱོགས་སུ་རྣམ་པར་གྲགས། །བཀྲ་ཤིས་དང་ནི་རྙེད་སླ་དང་། །བ་ལང་རྙེད་དང་ཁྱུ་ཉིད་དང་། །གྲུ་བཟང་དེ་བཞིན་གྲུ་དག་དང་། །དབང་ཆེན་དང་ནི་ཟླ་བ་ཉིད། །བ་ལང་སྲུང་དབང་ཟླ་བའི་སྡེ། །འདོད་ལྷ་དེ་བཞིན་མ་ག་དྷཱ། 
།གྲོང་བྱེད་བདེ་བྱེད་ཉིད་དང་ནི། །སྟག་དང་སེང་གེ་གཟའ་ལྷག་དང་། །སངས་རྒྱས་དག་པ་བུམ་པ་དང་། །བུམ་པ་མ་ལུས་ཉིད་དུ་བརྗོད། །མཉམ་དང་ལེགས་པར་འཇམ་པ་དང་། །སྐྲ་བཟང་སྐྲ་ནི་ལྡན་པ་དང་། །ལྷོ་ཡི་ཕྱོགས་སུ་ས་ཡི་བདག །
མཐའ་ཡས་མང་པོར་བསྟན་པ་ཡིན། །འདས་དང་མ་འོངས་པ་དག་དང་། །ད་ལྟར་དག་ཏུ་རྟོགས་པར་གྱིས། །རྣམ་པ་སྣ་ཚོགས་ནད་བཏབ་ནས། །འདི་དག་རྣམ་པ་སྣ་ཚོགས་འཆི། །མཚོན་གྱིས་འདེབས་དང་མུ་གེ་ཡིས། །འཆི་ཞིང་ཁ་ཅིག་ཕྱོགས་
གཞན་འགྲོ། །དེ་ལྟར་འདི་དག་རྒྱལ་པོ་རྣམས། །ཀན་ཙི་པུ་རར་གནས་པར་བསྟན། །དེ་བཞིན་སྟོང་ཕྲག་རྣམ་གྲགས་པ། །དེ་ཚེ་འབྱུང་བར་འགྱུར་བ་ཡིན། །དེ་དུས་དེ་ཚེ་ཕྱོགས་དག་ཏུ། །སྔགས་རྣམས་གྲུབ་པར་འདོད་ན་ནི། །ཁྲོ་བོ་རྡོ་རྗེའི་རིགས་བསྟན་
པའི། །སྔགས་འདི་དག་ནི་བསྒྲུབ་པར་བྱ། །མངོན་པར་སྤྱོད་པའི་ལས་དག་དང་། །དེ་བཞིན་དབང་གི་དོན་ཡང་འགྲུབ། །གཞོན་ནུ་བྱིས་པའི་གཟུགས་ཅན་ནི། །འཇམ་པའི་དབྱངས་ནི་བདག་ཉིད་ཆེ། །དེ་ཚེ་དུས་མཐར་ཕྱིན་པ་ན། །དེ་ཚེ་ཡུལ་
དེར་འགྲུབ་པར་འགྱུར། །རི་བོ་འབིགས་བྱེད་ལ་བརྟེན་ནས། །རྒྱ་མཚོ་བ་ཚྭ་ཅན་འགྲམ་དུ། །གདོང་དྲུག་ཅེས་ནི་ཡང་དག་བསྒྲགས། །སེམས་ཅན་རྣམས་ལ་མཆོག་སྦྱིན་བྱེད། །འཇམ་པའི་དབྱངས་ནི་བློ་དང་ལྡན། །བྱང་ཆུབ་སེམས་
