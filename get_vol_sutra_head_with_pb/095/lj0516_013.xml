<pb id="95.285a"/>
དཔས་བཀའ་སྩལ་པ། །<bampo n="516.13"/>སེམས་ཅན་རྣམས་ལ་ཕན་འདོད་ཕྱིར། །ལྷོ་ཡི་ཕྱོགས་སུ་གནས་པར་གྱིས། །གདོང་དྲུག་གང་གི་སྔགས་དག་ནི། །འཇམ་པའི་དབྱངས་ཀྱིས་རབ་བསྟན་པ། །དེ་ཚེ་དེ་ཕྱོགས་དེ་དུས་སུ། །གྲུབ་པར་འགྱུར་བར་ཐེ་
ཚོམ་མེད། །དེ་ཚེ་དཔལ་གྱི་རི་བོའི་ཕྱོགས། །འབིགས་བྱེད་ནང་དང་རི་ཞོལ་དང་། །གླིང་ཉིད་རྣམ་པ་ཐམས་ཅད་དང་། །ཀ་ལིང་ཀ་ཞེས་རབ་བསྒྲགས་དང་། །ཡོན་ཏན་གསུམ་དང་ཀླ་ཀློ་དང་། །ཁོ་ར་འཁོར་ཡུག་ཀོ་ས་ལ། །རྒྱ་མཚོའི་ནང་དང་འགྲམ་དག་ཏུ། །རྒྱལ་པོ་དག་ནི་མཐའ་
ཡས་ཡོད། །ཆ་ཤས་ཀཱ་མ་རཱུ་ཞེས་པ། །ཁ་བ་ཅན་གྱི་ནང་ན་གནས། །ཨོ་ཌ་ཡུལ་གྱི་མཚམས་ཀུན་ན། །རྒྱལ་པོ་རྣམས་ནི་མང་པོ་གསུངས། །སྣ་ཚོགས་ཀླ་ཀློའི་རྒྱལ་པོ་ནི། །སྟོན་པ་མཆོད་བྱེད་དེ་གཙོ་བྱེད། །དབང་པོ་ཟླ་བ་དགའ་བ་ཡི། །རྒྱལ་པོ་ཀླ་ཀློའི་
@གནས་ན་གནས། །ད་ལས་རྒྱལ་པོ་གཉིས་དག་ནི། །བསྟན་པ་ལ་ནི་ལོ་བརྒྱད་དང་། །སྟོན་པའི་སྐུ་གཟུགས་མཆོད་བྱེད་པའོ། །དེ་ལས་སྐྱེས་པ་ཐམས་ཅད་ནི། །རྒྱལ་བའི་བསྟན་ལ་རབ་དད་པར། །ཐེ་ཚོམ་མེད་པར་འབྱུང་བར་འགྱུར། །ཤར་གྱི་ཕྱོགས་
ལ་བརྟེན་པ་ཡི། །རྒྱལ་པོའི་མཆོག་ནི་མང་པོ་གསུངས། །གང་ཞིག་འདས་དང་མ་འོངས་དང་། །ད་ལྟར་བྱུང་བ་ཐམས་ཅད་དུའོ། །དང་པོའི་རྒྱལ་པོ་མཆོག་བཤད་བྱ། །གོ་ཌཱའི་རྒྱུད་དུ་ས་སྟེང་སྐྱེས། །གྲོང་ཁྱེར་འཕེལ་བྱེད་ཉམས་དགའ་བར། །གྲགས་ལྡན་དེ་ནི་རབ་ཏུ་སྐྱེ། །
དེ་མིང་འཇིག་རྟེན་ཞེས་བྱ་བ། །རྒྱལ་པོ་གོ་ཌཱ་འཕེལ་བྱེད་བྱུང་། །ང་ནི་འཇིག་རྟེན་སྐྱེས་མེད་འདིར། །དེ་ནི་ཆོས་ལ་སེམས་པ་བྱུང་། །ས་བདག་མང་པོ་རྣམས་མནན་ནས། །ཞོ་ཤས་འཚོ་བ་དག་ཏུ་བྱས། །བར་མའི་དུས་སུ་འདི་དག་མཉམ། །བར་མ་
བར་མའི་ཆོས་དང་ལྡན། །རྩོད་པའི་དུས་ཀྱི་ཐ་མ་ལ། །མི་ཡི་དབང་པོ་དེ་ཉིད་ཉོན། །རྒྱལ་པོ་རྒྱ་མཚོ་ཞེས་བྱ་དང་། །རྣམ་པར་གནོན་པ་ཉིད་དང་ནི། །རྒྱལ་མཆོག་གཙོ་བོ་དབང་ཆེན་དང་། །དེ་འོག་ཡི་གེ་ས་ཞེས་བྱ། །ལྷ་ཡི་རྒྱལ་པོ་ཞེས་བྱ་སྟེ། །ཐ་མའི་དུས་
ལ་འབྱུང་བར་འགྱུར། །རྒྱལ་པོའི་གཙོ་བོ་སྣ་ཚོགས་ཞེས། །བློ་ལྡན་ཆོས་ནི་འཕེལ་བྱེད་པའོ། །དེ་ཡི་ནུ་བོ་བྱིས་ཞེས་བྱ། །བསྟན་པ་འདི་ལ་ཕན་ཞིང་དགའ། །ཤར་ཕྱོགས་རྒྱ་མཚོའི་མཐར་ཐུག་པར། །མཆོད་རྟེན་གྱིས་བརྒྱན་མཛེས་པ་ནི། །
<pb id="95.285b"/>
དེ་ཚེ་ས་རྣམས་མ་ལུས་པར། །བྱེད་པར་འགྱུར་བར་ཐེ་ཚོམ་མེད། །ལྷ་ཁང་ཀུན་དགའ་ར་བ་རྫིང་། །སྐྱེད་མོས་ཚལ་དང་བཀད་ས་ནི། །དེ་ཚེ་དཔལ་ལྡན་བྱེད་འགྱུར་ཞིང་། །གཟིངས་དང་ཟམ་པ་བྱེད་པ་པོ། །དེ་ཚེ་སྟོན་པའི་གཟུགས་བརྙན་མཆོད། །དེ་
ལ་ཞུགས་པའང་མཆོད་པར་བྱེད། །རྒྱལ་སྲིད་ས་ཡི་བདག་པོ་བྱེད། །གནོད་པ་མེད་ཅིང་འགྲན་ཟླ་མེད། །ལོ་ནི་སུམ་བརྒྱ་དག་ཏུའང་འཚོ། །ཞག་ནི་སུམ་ཅུར་རབ་བྱུང་ནས། །ཕ་རོལ་རྒོལ་བས་ཕམ་བྱས་ཏེ། །དེ་ནས་རྒྱལ་པོས་རང་སྲོག་བཅད། །
དེ་འོག་དེ་ནས་ལུས་ཞིག་ནས། །དམྱལ་བ་དག་ཏུ་རབ་སྐྱེས་ཏེ། །ཞག་གསུམ་དང་ནི་གཅིག་དག་ཏུ། །དམྱལ་བ་དག་གི་འགྲོ་བར་གནས། །དེ་ནས་དམྱལ་བའི་ལུས་བོར་ནས། །རྟག་ཏུ་རྒྱལ་པོ་ལྷ་གནས་འགྲོ། །ལྷ་རྣམས་ལེགས་སྤྱད་
འཇིག་རྟེན་དུ། །གཙང་མའི་གནས་ཞེས་རབ་ཏུ་དྲན། །དེར་ནི་ལྷ་རྒྱལ་ཞེས་བྱར་འགྱུར། །དག་པའི་བདག་ཉིད་བྱང་ཆུབ་གཞོལ། །བརྒྱ་ཕྲག་དང་ནི་སྟོང་ཕྲག་ཏུ། །ལྷ་ཡི་བདེ་བ་རྗེས་སུ་མྱོང་། །ཕྱིར་ཡང་མི་ལུས་ཐོབ་ནས་ནི། །སྲིད་པ་གཞན་
ལ་སངས་རྒྱས་འགྱུར། །སྐྱེ་བ་གཞན་དུ་སེམས་ཅན་ལ། །དེ་ཉིད་ཀྱིས་ནི་ལས་ཀྱང་བྱས། །གྲོང་ཁྱེར་འཕགས་རྒྱལ་ཞེས་བྱ་བ། །དེ་ཚེ་མ་ལ་བར་སྐྱེའོ། །དེ་ནི་ཚོང་དཔོན་མཆོག་གྱུར་པ། །མ་ལ་བར་སྐྱེས་ནོར་ཆེན་ལྡན། །འཇིག་རྟེན་སྟོང་ཞིང་གནས་
མེད་པ། །སངས་རྒྱས་འབྱུང་བ་མེད་དུས་སུ། །རང་སངས་རྒྱས་ནི་འཇིག་རྟེན་དུ། །རྫུ་འཕྲུལ་ཆེན་པོ་རྣམ་པར་རྒྱུ། །སེམས་ཅན་རྣམས་ལ་ཕན་དོན་དུ། །ས་ཡི་སྟེང་དུ་རྣམ་སྤྱོད་དེ། །གྲོང་ཁྱེར་འཕགས་རྒྱལ་ཕྱིན་ནས་ནི། །བསོད་སྙོམས་སྤྱོད་ལ་རབ་ཏུ་
ཞུགས། །བདག་ཉིད་ཆེན་པོ་ཚོགས་སྤྱོད་པས། །དེ་ཚེ་ལམ་ཆེན་གྲོང་བར་རུ། །དེ་ཚེ་ཚོང་པ་དེ་ཉིད་ཀྱིས། །ཐུབ་པ་མངོན་དུ་མཐོང་བར་གྱུར། །འབྲས་ཆན་ལ་ནི་མགྲོན་བོས་ནས། །དེ་ཚེ་རང་གི་ཁྱིམ་དུ་ཁྱེར། །དེ་ནས་ཐུབ་མཆོག་
མྱུར་ཁྱེར་ནས། །སྟན་དག་ལ་ནི་བཞུགས་སུ་གསོལ། །ཟས་ཀྱི་དུས་ནི་ཉེར་གནས་པས། །བཅོམ་ལྡན་དེ་ནི་དགོངས་སུ་གསོལ། །བདག་ཉིད་ཆེན་པོ་དེ་དག་ཀྱང་། །དེ་ཚེ་ཅང་མི་སྨྲ་བར་གྱུར། །དེ་ཚེ་ཚོང་པ་དེ་ལ་ནི། །ལྷུང་བཟེད་དག་
<pb id="95.286a"/>
ནི་ཟེད་པར་གྱུར། །ཚོང་པ་ཟུར་གྱིས་གོ་བ་དང་། །དེ་ཚེ་བློ་དང་ལྡན་གྱུར་པས། །རྣམ་པ་སྣ་ཚོགས་བཟའ་བ་ཡིས། །ལྷུང་བཟེད་རྣམས་ནི་ཡོངས་སུ་བཀང་། །དེ་ནས་དེས་ནི་རང་ལག་གིས། །དེ་དག་ལ་ནི་འབད་པས་
བྱིན། །ཐོགས་ནས་དེ་དག་ཐམས་ཅད་ནི། །མར་མེའི་ཕྲེང་བ་བཞིན་དུ་མཐོང་། །ནམ་མཁའ་ལ་ནི་ལུས་བརྟེན་ནས། །དེ་དག་དེ་ཡི་མོད་ལ་སོང་། །དེ་ནས་བ་སྤུ་ལངས་ནས་ནི། །དེ་ཚེ་སྐྱོ་བ་མང་པོ་གྱུར། །ཡིད་ནི་རྫུ་འཕྲུལ་ལ་དད་ནས། །
ས་དེ་ལ་ནི་རབ་ཏུ་འགྱེལ། །སྨོན་ལམ་དེ་ཚེ་བྱེད་པ་ཡང་། །ཇི་ལྟར་ཚིག་ཏུ་སྨྲ་བ་ནི། །དགེ་བའི་རྩ་བ་འདི་ཡིས་ནི། །དེ་རིང་བདག་གིས་གང་ཐོབ་པ། །དེས་ནི་ཐུབ་པ་རབ་མཆོག་ནི། །འཇིག་རྟེན་བློ་ཡི་མཆོག་འགྱུར་ཤོག །དེ་ཚེ་ས་སྟེང་
འཁོར་ལོས་སྒྱུར། །སྐྱེ་བ་སྟོང་ཕྲག་བཅུ་རུ་འགྱུར། །དེ་ནས་དེ་ཡི་ལུས་སྤངས་ནས། །བྱེ་བ་དྲུག་ཅུར་ལྷ་གནས་འགྲོ། །དེར་ནི་ཡུན་རིང་བདེ་མྱོང་ནས། །ལྷ་གནས་སྐྱེ་བ་ཡོངས་བོར་ཏེ། །དེ་ཚེ་མི་ཡི་སྐྱེ་བ་ནི། །གཞན་གྱི་
དབང་གིས་འདིར་ཡང་ཕྱིན། །དེ་ནི་རྒྱལ་པོའི་རིགས་སྐྱེས་པ། །ཐམས་ཅད་དུ་ནི་འདིར་ཡང་འགྱུར། །རྒྱལ་པོ་བྱིས་པ་ཞེས་བྱ་དེ། །ཤར་གྱི་ཕྱོགས་སུ་འབྱུང་བར་འགྱུར། །སྐྱེ་བ་སྟོང་ཕྲག་བརྒྱད་དུ་ནི། །བདེ་བ་སྒྲིབ་མེད་ཐོབ་
འགྱུར་བ། །དཔལ་ལྡན་རྒྱལ་པོས་ཐོབ་པའོ། །ཐམས་ཅད་མཁྱེན་ཉིད་མཐར་ཐོབ་འགྱུར། །དེ་ལྟར་རྣམ་མང་སེམས་ཅན་དང་། །དེ་བཞིན་ཕུན་ཚོགས་རྒྱ་ཆེ་བ། །དེ་ཚེ་མཆོད་དང་སྐུལ་བྱེད་པ། །སྟོན་པ་ལ་ནི་སུ་མི་བྱེད། །རིག་པ་དགེ་
བ་བྱེད་པ་ཡི། །བྱང་ཆུབ་ལམ་ལ་ངེས་པར་སྦྱོར། །དེ་ལས་གཞན་པའི་རྒྱལ་པོ་ནི། །གོ་ཌཱ་ནུས་པའི་ངང་ཚུལ་ཅན། །གཞོན་ནུ་ཞེས་བྱའི་རྒྱལ་པོར་གསུངས། །དེ་ཡང་ཤིན་ཏུ་ཆོས་དང་ལྡན། །དེ་ནས་གཞན་པ་
དཔལ་ལྡན་བཅས། །ཡི་གེ་ཨུ་ཞེས་རྣམ་པར་གྲགས། །དེ་ལས་གཞན་ནི་རྣམ་འབྱེད་ཅིང་། །དེ་བཞིན་ཕན་ཚུན་འཇིགས་པར་བྱེད། །དེ་དག་གོ་ཌཱ་དྲག་སེམས་ཀྱིས། །འདི་དག་འབྱེད་པ་ཆེན་པོར་
<pb id="95.286b"/>
བྱེད། །དེ་ནས་ལྷ་ཞེས་བྱ་བ་ཡི། །རྒྱལ་པོ་ལམ་ནི་བྱེད་པར་ཤེས། །དགྲ་རྣམས་ཀུན་གྱིས་ཡོངས་ཁྱབ་ནས། །དེ་ནི་དགྲ་ཡིས་བསྣུན་ནས་ཤི། །དེའི་འོག་ཟླ་བ་ཞེས་ནི་བྱ། །དེས་ནི་རྒྱལ་པོ་ཉིད་ཀྱང་བྱས། །སྔོན་གྱི་ལས་ཀྱིས་
བསྐུལ་ནས་ནི། །དེ་ནས་མཚོན་གྱིས་རྨས་ནས་ཤི། །དེ་ཡི་བུ་ནི་བཅུ་གཉིས་གྲངས། །ལོ་བརྒྱད་བཅས་པ་དག་ཏུ་འཚོ། །དེ་ཡང་མཚོན་གྱིས་རབ་བཏབ་ནས། །དེ་ཚེ་བྱིས་པ་ཉིད་དུ་ཤི། །དེ་དག་གཅིག་ལ་
གཅིག་སེམས་ཤིང་། །དྲག་པོ་ཕན་པ་མེད་ལ་དགའ། །རྒྱལ་མཆོག་ཡི་གེ་ཏ་ཞེས་བྱ། །དེ་ཡི་ཚེ་ན་འབྱུང་བར་འགྱུར། །གོ་ཌཱའི་འཇིག་རྟེན་རྣམས་ཀྱི་གཙོ། །ཆེན་པོའི་ནད་ཀྱིས་ཡང་དག་བཏབ། །ནད་དེ་ཉིད་ཀྱིས་
ཉམ་ཐག་ནས། །དུས་བྱས་ནས་ནི་འོག་ཏུ་སོང་། །དེ་འོག་ཡི་གེ་ད་ཞེས་བྱ། །ཉིན་ཞག་ཅུང་ཟད་རྒྱལ་པོ་བྱེད། །གོ་ཌཱའི་ཡུལ་དུ་བྱུང་གྱུར་པ། །གང་གཱའི་འགྲམ་དུ་ཡང་དག་གནས། །དེ་འོག་ཡི་གེ་བྷ་
ཞེས་བྱ། །ཞག་གསུམ་དུ་ནི་རྒྱལ་པོ་བྱས། །དེ་ནས་ས་སྲུང་རྒྱལ་པོ་ནི། །ཐམས་ཅད་དུ་ནི་དེ་ཚེ་འབྱུང་། །རྒྱལ་པོ་དེ་ནི་སྙན་པར་སྨྲ། །བྱས་པ་གཟོ་ཞིང་སྟོབས་ཀྱང་ཆེ། །བུད་མེད་དབང་འགྱུར་བཀྲེན་ཞིང་གླེན། །
དགྲ་ལས་རྒྱལ་ཞིང་མི་ཕྱེད་འགྱུར། །དགེ་བའི་བཤེས་གཉེན་ལ་བརྟེན་ནས། །དེ་ཚེ་གཏོང་བ་ཆེན་པོར་འགྱུར། །མཆོད་རྟེན་ཉམས་དགའ་གཙུག་ལག་ཁང་། །ཀུན་དགའ་ར་བ་རྣམ་མང་པོ། །རྫིང་ཡང་
ཆུ་ནི་ཕུན་སུམ་ཚོགས། །བསོད་ནམས་གང་ནི་ལེགས་མཛེས་པ། །དེ་དག་མང་པོ་སྟོན་བྱེད་ཅིང་། །གྲགས་དང་སྙན་པའི་དོན་ལ་བརྩོན། །ལྷ་ཡི་སྟེགས་ནི་ཉམས་དགའ་དང་། །ཕུག་དང་གནས་ཁང་དག་ཀྱང་
བྱས། །ཡ་མཚན་ཅན་གྱིས་ཡང་དག་གནོན། །སྣ་ཚོགས་མུ་སྟེགས་གནས་ཀྱིས་ནི། །རྒྱ་མཚོའི་འགྲམ་གྱི་མཐར་ཐུག་པར། །ཕྱོགས་དེ་ཐམས་ཅད་རྣམ་པར་གནོན། །བརྩེ་ལྡན་ལོངས་སྤྱོད་ལྡན་དཔག་མེད། །རྒྱལ་པོ་དེ་ནི་
<pb id="95.287a"/>
ཆོས་ལ་དགའ། །ཤར་གྱི་ཕྱོགས་སུ་རྒྱས་པར་ནི། །ཐེ་ཚོམ་མེད་པར་འབྱུང་བར་འགྱུར། །རྟག་ཏུ་ཆོ་གར་ཡང་དག་ལྡན། །ཀ་བ་ཉེ་བར་གནས་གྱུར་ཚེ། །གང་གཱའི་འགྲམ་ལ་ཡང་དག་བརྟེན། །དེ་ཚེ་རྒྱལ་ཐབས་བྱས་
པ་ནི། །ལོ་ནི་སུམ་ཅུ་དག་དང་བདུན། །ལོ་ནི་བརྒྱད་ཅུ་དག་ནི་འཆི། །དེ་ནས་དེ་ཡི་ལུས་ཞིག་ནས། །ལྷ་རྣམས་དག་ཏུ་ཉེ་བར་སྐྱེ། །དེ་ནས་དཔལ་ལྡན་ཀླུ་ཡི་རྒྱལ། །ཆོས་ཀྱི་བདག་ཉིད་ཆོས་ལ་དགའ། །མཆོད་རྟེན་གང་
ཞིག་འདི་བྱས་དང་། །སྟོན་པའི་གཟུགས་བརྙན་ཡིད་དུ་འོང་། །དེ་ཚེ་ས་སྟེང་དགེ་འདུན་ཆེད། །ལོགས་སུ་གཙུག་ལག་ཁང་དག་བྱས། །རྣམ་པར་སྨིན་པ་དེ་ཡིས་ནི། །སྲིད་པ་ཐ་མ་ལ་བརྟེན་ནས། །ངེས་པར་སངས་
རྒྱས་ཉིད་ལམ་དང་། །མི་གཡོ་གོ་འཕང་ཐོབ་པར་འགྱུར། །དེ་ཡི་འོག་ཏུ་གོ་ཌཱར་ནི། །དེ་དག་གཙོར་ནི་མུ་སྟེགས་གནོན། །ཤར་གྱི་ཕྱོགས་སུ་འབྱུང་བ་ནི། །གྲོང་ཁྱེར་དུ་ནི་མུ་སྟེགས་གནས། །རྒྱལ་པོའི་མིང་ནི་བཅོམ་ལྡན་ཞེས། །གོ་ཌཱའི་
ནང་ན་མཐུ་དང་ལྡན། །བརྟུལ་ཞུགས་ཅན་ནི་མཐུར་ལྡན་པ། །སྦྱིན་གནས་ཞེས་པས་དབང་ཡང་བསྐུར། །དེར་ནི་རྒྱལ་སྲིད་བྱས་ནས་སུ། །ནུབ་ཀྱི་ཕྱོགས་སུ་ཡང་དག་སོང་། །ཅི་འདོད་སྒྲུབ་པ་ཞེས་བྱ་བའི། །གྲོང་
ཁྱེར་ཉམས་དགར་རབ་ཏུ་ཞུགས། །མ་ཞུ་པས་ནི་རབ་བཏབ་ནས། །ཕྱིར་ཡང་རབ་ཏུ་ལོག་པར་འགྱུར། །ཤར་ཕྱོགས་རྒྱ་མཚོའི་མཐར་ཐུག་བར། །རྐུན་མ་རྣམས་ཀྱིས་ཡང་དག་ཁྱབ། །མཚོན་གྱི་གནོད་པས་
རབ་བཤིག་ནས། །ཤི་ནས་ཡི་དགས་འགྲོ་བར་སོང་། །ས་བདག་རྒྱལ་པོ་མི་མང་བ། །དེས་ནི་ལོ་གསུམ་བར་དུ་བྱས། །དེ་ནས་དེ་ནི་རྐུན་པོས་བསད། །རྫུ་འཕྲུལ་ཆེ་བའི་ཡི་དགས་སོང་། །དེ་ཉིད་དུ་ནི་ལོ་གསུམ་
བར། །ཡི་དགས་རྒྱལ་ཐབས་ཡོངས་སུ་བྱས། །ཡི་དགས་འཇིག་རྟེན་མི་བཟད་པ། །དེ་ནས་དེ་ནི་ལུས་ཀྱང་བཏང་། །སྐྱེ་བ་དེ་ལས་རྣམ་གྲོལ་ནས། །རྟག་ཏུ་མཐོ་རིས་འཇིག་རྟེན་སོང་། །དེ་ཡི་འོག་ཏུ་རྒྱལ་པོ་ནི། །རྒྱ་མཚོ་ཞེས་ནི་བྱ་བར་གྲགས། །བློ་ངན་ལོ་ནི་
<pb id="95.287b"/>
གསུམ་གྱི་བར། །བློ་གྲོས་ངན་པས་རྒྱལ་སྲིད་ཐོབ། །དེ་ཡི་ནུ་བོར་རྣམ་གྲགས་པ། །ཐལ་བ་ཞེས་བྱའི་རྒྱལ་པོ་འབྱུང་། །སྲོག་གཅོད་པ་དང་ཡང་དག་ལྡན། །བབ་ཅོལ་ཆེན་པོ་རབ་ཏུ་བྱེད། །འབད་པས་རང་གི་ལུས་ལ་
ཡང་། །བརྩེ་མེད་བག་ནི་མེད་པའོ། །བྱིས་པར་གྱུར་པས་འདི་ཉིད་སེམས། །ཕ་རོལ་དོན་ནི་དེ་མི་སེམས། །མི་དགེའི་བཤེས་གཉེན་ལ་བརྟེན་ནས། །སྡིག་པའི་ལས་ནི་མང་པོ་བྱས། །གཡོ་ལྡན་དེ་བཞིན་བཀྲེན་པ་ཡི། །
བྲམ་ཟེས་རྒྱལ་སྲིད་དག་ཀྱང་གནོན། །མི་དང་མི་མ་ཡིན་དག་གི། །ལོངས་སྤྱོད་རྣམ་པ་སྣ་ཚོགས་དང་། །རྣམ་པ་སྣ་ཚོགས་ཕུན་སུམ་ཚོགས། །རྒྱལ་པོ་དེས་ཀྱང་རབ་ཏུ་ཐོབ། །དེ་ནི་མཐར་གྱིས་སོང་བ་དང་། །རྒྱལ་པོ་ནུབ་ཀྱི་
ཕྱོགས་དག་ཏུ། །ཁ་ཆེའི་སྒོ་ཡི་མཐར་ཐུག་བར། །བྱང་གི་ཕྱོགས་ལ་བརྟེན་ནས་ནི། །དེར་ཡང་གཡུལ་ལས་རྣམ་རྒྱལ་ནས། །རྒྱལ་ཐབས་དེ་ཚེ་བྱས་པ་ནི། །བཅུ་གཉིས་ལོ་དང་ཟླ་བ་ལྔར། །ས་ལ་རྒྱལ་སྲིད་དེ་ཚེ་
བྱས། །དེ་ནས་དེ་ནི་ནད་ཀྱིས་བཏབ། །ཡང་དང་ཡང་དུ་བརྒྱལ་བར་གྱུར། །སྡུག་བསྔལ་ཆེན་པོས་ཟིལ་མནན་ནས། །ལུས་ནི་ཞིག་ནས་ཤི་འཕོས་འགྱུར། །རྒྱལ་སྲིད་ཕྱིར་ནི་རབ་ཆགས་ནས། །དེ་དག་ཕན་ཚུན་ཞེ་སྡང་
ཞིང་། །མཚོན་ཆེན་ཚོགས་ཀྱིས་འཕེན་པ་ནི། །དེ་དག་ཕན་ཚུན་བྱས་པར་འགྱུར། །ཡི་གེ་ས་མིང་བྱིས་པ་ཁྱེའུ། །དེ་ཚེ་རྒྱལ་སྲིད་དབང་ཡང་བསྐུར། །མཚན་མ་ཙམ་ཞིག་དེ་བྱས་ནས། །ཕྱིར་ཡང་དེ་ནི་འབྱུང་བར་
འགྱུར། །བྲམ་ཟེའི་གཙོ་བོ་གཉིས་ཀྱིས་ནི། །དེ་དག་ཕན་ཚུན་ཕྱེ་ནས་ནི། །མ་ག་དྷཱ་ཡི་ཡུལ་ཕྱིན་ཞིང་། །ཨུ་དུམ་བཱ་རའི་གྲོང་ཞེས་པར། །བྲམ་ཟེའི་གཙོ་བོ་བྱིས་པ་གཉིས། །ས་སྟེང་རང་གིས་དབང་ཡང་བསྐུར། །
དེ་ནས་མཐར་གྱིས་དེ་སོང་ནས། །ཤར་ཕྱོགས་སུ་ནི་ཡང་དག་བརྟེན། །གོ་ཌཱའི་ཡུལ་གྱི་མིར་ཡང་ཕྱིན། །དེ་ཚེ་འགྲན་ཟླ་མེད་པར་གྱུར། །བདག་ཉིད་ངན་པའི་རྩོད་རྒྱལ་གྱིས། །བྱིས་པའི་གཙོ་བོ་དེ་གཉིས་པོས། །
<pb id="95.288a"/>
མི་དགེའི་བཤེས་གཉེན་ལ་བརྟེན་ནས། །སྲོག་ཆགས་མང་པོ་རབ་ཏུ་བསད། །གང་ཞིག་སྔོན་གྱི་རྒྱལ་པོས་བཀུར། །དཔའ་བས་ང་རྒྱལ་བྱེད་པ་གང་། །གོ་ཌཱར་སྐྱེ་བོ་གནས་པ་དག །ཐམས་ཅད་དག་ནི་གསོད་
པར་རྩོམ། །དེ་ནས་རྒྱལ་པོ་ཟླ་བ་ཞེས། །དཔའ་བོ་གཅིག་པུ་འབྱུང་བར་འགྱུར། །གང་གཱའི་འགྲམ་གྱི་མཐར་ཐུག་དང་། །བཱ་རཱ་ཎ་སཱི་དེ་ལས་གཞན། །སྟོན་པའི་གཟུགས་བརྙན་ཉམས་དགའ་བ། །བློ་ངན་གྱིས་ནི་འཇིག་པར་
འགྱུར། །ཆོས་ཀྱི་སྟེགས་ནི་མི་ཉུང་བ། །རྒྱལ་བ་རྣམས་ཀྱིས་སྔོན་བསྟན་པ། །བློ་ངན་དག་གིས་བསྲེག་འགྱུར་ཞིང་། །མུ་སྟེགས་རྣམས་ནི་གསོད་པར་དགའ། །དེ་ནས་དེ་ནི་ཁྲོ་དང་ཆགས། །མི་སྡོམ་ལོག་པའི་ང་རྒྱལ་ཅན། །མཆོད་རྟེན་ཀུན་དགའ་ར་བ་གནས། །
ས་སྟེང་གཅེར་བུའི་གནས་དག་ཀྱང་། །དེ་ནས་ཐམས་ཅད་འཇིག་བྱེད་ཅིང་། །འཚོ་བ་འགོག་པའང་བྱེད་པར་འདོད། །ཡུལ་གྱི་དབུས་སུ་རྒྱལ་པོ་གཞན། །དེ་ཡི་དུས་སུ་འབྱུང་འགྱུར་བ། །ཡི་གེ་ར་མིང་རིགས་བདག་ཉིད། །རྗེ་རིགས་ཀྱིས་འཚོ་དེ་ལས་
གཞན། །སྟོན་པའི་བསྟན་པ་འདི་ལ་དད། །ཟླ་བ་ཞེས་བྱའི་རྒྱལ་མཆོག་དེས། །གཅེར་བུའི་རིགས་གྱུར་རྒྱལ་པོ་ནི། །ད་ཡང་རབ་ཏུ་བསད་པར་གྱུར། །ཡི་གེ་ཧ་མིང་དེའི་ནུ་བོ། །དཔའ་བོ་གཅིག་པུ་འབྱུང་བར་འགྱུར། །དཔུང་ནི་ཆེན་པོར་ཡང་དག་
ལྡན། །དཔའ་ཞིང་ཟིལ་གནོན་རྣམ་པར་གནོན། །རྒྱལ་པོ་ཡི་གེ་ཧ་བྱ་བས། །ཟླ་བར་རྣམ་གྲགས་གནས་ལས་བཏོན། །དེ་ནས་རྒྱལ་པོ་རྗེའུ་རིགས་སྤྱོད། །སྡེ་ཆེན་སྟོབས་ནི་ཆེ་བ་དང་། །དེ་ཚེ་ཤར་གྱི་ཕྱོགས་དག་ནི། །བསོད་ནམས་ཆེ་བའི་
གྲོང་མཆོག་སོང་། །རྒྱལ་རིགས་ཆོས་ལ་གནས་ནས་ནི། །ཆོས་ཀྱི་དོན་ཤེས་བརྩེར་ལྡན་པས། །དེ་ནི་ང་རྒྱལ་ཁྲོ་ཚུལ་གྱིས། །སྲོག་ཆགས་མང་པོ་གསོད་བྱེད་ཅིང་། །སེམས་ཅན་གནོད་པ་བྱེད་པ་དང་། །ཆད་པ་བྱེད་ལ་རབ་དགའ་ཞིང་། །
ལས་ངན་རྗེས་སུ་སྤྱོད་བྱེད་པའི། །ཟླ་བ་ཞེས་བྱ་ཕམ་པར་བྱས། །ཟླ་བ་ཞེས་བྱ་དེ་ཕྱུང་ནས། །རང་གི་གནས་ན་རབ་ཏུ་འདུག །ཡི་གེ་ཧ་མིང་སླར་ལོག་ནས། །ཀླ་ཀློའི་རྒྱལ་པོས་རབ་ཏུ་མཆོད། །ཡི་གེ་ཧ་བྱ་དགེ་དང་ལྡན། །དགེ་བའི་
<pb id="95.288b"/>
དོན་གྱི་ལས་ཀྱིས་ནི། །ཇི་ལྟར་འདོད་པའི་འགྲོས་དག་གིས། །རང་གི་ཡུལ་ནི་ཉིད་དུ་ཕྱིན། །དེ་ཉིད་ཀྱིས་ནི་ལས་བྱས་པས། །རྒྱལ་སྲིད་དགའ་དང་ལྡན་པ་ཐོབ། །ཡང་ན་རྒྱལ་སྲིད་སྤྱོད་གནས་པས། །ལོངས་སྤྱོད་རབ་ཏུ་
ཐོབ་ལྡན་པ། །སྔ་མར་རང་སངས་རྒྱས་ལ་ནི། །བཟའ་དང་གོས་ནི་བྱིན་པ་དང་། །དེ་ཚེ་ལྷམ་ནི་བྱིན་པ་དང་། །གོས་ཀྱིས་བརྒྱན་པའི་གདུགས་ཀྱང་བྱིན། །དེ་ཡི་ལས་ཀྱི་མཐུ་ཡིསནི། །ལྷ་མིའི་རྒྱལ་སྲིད་ཆེན་པོ་ཐོབ། །ལྷ་དང་མི་ཡི་ཕུན་སུམ་ཚོགས། །ལོངས་སྤྱོད་ཕུན་
སུམ་ཚོགས་ལྡན་སྤྱོད། །ཟླ་བ་ཞེས་བྱའི་བྲམ་ཟེའི་རིགས། །ལོངས་སྤྱོད་ཆེར་ལྡན་གང་ཕྱིར་དེ། །བྲམ་ཟེ་དག་ལ་ལོངས་སྤྱོད་བྱིན། །དེ་ཚེ་རྒྱལ་ཐབས་བྱེད་པ་ནི། །ལོ་ནི་བཅུ་དང་བདུན་དག་དང་། །དེ་བཞིན་གཞན་ནི་ཟླ་བ་གཅིག །ཉིན་ཞག་བདུན་དང་
བརྒྱད་དག་ཏུ། །ཁ་ཡི་ནད་ཀྱིས་ཡང་དག་བཏབ། །སྲིན་བུ་རྣམས་ཀྱིས་ཟོས་ནས་ནི། །དུས་བྱས་ནས་ནི་འོག་ཏུ་འགྲོ། །མི་མ་ཡིན་པས་ཟིལ་མནན་ནས། །དེ་ཚེ་གྲོང་དེ་བཤིག་པར་འགྱུར། །མི་མ་ཡིན་པས་ཉེན་པ་ཡི། །རིམས་ཀྱིས་ཉམ་
ཐག་ནད་ཀྱིས་བརྒྱལ། །སྔགས་ཀྱི་སྦྱོར་བས་འཆི་བ་སྟེ། །དེ་ཚེ་རྒྱལ་པོ་དུས་ལས་འདས། །མནར་མེད་པ་ཞེས་བྱ་བ་ཡི། །དམྱལ་བར་སྡིག་པའི་ལས་བྱེད་རྣམས། །སྡིག་པའི་ལས་རྣམས་རྗེས་སྤྱོད་པ། །དེ་ནི་དེ་རུ་སྐྱེ་བར་
འགྱུར། །དམྱལ་བར་དེ་ཚེ་བསྐལ་ཆེན་དུ། །མ་རུངས་སེམས་ལྡན་འཚེད་པར་འགྱུར། །དེ་ནས་སོ་ཐམས་ཀྱི་ཧུད་ཟེར། །ཡང་སོས་དང་ནི་ཐིག་ནག་དང་། །མི་བཟད་རལ་གྲིའི་ནགས་ཚལ་ཡང་། །ཡང་དང་ཡང་དུ་མྱོང་བར་འགྱུར། །ཡི་
དགས་འཇིག་རྟེན་དུད་འགྲོ་ཉིད། །དེ་བཞིན་གཤིན་རྗེའི་འཇིག་རྟེན་དུའང་། །དེ་ལྟར་སྐྱེ་བ་སྟོང་རྣམས་སུ། །འཁོར་བར་ཡང་ནི་འཁོར་འགྱུར་ཡང་། །དེས་ནི་བདེ་བ་མི་ཐོབ་ཅིང་། །རྟག་ཏུ་སྡུག་བསྔལ་བསྟེན་པར་འགྱུར། །དེ་བཞིན་
གཤེགས་པའི་བསྟན་པ་ལ། །དེ་བས་འབད་པ་ཐམས་ཅད་ཀྱིས། །སེམས་ནི་ཀུན་གྱིས་དད་བྱས་ཏེ། །ནད་མེད་ཕུན་སུམ་ཚོགས་པར་སོང་། །སངས་རྒྱས་ཕན་འདོགས་བྱེད་པ་ཡིས། །འབྲས་བུ་མཐའ་ཡས་
<pb id="95.289a"/>
འབྱུང་འགྱུར་བས། །སངས་རྒྱས་ལ་ནི་དང་བར་བྱ། །ཆོས་དང་དགེ་འདུན་དེ་བཞིན་ནོ། །རྒྱལ་པོས་དཀོན་མཆོག་གསུམ་མཆོད་ན། །འཇིག་རྟེན་གྱི་ནི་མཆོག་ཏུ་འགྱུར། །རྒྱལ་ཐབས་ཆེན་པོའི་གྲགས་པ་ཐོབ། །ནོར་གྱི་དབང་
ཕྱུག་ལོངས་སྤྱོད་ཆེ། །རྒྱལ་པོས་ཕུན་ཚོགས་རྒྱ་ཆེ་བའི། །བདེ་བ་རྣམ་པ་སྣ་ཚོགས་འཐོབ། །འཇིག་རྟེན་མཆོག་ནི་མཆོད་བྱས་ན། །འཇིག་རྟེན་དབང་ཕྱུག་ཉིད་དུ་འགྲོ། །དེ་ནས་བརྒྱ་བྱིན་འཐབ་བྲལ་ཉིད། །ཚངས་པ་ཉིད་དུའང་ཡང་
དང་ཡང་། །ཉན་ཐོས་རང་རྒྱལ་ཉིད་དང་ནི། །ས་སྟེང་སངས་རྒྱས་ཉིད་དུ་འགྱུར། །ཐེག་པ་གསུམ་གྱི་མཆོག་ཐོབ་ཅིང་། །ཐེག་པ་ལ་ནི་ཆགས་མེད་འགྱུར། །དེ་ལྟར་སངས་རྒྱས་བསམ་མི་ཁྱབ། །སངས་རྒྱས་ཡེ་ཤེས་བསམ་
མི་ཁྱབ། །དེ་དག་འབྲས་བུས་བསམ་མི་ཁྱབ། །རྣམ་པར་སྨིན་པའང་བསམ་མི་ཁྱབ། །དེ་ནས་གཞན་ཡང་རྒྱལ་པོ་ནི། །ཟླ་བ་ས་སྟེང་མེད་པ་ན། །ཕན་ཚུན་འཁྲུག་པའི་ངང་ཚུལ་དུ། །གོ་ཌཱའི་རྒྱུད་ནི་འབྱུང་བར་འགྱུར། །ཕན་ཚུན་ལྟོས་པ་མེད་
པར་ནི། །དེ་ཚེ་མཚོན་ནི་འདེབས་པར་འགྱུར། །ཞག་ནི་བདུན་པོ་གཅིག་དང་ནི། །དེ་བཞིན་གཞན་ནི་ཟླ་བ་གཅིག །དེ་ཚེ་ཚོགས་ཀྱི་རྒྱལ་སྲིད་རྒྱུད། །དེ་ཚེ་ས་སྟེང་བྱེད་པར་འགྱུར། །གང་གཱའི་འགྲམ་གྱི་གྲོང་དེར་ནི། །གཙུག་ལག་ཁང་གི་
གནས་ཀྱང་བྱས། །དེ་ནས་ཟླ་བ་ཞེས་བྱ་བའི། །བྲམ་ཟེའི་ཁྱེའུ་དེ་ཡི་བུ། །ཟླ་བ་བརྒྱད་དང་ཞག་ལྔ་དང་། །ཕྱེད་དང་གཉིས་ཞག་འདས་ནས་འཆི། །དེའི་མཐར་རྒྱལ་པོ་འདུག་པ་ནི། །ཀླུ་ཡི་རྒྱལ་པོ་ཞེས་བྱ་བ། །གོ་ཌཱའི་ཡུལ་
གྱི་རྒྱལ་པོ་འབྱུང་། །དང་པོར་ཛ་མའི་རིགས་བྲམ་ཟེ། །ཀུན་ནས་རྗེའུ་རིགས་ཀྱིས་བསྐོར་བའི། །ཀླུ་ཞེས་བྱ་བ་དེ་ཡང་འབྱུང་། །དེ་ཡང་མུ་གེས་གནོད་པ་དང་། །དེ་བཞིན་ཕ་རོལ་དམག་ཚོགས་གནོད། །དེ་དག་རྒྱལ་སྲིད་ཐོབ་པ་
ན། །ཆོམ་རྐུན་ཆེན་པོས་ཀུན་ཏུ་ཁྱབ། །དེས་ཀྱང་དེ་ཡི་ལུགས་ཉམས་ཏེ། །དེར་ནི་ལོ་ནི་ལྔ་དང་གཅིག །རྒྱལ་སྲིད་ཀུན་ནས་འཁྲུགས་བཞིན་སྤྱོད། །སྲོག་གཅོད་མང་པོ་བྱས་ནས་ནི། །དེ་ཚེ་སྲོག་ལ་གནོད་པར་བྱེད། །སྔ་མའི་
<pb id="95.289b"/>
ལས་ཀྱི་ཉེས་པ་ཡིས། །རྗེའུ་རིགས་སྤྱོད་པ་དེ་དག་བྱེད། །ཕན་ཚུན་འཁྲུགས་པའི་ངང་ཚུལ་དུ། །དེ་ཚེ་དེ་ནི་འབྱུང་བར་འགྱུར། །དེ་དག་དེ་ཚེ་ནུས་ལྡན་ཚུལ། །རྒྱལ་རིགས་སྤྱོད་ལ་གནས་པ་ཡི། །གོ་ཌཱའི་རྒྱུད་ཀྱི་མི་ཡི་
བདག །འབྱུང་བར་འགྱུར་བར་ཐེ་ཚོམ་མེད། །ཁ་ཅིག་དེ་ཚེ་མཚོན་གྱིས་འཆི། །ནད་རྣམས་ཀྱིས་ཀྱང་ཡང་དག་འདེབས། །དེ་ནས་དུས་བྱས་རྒྱལ་པོ་རྣམས། །དམྱལ་བ་རྣམས་སུ་འགྲོ་བར་འགྱུར། །བུད་མེད་གཙོ་བོའི་
བྱིས་པ་ནི། །དེ་ཡང་ཕྱིས་ནི་རྒྱལ་པོར་འགྱུར། །དེ་དག་དེ་བཞིན་ཟླ་ཕྱེད་ནས། །མཚོན་གྱིས་བསྣུན་ནས་དེ་ཉིད་བསད། །མུ་གེ་ཆེན་པོ་ཡང་དག་འབྱུང་། །ཕ་རོལ་དམག་ཚོགས་དག་གིས་དཀྲུགས། །ཡིད་ནི་སྐྲག་པར་གྱུར་པ་
ཡིས། །ཤར་ཕྱོགས་ཡུལ་མི་ཉམས་པར་གྱུར། །དེ་ཡི་ཡུལ་དུ་མི་བདག་ནི། །ཐེ་ཚོམ་མེད་པར་འབྱུང་འགྱུར་བ། །བཅོམ་བརླག་སྐྱེས་པའི་རྒྱལ་པོ་མཆོག །ཡངས་པ་ཅན་གྱི་ཚོང་པ་སྔོན། །དེ་ཡང་ལུས་ལ་མཆོད་
པ་ཡི། །མ་ག་དྷཱ་ཡི་རྒྱལ་པོར་འགྱུར། །དེའི་ཡང་ནུ་བོ་ཡི་གེ་བྷ། །ཤར་གྱི་ཕྱོགས་ལ་ཡང་དག་གནས། །དེ་བུ་ཡི་གེ་པྲ་ཞེས་བྱ། །ཤར་ཕྱོགས་ཉིད་དུ་ཡང་དག་སྐྱེས། །རྒྱལ་རིགས་མཆོག་ཏུ་སྐྱེས་པར་བསྟན། །ལེགས་པར་སྤྱོད་
པས་བྱིས་པར་བཅིངས། །ལོ་ནི་བཅུ་དང་བདུན་དག་ཏུ། །འཆིང་བ་དག་ལ་ཡང་དག་བཞག །གླང་རྫི་ཞེས་བྱའི་རྒྱལ་པོས་བཅིངས། །བཅོམ་ལྡན་ཞེས་བྱ་དེས་ནི་བཀྲོལ། །ཡི་གེ་ཧ་ཞེས་རྒྱལ་ཆེན་ནི། །ནུབ་ཀྱི་ཕྱོགས་ན་ཡང་དག་
འོངས། །ཤར་གྱི་ཕྱོགས་ནི་མཐའ་མེད་པར། །གང་གཱའི་འགྲམ་དུ་གནས་པར་གྱུར། །དམངས་རིགས་གཟི་བརྗིད་ཆེ་བ་དང་། །སྡེ་ཆེན་སྟོབས་ནི་ཆེ་བ་དང་། །དེ་ནི་དེ་ཡུལ་འགྲམ་གནས་ནས། །ཀུན་ཏུ་ཡང་ནི་རབ་ཏུ་གནས། །
གོ་ཌཱའི་སྐྱེ་བོ་ཞེས་གྲགས་གྲོང་། །མུ་སྟེགས་ཞེས་ཀྱང་རྣམ་པར་གྲགས། །རྒྱལ་པོས་དེ་ནི་རྣམ་མནན་ནས། །སྟོབས་ཆེན་དེ་ནི་འདུག་པར་གྱུར། །དེར་ནི་རྒྱལ་རིགས་བྱིས་པ་དེ། །ཚོང་པ་དང་ནི་ལྷན་ཅིག་འོངས། །
<pb id="95.290a"/>
དེར་ནི་ནམ་ཕྱེད་ཞུགས་ནས་ནི། །ནམ་གྱི་མཐར་ནི་དེ་ཡང་མཆོད། །དམངས་རིགས་རྒྱལ་པོ་ཞེས་བྱ་བས། །སླར་ཉིད་དུ་ནི་ལྡོག་པར་བྱེད། །གང་གཱའི་འགྲམ་གྱི་མཐར་ཐུག་པར། །གྲོང་ཁྱེར་དགའ་བ་ཞེས་བྱ་བར། །དེ་ཚེ་
རྒྱལ་སྲིད་མ་ག་དྷཱར། །བྱིས་པ་དེ་ནི་བཞག་པར་གྱུར། །བཱ་རཱ་ཎ་སཱིའི་ཕ་རོལ་ཏུ། །ཀཱ་ཤི་ཡུལ་གྱི་མིར་ཡང་ཕྱིན། །སྟོབས་ཆེན་ས་ཡི་བདག་པོ་ནི། །དམངས་རིགས་དེར་ནི་ཞུགས་པར་གྱུར། །སྡུག་བསྔལ་ཉམ་ཐག་ནད་ཆེན་པོས། །དེ་ཚེ་བུ་
ནི་དབང་ཡང་བསྐུར། །བྱིས་པ་ཁྱེའུ་ཕུག་ཅེས་པ། །དེ་ཚེ་རྒྱལ་ཐབས་དབང་ཡང་བསྐུར། །ཆེན་པོའི་ནད་ཀྱིས་ཟིལ་མནན་ནས། །དེ་ཚེ་ས་ཡང་འཁོར་བར་མཐོང་། །དེ་ནས་འབད་པས་ཤུགས་ནར་ཕྱུང་། །ལུས་ཞིག་ནས་ནི་དུད་འགྲོར་སོང་། །
དེ་ཚེ་ཟླ་བ་བདུན་དང་བརྒྱད། །དུད་འགྲོ་དག་ཏུ་གནས་པར་གྱུར། །དེ་ཡི་སྐྱེ་བ་ལས་གྲོལ་ནས། །ལྷ་རྣམས་ཀྱི་ནི་ནང་དུ་སྐྱེས། །དེ་ཚེ་སྐྱེ་བ་ཉི་ཤུར་ནི། །ལྷ་ཡི་ཕུན་སུམ་ཚོགས་པ་ཐོབ། །ཆོས་ཀྱི་བདག་ཉིད་དེ་མཐར་གྱིས། །རང་རྒྱལ་བྱང་ཆུབ་
ཐོབ་པར་བྱེད། །སྔོན་གྱི་སྐྱེ་བའི་དུས་དག་ཏུ། །འདི་ཉིད་ལས་ནི་ཉེ་བར་བསགས། །བདག་ཉིད་ཆེན་པོ་རང་རྒྱལ་ལ། །གོས་ཀྱིས་ཀུན་ནས་བཀབ་པ་དང་། །གླང་པོ་རྟ་དང་ཤིང་རྟའི་རྒྱུར། །ལྷམ་ནི་རབ་ཏུ་ཕུལ་བར་གྱུར། །དེ་ལས་བློ་ལྡན་
སེམས་དང་བས། །དེ་ཚེ་དེ་ལ་བཟའ་བ་བྱིན། །རྣམ་པར་སྨིན་པ་དེ་ཡིས་ནི། །ལྷ་ཡི་རྒྱལ་པོ་བརྒྱ་བྱིན་དུ། །སྐྱེ་བ་བྱེ་བ་ཕྲག་དགུར་ནི། །ལྷ་ཡི་འཇིག་རྟེན་དག་ཏུ་གྱུར། །ས་སྟེང་འོང་ནས་རྒྱལ་པོ་ནི། །དེ་ནས་སྐྱེ་བ་འདི་ལ་གྱུར། །གཞན་
གྱིས་རྗེས་བསྒྲུབས་རྒྱལ་ཐབས་ནི། །རྗེས་སུ་སྤྱོད་པར་འགྱུར་བ་ཡིན། །དེ་ཡི་བུ་ཡང་རྒྱལ་པོ་ནི། །བཱ་རཱ་ཎ་སཱིར་རབ་ཏུ་གནས། །ཆགས་འོག་རྒྱལ་ཕྲན་གྱིས་བཅོམ་པའི། །རྒྱལ་ཐབས་རྣམ་འཇིག་འབྱུང་བར་འགྱུར། །དེ་ཡི་
རྒྱལ་སྲིད་དགྲ་དང་ནི། །བྲམ་ཟེས་ཕལ་ཆེན་གནོད་པར་འགྱུར། །བག་མེད་འདོད་པ་སྤྱོད་པ་དང་། །རྒྱལ་པོ་དེ་ནི་གདོན་གྱིས་འཛིན། །ཕྱི་མ་ཡི་ནི་དུས་དག་ཏུ། །དེ་ནས་མཚོན་གྱི་བརྒྱབ་ནས་འཆི། །མ་ག་དྷཱ་རྒྱལ་དེ་དག་ནི། །ཕན་ཚུན་
<pb id="95.290b"/>
དུ་ནི་གནོད་བྱེད་པས། །ཟླ་བ་ཞེས་བྱའི་རྒྱལ་པོ་འདས། །ཤར་གྱི་ཕྱོགས་ཀྱི་ཀུན་ནས་ཀྱང་། །གང་གཱའི་འགྲམ་གྱི་མཐར་ཐུག་པར། །བཱ་རཱ་ཎ་སཱི་དེ་ལས་གཞན། །ཡི་གེ་པྲ་ཞེས་རྒྱལ་རིགས་ནི། །དེ་ཡི་ཚེ་ན་རྒྱལ་པོ་འབྱུང་། །གང་ཞིག་
དམངས་རིགས་གྱུར་པ་ནི། །ཡི་གེ་ཧ་ཡིས་ཡོངས་སུ་མཆོད། །གྲོང་ཁྱེར་དགའ་བ་ཞེས་བྱ་བར། །གང་གཱའི་འགྲམ་ལ་ཡང་དག་རྟེན། །སྔོན་གྱི་ལས་ཀྱིས་ཡོངས་བསྐུལ་ནས། །རྒྱལ་རིགས་རྒྱལ་པོར་འབྱུང་བར་འགྱུར། །དེ་ཉིད་ལས་
བྱས་བྱེད་བཅུག་དང་། །རྗེས་སུ་ཡང་ནི་ཡི་རང་བྱས། །དེ་ཚེ་དུས་ནི་འདས་པ་ན། །གསེར་ཐུབ་ཅེས་བྱའི་སྟོན་པ་འབྱུང་། །བཱ་རཱ་ཎ་སཱིའི་གྲོང་ཁྱེར་དུ། །ནོར་ཆེན་ལྡན་པའི་ཚོང་དཔོན་ཡོད། །ཚོང་དཔོན་བུ་ནི་བྱིས་པ་དེ། །བྱིས་པ་དག་གིས་ཡང་
དག་བསྐོར། །ས་རྡུལ་དག་ལ་རྩེ་བའི་ཕྱིར། །ལམ་ཆེན་དག་ཏུ་ཞུགས་པར་གྱུར། །རང་ཁྱིམ་མཆོད་རྟེན་མཆོག་མཐོང་ལ། །ཕ་དང་མ་ནི་མཆོད་བྱེད་པ། །དེ་ཉིད་ཡིད་ལ་བཟུང་བྱས་ནས། །ས་རྡུལ་གྱི་ནི་མཆོད་རྟེན་བྱས། །དེ་ཚེ་མེ་ཏོག་
སྨན་མས་ནི། །མཆོད་པ་ཡང་ནི་བྱེད་པར་གྱུར། །སངས་རྒྱས་དད་པའི་དྲན་པ་ཡིས། །སངས་རྒྱས་དེ་ལའང་བསྟོད་པ་བྱས། །བྱིས་པ་རྣམས་ཀྱིས་ཡོངས་བསྐོར་ནས། །དེར་ནི་བྱིས་པ་རྩེ་བར་གྱུར། །སྟོན་པ་གསེར་ཐུབ་རྒྱལ་བ་ཡི། །
ཉན་ཐོས་མཆོག་དེ་གཅིག་པུ་ཞིག །སྐྱོན་བྲལ་བདག་ཉིད་གྲོལ་བ་དང་། །ཁམས་གསུམ་ལས་ནི་རྣམ་གྲོལ་བློ། །དེ་ཚེ་དང་པོར་སྐྱོན་བྲལ་བ། །བསོད་སྙོམས་ལ་ནི་རྒྱུ་བར་གྱུར། །བཱ་རཱ་ཎ་སཱི་ལེགས་མཛེས་པའི། །དེ་ཚེ་གྲོང་
ཁྱེར་རབ་ཏུ་ཞུགས། །གང་དུ་ས་སྟེང་བྱིས་པ་ཡོད། །དེ་ཚེ་ཆགས་བྲལ་ཕྱོགས་དེར་ཕྱིན། །དེར་ནི་བྱིས་པ་དེ་ཀུན་གྱིས། །ཀུན་ནས་ཡོངས་སུ་བསྐོར་བར་གྱུར། །འདིར་གཤེགས་དགེ་སློང་འདིར་སྤྱོན་ཅིག །སྟོན་པའི་མཆོད་
རྟེན་ཕྱག་བྱོས་མཛོད། །བདག་ཅག་གིས་ནི་འབད་བྱས་ན། །བཟང་པོ་འདི་ལ་མི་གཟིགས་སམ། །དེ་ནས་ཚོང་དཔོན་བུ་ཁྱེའུས། །རྩ་ཡི་ཐག་པ་བླངས་ནས་ནི། །རྫུ་འཕྲུལ་ཆེན་པོའི་འདོད་ཆགས་བྲལ། །རྩེ་བའི་ཚུལ་
<pb id="95.291a"/>
གྱིས་དེ་བཅིངས་ཁྲིད། །རྫུ་འཕྲུལ་ཆེན་པོ་ཆགས་བྲལ་བས། །དེར་གནས་རྣམས་ལ་ཡང་དག་དགོངས། །ས་སྟེང་དག་ཏུ་གཟིགས་པ་ན། །དེ་དག་གིས་ནི་མཆོད་རྟེན་བྱས། །བྱིས་པའི་སྤྱི་བོར་ལག་བྱུགས་ནས། །བློ་ལྡན་
དེ་ལ་འདི་སྐད་སྨྲས། །གང་དུ་ཁྱོད་ཀྱི་མཆོད་རྟེན་བྱས། །ཐོང་ཤིག་ཁྱེའུ་བདག་ཅག་འདེང་། །གང་དུ་ས་སྟེང་མཆོད་རྟེན་ནི། །དེར་ཡང་ཐམས་ཅད་འོང་གྱུར་ནས། །དེ་ཚེ་བྱིས་པ་དང་ལྷན་ཅིག །བདག་ཉིད་ཆེན་པོ་དེས་ཕྱག་བྱས། །བསོད་
སྙོམས་དོན་དུ་ཅི་འདོད་པར། །དཔའ་བོ་དེ་ནི་ཕྱིར་ཡང་ཆས། །དེ་ནས་ཚོང་དཔོན་བྱིས་པ་ཡིས། །ཆོས་གོས་མཐའ་ནས་བཟུང་ནས་ནི། །དགེ་སློང་དེ་ནི་བཟུང་ཁྱེར་བ། །བཤོས་གསོལ་བྱ་བའི་ཆེད་དུའོ། །དེ་ནས་ཚོང་
དཔོན་གཙོ་བོ་དེས། །བྱིས་པ་ཁྱེའུ་དེ་མཐོང་ནས། །རྫུ་འཕྲུལ་ཆེན་པོ་ཆགས་བྲལ་བའི། །ཆོས་གོས་མཐའ་ལ་འཛིན་བྱེད་ལ། །འཇིགས་ཤིང་བ་སྤུ་ལྡང་བ་དང་། །ང་ཡི་ཁྱིམ་དུ་མཆོག་ཀྱང་གཤེགས། །མྱུར་དུ་རྐང་
གཉིས་ལ་བཏུད་དེ། །བྱིས་པ་ཡིས་ནི་འཛིན་པ་བཏང་། །བུ་དེ་ཡིས་ཀྱང་བཟུང་བྱས་ལ། །འབད་པ་ཡིས་ནི་བཟོད་གསོལ་བྱས། །སྐྱེ་བོའི་མཆོག་གྱུར་ཕན་འདོད་པ། །དེ་ཡི་ལྷུང་བཟེད་བླངས་ནས་ནི། །སཱ་ལུའི་ཚོད་མ་བཟའ་བ་
ཡིས། །ལྷུང་བཟེད་དག་ནི་བཀང་བྱས་ནས། །བུ་ལ་བོས་ནས་སྨྲས་པ་ནི། །ཡང་དག་ལོང་ལ་འདི་ལ་བྱིན། །དེ་ནས་བྱིས་པ་ཤེས་ལྡན་པས། །འབད་པས་ལག་གཉིས་བཀྲུས་ནས་ནི། །ལྷུང་བཟེད་གང་བ་བླངས་ནས་སུ། །འདོད་ཆགས་
བྲལ་བ་ལ་ནི་ཕུལ། །ཕུལ་ནས་མྱུར་བ་ཉིད་དུ་ནི། །རྐང་པ་གཉིས་ལ་ཕྱག་ཀྱང་བྱས། །འདོད་ཆགས་བྲལ་བས་བླངས་ནས་ནི། །གཙུག་ལག་ཁང་སོང་ཟས་ལ་སྤྱད། །བདེ་བར་རིག་པའི་སེམས་ཀྱིས་ནི། །དེ་ཚེ་འདོད་ཆགས་
བྲལ་བར་གྱུར། །དེ་ལས་བྱིས་པ་གཞན་ཞིག་ནི། །ཕྲག་དོག་སེམས་སུ་གྱུར་ནས་ནི། །མུ་སྟེགས་རྣམས་ལ་རབ་དད་ནས། །བསྟན་པ་ལ་ནི་དེ་མི་མཆོད། །ཁྲོ་བའི་སེམས་ནི་ཁོ་ན་ཡིས། །འདོད་ཆགས་བྲལ་ལ་ཉིན་ཞག་
<pb id="95.291b"/>
གཞན། །བཟའ་བ་བཅའ་བ་རྣམ་མང་པོ། །ཁྱེར་ནས་དེ་ལ་རབ་ཏུ་བྱིན། །ཁྱོད་ལ་བྱིན་པའི་བསོད་སྙོམས་ཀྱིས། །དགེ་བ་ཅུང་ཟད་གང་ཡོད་པ། །ཚོང་དཔོན་བུ་ནི་དེ་བས་ཀྱང་། །ས་སྟེང་བདག་ནི་དམ་པར་ཤོག །དེ་ནས་མུ་
སྟེགས་དེ་ཀུན་དང་། །དེ་ཚེ་བྲམ་ཟེའི་ཆུང་མ་རྣམས། །དེ་ནས་ཐམས་ཅད་འདུས་ནས་ནི། །ཐ་དད་པར་ནི་འཐབ་མོའང་བྱས། །བྱིས་པ་ཁྱེད་ཅག་ཡོང་མི་ཤེས། །ཅི་ཕྱིར་མགོ་རེག་གམ་དུ་འགྲོ། །འདི་དག་བདག་ལའང་གནས་མེད་ན། །
གཞན་དག་གང་དུ་མྱ་ངན་ཟློ། །བྱིས་པ་དེ་ཡི་སེམས་ཅན་ལ། །དེ་ལྟ་བུ་ཡི་ཞེ་སྡང་སྐྱེས། །སྟོན་པས་ཉེ་བར་བསྔགས་པ་ཡི། །ཆོས་ཀྱི་ཟམ་པ་གྲགས་པ་དང་། །ས་སྟེང་ལྷ་ཁང་མཆོད་རྟེན་མཆོག །མུ་སྟེགས་རྣམས་ཀྱིས་དེ་དག་བཤིག །ཚོང་དཔོན་མཆོག་
གི་བུ་དེ་ལ། །ཀུན་ནས་འཁྲུག་པའི་སེམས་ཀྱང་བྱས། །མགོ་རེག་འདི་ལ་བྱིན་པ་ཡི། །སྦྱིན་པའི་འགྲོ་བ་གང་དུ་འགྲོ། །ངན་འགྲོའི་འགྲོ་བས་ཟིན་སེམས་ལ། །རྣམ་པར་གནོད་པ་བདག་གིས་བྱ། །གཉིས་པ་བྱིས་པ་གང་ཡིན་དེ། །
ཟླ་བ་ཞེས་བྱའི་རྒྱལ་པོ་ཡིན། །རྣམ་སྨིན་དེ་ཡིས་མི་འདོད་པ། །ཡུན་རིང་སྡུག་བསྔལ་རྗེས་སུ་མྱོང་། །ཚོང་དཔོན་མཆོག་གི་བུ་དེ་ནི། །ལུས་ཞིག་ནས་ནི་བདེ་འགྲོར་སོང་། །དེ་དང་དེར་ནི་ལྷ་གནས་སུ། །ཡུན་རིང་བདེ་བ་རྗེས་སུ་མྱོང་། །
དེ་ཚེ་དེ་ཚེ་དེ་དང་དེར། །ཤི་འཕོས་ལྷ་ཡི་འཇིག་རྟེན་གནས། །དེ་ཚེ་ཐ་མའི་སྐྱེ་བ་ལ། །ཐམས་ཅད་དུ་ནི་འཆིང་བ་གཅོད། །ཐ་མའི་སྐྱེ་བ་ཐོབ་པ་ན། །མིར་གྱུར་ས་ཡི་བདག་པོར་འགྱུར། །ལས་ཀྱིས་དེ་ཚེ་ཚེ་འཕོས་ནའང་། །དེ་ཚེ་དེ་ཚེ་དེ་དང་དེར། །
འཇིག་རྟེན་དག་ཏུ་སྐྱེས་གྱུར་པ། །ས་སྟེང་མི་ཡི་བདག་པོར་བྱེད། །གང་ཞིག་མེ་ཏོག་དམན་མ་ནི། །བྱིས་པ་གཡོ་བ་དེས་ཕུལ་བ། །དེས་ན་ལོངས་སྤྱོད་ཉོན་མོངས་ཅན། །དེ་འདིའི་འབྲས་བུ་ཉོན་མོངས་ལྡན། །སྡུག་བསྔལ་ལོངས་སྤྱོད་
ཐོབ་པ་ཡང་། །རྒྱལ་པོ་དེ་ཡི་བསྟན་པ་ཉམས། །མི་བརྟན་བྱིས་པའི་རང་བཞིན་དང་། །ཇི་ལྟ་དེ་ལྟར་གཡོ་སེམས་ཀྱིས། །ས་སྟེང་སྟོན་པའི་མཆོད་རྟེན་ལ། །མཆོད་པ་ཆེན་པོ་ཡོངས་སུ་བྱས། །རྣམ་པར་སྨིན་པའི་ལས་དེ་ཡིས། །
<pb id="95.292a"/>
བྱིས་པ་རྒྱལ་པོའི་དབང་ཕྱུག་བྱེད། །མེད་པར་རྒྱལ་པོ་བྱེད་པར་འགྱུར། །ཡོད་པ་རབ་ཏུ་འཇིག་པར་འགྲོ། །བྱང་དང་ནུབ་ཀྱི་བར་དག་ཏུ། །དེ་ནི་རྒྱལ་པོ་བྱེད་པར་འགྱུར། །བློ་གྲོས་གང་དེ་བཅིངས་པ་དང་། །བྱིས་པས་ཡང་ནི་རབ་དང་
བ། །བྱིས་པས་བཅིངས་དང་གྲོལ་བ་ཡི། །རྣམ་སྨིན་ལས་ནི་དེ་ཡིས་སུ། །སྐྱེ་བ་དག་ནི་ལྔ་བརྒྱར་ཡང་། །བྱིས་པ་བཅིངས་དང་བཀྲོལ་བར་འགྱུར། །ཐ་མའི་སྐྱེ་བ་དེ་ཡི་ཚེ། །ཐམས་ཅད་དུ་ནི་འཆིང་བ་བཅད། །ལོ་ནི་ལྔ་བཅུ་ལྔ་དག་གམ། །བདུན་ཅུ་རྩ་བདུན་དག་
ཏུ་འགྱུར། །ཤར་ཕྱོགས་རྒྱ་མཚོའི་མཐར་ཐུག་པར། །ས་སྟེང་དེ་ནི་རྒྱལ་པོར་འགྱུར། །འབིགས་བྱེད་རི་ཡི་ནང་གནས་པ། །མཐའ་འཁོབ་ཀླ་ཀློའི་རྐུན་མ་རྣམས། །དེ་དག་ཀུན་ལ་དབང་སྒྱུར་བའི། །ཡི་གེ་བ་མིང་རྒྱལ་པོར་འགྱུར། །
གངས་ཅན་རི་ཡི་ནང་གནས་པ། །བྱང་གི་ཕྱོགས་ལ་བརྟེན་པ་ཡི། །དེ་ཚེ་རྒྱལ་རིགས་རྒྱལ་པོ་དེ། །ཡུལ་མི་ཀུན་ལ་སྤྱོད་པར་འགྱུར། །མི་ཤེས་བྱིས་པར་གྱུར་པ་ཡི། །མཆོད་རྟེན་ས་རྡུལ་གྱིས་བྱས་པས། །འགྲན་ཟླ་མེད་ཅིང་
གནོད་མེད་པར། །མ་ག་དྷཱ་ཡི་རྒྱལ་པོར་འགྱུར། །ཤར་ཕྱོགས་རྒྱ་མཚོར་བརྟེན་ནས་ནི། །དེ་འདི་འབྲོག་གི་མཐར་ཐུག་པར། །བློ་ལྡན་ལོ་ཧི་ཏ་ལས་གཞན། །བྱང་དུ་དེ་བཞིན་ཁ་བ་ཅན། །ནུབ་ཏུ་ཀཱ་ཤིའི་ཉམས་དགའི་གྲོང་། །རྩེ་མོ་ཞེས་
བྱའི་གྲོང་དེ་བཞིན། །འདི་ཡི་ནང་དུ་རྒྱལ་པོ་ནི། །སྟོན་པའི་བསྟན་པ་གསལ་བྱེད་པ། །དེ་ནི་སེང་གེ་ལྔ་ཞེས་བྱ། །ཕམ་ནས་རྒྱལ་པོས་གཞན་ཡང་ཕམ། །སེང་གེ་ལས་སྐྱེས་ཐམས་ཅད་དེའང་། །དེ་ཚེ་རྩ་ནས་རྣམ་པར་བཤིག །གངས་ཅན་ནང་དང་
ཤར་ཕྱོགས་དང་། །རྒྱ་མཚོ་བཅུ་ཡི་འགྲམ་གནས་ནས། །དེ་ཚེ་རྒྱལ་རིགས་བརྒྱད་པོ་དེ། །ཡུལ་མི་དག་ནི་ཀུན་ལ་སྤྱོད། །ལྷ་སོགས་སེང་གེ་རྒྱལ་པོ་ནི། །གཡོན་ཅན་གཞན་ལ་བརྟེན་པ་དང་། །འབིགས་བྱེད་ནང་ན་གནས་པ་ལ། །དེས་ཀྱང་
རང་གི་རྒྱལ་པོ་བྱས། །བགྲོད་དཀའ་ཞེས་བྱའི་ཡུལ་དབུས་སུ། །དུག་ཆེན་རྒྱལ་བས་རྣམ་རྒྱལ་བྱས། །བྱང་ཤར་ཀུན་ལ་གནས་པ་ཡི། །སེང་གེ་ཞེས་བྱ་དེ་བཞིན་གཞན། །ཟླ་བ་ཞེས་བྱའི་རྒྱལ་པོ་འདས། །དེ་ཚེ་གོ་ཌཱའི་སྐྱེ་བོའང་
<pb id="95.292b"/>
འཇིག །དེ་ཚེ་རྒྱལ་རིགས་ས་ཡི་བདག །འབྱུང་བར་འགྱུར་བར་ཐེ་ཚོམ་མེད། །རྒྱལ་པོ་མངོན་འཕེལ་སྐྱེ་ཞེས་བྱ། །དེ་ཡི་ལོངས་སྤྱོད་འཕེལ་བར་འགྱུར། །དེ་ཚེ་རྒན་པོར་གྱུར་པ་ན། །དེ་ཡང་གཡོ་བ་མེད་པར་སོང་། །ལོ་ནི་བརྒྱད་ཅུར་འཚོ་བ་སྟེ། །དེ་བཞིན་
གཞན་ནི་བདུན་དང་བདུན། །དེ་ནས་འཁོགས་པས་ཟིལ་མནན་ནས། །དུས་བྱས་ལྷ་ཡི་གནས་སུ་སོང་། །ཡུན་རིང་ལྷ་ཡི་བདེ་བ་ནི། །དེ་ཚེ་རྒྱལ་པོས་རྗེས་སུ་མྱོང་། །སྔོན་ནི་ཀུན་ནས་ཉོན་མོངས་པས། །ལས་ཀྱི་ཡང་ནི་ཤི་འཕོས་ཏེ། །རྫུ་འཕྲུལ་ཆེན་པོ་
ཀླུ་ཡི་རྒྱལ། །བློ་ལྡན་དུད་འགྲོའི་ནང་དུ་གནས། །ཚོང་པ་སྔགས་ནི་གྲུབ་པ་སྟེ། །ཇི་ལྟར་འདོད་པའི་བློ་བྱེད་ཅིང་། །དེ་ཚེ་རིག་པའི་རྒྱལ་པོ་དང་། །དེ་ཚེ་བདེ་འགྲོ་དག་ཏུ་གྱུར། །དེ་ཡི་ཚེ་ན་འཁོར་ལོས་སྒྱུར། །སྣ་ཚོགས་ཏོག་ཅེས་རྒྱལ་པོར་འགྱུར། །
དེ་བཞིན་དུ་ནི་བློ་ལྡན་དེ། །དེ་ཚེ་རིག་འཛིན་ཆོས་ཀྱང་འཆད། །ལོ་ནི་བྱེ་བ་བརྒྱད་ཅུ་དང་། །དེ་ཚེ་དགུ་དང་བདུན་དུ་འགྱུར། །ལྷ་དང་མི་ཡི་བདེ་བ་ཡིས། །འཁོར་ལོས་སྒྱུར་བར་འགྱུར་བ་ཡིན། །དེ་ཡི་འཁོར་དུ་བུ་མོ་ནི། །བྱེ་བ་དྲུག་ཅུ་སྐྱེ་བར་འགྱུར། །
དེ་ནས་དེ་ནི་ལུས་ཞིག་ནས། །ལྷ་མོ་སྒྲོལ་མ་མཉེས་བྱས་ཏེ། །ལྷ་རྣམས་བདག་པོར་སོང་ནས་ནི། །དེར་ནི་ཆོས་ཀྱང་སྟོན་པར་བྱེད། །རྒྱལ་པོ་དེ་ནི་མཐར་གྱིས་སུ། །མྱུར་དུ་བྱང་ཆུབ་གཞོལ་བར་འགྱུར། །དེ་ཡང་ལོ་ནི་གསུམ་དག་ཏུ། །རྒྱལ་པོའི་དབང་ཕྱུག་
བྱས་ནས་ནི། །ཡི་གེ་པ་ཡི་རྒྱལ་པོ་འདས། །དེ་ཚེ་དུས་ཀྱི་ཐ་མ་ལ། །ཕན་ཚུན་རྒྱུད་ནི་བྱས་ནས་སུ། །རྩོད་པ་ཆེན་པོ་ལ་ཡང་གནས། །དེ་ཡི་ནུ་བོ་ཡིག་པ་ཞེས། །བརྟུལ་ཞུགས་ཅན་དུ་རྣམ་པར་གནས། །ལོ་ནི་གསུམ་དང་གཅིག་དག་ཏུ། །རྒྱལ་སྲིད་
ཡོངས་སུ་འཕེལ་བར་བྱས། །དེ་མ་ཐག་ཏུ་འཁྲུ་བས་བཏབ། །འདི་དག་གཉི་ག་འཆི་བར་གྱུར། །འཇིག་རྟེན་དུས་འདས་ཤི་ནས་ནི། །གནོད་སྦྱིན་དག་གི་ནང་དུ་སྐྱེས། །དེ་གཉིས་མཐར་གྱིས་ཆོས་ལྡན་པས། །རང་རྒྱལ་བྱང་ཆུབ་ཐོབ་པར་
འགྱུར། །དེའི་ཡང་ནུ་བོ་ཡིག་པ་ཞེས། །རྒྱལ་རིགས་ཀྱི་ནི་ཆོས་ལ་དགའ། །དེ་ཡང་རྒྱལ་པོ་ལོ་གསུམ་དུ། །མི་ཡི་བདག་པོ་བྱེད་པར་འགྱུར། །དེའི་ཡང་ནུ་བོ་རྒྱལ་པོ་ནི། །ཡི་གེ་ཛ་ཞེས་རྣམ་པར་བསྒྲགས། །དེ་ཡང་ཡུལ་ནི་འདི་དག་ཏུ། །ས་ཀུན་
<pb id="95.293a"/>
གྱི་ནི་བདག་པོར་འགྱུར། །རྟ་དང་ཤིང་རྟ་གླང་པོ་དམག །ཀུན་ནས་གྲུ་དང་ཐེག་པ་ཡིས། །གཡུལ་དུ་ཉེ་བར་གནས་ནས་ནི། །དགྲ་ཡི་ཚོགས་ནི་ཀུན་ལས་རྒྱལ། །དེས་ནི་ཡུལ་འདི་མ་ལུས་དང་། །ས་རྣམས་ཐམས་ཅད་ཉིད་ལ་ནི། །སྟོན་པའི་གཟུགས་
བརྙན་ལྷ་ཁང་དང་། །དེ་བཞིན་རྒྱལ་བའི་མཆོད་རྟེན་དང་། །ས་རྣམས་དག་ནི་ཐམས་ཅད་ལ། །ཐམས་ཅད་མཛེས་པར་བྱས་པར་གྱུར། །དེ་ཚེ་སྔོན་གྱི་རྒྱལ་པོ་དེའི། །བྲམ་ཟེ་དེ་བཞིན་ཤཱག་རིགས་སྐྱེ། །ང་རྒྱལ་ཤེས་རབ་ལྡན་ཞིང་རྣོ། །བྱང་ཆུབ་མཐར་བྱེད་ང་རྒྱལ་བློ། །དེ་ཚེ་
དུས་ཀྱི་ཐ་མ་ལ། །དེ་ཉིད་འདི་ཡི་གྲོགས་ཉིད་འགྱུར། །རྒྱལ་པོ་ཆོས་ལ་དགའ་བ་ཡི། །རྒྱལ་རིགས་ཀྱི་ནི་མཆོག་ཏུ་གསུངས། །ལོ་ནི་ཉི་ཤུ་བདུན་དང་བརྒྱད། །དེ་ནི་དེ་ཚེ་འཚོ་བར་འགྱུར། །བུད་མེད་བྱས་པའི་སྐྱོན་ཉིད་ཀྱིས། །དུས་བྱས་ནས་ནི་ལྷ་
གནས་འགྲོ། །བློ་ལྡན་དེ་ནི་མཐར་གྱིས་ཀྱང་། །བླ་མེད་བྱང་ཆུབ་ཐོབ་པར་འགྱུར། །དེ་ནས་གྲགས་པ་དཔལ་ཞེས་བྱ། །དེ་བཞིན་ས་ཡི་བདག་པོ་ནི། །ཨུ་ཌཱི་ཡ་ན་རྒྱལ་པོ་ཆེ། །ཆོས་ལ་དགའ་བ་འབྱུང་བར་འགྱུར། །ཨུ་ཌཱི་ཡན་གྱི་གྲོང་
མཆོག་ལ། །གྲོང་ཁྱེར་ཡི་གེ་པ་ཞེས་བྱ། །དེར་ནི་རྒྱལ་པོ་བྱེད་པ་སྟེ། །ཀུན་ནས་དགྲ་ལས་རྒྱལ་བར་འགྱུར། །དེར་ནི་དེ་ཚེ་བརྒྱད་དག་གི། །གཙུག་ལག་ཁང་ཡང་བྱེད་པར་འགྱུར། །བྲམ་ཟེའི་གཙོ་བོ་དེ་བཞིན་ལྡན། །ཤཱཀྱའི་སྐྱེས་ཞེས་ཡང་དག་བརྟེན། །དེ་ཡི་
གྲོགས་ལ་བརྟེན་ནས་ནི། །འཁོར་ཡུག་ཏུ་ནི་རྒྱལ་སྲིད་བྱས། །ལོ་ནི་བརྒྱད་ཅུ་གཅིག་བཅས་པར། །མི་ཡི་བདག་པོ་དེར་འཚོར་འགྱུར། །ལས་བྱེད་སྐྱོན་གྱིས་ཆོས་བདག་ཉིད། །དུས་བྱས་ནས་ནི་ལྷ་གནས་འགྲོ། །ལྷ་རྣམས་ཀྱི་ནི་རྒྱལ་ཐབས་ཀྱང་། །
དེ་བཞིན་མཐར་གྱིས་བྱེད་པར་འགྱུར། །དེ་ནས་ལུས་དེ་ཞིག་ནས་ཀྱང་། །མཐོ་རིས་ལས་ཀྱང་མཐོ་རིས་འགྲོ། །དེ་ཡི་བྱང་ཆུབ་རྒྱུ་དག་ནི། །དགེ་བའི་ཆོས་ནི་ཡོངས་རྫོགས་བྱས། །དེ་ཡི་བྲན་ཉིད་རྒྱལ་པོ་སྟེ། །རྒྱལ་སྲིད་གནོད་མེད་
བྱེད་པར་འགྱུར། །ཡི་གེའི་དང་པོ་ཡ་ཞེས་བྱ། །ས་ཡི་བདག་པོ་འབྱུང་བར་འགྱུར། །ལོ་ནི་བདུན་དང་གཅིག་དག་ཏུ། །དེ་ཡི་དུས་སུ་རྒྱལ་སྲིད་བྱེད། །དེ་གཅིག་བུད་མེད་རྣམས་ཀྱིས་ནི། །བརྡེགས་ནས་ཀྱང་ནི་ཤི་བར་འགྱུར། །ཡི་གེ་པ་
<pb id="95.293b"/>
རྒྱུད་ཡང་བྱུང་བ། །རྒྱལ་རིགས་རྒྱལ་པོར་འགྱུར་བ་ཡིན། །དེས་ནི་བྲན་ཚོགས་རྣམས་བསད་ནས། །རང་དབང་དུ་ནི་ཡོངས་སུ་གྱུར། །མི་དགེའི་བཤེས་གཉེན་ལ་བརྟེན་ནས། །རྣམ་མང་སྲོག་ནི་གཅོད་པ་ཡིན། །དཔའ་ཞིང་འབྱོར་
ལ་རྨོངས་པར་ནི། །འཇིག་རྟེན་ཀུན་ལ་འབྱུང་བར་འགྱུར། །གཡོ་ཞིང་མྱུར་དུ་བྱེད་པ་ན། །ཆང་དང་གཡོ་སྒྱུ་ཅན་ལ་དགའ། །ཆང་གིས་བག་མེད་རྣམ་རྨོངས་ནས། །དེས་ན་དེ་ནི་ས་ལ་ཉལ། །དགྲ་རྣམས་ཀྱིས་ནི་བརྩོན་བྱས་ནས། །མཚོན་
ཆས་བསྣུན་ནས་དེ་གསོད་འགྱུར། །དེ་ནས་དེ་ནི་ལུས་ཞིག་ནས། །དུས་བྱས་ནས་ནི་འོག་ཏུ་འགྲོ། །དེ་ཡི་སྤུན་ཟླ་གཉིས་པ་ནི། །མིང་ནི་ཡི་གེ་ར་ཞེས་ཤེས། །ཉིན་ཞག་བཞི་བཅུ་རྩ་བརྒྱད་དུ། །དེ་ཚེ་ས་ལ་རྒྱལ་སྲིད་བྱས། །
བྲམ་ཟེ་རྣམས་ལ་ནོར་བྱིན་ནས། །ཐེ་ཚོམ་མེད་པར་དུས་ཀྱང་བྱས། །དེ་ནས་གཞན་ཡང་ས་བདག་ནི། །དེ་ཚེ་རྒྱལ་པོ་བཟང་པོ་བྱུང་། །དེ་ཡང་དམངས་རིགས་སྐྱེ་ནས་ནི། །ཡན་ལག་མ་ཚང་ངན་པ་ཉིད། །ཆོས་མིན་ཕལ་ཆེར་
ཚུལ་ཁྲིམས་འཆལ། །འཐབ་པ་ལ་ཡང་རྟག་ཏུ་དད། །བྲམ་ཟེའི་ཚོགས་དང་རྒྱལ་ཕྲན་དང་། །སྡོམ་བརྩོན་དེ་བཞིན་རབ་བྱུང་བ། །ཀུན་ལ་ཡང་ནི་གནོད་བྱེད་ཅིང་། །རྟག་ཏུ་ཚར་གཅོད་དག་ལའང་དགའ། །དྲག་པོས་འདུལ་བར་བྱེད་
པ་དང་། །དེ་བཞིན་རྐུན་མ་རྣམས་ཀྱང་གསོད། །མ་རུངས་ཐམས་ཅད་གནོད་བྱེད་ཅིང་། །ཡ་མཚན་ཅན་གྱི་བརྟུལ་ཞུགས་སྟེན། །རྣམ་པར་གྲོལ་ལའང་སྦྱིན་མི་བྱེད། །དེ་ཚེ་རྒྱལ་སྲིད་བྱེད་པར་འགྱུར། །ལོ་ནི་བཅུ་དང་བདུན་གྱི་བར། །དེར་ནི་
ས་བདག་འཚོ་བར་འགྱུར། །མཛེ་ཡི་ནད་ཀྱིས་སྡུག་བསྔལ་ནས། །དེ་ནས་དུས་བྱས་དུད་འགྲོར་འགྲོ། །དུད་འགྲོ་དག་ལས་ཀླུ་རྒྱལ་དུ། །གདེངས་ཀ་ཆེ་ལྡན་མགྱོགས་པར་འགྲོ། །མཆོག་ཏུ་འཇིགས་རུངས་ལུས་ལྡན་
ཞིང་། །དེ་ཚེ་སྒྲ་ནི་དྲག་པར་སྒྲོགས། །དེ་ལ་ལོར་ནི་མི་འདོད་པ། །ཡུན་རིང་སྡུག་བསྔལ་རྗེས་སུ་མྱོང་། །ས་སྲུང་འཇིག་རྟེན་འཕེལ་བྱེད་པ། །འཇིག་རྟེན་ཀུན་གྱིས་ཤེས་པ་སྟེ། །ལུས་ཅན་ཤར་ཕྱོགས་གནས་
<pb id="95.294a"/>
པ་ཡིན། །རྒྱལ་པོ་ཡི་གེ་པ་ཞེས་པའི། །རྒྱུད་རྣམས་རྒྱུད་དུ་སྐྱེས་པ་གཞན། །རྒྱལ་རིགས་དཔའ་བོ་རྣམ་པར་གནོན། །དེ་བཞིན་རྒྱ་མཚོ་གསུམ་གྱི་བདག །བདེ་ཆེན་སྟོབས་ནི་ཆེ་བ་དག །ཤར་གྱི་ཕྱོགས་སུ་འབྱུང་བར་འགྱུར། །
སྟོན་པའི་མཆོད་རྟེན་བཟང་པོ་དང་། །གཙུག་ལག་ཁང་དང་འདུག་གནས་ཁྱིམ། །རྣམ་པ་སྣ་ཚོགས་སྐྱེད་མོས་ཚལ། །རྫིང་དང་ཁྲོན་པ་བཀད་སས་བསྐོར། །དེ་བཞིན་རྟག་ཏུ་བསོད་ནམས་ཁང་། །ས་ནི་མཛེས་པར་བྱེད་
པར་འགྱུར། །དེ་ནས་ཐུབ་མཆོག་དམ་པ་དང་། །ཐེག་པ་བླ་ན་མེད་ལ་བརྟེན། །ཤཱཀྱའི་རབ་བྱུང་དེ་ཉིད་ནི། །རྟག་ཏུ་དེ་ནི་རབ་གནས་བྱེད། །མི་ཁོམ་རྣམས་ནི་སྤོང་བྱེད་ཅིང་། །དལ་བ་ཉིད་ཀྱང་ལེགས་པར་ཐོབ། །ཡི་གེ་ཀ་ཞེས་རྣམ་པར་
བསྒྲགས། །འཇིག་མེད་དྲན་དང་ལྡན་པ་ཉིད། །ལོ་ནི་ཉི་ཤུ་གཅིག་བར་དུ། །ས་སྐྱོང་རྒྱལ་སྲིད་བྱས་པར་འགྱུར། །དེ་ནས་གསུད་ནད་ཀྱིས་བཏབ་སྟེ། །དུས་བྱས་ནས་ནི་ལྷ་གནས་འགྲོ། །བློ་ལྡན་དེ་ནི་མཐར་གྱིས་སུ། །མྱུར་དུ་བྱང་ཆུབ་
གཞོལ་བར་འགྱུར། །དེ་ཡི་ལྷག་མའི་རྒྱུད་ལས་ཀྱང་། །གཞན་ལ་རབ་གནས་འཚོ་བྱེད་པ། །དེ་ཡི་འོག་ཏུ་ས་སྐྱོང་བ། །ས་སྲུང་འཚོ་བས་གནས་པ་ཡིན། །བྲམ་ཟེ་བཀྲེན་པའི་སྐྱེ་བོ་ནི། །ཐེ་ཚོམ་མེད་པར་འབྱུང་བར་
འགྱུར། །དེ་ཡི་དུས་སུ་ཆོས་མིན་ལྡན། །སྟོན་པའི་བསྟན་པ་ངེས་པར་ཉམས། །སྔགས་ཀྱི་བསྟན་པས་སེམས་ཅན་རྣམས། །དགེ་བའི་དོན་དུ་ངེས་པར་སྦྱོར། །གང་ཞིག་གཞོན་ནུས་བསྟན་པ་ཡི། །སྔགས་ནི་ལོངས་སྤྱོད་
འཕེལ་བྱེད་པ། །རྒྱལ་པོའི་དབང་ཕྱུག་དོན་དུ་ནི། །དེ་ཚེ་དེའི་ཡུལ་ཕྱོགས་སུ་ཡང་། །གྲུབ་པ་མཆོག་ནི་བསྒྲུབ་བྱ་མིན། །ཆོས་ཀྱི་འཁོར་ལོ་ཉམས་དགའ་དང་། །དེ་བཞིན་འོད་མའི་ཚལ་ཆེན་དང་། །གང་དུ་བཅོམ་ལྡན་
དེ་ཞི་བར། །ཕུང་པོ་མེད་པར་རབ་ཞུགས་པ། །སྔགས་གཉིས་འདི་དག་བསྒྲུབ་བྱ་བ། །ལྷ་མོ་སྒྲོལ་མ་ཁྲོ་གཉེར་ཅན། །རྟག་ཏུ་རྒྱ་མཚོའི་འགྲམ་དང་ནི། །སྙིང་པོ་མེད་པའི་འབབ་ཆུ་མཆོག །གང་གཱའི་འགྲམ་ནི་ཐམས་ཅད་དུ། །པདྨ་
<pb id="95.294b"/>
འབྱུང་བ་བསྒྲུབ་པར་བྱ། །ས་བཅུ་ཐོབ་པའི་བདག་པོ་ནི། །གང་ཡང་བྱང་ཆུབ་སེམས་དེ་ཡང་། །སེམས་ཅན་རྣམས་ནི་འདུལ་བྱེད་པ། ཟླ་བ་ཞེས་ནི་རྣམ་པར་བསྒྲགས། །རིག་པའི་རྒྱལ་མོ་རྫུ་འཕྲུལ་ཆེ། །དེ་ནི་སྒྲོལ་མ་ཞེས་ཀྱང་བསྟན། །བུད་
མེད་གཟུགས་འཆང་ལྷ་མོ་ནི། །འགྲོ་བ་ཀུན་ཏུ་རྣམ་པར་རྒྱུ། །སྙིང་རྗེས་བརླན་པའི་སེམས་ཀྱིས་ནི། །སེམས་ཅན་རྣམས་ལ་ཕན་དོན་དུ། །མི་མཇེད་འཇིག་རྟེན་ཁམས་གནས་ནས། །བུད་མེད་མིང་གིས་འཇུག་པར་བྱེད། །ས་བཅུ་ལ་ནི་
རབ་གནས་ཐོབ། །བྱང་ཆུབ་སེམས་དཔའ་རྫུ་འཕྲུལ་ཆེ། །སེམས་ཅན་རྣམས་ནི་འདུལ་བྱེད་པ། །ལྷ་མོ་སྒྲོལ་མ་ཞེས་སུ་བསྟན། །འདི་ནི་འབད་མེད་གྲུབ་པ་སྟེ། །སྲུང་དང་སྐྱོབ་དང་སྦེད་པར་བྱེད། །ལོངས་སྤྱོད་དབང་ཕྱུག་འཕེལ་བྱེད་པས། །
འདི་ནི་ལྷ་མོ་བསྒྲུབ་པར་བྱ། །བྱང་ཆུབ་ཚོགས་ཀྱི་ཆེད་དུ་ནི། །སྐྱེད་པ་ཉིད་ནས་བརྩམ་པར་བྱ། །སྙིང་རྗེས་བརླན་པས་ལུས་ཅན་ལ། །དེ་ཚེ་ལྷ་མོ་རྗེས་འབྲང་བ། །སྔགས་ཀྱི་གཟུགས་ཀྱིས་སེམས་ཅན་ལ། །བྱང་ཆུབ་ཚོགས་ནི་བྱ་
ཕྱིར་རོ། །རེ་བ་ཐམས་ཅད་དགའ་རྒྱས་ཕྱིར། །ཤར་གྱི་ཕྱོགས་སུ་གནས་པ་ཡིན། །བདག་ཉིད་རྣམ་པ་སྟོང་དང་ནི། །རྣམ་པ་མང་པོར་བྱས་ནས་ཀྱང་། །རྒྱ་མཚོ་བཞི་ཡི་མཐར་ཐུག་པར། །ས་རྣམས་ཀུན་ཏུ་རྣམ་པར་རྒྱུ། །
དེ་ནས་ཤར་གྱི་ཕྱོགས་སུ་འམ། །ཡང་ན་བཱ་རཱ་ཎ་སཱིར་འགྲུབ། །ལྷ་མོ་དེ་ཡི་ཞིང་དུ་ནི། །ཤར་གྱི་ཕྱོགས་སུ་རབ་ཏུ་བསྟན། །འོད་ཆེན་པོ་ནི་ཛམ་བྷ་ལ། །གནོད་སྦྱིན་རྒྱལ་པོ་ཡང་དག་འགྲུབ། །དེ་ཚེ་ལོངས་སྤྱོད་མ་ལུས་འདོད། །དེ་ཚེ་
དུས་ཀྱི་ཐ་མ་ལ། །ལྷ་མོ་སྒྲོལ་མ་གནོད་སྦྱིན་རྒྱལ། །དེ་ནོར་རྒྱས་པ་འདོད་པས་སྒྲུབ། །དེ་ཚེ་ཁྲོ་བོའི་སྔགས་དག་ནི། །ལྷོ་ཕྱོགས་དག་ཏུ་བསྒྲུབ་པར་བྱ། །ཀླ་ཀློ་རྐུན་མའི་གླིང་དང་ནི། །དེ་བཞིན་རྒྱ་མཚོའི་ནང་དུ་ནི། །སྟོབས་ཆེན་སྒྲོལ་མ་གནོད་སྦྱིན་རྒྱལ། །དེ་
བཞིན་དུ་ཡང་འགྲུབ་པར་འགྱུར། །ཧ་རི་ཀེལ་ཀ་ད་རཾ་ཙ། །ཀཱ་མ་རཱུ་པ་གཱ་དཱ་ཧཱ་ཡ་ཧི། ཕོ་ཉ་མོ་ཚོགས་རྣམ་མང་དང་། །གནོད་སྦྱིན་རྫུ་འཕྲུལ་ཆེན་མོ་འགྲུབ། །འཇམ་པའི་དབྱངས་ཀྱིས་གང་གསུང་སྔགས། །ལོངས་སྤྱོད་ཀྱི་ནི་རྒྱུར་
<pb id="95.295a"/>
འགྱུར་བ། །དེ་བཞིན་ཡུལ་དེར་གྲུབ་པ་སྟེ། །གཞན་ཡུལ་དེ་བཞིན་མ་ཡིན་ནོ། །ཤར་ཕྱོགས་དང་ནི་ཕྱོགས་མཚམས་སུ། །རྣམ་པ་སྣ་ཚོགས་སྔགས་ཀྱི་རྒྱུར། །དེ་ཡི་དུས་སུ་བསྟན་པ་ནི། །ལུས་ཅན་རྣམས་ཀྱིས་བསྒྲུབ་པར་བྱ། །དབུས་
ཀྱི་ཡུལ་དུ་དེ་བཞིན་སྔགས། །དེ་བཞིན་ས་སྲུང་མང་པོ་ནི། །རྒྱ་ཆེ་ཐམས་ཅད་ཉམ་ཆུང་བའི། །བློ་ཆུང་རྣམས་ཀྱིས་རྟོགས་པར་བྱེད། །རྒྱལ་པོའི་གཙོ་བོ་མདོར་བསྡུས་ནས། །མིང་ནི་འདི་དག་ངེས་པར་བརྗོད། །དང་པོའི་ཡི་གེ་ཤ་དང་ན། །དང་པོའི་ཡི་གེ་པར་
ཡང་བསྟན། །དང་པོའི་ཡི་གེ་བ་དང་ཨེ། །དང་པོའི་ཡི་གེ་ཨར་ཡང་བསྟན། །དང་པོའི་ཡི་གེ་ཧར་བསྟན་ཏེ། །དང་པོའི་ཡི་གེ་པར་ཡང་བསྒྲགས། །དང་པོའི་ཡི་གེ་ཛ་དང་བ། །དང་ཡིག་དྷ་ནི་ཟླ་བའི་རིགས། །ཡི་གེ་ཧ་ཉིད་རྣམ་བསྒྲགས་དང་། །
དེ་བཞིན་ཡང་ནི་དང་པོའི་ཨ། །དང་པོའི་ཡི་གེ་ས་ལ་ཡང་། །བུད་མེད་རིགས་མིན་འཇིག་རྟེན་སྡང་། །དང་པོའི་ཡི་གེ་ཨ་དང་མ། །འཇིག་རྟེན་རྣམས་ལ་མཐུ་དང་ལྡན། །རིམ་གྱིས་རིམ་གྱིས་རིགས་དག་ནི། །བྲམ་ཟེ་རྗེའུ་རིགས་དག་ཏུ་འཇུག །
ཕལ་ཆེར་ཆོས་མིན་ལས་བྱེད་ཅིང་། །རྣམ་སྡང་བུད་མེད་ལ་བརྐམ་ཆགས། །ས་སྲུང་སྐྱོན་ནི་རབ་མང་བར། །དེ་ཚེ་དུས་ཀྱི་ཐ་མ་ལ། །ཡུལ་གྱི་དབུས་སུ་མི་ཡི་བདག །འབྱུང་བར་འགྱུར་བར་ཐེ་ཚོམ་མེད། །དུས་ཀྱི་ཐ་མར་འདི་དག་ཚེ། །ལོ་ནི་བརྒྱ་དང་
ཉི་ཤུ་ཉིད། །དེ་ཡི་ཚེ་ན་མི་རྣམས་ཀྱི། །ཚེ་ནི་རིང་བར་རབ་ཏུ་བསྟན། །དེ་དག་བར་མ་བཟང་པོ་ལས། །ཁྱད་པར་རིང་དང་ཐུང་བ་ཡིན། །རྒྱལ་པོ་རྣམས་ནི་ཚེ་ཐུང་བར། །དེ་ཚེ་དུས་སུ་བསྟན་པ་ནི། །གང་གཱའི་འགྲམ་གྱི་ངོགས་དང་ནི། །གངས་ཅན་གྱི་ནི་རི་ཞོལ་
དང་། །དེ་ཚེ་ཀཱ་མ་རཱུ་ཡུལ་དུ། །དེ་འདྲའི་རྒྱལ་པོ་འབྱུང་བར་འགྱུར། །དང་པོ་བར་མ་ཐ་མ་ཡི། །རིགས་ཀྱི་ལྷག་མ་བརྗོད་བྱ་སྟེ། །དང་པོའི་གཙོ་བོ་ཆེན་པོ་ནི། །རྣ་ཅན་རྒྱལ་པོར་རབ་ཏུ་བསྒྲགས། །ཐ་མ་ཨང་གའི་བདག་པོ་དང་། །དེར་ནི་འབྱོར་བཟད་
འབྱོར་པ་དང་། །ལེགས་བྱིན་སྲིད་པ་བྱིན་པ་ནི། །ཀཱ་མ་རཱུ་པའི་ཡུལ་དུ་བྱུང་། །ཐ་མར་ལེགས་འབྱོར་གཞོན་ནུ་དང་། །ཡི་གེ་བ་དང་ཐ་གཉིས་ནི། །ཡངས་པ་ཅན་དུ་ཡང་དག་བྱུང་། །གང་དུ་ཐུབ་པ་དེ་སྐྱེས་པ། །སེར་སྐྱ་ཞེས་བྱའི་གྲོང་མཆོག་ཏུ། །ཐ་མར་
<pb id="95.295b"/>
ཟས་གཙང་ཤཱག་རིགས་ཀྱི། །ཉི་མ་བུ་རམ་རིགས་སྐྱེས་པ། །ཐ་མར་ཟས་གཙང་རྣམ་བསྒྲགས་པ། །ཤཱཀྱ་ཤཱཀྱའི་རྣམ་འཕེལ་བྱེད། །སེམས་ཅན་བརྩོན་འགྲུས་ཆུང་བར་ནི། །འཇིག་རྟེན་སྐྱེས་མཆོག་བསྟན་པ་ཡིན། །གང་ཞིག་
རྒྱལ་བས་གསུང་སྔགས་དང་། །དེ་བཞིན་བྲན་པོའི་ཚོགས་ཀུན་དང་། །ཕོ་ཉའི་ཚོགས་ཀུན་དུ་མ་དང་། །རྡོ་རྗེ་པདྨའི་རིགས་དག་ཀྱང་། །རྒྱུད་རྣམས་ཀུན་གྱི་དོན་རིག་པས། །བསྒྲུབས་ན་འགྲུབ་པར་འགྱུར་བ་ཡིན། །འཇིག་རྟེན་ཀུན་གྱི་སྔགས་དག་
ནི། །ཡུལ་གྱི་དབུས་དེར་གྲུབ་པར་འགྱུར། །དབུས་ཡུལ་གནས་པར་ཁྱད་པར་དུ། །རྒྱལ་བས་གསུངས་པ་བསྒྲུབ་པར་བྱ། །རྣམ་པ་སྣ་ཚོགས་རྟགས་དང་ནི། །རྣམ་པ་སྣ་ཚོགས་རྒྱུད་དག་དང་། །རྣམ་པ་སྣ་ཚོགས་སྦྱོར་བར་ལྡན། །ལུས་ཅན་རྣམ་པ་
སྣ་ཚོགས་འགྲུབ། །དབུས་ཀྱི་ཡུལ་དུ་དེ་བཞིན་སྔགས། །ལོངས་སྤྱོད་འཕེལ་བ་བསྒྲུབ་པར་བྱ། །དེ་བཞིན་ལུས་ཅན་བསྲུང་དོན་དང་། །སྐྱོབ་དང་དབང་དང་དགུག་པ་འགྲུབ། །དབུས་ཀྱི་ཡུལ་དུ་མི་ཡི་བདག །འདས་དང་མ་འོངས་རབ་ཏུ་གསུངས། །
རྣམ་པ་སྣ་ཚོགས་རྟགས་དང་ནི། །རྣམ་པ་སྣ་ཚོགས་ཚེ་དང་རིགས། །རྒྱལ་པོ་ཐམས་ཅད་གསུངས་པ་ནི། །མཆོག་དང་ཐ་མ་བར་མ་ཡིན། །དེ་བཞིན་རྣམ་གསུམ་གྲུབ་པ་སྟེ། །དུས་ཀྱང་གསུམ་དུ་སྦྱར་བར་བྱ། །དེ་བཞིན་སྔགས་ཀྱང་རྣམ་གསུམ་དུ། །དེ་བཞིན་ཐུབ་པ་མཆོག་
གིས་གསུངས། །རྒྱལ་པོ་མཐའ་ཡས་གསུངས་པ་ནི། །དབུས་ཀྱི་ཡུལ་དང་ནུབ་ཕྱོགས་དང་། །བྱང་ཕྱོགས་དང་ནི་ཤར་ཕྱོགས་དང་། །དེ་བཞིན་ཕྱོགས་མཚམས་ཐམས་ཅད་དང་། །རྣམ་པ་བཞི་རུ་མཚོན་པ་ཡི། །གླིང་དག་དེ་བཞིན་ཀུན་ཏུ་ཡང་། །ས་བདག་མཐའ་
ཡས་རབ་གསུངས་པ། །མཐའ་ཡས་སྔགས་ནི་སྒྲུབ་པ་དང་། །མཐའ་ཡས་ཡུལ་ལ་གནས་པ་དག །མཐའ་ཡས་སྔགས་ནི་ཡོངས་སུ་འགྲུབ། །ཐུབ་པའི་བསྟན་པ་ནུབ་པ་ན། །ཚར་གཅད་རྗེས་སུ་གཟུང་བར་བྱེད། །དུས་སུ་རྒྱལ་པོ་དག་ལ་སྔགས། །
འཇམ་དཔལ་གྱིས་ནི་གསུངས་པ་ཡིན། །རྫུ་འཕྲུལ་རྩེ་དང་རྣམ་འཕྲུལ་དང་། །འདིར་ནི་དུས་ཀྱི་སྤྱོད་པའང་བསྟན། །སྔགས་ཀྱི་བདག་ཉིད་སེམས་ཅན་གྱི། །འགྲོ་བ་སྐྱེ་གནས་རྒྱལ་པོའི་མིང་། །སྔགས་ནི་སྒྲུབ་པར་འདོད་རྣམས་ལ། །ཡུལ་དང་དུས་ནི་
<pb id="95.296a"/>
ཡང་དག་བསྟན། །བསྟན་པ་ནུབ་པའི་འོག་ཏུ་ནི། །ཞར་ལ་རྒྱལ་པོ་རྣམས་ཀྱིས་བསྟན། །ཡོན་ཏན་བདག་ཉིད་ཆེ་སྔགས་རྣམས། །ཐ་མར་འབྲས་བུ་རྟོགས་པར་བྱས། །རྒྱལ་པོ་གཞན་ནི་ཐེག་པ་དང་། །སྔོན་ནི་འགལ་བ་མེད་པར་
བསྟན། །དུས་ཀྱི་ཐ་མ་དེ་དུས་སུ། །རབ་ཏུ་གནས་པར་ཐེ་ཚོམ་མེད། །དེ་དག་ཕྱོགས་ལ་གནས་པར་ནི། །རྒྱལ་པོ་ཐམས་ཅད་གསུངས་པ་ཡིན། །དེ་བཞིན་ཤཱཀྱའི་གསུང་རབ་ལ། །ངེས་པར་རབ་བྱུང་གནས་ནས་ནི། །འཇིག་རྟེན་མིག་གཅིག་གྱུར་པ་ཡི། །
ཐུབ་པ་མཆོག་ནི་མེད་པ་ན། །རྟག་ཏུ་སྔགས་སྨྲ་ལ་དད་པས། །བསྟན་པའི་དོན་ནི་བྱེད་པར་འགྱུར། །དེ་དག་གཞོན་ནུ་བཤད་པར་བྱ། །རྩེ་གཅིག་ཡིད་ཀྱིས་མཉན་པར་གྱིས། །སྟོན་པའི་གསུང་རབ་ས་སྟེང་དུ། །དུས་མཐར་
འཇིག་རྟེན་ཉམས་པ་ན། །སྡོམ་བརྩོན་རྒྱལ་པོའི་ཚུལ་གྱིས་ནི། །འབྱུང་བར་འགྱུར་བར་ཐེ་ཚོམ་མེད། །དཔེར་ན་མ་ཁོལ་ཞེས་བྱ་དང་། །མེ་ཏོག་ཅེས་བྱར་རྣམ་པར་གྲགས། །ཡི་གེ་མ་ཞེས་གཞོན་ནུ་ཞེས། །དང་པོར་ཐ་མར་ཆོས་ལ་དགའ། །
ཀླུས་བོས་ཞེས་བྱ་རྣམ་པར་གྲགས། །རིན་ཆེན་འབྱུང་ཞེས་བྱ་མིང་དང་། །ཡི་གེ་ག་ཞེས་གཞོན་ནུ་ཞེས། །ཡི་གེ་བ་ཞེས་ཆོས་སེམས་བྱེད། །ཡི་གེ་ཨ་མིང་བདག་ཉིད་ཆེ། །སྟོན་པའི་བསྟན་པ་གཅེས་འཛིན་བྱེད། །བློ་ལྡན་ཡོན་ཏན་
ཀུན་གྱིས་བཀུར། །དང་པོའི་ཡི་གེ་ལ་ཞེས་བསྟན། །རྒྱལ་པོ་སངས་རྒྱས་པ་ཡི་ཕྱོགས། །སྟོན་པའི་བསྟན་པ་གསལ་བར་བྱེད། །སྡོམ་བརྩོན་ཡི་གེ་ཨ་ཞེས་བསྒྲགས། །བྲམ་ཟེ་ལས་ནི་རབ་ཏུ་བྱུང་། །གྲོང་ཁྱེར་གནས་བཅས་
གནས་པ་སྟེ། །དེ་བཞིན་ཚེ་ནི་བརྒྱད་ཅུར་འཚོ། །དང་ཡིག་ཡི་གེ་ཨ་དགེ་སློང་། །ལྷོ་ཡི་ཕྱོགས་སུ་འབྱུང་བར་འགྱུར། །བློ་ལྡན་ཚེ་ནི་དྲུག་ཅུར་འཚོ། །ཀ་ཤི་ཞེས་བྱའི་གྲོང་དུ་གནས། །ཡི་གེ་དྷ་ཞེས་
སྡོམ་བརྩོན་ཉིད། །ལྷོ་ཡི་ཕྱོགས་སུ་རྣམ་པར་བསྒྲགས། །ཕ་རོལ་རྒོལ་བ་བཟློག་ནས་ཀྱང་། །དེ་བཞིན་སྡོམ་བརྩོན་སྔགས་ཀྱང་གྲུབ། །གཞན་ཡང་རབ་བྱུང་དམ་པ་ནི། །སིང་ག་ལ་ཡི་གྲོང་ན་གནས། །
<pb id="95.296b"/>
འཕགས་པ་མིན་ལ་འཕགས་པའི་མིང་། །སིང་ག་ལ་ཡི་གླིང་ན་གནས། །ཕ་རོལ་རྒོལ་བ་བཟློག་ནས་ནི། །མུ་སྟེགས་རྣམས་ཀྱི་སྔགས་སུན་ཕྱུང་། །དེ་དུས་འཇིགས་སུ་རུང་བ་ཡི། །དུས་ཀྱི་མཐའ་ལས་
འབྱུང་བར་འགྱུར། །ཡི་གེ་ད་དང་ལ་དང་པོར། །སྡོམ་བརྩོན་གང་ཞིག་རབ་གསུངས་དང་། །ཡི་གེ་ར་དང་བ་དང་པོར། །དགེ་སློང་གང་ཞིག་རབ་བྱུང་གསུངས། །སྟོན་པའི་བསྟན་པ་གསལ་བྱེད་པ། །འབྱུང་བར་
འགྱུར་བར་ཐེ་ཚོམ་མེད། །རྒྱལ་པོ་ནག་པོ་ཞེས་བྱ་བར། །ཡི་གེ་ས་ཞེས་སྡོམ་བརྩོན་འབྱུང་། །མཆོད་རྟེན་ཀུན་དགའ་ར་བ་གནས། །རྫིང་དང་ཁྲོན་པའང་ཐམས་ཅད་དུ། །སྟོན་པའི་གཟུགས་བརྙན་དེ་
བཞིན་རྟགས། །གཟིངས་དང་ཟམ་པ་ཉིད་རྣམས་ནི། །བྱེད་པར་འགྱུར་བར་ཐེ་ཚོམ་མེད། །མཚོན་གྱིས་ལུས་ཞིག་མཐོ་རིས་འགྲོ། །དེ་ནས་ཡི་གེ་ས་དང་ཀ །དང་པོ་དག་ཏུ་བརྗོད་པ་དང་། །དེ་བཞིན་ཡི་གེ་ར་དང་གྷ། །
དང་པོ་དག་ཏུ་རབ་བརྗོད་དང་། །དང་པོར་ཡི་གེ་བ་དང་ནི། །ལེགས་བྱིན་ལེགས་དེ་སྡེ་ཞེས་བསྟན། །སྦྱིན་བྱེད་སྦྱིན་པར་བྱེད་པ་ཉིད། །གཞན་གྱི་གྲུབ་མཐའ་སུན་བྱེད་པ། །ཚོང་པ་སྔོན་དང་སྨན་པ་
སྔོན། །གཉི་ག་སྦྱིན་བྱེད་སྣ་ཚོགས་བྱེད། །ཡི་གེ་བ་ཞེས་སྡོམ་བརྩོན་བསྒྲགས། །དེ་ལས་གཞན་པ་དང་ཡི་གེར། །དང་པོར་ཡི་གེ་བ་གྲགས་དང་། །སྟོན་པའི་གཟུགས་བརྙན་དོན་ཡང་བྱེད། །
བློ་ལྡན་དང་པོར་ཡི་གེ་མ། །དེ་བཞིན་སྡོམ་བརྩོན་དད་པ་འབྱུང་། །རྣམ་པ་དུ་མ་སྡོམ་བརྩོན་གསུངས། །དེ་ཚེ་མཐའ་ཡས་འབྱུང་བར་འགྱུར། །སྡོམ་བརྩོན་ཐམས་ཅད་བསྒྲགས་པ་ཡང་། །སྟོན་པའི་བསྟན་
པ་གསལ་བྱེད་པའོ། །བསྟན་པ་དེ་ཚེ་ས་སྟེང་དུ། །རྣམ་པར་ཉམས་ཤིང་སྣང་མེད་ལ། །སྟོན་པའི་གཟུགས་བརྙན་ཡིད་དུ་འོང་། །བྱེད་པར་འགྱུར་བར་ཐེ་ཚོམ་མེད། །ཐམས་ཅད་བྱང་ཆུབ་ལུང་བསྟན་
<pb id="95.297a"/>
ཏེ། །ང་ཡི་བྱང་ཆུབ་མཆོག་ཐོབ་འགྱུར། །དེ་བཞིན་འཇིག་རྟེན་སྦྱིན་གནས་འགྱུར། །སྲིད་པ་གསུམ་གྱི་མཐར་ཡང་བྱེད། །སྔགས་དང་རྒྱུད་ལ་མངོན་བརྩོན་པས། །གྲགས་པ་འཛིན་པར་ཤེས་པར་བྱ། །
བྲམ་ཟེ་ཆོས་ཀྱི་ངང་ཚུལ་ཅན། །དེ་ནི་རབ་ཏུ་བརྗོད་པར་བྱ། །སྔགས་དང་རྒྱུད་ལ་མངོན་བརྩོན་པས། །རྒྱལ་པོའི་ལུགས་ལ་ཉེ་བར་གནས། །དེ་ཚེ་མི་བཟད་དུས་དག་ཏུ། །འཇིག་རྟེན་ཀུན་ལ་འབྱུང་བར་
འགྱུར། །ཡི་གེ་བ་ཞེས་བྲམ་ཟེ་མཆོག །ཕྱུག་ཅིང་རིག་བྱེད་ཕ་རོལ་ཕྱིན། །དེ་འདིར་ས་རྣམས་མ་ལུས་པར། །རྩོད་པའི་ཕྱིར་ནི་རབ་ཏུ་རྒྱུ། །མཚོ་གསུམ་ས་ཡི་མཐར་ཐུག་པར། །ཕ་རོལ་མུ་སྟེགས་
རྩོད་ལ་དགའ། །གང་ཕྱིར་དང་པོ་གཙོ་བོའི་ཚིག །སེམས་ཅན་རྣམས་ལ་ཕན་འདོད་པས། །གཞོན་ནུས་ཡོངས་སུ་གསུངས་གྱུར་པ། །ཡི་གེ་དྲུག་པའི་སྔགས་ཀྱང་ཟློས། །ཆོ་ག་རབ་འབྱམ་འདི་དག་ལས། །དེས་ནི་དེ་ཕན་དེ་
ལ་བསྟེན། །རྒྱལ་དང་ལེགས་པར་རྒྱལ་བ་དང་། །གྲགས་ལྡན་དགེ་བ་དེ་ལས་གཞན། །རིགས་ལྡན་ཆོས་དང་ལྡན་པ་དང་། །བརྩོན་ལྡན་ལེགས་པ་ཁྱབ་འཇུག་དང་། །སྦྲང་རྩི་སྦྲང་རྩི་བཟང་པོ་དང་། །དེ་བཞིན་གྲུབ་དང་དྲེགས་བྲལ་དང་། །
ར་གྷ་བ་དང་དམངས་རིགས་དང་། །དེ་བཞིན་ཀ་ཤིར་སྐྱེས་པ་གཞན། །གཞོན་ནུ་འདི་ཡི་བཟླས་པ་ལ། །ཐམས་ཅད་ཀུན་ཡང་འབྱུང་བར་འགྱུར། །དེ་དག་ཀུན་ཀྱང་བཟང་པོ་སྟེ། །བློ་ལྡན་མང་དུ་ཐོས་པ་ཡིན། །དེ་ཀུན་སྔགས་ནི་མངོན་དུ་གྱུར། །
རྒྱལ་པོའི་འཚོ་བས་ཡང་དག་གནས། །དེ་འོག་རྣམ་པར་གྲགས་པ་ནི། །བྲམ་ཟེ་དང་པོའི་ཡི་གེ་བི། །གྲོང་ཁྱེར་མེ་ཏོག་ཅེས་བྱ་བར། །དེ་ནི་ཁྲོ་བོ་གྲུབ་པར་གྱུར། །དབུལ་བས་ཡོངས་སུ་ཟིལ་མནན་པས། །རྒྱལ་པོ་རྣམས་ནི་
ཚར་བཅད་བྱས། །ཁྲོ་རྒྱལ་གཤིན་རྗེ་གཤེད་དེ་ཡི། །འཇམ་པའི་དབྱངས་ཀྱིས་འདིར་གསུངས་པ། །སེམས་ཅན་མ་རུངས་རྣམས་དང་ནི། །གདུལ་དཀའ་འདུལ་བར་བྱེད་པ་དང་། །ཕན་པ་མིན་ལས་བཟློག་དོན་དང་། །ཕན་པ་ཉེ་བར་
<pb id="95.297b"/>
འཕེལ་ཕྱིར་དང་། །སེམས་ཅན་རྣམས་ནི་རྗེས་གཟུང་དང་། །སེམས་ཅན་སྲོག་འཆད་དགག་ཕྱིར་རོ། །བྲམ་ཟེའི་ཁྱེའུ་རྨོངས་པ་དེ། །དབུལ་བ་ཁྲོ་བ་ཆགས་པ་ཡིས། །རྒྱལ་པོའི་སྲོག་ལ་གནོད་པའི་ཕྱིར། །ཁྲོ་བོའི་སྔགས་ནི་ཟློས་པར་བྱེད། །
དེ་འོག་རྣམ་པར་གྲགས་པ་ནི། །བྲམ་ཟེ་ཡི་གེ་དང་པོ་ཨ། །ཆོས་དོན་དགེ་བ་ལྡན་བདག་ཉིད། །བདེན་པར་སྨྲ་ཞིང་དབང་པོ་ཐུལ། །མངའ་བདག་མང་པོས་བཀུར་ཅེས་པ། །དེ་ཚེ་སྔགས་ནི་ཟློས་པར་འགྱུར། །སྔགས་
ནི་བསྒྲུབ་པར་གྱུར་པ་ལ། །དབང་འགྱུར་ཡིན་གྱིས་གཞན་མ་ཡིན། །འབྱུང་པོ་དབང་དུ་གྱུར་པ་ན། །དེ་ཚེ་ནོར་དང་ལྡན་པར་འགྱུར། །དེ་འོག་རྣམ་པར་གྲགས་པ་ནི། །བྲམ་ཟེ་ཆོས་དོན་སེམས་བྱེད་པ། །དེ་ནས་མཐར་ནི་དང་ཡིག་ཤ །མ་ལའི་
ཡུལ་དུ་དེ་ནི་འབྱུང་། །ས་སྟེང་སྔགས་ནི་ཟློས་པར་གྲགས། །བསྟན་པ་མཆོག་ལའང་རབ་ཏུ་དད། །རིག་པ་རྗེས་བཟུང་མ་རུངས་དང་། །ཚངས་པའི་སྲིན་པོ་སྲིན་པོ་དང་། །འབྱུང་པོ་ཤིན་ཏུ་མ་རུངས་བཅས། །རྣམ་པ་སྣ་ཚོགས་ཤ་ཟ་དང་། །
བསྟན་དང་འགྲོ་བ་སྣ་ཚོགས་ནི། །དེ་དག་མ་ལུས་དེ་དབང་འགྱུར། །དེ་བཞིན་བྲམ་ཟེའི་མཚན་ལྡན་པ། །ཐམས་ཅད་དེ་ཡི་དབང་དུ་འགྱུར། །དེ་འོག་རྣམ་པར་གྲགས་པ་ནི། །ལྷོ་ཡི་ཕྱོགས་སུ་བྲམ་ཟེ་ནི། །ཡི་གེ་དང་པོར་བ་བསྟན་པ། །སྟོན་པའི་
བསྟན་ལ་དེ་གཙོར་བྱེད། །མཆོད་རྟེན་ཀུན་དགའ་ར་བ་གནས། །སྟོན་པའི་གཟུགས་བརྙན་ཡིད་འོང་གིས། །ས་ནི་རྒྱ་མཚོ་གཉིས་མཐར་ཐུག །ཐམས་ཅད་ཀྱི་ནི་རྒྱན་དུ་བྱས། །དེ་འོག་རྣམ་པར་གྲགས་པ་ནི། །བྲམ་ཟེ་གཙོ་བོ་ནོར་ཆེན་ལྡན། །
དང་པོའི་ཡི་གེ་ན་ཞེས་པ། །ལྷོ་ཡི་ཕྱོགས་སུ་ཡང་དག་བསྟན། །བདག་ཉིད་ཆེན་པོ་སྔགས་ཟློས་ལྡན། །ངེས་པར་བྱང་ཆུབ་གཞོལ་བར་འགྱུར། །དབུས་ཀྱི་ཡུལ་དུ་བསྟན་པ་ནི། །བྲམ་ཟེ་གང་བ་བཟང་ཞེས་པ། །འདུལ་བ་དང་ནི་
ཚུལ་བཟང་ཉིད། །གང་བ་བཅོམ་བརླག་དག་ཏུ་གནས། །དང་ཡིག་བྷ་ནི་ནོར་གྱི་སྤྱན། །རྒྱལ་པོ་རྣམས་ནི་སྔགས་མཆོད་བྱེད། །བྲམ་ཟེ་འདི་དག་བསྟན་པ་ནི། །སྟོན་པའི་བསྟན་པ་མཆོད་བྱེད་པའོ། །ཐོག་མ་བར་མཐར་གཙོ་བོ་སྟེ། །རྣམ་པ་
<pb id="95.298a"/>
སྣ་ཚོགས་གནས་དང་རིགས། །སྣ་ཚོགས་ཕྱོགས་ཀྱི་བྲམ་ཟེ་རྣམས། །བྲམ་ཟེ་གཞན་གྱིས་མཆོད་པར་བྱེད། །མུ་སྟེགས་སྣ་ཚོགས་རིགས་དང་ནི། །རྣམ་པ་སྣ་ཚོགས་སྤྱོད་ཡུལ་སྤྱོད། །གནས་ནི་ཀུན་ཏུ་གསུངས་པསྟེ། །བྲམ་ཟེའི་
ཁྱེའུ་མང་ཐོས་ཡིན། །རང་བྱུང་སངས་རྒྱས་ཆོས་ཀྱི་རྒྱལ། །སེམས་ཅན་ཀུན་གྱི་དོན་སྒྲུབ་པ། །སེམས་ཅན་རྣམས་ནི་མ་ལུས་དང་། །ལྷ་གནས་ཀྱིས་ཀྱང་མཆོད་པའོ། །རྒྱལ་པོ་ཆེན་པོ་བཞི་པོ་ཡང་། །འཇིག་རྟེན་ཀུན་ལ་གྲགས་པ་
སྟེ། །འཕགས་སྐྱེས་པོ་དང་མིག་མི་བཟང་། །ཡུལ་འཁོར་སྲུང་དང་གནོད་སྦྱིན་རྒྱལ། །བརྒྱ་བྱིན་དེ་ནས་ལྷ་རྣམས་ཀྱི། །ངེས་པའི་ཚིག་ནི་རབ་ཏུ་བསྒྲགས། །འཐབ་བྲལ་ལྷ་ཡི་བུ་དང་ནི། །འཕྲུལ་དགའ་གཞན་འཕྲུལ་དབང་
བྱེད་དང་། །རྒྱལ་པོ་དགའ་ལྡན་གསུངས་པ་དང་། །འདོད་པའི་ཁམས་ཀྱི་དབང་ཕྱུག་མཆོག །གཅིག་གི་མིང་ནི་བརྒྱ་བྱིན་སོགས། །དེ་བཞིན་འདོད་ཁམས་དབང་ཕྱུག་ཡིན། །དེ་ཡང་རྟག་ཏུ་གཅིག་གནས་ཏེ། །རྫུ་འཕྲུལ་
ཆེན་པོ་གཅིག་གི་གཟུགས། །དེ་ཡང་མཐའ་ཡས་དག་ཏུ་བསྟན། །རྣམ་པ་སྣ་ཚོགས་གཟུགས་འཆང་ལྷ། །དེ་ལས་གོང་དུ་ཐམས་ཅད་མཉམ། །དེ་ཡང་ཐམས་ཅད་རྫུ་འཕྲུལ་ཆེ། །ལྷ་ཡི་གཙོ་བོ་མིང་གཅིག་སྟེ། །འདུ་ཤེས་མེད་པའི་
མཐར་ཡང་བསྟན། །དེ་དག་གཙོ་བོ་མེད་པ་སྟེ། །མཉམ་པའི་ཚུལ་དུ་ཡང་དག་གནས། །འོག་ཏུ་མནར་མེད་མཐར་ཐུག་པར། །དེར་ནི་རྒྱལ་པོ་ཡོད་མ་ཡིན། །འཇམ་དཔལ་དེ་བས་ན། དེ་ལྟར་ཕྱི་མའི་ཚེ་ཕྱི་མའི་དུས་སུ་རིགས་
ཀྱི་བུའམ། རིགས་ཀྱི་བུ་མོ་གང་ལ་ལས་དེ་བཞིན་གཤེགས་པ་རྣམས་ཀྱི་ཆོས་ཀྱི་མཛོད་འདི་གླེགས་བམ་དུ་ཆུད་པར་བྱས་ཏེ། འདྲི་བར་འགྱུར། ཀློག་པར་འགྱུར། ཁ་ཏོན་དུ་བྱེད་པར་འགྱུར་བའམ་གླེགས་བམ་དུ་བྱས་ཏེ་འཆང་བར་
འགྱུར། །གུས་པར་བྱས་ཏེ་ཡིད་ལ་བྱེད་པར་འགྱུར། །གོས་རྣམ་པ་སྣ་ཚོགས་དང་། ཕྱེ་མ་དང་། གདུགས་དང་། རྒྱལ་མཚན་དང་། བ་དན་དང་། དྲིལ་བུ་དང་། རོལ་མོ་དང་། ཕྲེང་བ་དང་། བྱུག་པ་དང་། སྤོས་དང་། དྲི་དང་། དྲི་ཞིམ་པོ་དག་གིས་མཆོད་པར་བྱེད་
<pb id="95.298b"/>
པར་འགྱུར། །རི་མོར་བྱེད་པར་འགྱུར། ཡང་དག་པར་འཛིན་པར་བྱེད་པར་འགྱུར། །ཡིད་རྩེ་གཅིག་པའི་སེམས་ཀྱིས་ཆོས་བྱེད་པར་འགྱུར་བ་དེ་ལ་ནི། །ཕན་ཡོན་བཅུ་པོ་འདི་དག་ཏུ་འགྱུར་ཏེ། །བཅུ་གང་ཞེ་ན། དེར་འདི་ལ་ཕ་རོལ་
གྱི་དམག་ཚོགས་ཀྱི་འཇིགས་པ་འབྱུང་བར་མི་འགྱུར། །ཆར་འབབ་པ་མི་མཁས་པ་དང་གཟའ་དང་འཆིང་བ་ཆེན་པོའི་འཚེ་བ་འབྱུང་བར་མི་འགྱུར། །མི་མ་ཡིན་པའི་འཇིགས་པའམ། དེར་འདི་ལ་མིའི་འཇིགས་པ་འབྱུང་བར་
མི་འགྱུར། །ཕྱིར་རྒོལ་བ་ཐམས་ཅད་ཀྱི་འཇིགས་པའམ། དེར་འདི་ལ་ནད་ཀྱི་འཇིགས་པ་འབྱུང་བར་མི་འགྱུར་རོ། །དུས་མ་ཡིན་པར་འཆི་བའི་འཇིགས་པའམ། དེར་འདི་ལ་དུས་མ་ཡིན་པའི་ཆར་གྱི་འཇིགས་པ་འབྱུང་བར་མི་འགྱུར་རོ། །ཆར་ཆེས་པའི་འཇིགས་
པའམ། དེར་འདི་ལ་རླུང་ཆེན་པོའི་དཀྱིལ་འཁོར་གྱི་འཇིགས་པ་འབྱུང་བར་མི་འགྱུར་རོ། །ཤ་ཟ་ཐམས་ཅད་ཀྱི་འཇིགས་པའམ། དེར་འདི་ལ་དགྲའི་འཇིགས་པ་འབྱུང་བར་མི་འགྱུར་རོ། །དེ་བཞིན་དུ་གཡོན་ཅན་རྐུན་པོའི་འཇིགས་པའམ། དེར་འདི་ལ་འཆི་
བའི་འཇིགས་པ་འབྱུང་བར་མི་འགྱུར་རོ། །གཤིན་རྗེའི་རྒྱལ་པོས་ཁྱེར་བའི་འཇིགས་པའམ། དེར་འདི་ལ་ཆོམ་རྐུན་གྱི་འཇིགས་པ་འབྱུང་བར་མི་འགྱུར་རོ། །ལྷ་ཐམས་ཅད་དང་ཀླུ་དང་གནོད་སྦྱིན་དང་དྲི་ཟའི་འཇིགས་པའམ། དེར་འདི་ལ་གཞན་གྱི་སྔགས་ཀྱི་འཇིགས་པ་འབྱུང་བར་མི་
འགྱུར་རོ། །སྦྱར་བའི་དུག་ཐམས་ཅད་ཀྱི་འཇིགས་པའམ། དེར་འདི་ལ་ནད་ཀྱི་འཇིགས་པ་དང་། རིམས་དང་། ཚད་པར་འཁྲུ་བ་དང་། མ་ཞུ་བ་དང་། ཡན་ལག་དང་། ཉིང་ལག་གི་ནད་ཀྱི་འཇིགས་པ་འབྱུང་བར་མི་འགྱུར་ཏེ། ཕན་ཡོན་བཅུ་པོ་འདི་དག་ཏུ་ཤེས་པར་བྱའོ། །གང་དུ་དེ་བཞིན་གཤེགས་
པ་རྣམས་ཀྱི་ཆོ་ག་ཆེན་པོ་རབ་འབྱམ་ཆོས་ཀྱི་མཛོད་འདི་གླེགས་བམ་དུ་བྱས་ཏེ། བཞག་ལ་འདྲི་བ་དང་། ཀློག་པ་དང་། མཆོད་པ་དང་། འཛིན་པ་དང་ཁ་ཏོན་དུ་བྱེད་ན་དེ་བཞིན་གཤེགས་པ་རྣམས་ཀྱིསཤིན་ཏུ་བཟུང་ཞིང་ཆོས་ཀྱི་མཛོད་མངོན་དུ་འགྱུར་རོ། །དམ་ཚིག་གི་
སྤྱོད་པ་ལ་རྗེས་སུ་མ་ཞུགས་པ་དང་དམ་ཚིག་མི་ཤེས་པ་གཞན་དག་ལ་ནི་རྣམ་པ་ཐམས་ཅད་དུ་བསྟན་པར་མི་བྱ་སྟེ། གང་གི་ཕྱིར་འདི་ནི་གསང་བ་ཡིན་པའི་ཕྱིར་ཏེ། འདིས་ནི་ཐམས་ཅད་མཚོན་པ་ཡིན་ན་སེམས་ཅན་རྣམས་ཀྱི་དྲན་པ་མེད་པར་མ་བྱེད་ཅིག །འོན་ཀྱང་
<pb id="95.299a"/>
ཁྱོད་ཀྱིས་ཤེས་པར་འགྱུར་མཆོད་པ་བྱེད་པར་འགྱུར་ཡང་དག་པར་འཛིན་པར་འགྱུར་ཞིང་བསོད་ནམས་ཆེན་པོ་ཡང་རབ་ཏུ་སྐྱེ་བར་འགྱུར་རོ། །སེམས་ཅན་སྐལ་བ་མེད་པ་རྣམས་ལ་བསྟན་པར་མི་བྱ་སྟེ། གཞན་དུ་ན་དབུལ་བ་དང་། ནད་དང་། 
མཛེ་དང་། འཚེ་བ་དང་། འགོ་བའི་ནད་ཉིད་བྱེད་པར་འགྱུར་རོ། །དེ་བས་ན་གཞན་དག་ལ་ཡང་བསྟན་པར་མི་བྱའོ། །དམ་ཚིག་དང་གསང་བ་པ་དང་གསང་བའི་སྔགས་ཀྱི་སྤྱོད་པ་ལ་རྗེས་སུ་ཞུགས་པའི་སེམས་ཅན་རྣམས་དང་དེ་བཞིན་གཤེགས་པའི་
བསྟན་པ་ལ་ལེགས་པར་བསླབ་པ་རྣམས་དང་ལེགས་པར་རྣམ་པར་བཞག་པའི་དྲན་པ་དང་ལྡན་པ་རྣམས་དང་། ཆོས་ཀྱི་དོན་ལ་མཁས་པ་རྣམས་དང་བསམ་གཏན་ལ་རབ་ཏུ་ཞུགས་པ་དང་ཆོས་ལ་གནས་པ་དང་བདེན་པར་སྨྲ་བ་དང་སེམས་ཅན་གྱི་སྤྱོད་པ་ལ་རབ་ཏུ་
གནས་ཤིང་སྙིང་རྗེའི་སྤྱོད་པ་དང་རབ་ཏུ་ལྡན་པ་རྣམས་ཏེ། སེམས་ཅན་འདི་དག་ལ་བསྟན་པར་བྱའི་གཞན་དག་ལ་ནི་མ་ཡིན་ནོ། །དེ་ནས་བྱང་ཆུབ་སེམས་དཔའ་འཇམ་དཔལ་གཞོན་ནུར་གྱུར་པ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་
ནས། པུས་མོ་གཡས་པའི་ལྷ་ང་ས་ལ་བཙུགས་ཏེ། །ཐལ་མོ་སྦྱར་བ་བྱས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ཞེས་བྱ། །འདི་བདག་གིས་ཇི་ལྟར་གཟུང་བར་བགྱི། བཅོམ་ལྡན་
འདས་ཀྱིས་བཀའ་སྩལ་པ། བྱང་ཆུབ་སེམས་དཔའ་ཐམས་ཅད་ཀྱི་རྣམ་པར་འཕྲུལ་པ་བྱང་ཆུབ་སེམས་དཔའི་སྡེ་སྣོད་ཅེས་བྱ་བར་ཡང་ཟུང་ཤིག། ངོ་མཚར་རྨད་དུ་བྱུང་བའི་ཆོས་ཀྱི་མན་ངག་ལེགས་པར་བསྟན་པའི་ལེའུ་ཞེས་བྱ་བར་ཡང་
ཟུང་ཤིག །བྱང་ཆུབ་སེམས་དཔའི་སྤྱོད་པའི་རྗེས་སུ་འཇུག་པ་རྒྱུད་ཐམས་ཅད་ཀྱི་མཛོད་ཅེས་བྱ་བར་ཡང་ཟུང་ཤིག །ཐེག་པ་ཆེན་པོ་ཤིན་ཏུ་རྒྱས་པ་ངེས་པར་བསྟན་པ་ཉམས་པ་མེད་པ་ཞེས་བྱ་བར་ཡང་ཟུང་ཤིག །བྱང་ཆུབ་
སེམས་དཔའི་སྡེ་སྣོད་ཅེས་བྱ་བར་ཡང་ཟུང་ཤིག །འཕགས་པ་འཇམ་དཔལ་གྱི་རྩ་བའི་ཆོ་ག་ཞེས་བྱ་བར་ཡང་ཟུང་ཤིག །ཆོས་ཐམས་ཅད་ཀྱི་དོན་རྫོགས་པ་ངེས་པར་བསྟན་པ་ཞེས་བྱ་བར་ཡང་ཟུང་ཤིག །འཇིག་རྟེན་
<pb id="95.299b"/>
མ་ལུས་ཐམས་ཅད་ལ། །ཆོས་དང་ཆོས་མིན་རྣམ་སྤྱོད་ཅིང་། །བྱང་ཆུབ་སེམས་དཔའ་རྫུ་འཕྲུལ་ཆེ། །གང་ཁྱོད་ཀུན་ཏུ་རྣམ་པར་རྒྱུ། །དེ་བཞིན་ཆོས་ཀྱི་དམ་པ་མཆོག །གསང་བ་གཞན་ནི་མ་མཐོང་ངོ་། །སྔགས་རྒྱུད་
དོན་དང་མདོ་རྣམས་དང་། །འགྲོ་བ་ཡུལ་ནི་སྐྱོན་མེད་དང་། །བྱང་ཆུབ་ཆོས་ལ་རབ་གཞོལ་བ། །དཔའ་བོ་གཞན་ནི་མ་མཐོང་ངོ་། །གང་འདི་བླ་མ་གསང་བ་དང་། །དྲང་དོན་མདོ་ཡིས་ཡོངས་སུ་བརྒྱན། །རྣམ་པ་སྣ་ཚོགས་
མདོ་དོན་དང་། །སྔགས་དང་རྒྱུད་ཀྱི་རྗེས་འཇུག་པ། །ཆོ་ག་རབ་འབྱམ་འདི་ལས་གཞན། །མ་བྱུང་གང་ཡང་ཡོད་མ་ཡིན། །རྒྱལ་སྲིད་ཆེན་པོ་ལོངས་སྤྱོད་ཆེ། །ལྷ་གནས་དག་ཏུའང་ཕུན་སུམ་ཚོགས། །དེ་བཞིན་ལྷ་
དང་མི་རྣམས་ཀྱི། །གྲགས་པ་རྒྱས་པའང་ཐོབ་པར་འགྱུར། །མི་ཁོམ་བརྒྱད་ནི་སྤོང་བྱེད་ཅིང་། །དལ་བ་དག་ནི་ཐོབ་པར་བྱེད། །ཐེག་པ་རྣམ་གསུམ་བདག་པོ་དང་། །དེ་ངེས་སངས་རྒྱས་ཉིད་ཐོབ་འགྱུར། །
མདོ་འདི་འཛིན་པའི་བསོད་ནམས་དང་། །དེ་བཞིན་དུ་ནི་ཕན་ཡོན་འདི། །འདི་ཡི་ལུས་ལ་མཚོན་མི་འབྱུང་། །དུག་དང་མེས་ཀྱང་མ་ཡིན་ནོ། །རོ་ལངས་དང་ནི་གདོན་དང་ནི། །དེ་བཞིན་སྲུལ་པོ་མ་མོ་དང་། །
སྲིན་པོ་ཤ་ཟས་འཚེ་བྱེད་པའང་། །གང་ཞིག་མདོ་འདི་འདོན་ལ་མིན། །འཆང་བ་དང་ནི་ཀློག་པ་དང་། །ཡང་དང་ཡང་དུ་མཆོད་བྱེད་དང་། །འཇིགས་པ་མེད་པས་མཆོད་བྱེད་དང་། །རྣམ་པ་སྣ་ཚོགས་
མཆོད་བྱེད་དེ། །ཕན་ཡོན་འདི་ནི་རབ་བསྟན་པ། །འཇིག་རྟེན་འདིར་ནི་ཐོབ་འགྱུར་བ། །ནད་པ་རྣམས་ནི་ནད་ལས་གྲོལ། །སྡུག་བསྔལ་ཅན་ནི་བདེ་བར་འགྱུར། །དབུལ་པོས་ནོར་ནི་རྙེད་འགྱུར་ཏེ། །བཅིངས་པ་
རྣམས་ནི་འཆིང་ལས་གྲོལ། །འགྲོ་བ་ལྔ་དང་ལྡན་པ་ཡི། །འཁོར་བའི་སྡུག་བསྔལ་ལྟུང་བ་རྣམས། །བདེ་བ་ཞི་བ་མྱ་ངན་འདས། །མི་གཡོ་གོ་འཕང་འཐོབ་པར་འགྱུར། །རང་རྒྱལ་སངས་རྒྱས་
<pb id="95.300a"/>
ཉིད་དང་ནི། །ཉན་ཐོས་མཐར་ནི་ཕྱིན་པར་འགྱུར། །མདོ་སྡེ་འདི་ནི་བཀླག་པ་ཡིས། །སངས་རྒྱས་སྐུ་མདོག་ཐོབ་པར་འགྱུར། །གང་གཱའི་བྱེ་མ་མཉམ་པ་ཡིས། །རྒྱལ་བ་མཆོག་ནི་མཐའ་ཡས་པ། །
མཆོད་པས་ཐོབ་པའི་བསོད་ནམས་དང་། །མདོ་འདི་བཏོན་པའི་བསོད་ནམས་མཉམ། །འཇིག་རྟེན་ཇི་སྙེད་གང་སུ་དག །ཞིང་ནི་བྱེ་བ་མཐའ་ཡས་པ། །དེ་སྲིད་ཕྲ་རབ་རྡུལ་སྙེད་ཀྱི། །
སངས་རྒྱས་རྣམས་ལ་རྟག་མཆོད་པ། །རྣམ་པ་སྣ་ཚོགས་བཟའ་བཏུང་དང་། །ན་བ་རྣམས་ཀྱི་གསོ་སྨན་དང་། །རྣམ་པ་སྣ་ཚོགས་གནས་མལ་རྣམས། །རྟག་ཏུ་ཐམས་ཅད་རབ་སྦྱིན་དང་། །རྣམ་པ་
སྣ་ཚོགས་གོས་དང་ནི། །ཕྱེ་མ་དག་ནི་ཀུན་གྱིས་ཀྱང་། །བསོད་ནམས་སྐྱེ་བོས་ཐོབ་གང་ཡིན། །འདི་དག་འཆང་དང་ཀློག་པས་སོ། །གང་ཞིག་རང་སངས་རྒྱས་རྣམས་དང་། །འཇིག་རྟེན་ཉན་ཐོས་རྫུ་འཕྲུལ་
ཆེ། །བྱང་ཆུབ་སེམས་དཔའ་བདག་ཉིད་ཆེ། །ས་བཅུ་ལ་གནས་དེ་ལས་གཞན། །དེ་རྣམས་ཚད་ནི་དེ་མཉམ་ལ། །དེ་དག་མཆོད་པའང་དེ་བཞིན་ཏེ། །གང་གི་ལག་པར་གླེགས་བམ་ཆུད། །མི་ཡིས་དེ་མཉམ་
བསོད་ནམས་ཐོབ། །འཇིག་རྟེན་ཇི་སྙེད་བསྟན་པ་ཡང་། །འཇིག་རྟེན་ཁམས་ན་གནས་པ་ཡི། །གྲངས་མེད་སེམས་ཅན་མ་ལུས་པ། །ཐམས་ཅད་ནད་ནི་མེད་བྱས་ཏེ། །སྐྱེ་བོ་གང་ཞིག་ཡང་དང་ཡང་། །བཀུར་སྟིར་
བྱས་ནས་དེ་མཆོད་པ། །ཆོས་མཆོག་འདི་ལ་མཆོད་ན་ནི། །བློ་ལྡན་དེ་ཡིས་བསོད་ནམས་འཐོབ། །བསྐལ་པ་བྱེ་བ་མཐའ་ཡས་པར། །རྒྱལ་བ་མཆོག་གིས་རྟག་པར་ཡང་། །འཇིག་རྟེན་མགོན་
ཆོས་མཛད་མཆོག་འདི། །མཆོད་པར་ཡང་ནི་མི་ནུས་སོ། །ཆོས་མཆོག་འདི་ནི་ས་སྟེང་དུ། །ཡིད་བཞིན་ནོར་བུ་རིན་ཆེན་འདྲ། །འཇམ་པའི་ཆོ་ག་འདིར་གསུངས་པ། །བཀླགས་པ་དང་ནི་འཆང་བ་ཡིས། །
<pb id="95.300b"/>
དེས་ནི་འདོད་འཇོའི་བ་འདྲར་འགྱུར། །ལོངས་སྤྱོད་ཆེ་ནོར་ཕུན་སུམ་ཚོགས། །ཡིད་ནི་སྐྱོ་བ་མེད་བྱས་ནས། །ས་སྟེང་འདི་ནི་རབ་ཏུ་སྒྲུབ། །སྔགས་དང་རྒྱུད་དོན་དྲང་བའི་དོན། །དོན་ཡོད་ཚིག་ནི་རབ་བཤད་པ། །བྱ་བ་དུས་ལ་བརྟེན་ནས་
ནི། །ས་སྟེང་རིག་པ་འཛིན་བསྒྲུབ་ན། །རིན་ཆེན་ཕུན་ཚོགས་རབ་གང་བ། །དེ་ཡི་ཕྱོགས་ཀུན་དག་ཏུ་གསུངས། །འབྲས་བཅས་འགྲོ་བའི་བདག་ཉིད་ཆེ། །སྤྱོད་པ་བཟང་བར་བརྗོད་པ་ཡིན། །གང་ཞིག་ཆོ་ག་མཆོག་འདི་ལས། །
རྒྱལ་པོ་སྔགས་གཅིག་འཆང་བྱེད་པ། །རྒྱལ་སྲིད་ཕུན་སུམ་ཚོགས་དོན་བཅས། །ཚེ་རིང་ཕུན་སུམ་ཚོགས་པར་འགྱུར། །རྣམ་པ་སྣ་ཚོགས་ལོངས་སྤྱོད་ཚོགས། །རྒྱལ་མཆོག་དམ་པས་འཐོབ་པར་འགྱུར། །
འགྲོ་དང་གནས་པའི་དུག་དག་དང་། །གཞན་གྱིས་བྱས་པའི་རིག་པ་དང་། །རོ་ལངས་སྔགས་ཀྱིས་སྒྲུབ་པ་དང་། །མཚོན་གྱིས་ཀྱང་ནི་གནོད་མི་འགྱུར། །གཞན་གྱི་གནོད་བྱེད་གཙོར་བྱེད་པས། །ས་སྟེང་འཇིག་རྟེན་གནོད་མི་བྱེད། །ཆོམ་
རྐུན་ནད་ནི་གཞན་དག་དང་། །མེ་ཡི་འཇིགས་པ་དེ་ལ་མེད། །རྒྱལ་པོ་སྐྱེ་བོ་དག་ཀྱང་རུང་། །སུ་ཞིག་དེ་ལ་མཆོད་མི་བྱེད། །གང་ཞིག་མདོ་སྡེ་དཀོན་མཆོག་འདི། །འཆང་དང་ཀློག་པའང་དེ་བཞིན་ནོ། །རྒྱལ་པོ་རྒྱལ་རིགས་སྤྱི་བོ་ནས། །དབང་བསྐུར་
ཡུལ་དུ་ཉེར་གནས་ཚེ། །མདོ་སྡེ་མགོ་ལ་ངེས་བཅིངས་ནས། །ཡང་དང་ཡང་དུ་ཕྱག་འཚལ་ན། །དེ་ལ་རྐུན་པོས་མི་གནོད་ཅིང་། །མཚོན་གྱིས་དེ་ལ་ཕོག་མི་འགྱུར། །གཞོན་ནུའི་གཟུགས་སུ་ཡང་དག་བྱུང་། །རྨ་བྱའི་
གདན་ལ་ལེགས་བཀོད་པ། །གླང་པོའི་མཚོག་མའི་སྟེང་བཞག་ནས། །གཡུལ་དུ་ཡང་དག་ཞུགས་བྱས་ན། །སྐྱེ་བོ་རྣམས་སྡང་དེ་དག་ཀུན། །མཐོང་བ་ཙམ་གྱིས་ལྡོག་པར་བྱེད། །བྱིས་པའི་གཟུགས་ཅན་བཟང་པོ་ནི། །གཞོན་ནུའི་
རྒྱན་གྱིས་ཡོངས་སུ་བརྒྱན། །གསེར་དང་དངུལ་དང་ར་གན་གྱིས། །རྒྱལ་མཚན་ཡུ་བ་བསྒྲེང་བ་ལ། །རྒྱལ་མཚན་བ་དན་བཏགས་ནས་ནི། །ལེགས་དགད་ལེགས་པར་མཉམ་པར་བཞག །གཡུལ་དུ་དགྲས་ནི་ལེགས་གང་
<pb id="95.301a"/>
བ། །མཚོན་ཆ་སྣ་ཚོགས་ཐོགས་བྱེད་པ། །ཐམས་ཅད་གཡུལ་དུ་འདུས་པ་ལ། །དེ་ཡི་ཚེ་ན་འཇུག་པར་བྱ། །རྒྱལ་མཚན་སྒྲེང་ལ་གནས་པ་ཡི། །གཞོན་ནུ་ལས་ནི་སྣ་ཚོགས་པ། །རྣམ་པ་དུ་མའི་གཟུགས་དང་ལྡན། །བདག་ཉིད་ཆེན་
པོ་འཇམ་པའི་དབྱངས། །ས་བཅུའི་བདག་པོའི་བདག་པོ་ནི། །མཐོང་བ་ཙམ་གྱིས་འཇིགས་པར་བྱེད། །རྒྱལ་རིགས་རྒྱལ་པོ་ཆེན་པོ་ནི། །འཇིག་རྟེན་ས་སྲུང་ས་གནས་པ། །དད་ལྡན་ཡིད་གཉིས་ཐེ་ཚོམ་ནི། །རྣམ་བྲལ་ཆོས་ལ་
མཉེས་གཤིན་པ། །བདེ་བར་གཤེགས་ལ་དད་བསྐྱེད་ནས། །སྙིང་རྗེས་བརླན་པའི་ཡིད་ཀྱིས་ནི། །འདིར་བཤད་འདི་དག་བྱ་བ་ནི། །གྲུབ་པར་འདོད་པས་རབ་ཏུ་བྱ། །ཆོ་གའི་སྦྱོར་བའི་སྔགས་དང་ནི། །རྒྱུད་དང་ལྡན་པ་ས་སྟེང་དུ། །ཆོས་
དབྱིངས་ཚོགས་པའི་རྒྱལ་བ་ཡིས། །གསུང་རབ་འདི་དག་ངེས་པར་བསྟན། །ཆོས་ཀྱི་དབྱིངས་དང་མཉམ་གནས་པའི། །རྒྱལ་མཆོག་སྔ་མ་གྲངས་མེད་པས། །ས་ཡི་སྟེང་གི་མི་རྣམས་ལའང་། །ཆོས་ཀྱི་མཛོད་ནི་གསུངས་པ་ཡིན། །ལྷ་དང་
ལྷ་མིན་སྔོན་གཡུལ་འཐབ། །ཕ་རོལ་འཇིགས་པ་བྱུང་བ་ན། །གང་ཚེ་བརྒྱ་བྱིན་སྔོན་གྱུར་པ། །དཔུང་ནི་ཕམ་བྱས་ཞེ་སྡང་བས། །དེ་ཚེ་གཅིག་ཏུ་སོང་ནས་ནི། །ས་སྟེང་རྣམ་པར་དུ་བར་གྱུར། །རྒྱལ་མཆོག་འོད་སྲུང་དེ་ལ་
ནི། །ཐུབ་པ་མཆོག་ལ་དེ་ཚེ་ཞུས། །ཇི་ལྟར་བྱ་ཞེས་ཚིག་ཏུ་ནི། །བདེ་སོགས་བདག་པོས་རྣམ་པར་སྨྲས། །མི་བཟད་ལྷ་མིན་གྱིས་ཕམ་ནས། །བདག་ཀྱང་འདིར་ནི་ཡང་དག་ལྷགས། །དེ་སྐད་བཅོམ་ལྡན་གསོལ་ནས་ནི། །ལྷ་ཡི་དབང་པོ་བརྒྱ་བྱིན་
གྱིས། །དེ་ཚེ་ཐུབ་མཆོག་ཞབས་གཉིས་ལ། །སྤྱི་བོའི་གཙུག་གིས་རབ་བཏུད་ནས། །མིག་སྟོང་ཀཽ་ཤི་ཀ་ནི། །དེ་ཡི་སྤྱན་སྔར་འདུག་པར་གྱུར། །དེ་སྐད་གསོལ་ནས་ཐུབ་མཆོག་ནི། །བྲམ་ཟེར་གྱུར་པ་འོད་སྲུང་གིས། །དེ་ཚེ་གསུང་དུ་བཀའ་སྩལ་པ། །
ཀ་ལ་པིང་ཀའི་སྒྲ་སྐད་དུ། །རྒྱལ་བ་མཆོག་གིས་སྔོན་གསུངས་པ། །གཞོན་ནུ་སྣ་ཚོགས་ཡང་དག་བྱུང་། །བདག་ཉིད་ཆེན་པོ་འཇམ་དཔལ་ནི། །རྙེད་དཀའ་སྐུ་ནི་འབུམ་གྱུར་པ། །ཡང་དག་མཐའ་ལ་གནས་ནས་ནི། །ཟབ་མོའི་དོན་
<pb id="95.301b"/>
གྱི་དོན་སྟོན་བྱེད། །སྤྲོས་མེད་རྣམ་པ་མེད་པ་དང་། །གནས་མེད་པ་ལས་གཟུགས་བྱས་ནས། །ཤིན་ཏུ་དོན་ལྡན་ཆོས་ཀྱང་སྟོན། །ལྷ་ཡི་དབང་ཕྱུག་དེ་ནི་དྲན། །དེ་ནས་དེ་ནི་དེ་དྲན་པས། །བྱང་ཆུབ་སེམས་དཔའ་དྲན་ཙམ་གྱིས། །གཞོན་ནུ་སྣ་ཚོགས་
གཟུགས་ཅན་ནི། །དེར་ནི་དེ་ཡི་མོད་ལ་ལྷགས། །དེར་ནི་བཅོམ་ལྡན་འདས་དང་ནི། །བཅོམ་ལྡན་ལྷ་ཡི་དབང་ཕྱུག་བཅས། །ལྷགས་ནས་བྱང་ཆུབ་སེམས་དཔའ་དེས། །དེ་ཚེ་རྒྱལ་བ་མཆོག་ལ་བཏུད། །རྒྱལ་བ་མཆོག་ཀུན་ཕྱག་འཚལ་ནས། །འོད་
ཆེན་འོད་སྲུང་ལ་ཡང་བཏུད། །དེ་ཚེ་ཐུབ་པས་རྗེས་གནང་ནས། །སྔགས་ཀྱི་ཚིག་ནི་འདི་སྨྲས་སོ། །ན་མཿསརྦ་བུདྡྷ་བོ་དྷི་སཏྭེ་བྷྱཿ། ཨ་པྲ་ཏི་ཧ་ཏ་ཤཱ་ས་ནེ་བྷྱཿ། ཧ་ན་ཧ་ན། སརྦ་བྷ་ཡོཏྶཱ་ད་ཡ་ཏྲཱ་ས་ཡ། མོ་ཊ་ཡ། ཚིནྡ། 
བྷིནྡ། ཛྭ་ལ་ཛྭ་ལ། ཧཱུཾ་ཧཱུཾ་ཕཊ་ཕཊ་སྭཱ་ཧཱ། བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པས་སྔགས་འདི་སྨྲས་མ་ཐག་ཏུ་ས་ཆེན་པོ་འདི་རི་དང་རྒྱ་མཚོའི་མཐར་ཐུག་པ་དང་བཅས་པ་རྣམ་པ་དྲུག་ཏུ་
གཡོས་ཏེ། སངས་རྒྱས་བཅོམ་ལྡན་འདས་ཐམས་ཅད་ཀྱི་ཞིང་མཐའ་ཡས་པ་འཇིག་རྟེན་གྱི་ཁམས་ཀྱི་ཕྱོགས་ཀྱི་མཐར་ཐུག་པ་ཐམས་ཅད་དང་བཅས་པ་ཡང་རབ་ཏུ་འགུལ་བར་གྱུར་ཏོ། །སངས་རྒྱས་བཅོམ་ལྡན་འདས་ཐམས་ཅད་ཀྱིས་ཀྱང་
སྔགས་ཀྱི་ཚིག་འདི་དག་བྱིན་གྱིས་བརླབས་སོ། །དེ་ནས་ལྷའི་དབང་པོ་བརྒྱ་བྱིན་འཇིགས་པ་དང་བྲལ་ནས་བ་སྤུ་ལངས་ཏེ་ངོ་མཚར་རྨད་དུ་བྱུང་བ་ཐོབ་ནས། མིག་གཉིས་ཕྱེ་སྟེ། སྟན་ལས་ལངས་ནས། བཅོམ་
ལྡན་འདས་ཀྱི་ཞབས་གཉིས་ལ་བཏུད་ནས་ལན་གསུམ་བསྐོར་བ་བྱས་ཤིང་། འཇམ་དཔལ་གཞོན་ནུར་གྱུར་པ་ལ་མངོན་དུ་བལྟས་ནས་སྔགས་ཀྱི་ཚིག་དེ་དག་བཟུང་སྟེ། ཡིད་ལ་བྱས་ནས་ཕྱིར་ཡང་
ཤིང་རྟ་ལ་ཞོན་ཏེ། ལྷ་མ་ཡིན་གང་ཡིན་པ་དེ་ལོགས་སུ་ཕྱིན་པར་གྱུར་ཏོ། །དེ་ནས་ལྷ་མ་ཡིན་ཐམས་ཅད་རྒྱ་མཚོ་ཆེན་པོའི་མཐའི་འགྲམ་དུ་གང་རང་གི་གྲོང་ཁྱེར་གང་ཡིན་པ་དེར་མངོན་དུ་ཕྱོགས་ཤིང་སོང་བར་གྱུར་ཏེ། སེམས་
<pb id="95.302a"/>
ཞུམ་ཞིང་ཉམས་ལ་དཔུང་གི་འཇིགས་པས་སེམས་དཀྲུགས་ཤིང་གདོང་གི་མདོག་ཉམས་ཤིང་ང་རྒྱལ་དང་དྲེགས་པ་ལ་སོགས་པ་དང་བྲལ་བར་གྱུར་ལ། །མཚོན་ཆ་དང་བྲལ་ཞིང་རི་འབིགས་བྱེད་འབར་བ་བཞིན་དུ་ལྷའི་དབང་ཕྱུག་དེ་མཐོང་
ནས་བྱེར་བར་གྱུར་ཏོ། །དེ་ནས་ལྷ་ཡི་དབང་པོ་བརྒྱ་བྱིན་གྱིས་སུམ་ཅུ་རྩ་གསུམ་གྱི་ལྷ་རྣམས་ལ་སྨྲས་པ། གྲོགས་པོ་དག་མ་འཇིགས་ཤིག །མ་འཇིགས་ཤིག །སངས་རྒྱས་ཀྱི་མཐུས་ལྷ་མ་ཡིན་ལས་བདག་ཅག་ངེས་པར་རྒྱལ་
བས་རང་གི་གནས་སུ་འགྲོ་བར་བྱའོ། །རང་རང་གི་གནས་ཅི་ལྟ་བ་བཞིན་དུ་སོང་ནས་ཁྱོད་ཅག་རྩེ་བ་དང་དགའ་བ་ཡོངས་སུ་སྤྱོད་པར་གྱིས་ཤིག །དེ་ནས་ལྷ་དེ་དག་ཐམས་ཅད་ཡིད་ཤིན་ཏུ་དགའ་ནས་ཕྱིར་ཡང་རང་གི་གནས་སུ་
ལོག་པར་གྱུར་ཏོ། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་འདི་སྙམ་དུ་སེམས་པར་གྱུར་ཏེ། གང་བདག་གིས་གཞོན་ནུའི་གཟུགས་ཅན་གྱི་གཟུགས་བརྙན་གྱི་རྣམ་པ་དེ་བྱས་ལ་རྒྱལ་མཚན་གྱི་རྩེ་མོ་ལའང་
བཏགས་ན། དེས་ན་གང་གི་ལྷ་མ་ཡིན་གྱི་འཇིགས་པ་མི་འབྱུང་ངོ་། །ཞེས་བསྟན་ཏོ། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་ཆེན་པོ་ལ་འོས་པའི་ནོར་བུ་རིན་པོ་ཆེ་ནང་འོད་དང་ལྡན་ཞིང་གསལ་བའི་ཕྲེང་བ་བླངས་ནས། 
གཞོན་ནུའི་ཆ་བྱད་ཀྱི་གཟུགས་བརྙན་བྱས་ཏེ། སྟེང་གི་ཁང་བཟང་དུ་གྲོང་ཁྱེར་ཆེན་པོ་བལྟ་ན་སྡུག་པའི་དབུས་ན། ལྷ་རྣམས་ཀྱི་འདུན་ས་ཆོས་བཟང་ཀྱི་རྩེ་མོར་རྒྱལ་མཚན་བསྒྲེང་བ་ལེགས་པར་བཀོད་པ་བྱས་ནས་
བཞག་པར་གྱུར་ཏོ། །དེ་ནས་ལྷ་མ་ཡིན་དེ་དག་རབ་ཚིམ་བྱེད་དང་། ཐགས་བཟངས་རིས་ལ་སོགས་པ་དེ་དག་ལྷ་རྣམས་ཀྱི་སྟེང་དུ་མི་འགྲོ་ཞིང་། ལྷ་དེ་དག་ཀྱང་ཟིལ་གྱིས་གནོན་པར་མི་འགྱུར་ལ། རྫུ་འཕྲུལ་ལས་རྣམ་
པར་འཕྲུལ་པའམ། གཡུལ་མངོན་དུ་ཕྱོགས་པར་འགྲོ་བར་མི་ནུས་སོ། །དེ་ལྟར་ལོ་བྱེ་བ་ཁྲི་ཕྲག་དུ་མ་མི་མ་ཡིན་པའི་གྲངས་ཀྱིས་བགྲང་བར་ཡང་ལྷ་མ་ཡིན་གྱི་འཇིགས་པ་འབྱུང་བར་མི་འགྱུར་རོ། །དེ་བཞིན་དུ་ཕན་
<pb id="95.302b"/>
ཡོན་དཔག་ཏུ་མེད་པ་བསྟན་པ་དང་། ཚེ་དང་། ནད་མེད་པ་འཕེལ་བར། སངས་རྒྱས་བཅོམ་ལྡན་འདས་དང་། བྱང་ཆུབ་སེམས་དཔའ་སེམས་དཔའ་ཆེན་པོས་ཀྱང་སྔོན་དུ་གསུངས་པ་ཡིན་ནོ། །དེ་བཞིན་དུ་ཕན་
ཡོན་གྱི་ཡོན་ཏན་མཆོག་འདི་དག་རྒྱ་ཆེ་བ་དང་། མཐའ་ཡས་ཤིང་མུ་མེད་པ་སྔོན་གསུངས་པ་ཡིན་ནོ། །གང་ཞིག་ཆོས་ཀྱི་རྣམ་གྲངས་འདི་སྤངས་སམ། རྣམ་པར་རྟོག་པར་བྱེད་ན། བསོད་ནམས་མ་ཡིན་པ་
དཔག་ཏུ་མེད་པ་འཕེལ་བར་འགྱུར་ཞིང་། དམྱལ་བར་ཡང་སྐྱེ་བར་འགྱུར་ལ། དུད་འགྲོ་དང་། ཡི་དགས་དང་། གཤིན་རྗེའི་འཇིག་རྟེན་གྱི་སྐྱེ་བ་ངན་པར་ཡང་འགྲོ་བར་འགྱུར་རོ། །སྨན་དང་། སྔགས་རྣམས་མེད་
དོ། །བྱང་ཆུབ་སེམས་དཔའ་མེད་དོ། །དེ་རྣམས་ཀྱི་བདག་ཉིད་ཆེན་པོ་རྫུ་འཕྲུལ་ཆེ་བ་དང་། རྣམ་པར་འཕྲུལ་བ་ཡང་མེད་དོ། །ཆོ་ག་རྒྱ་ཆེ་བ་ཡང་མེད་དོ། །འཕགས་པ་མ་ཡིན་པས་བཤད་དོ། །ཞེས་བྱས་ནས་སྤང་@
བའམ། །ཡང་ན་འགྲོ་ཞིང་འདི་ཉན་པར་མི་ནུས་སོ། །ཞེས་གནས་དེ་ལས་གཞན་དུ་འགྲོ་ན། དེ་དག་ལ་བསོད་ནམས་མ་ཡིན་པ་ཆེན་པོ་འབྱུང་བར་འགྱུར་རོ། །ཅི་སྟེ་བློ་ཆུང་བ་གང་གིས་ཆོས་འདི་ནི་ཐུབ་པ་མཆོག་དང་། 
ཐུབ་པའི་སྲས་བློ་དང་ལྡན་པ་མ་ཡིན་ནོ། །ཞེས་རབ་ཏུ་སྤོང་བར་བྱེད་དོ། །མི་དེ་དམྱལ་བར་འགྲོ་འགྱུར་ཞིང་། །དེ་ཉམས་ནས་ནི་དུད་འགྲོར་འགྲོ། །ཐིག་ནག་དང་ནི་ཡང་སོས་དང་། །སྤུ་གྲི་སོ་དང་མེ་མ་མུར། །རོ་མྱགས་
ཆུ་བོ་རབ་མེད་སྐྱེ། །དེ་ནས་ཕྱིར་ཡང་སྤུ་གྲི་སོར། །ལོ་མ་རལ་གྲི་ལྟ་བུའི་ནགས། །ཡང་ན་ཀྱི་ཧུད་ཟེར་དེ་བཞིན། །འཇིག་རྟེན་གྲགས་པ་སོ་ཐམས་ཐམས། །སྡིག་པའི་ལས་ཀྱི་དམྱལ་བ་རུ། །གང་གིས་
ཆོས་ནི་སུན་བྱེད་པ། །དེ་ནི་སྐྱེ་བ་དེ་དག་འགྲོ། །འཇིག་རྟེན་སྨད་པར་རབ་བསྟན་པ། །མི་བཟད་མནར་མེད་པ་ཞེས་བྱ། །མ་དད་སེམས་ཀྱིས་ཆོས་སྤངས་པ། །སྡིག་པའི་ལས་ཅན་གནས་ཡིན་ཏེ། །གང་ཞིག་
<pb id="95.303a"/>
ཆོས་ནི་འདི་འཇིགས་པ། །དེ་ལ་སྐྱེ་བོ་དེ་འཚེད་འགྱུར། །ཀུན་གྱི་མཐར་ཐུག་མནར་མེད་པ། །དེ་ཉམས་དེ་བཞིན་དམྱལ་ཆེན་སྐྱེ། །དམྱལ་བའི་ས་མཐའ་མཐའ་ཡས་པར། །རྟག་ཏུ་བློ་མེད་དེ་ནི་འགྲོ། །མདོ་སྡེ་
དེ་ནི་རྒྱ་ཆེར་བཅས། །ཆོས་ཀྱི་ནོར་ཀུན་རབ་སྤངས་ནས། །དེ་ནི་འཇིག་རྟེན་ངན་པར་འགྲོ། །དབང་མེད་རྟག་པར་དབང་དུ་འགྲོ། །གང་ཞིག་མདོ་སྡེའི་ཆོ་ག་འདི། །སྔགས་དང་རྒྱུད་ཀྱིས་ལེགས་པར་བརྒྱན། །
གྲུབ་པ་སྣ་ཚོགས་བརྒྱ་རྣམས་འཐོབ། །ཡང་དག་མཐའ་ནི་སྒྲིབ་པ་མེད། །ཆོས་ཀྱི་དབྱིངས་ཀྱི་སྐུ་ཉིད་ཡིན། །དམིགས་སུ་མེད་པའི་ངོ་བོ་ཉིད། །ཆོ་ག་ཆོ་ག་རྒྱ་ཆེན་བཅས། །ལེའུ་རབ་འབྱམ་འདིས་འདྲེན་བྱེད། །
འཇམ་པའི་དབྱངས་ནི་ལེགས་དགོད་པ། །ཕུན་ཚོགས་དཔལ་དང་བློ་གྲོས་མཆོད། །རྩ་བའི་ཆོ་ག་མི་ཉུང་བ། །རྒྱ་ཆེ་མང་པོར་བསྟན་པ་ཡིན། །རྟག་དང་ཆད་དང་ཐོག་མཐའ་ནི། །གཉི་གའི་མཐའ་དོན་རྣམ་པར་སྤངས། །
རིམ་བཅས་རིམ་ནི་ངེས་པར་བསྟན། །སྔགས་ཀྱི་ལུས་ནི་བཏུས་པ་ཡིན། །མེ་དང་རླུང་དང་ནམ་མཁའ་དང་། །སྟོང་པའི་དེ་ཉིད་ལེགས་གསུངས་པ། །སྤངས་པ་རྟག་ཏུ་འགྲོ་བ་ནི། །འོག་ནས་འོག་ཏུ་དེ་ཚེ་
འགྲོ། །བསྐལ་པ་རྣམ་མང་གསུམ་གྱི་གྲངས། །དེ་ཚེ་བསོད་ནམས་ཡོངས་བསགས་ནས། །དེ་ཚེ་བྱང་ཆུབ་ཐོབ་ནས་ནི། །བདག་དང་རྒྱལ་བ་མཆོག་རྣམས་ཀྱིས། །སྔགས་དང་རྒྱུད་ཀྱི་དོན་གསུངས་པ། །འགྲོ་བ་
ཡུལ་ནི་སྡིག་མེད་ལའོ། །རྩ་བའི་ཆོ་ག་དག་བྱེད་དང་། །སྡིག་པ་མེད་ཅིང་བཀྲ་ཤིས་པའི། །ལེའུ་རབ་འབྱམ་རབ་གསུངས་པ། །ངེས་པའི་མདོ་སྡེ་བཟང་པོ་ཡིན། །ས་བདག་ཡོན་ཏན་བདག་ཉིད་ཆེ། །ཡུལ་དང་དུས་
ཀྱི་སྦྱོར་བ་དང་། །རྒྱལ་སྲས་མི་རུ་སྐྱེས་པ་ཡིས། །ས་སྟེང་དམ་པའི་ཆོས་བསྟན་ཅེས། །འཇིག་རྟེན་གཙོ་བོ་ཐུབ་པ་ནི། །རྒྱལ་བ་བདུན་པས་བསྟན་པ་ཡིན། །ཆོ་ག་རྒྱ་ཆེར་གསུངས་པ་ནི། །བློ་དང་དཔལ་ནི་མངོན་པར་འཕེལ། །
<pb id="95.303b"/>
རྩ་བ་རབ་འབྱམ་ལེའུ་ཞེས། །སྔགས་དང་རྒྱུད་དང་ལྡན་པ་དེ། །གང་ཞིག་མདོ་མཆོག་གཙོ་བོ་འདི། །རྒྱལ་བས་མཆོད་པའི་ཆོས་ཀྱི་མཛོད། །ས་སྟེང་མིས་ནི་སྤོང་བྱེད་པ། །དེ་ནི་མནར་མེད་དམྱལ་བར་འགྲོ། །བསྐལ་པ་
ཆེན་པོར་དེ་འཚེད་ཅེས། །རྣམ་པ་དུ་མར་དབྱེ་བར་བསྟན། །ནམ་ཞིག་གང་དུ་འབྱུང་བ་ནི། །མི་ཡི་ལུས་སུ་སྐྱེས་ན་ཡང་། །དབུལ་ཞིང་ནད་མང་གླེན་པ་དང་། །ཀླ་ཀློ་དག་ཏུ་སྐྱེ་བར་འགྱུར། །འཇིག་རྟེན་སྨད་པར་འགྲོ་བ་སྟེ། །དེ་ནི་
མཛེ་ཅན་ནད་པར་འགྱུར། །ལྐུགས་ཤིང་འོན་པ་ཡན་ལག་ཉམས། །བློ་ཉམས་ལོང་བ་ཉིད་དང་ནི། །རྩུབ་ཅིང་རྟག་ཏུ་འཇིགས་པའི་གཟུགས། །ས་སྟེང་ཡི་དགས་ལྟ་བུར་སྣང་། །གོས་ངན་སེམས་ནི་ཞན་པ་དང་། །སེན་མོ་དང་
ནི་ལུས་ཀྱང་ངན། །སྲིན་བུ་རྣམས་ཀྱིས་ཟོས་པ་དང་། །ཤུ་བ་གཡན་པར་ཡང་དག་ལྡན། །མདོ་སྡེ་འདི་ནི་རབ་སྤངས་ན། །གང་དང་གང་གིས་འགྲོ་བར་འགྲོ། །དེ་དང་དེར་ནི་སྐྱེ་བ་ན། །བློ་ངན་རྨོངས་པར་སྐྱེ་བར་འགྱུར། །དེ་
ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། མིག་
ཕྱེ་ཞིང་མི་འཛུམས་པར་ཐམས་ཅད་དང་ལྡན་པའི་གནས་གཙང་མའི་གཞལ་མེད་ཁང་ན་གནས་པའི་ལྷའི་བུ་རྣམས་དང་། འབྱུང་པོའི་ཚོགས་དུ་མ་ཆོས་མཉན་པའི་ཕྱིར་འདུས་པར་ཤེས་ནས། བཅོམ་ལྡན་འདས་
ཤཱཀྱ་ཐུབ་པ་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཇི་ཙམ་དུ་ཆོས་ཀྱི་རྣམ་གྲངས་འདི་ནི་ངོ་མཚར་ཏེ། མཆོག་ཏུ་ལེགས་པར་གསུངས་པ་ལགས་ན། དེ་ལ་བཅོམ་ལྡན་འདས་མ་འོངས་པའི་དུས་ན་སེམས་
ཅན་མི་རིགས་པའི་ཆགས་པས་ཟིལ་གྱིས་ནོན་པ་སླུ་བར་བྱེད་པ་ང་རྒྱལ་ཅན་མ་དད་པ་གྱ་གྱུ་ཅན་དམུ་རྒོད་ཚུལ་ཁྲིམས་འཆལ་པ་དག་འབྱུང་བར་འགྱུར་ཏེ། དེ་དག་སྔགས་རྣམས་ཀྱི་རྟོག་པའི་བདག་ཉིད་ཆེན་པོ་རྒྱས་པ་
<pb id="95.304a"/>
གྲུབ་པ་དང་། དུས་དང་། ཡུལ་དང་། ངེས་པར་སྡོམ་པ་དང་། སྔགས་དང་། སྤྱོད་པ་དང་། །སྦྱིན་སྲེག་དང་། བཟླས་པ་ངེས་པར་སྡོམ་པ་དང་། ཆོ་ག་རབ་འབྱམ་དག་ལ་མ་དད་པར་འགྱུར། ཡིད་ལ་མི་བྱེད་པར་འགྱུར་ཏེ། 
སངས་རྒྱས་ཀྱི་བཀའ་མ་ཡིན་ནོ། །ཞེས་བྱས་ནས་སྤོང་བར་འགྱུར་ཏེ། དེ་དག་ཉོན་མོངས་པའི་སེམས་སུ་གྱུར་ནས་དུས་བྱེད་པར་འགྱུར་ཞིང་། སྡུག་བསྔལ་དྲག་ཅིང་ཚ་བའི་ཚོར་བ་མྱོང་ཞིང་དེ་དག་དམྱལ་བ་ཆེན་པོར་
སྐྱེ་བར་འགྱུར་རོ། །བཅོམ་ལྡན་འདས་སྡུག་བསྔལ་བའི་སེམས་ཅན་དེ་དག་ལ་ཇི་ལྟར་བསྒྲུབ་པར་བྱ། སངས་རྒྱས་བཅོམ་ལྡན་འདས་ནི་ཐུགས་རྗེ་ཆེན་པོ་དང་ལྡན་པ་ལགས་སོ། །དེ་ནས་བཅོམ་ལྡན་འདས་ཀྱིས་འཇམ་
དཔལ་གཞོན་ནུར་གྱུར་པ་ལ་སྤྱི་བོར་བྱུགས་ནས་བཀའ་སྩལ་པ། །འཇམ་དཔལ་ཁྱོད་སེམས་ཅན་ཐམས་ཅད་ཀྱི་དོན་གྱི་ཕྱིར་རབ་ཏུ་ཞུགས་པ་ཁྱོད་ཡང་ལེགས་སོ་ལེགས་སོ། །འཇམ་དཔལ་གཞོན་ནུར་གྱུར་པ་ཁྱོད་དེ་བཞིན་
གཤེགས་པ་ལ་དོན་འདི་ཡོངས་སུ་ཞུ་བར་སེམས་པ་དེ་ཁྱོད་ཡང་ལེགས་སོ། །འཇམ་དཔལ་གཞོན་ནུར་གྱུར་པ་དེའི་ཕྱིར་ལེགས་པར་ཤིན་ཏུ་རབ་ཏུ་ཉོན་ལ་ཡིད་ལ་ཟུང་ཤིག་དང་། སེམས་ཅན་ཐམས་ཅད་ཀྱི་དོན་དང་། ཕན་པ་
དང་། བདེ་བའི་ཕྱིར་ཞུགས་པ་དང་། ལྷ་དང་། མི་རྣམས་དང་། འཇིག་རྟེན་ལ་རབ་ཏུ་བརྩེ་བའི་ཕྱིར་ངས་ཁྱོད་ལ་བཤད་དོ། །སྤྱོད་པ་ཐམས་ཅད་ལ་ཞུགས་པ་དང་། བྱང་ཆུབ་ཀྱི་ལམ་དང་། ཐམས་ཅད་ཤེས་པ་དང་། ཆོས་ཀྱི་དབྱིངས་ལ་
འཇུག་པ་དང་། འཕགས་པ་འཇམ་དཔལ་གྱི་སྐུ་ལ་གནས་པར་འདོད་པ་རྣམས་ཀྱིས་རིག་པའི་རྒྱལ་པོ་མཆོག་ཏུ་གསང་བ། གཞོན་ནུ་ཁྱོད་ཀྱི་རྩ་བའི་ཆོ་གའི་ལེའུ་རབ་འབྱམ་འཆི་བའི་དུས་ཀྱི་ཚེ་ཡང་འདི་དྲན་པར་བྱའོ། །དེ་གང་ཞེ་
ན། ན་མ་སྟྲཻ་ཡ་དྷྭ་ཏ་ཐཱ་ག་ཏེ་བྷྱཿ། ཨར་ཧད་བྷྱཿ། སམྱ་ཀྶཾ་བུ་བྷྱཿ། ཀུ་མཱ་ར་རཱུ་པི་ཎེ། བི་ཤྭ་སཾ་བྷ་བ། ཨཱ་གཙྪ། ཨཱ་གཙྪ། ལ་ཧུ་ལ་ཧུ། བྷྲཱུྃ་བྷྲཱུྃ། ཛི་ན་ཛི་ཀ མཉྫུ་ཤྲི་ཡེ། སུ་ཤྲི་ཡེ། ཏཱ་ར་ཡ་། སརྦ་དུཿཁེ་བྷྱཿ། ཕཊ་ཕཊ། ཤ་མ་ཡ་ཤ་མ་ཡ། 
<pb id="95.304b"/>
ཨ་མྲཱི་ཏོདྦྷ་བ། པཱ་པཾ་མེ་ནཱ་ཤ་ཡ་སྭཱ་ཧཱ། འཇམ་དཔལ་འདི་ནི་ཁྱོད་ཀྱི་སྙིང་པོ་དམ་པ་ཡིན་ཏེ། ཞི་བ་ཐམས་ཅད་བྱེད་པ། སྡིག་པ་ཐམས་ཅད་ཟད་པར་བྱེད་པ། སྡུག་བསྔལ་ཐམས་ཅད་ལས་རབ་ཏུ་གྲོལ་བར་བྱེད་པ། ཚེ་དང་། ནད་མེད་
པ་དང་། དབང་ཕྱུག་དང་། སྐལ་བ་བཟང་པོ་མཆོག་དང་། ངག་གི་དབང་ཕྱུག་སྐྱེད་པར་བྱེད་པ། རིག་པའི་རྒྱལ་པོ་ཐམས་ཅད་གཟེངས་སྟོད་པར་བྱེད་པ། སངས་རྒྱས་བཅོམ་ལྡན་འདས་ཤཱཀྱ་ཐུབ་པས་འདི་གསུངས་མ་ཐག་ཏུ་ས་ཆེན་པོ་རི་
དང་རྒྱ་མཚོ་དང་བཅས་པ། སེམས་ཅན་དང་སྣོད་ཉེ་བའི་མཐར་ཐུག་པ་རྣམ་པ་དྲུག་ཏུ་རབ་ཏུ་གཡོས་པར་གྱུར་ཏོ། །འགྲོ་བ་ཐམས་ཅད་དེ་ཡི་དགས་ཀྱི་འགྲོ་བ་དང་། དུད་འགྲོ་དང་། གཤིན་རྗེའི་འཇིག་རྟེན་དང་། དམྱལ་བའི་སེམས་ཅན་ཐམས་
ཅད་ཀྱི་སྡུག་བསྔལ་རབ་ཏུ་སྦྱངས་ཤིང་། བདེ་བ་རྣམས་ཀྱང་རབ་ཏུ་ཐོབ་པར་འགྱུར་ལ། འཇམ་དཔལ་རིག་པའི་རྒྱལ་པོ་འདི་ཡང་ཡིད་ལ་བྱེད་ཅིང་། དེའི་ཚེ་དམ་པའི་ཆོས་སྤོང་བའི་སེམས་ཀྱང་མེད་པར་འགྱུར་ན། བདུད་སྡིག་ཏོ་
ཅན་གྱིས་ཀྱང་གླགས་རྙེད་པར་མི་འགྱུར་ལ། བགེགས་དང་ལོག་འདྲེན་ཐམས་ཅད་ཀྱང་འབྱེར་བར་འགྱུར་རོ། །འདི་ལྟར་ཡང་སེམས་བསྐྱེད་པར་བྱ་སྟེ། །སངས་རྒྱས་བཅོམ་ལྡན་འདས་ཀྱི་སངས་རྒྱས་དང་། ཆོས་ནི་བསམ་གྱིས་མི་
ཁྱབ་སྟེ། བསམ་པའམ། གཞལ་བའམ། སྤང་བར་ནི་བདག་གིས་ཅི་ཞིག་ནུས་ཏེ། སངས་རྒྱས་བཅོམ་ལྡན་འདས་ཉིད་ཀྱིས་མཁྱེན་པར་འགྱུར་རོ། །འཕགས་པ་འཇམ་དཔལ་གྱི་རྩ་བའི་
ཆོ་ག་བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་ཆེན་པོ་ཤིན་ཏུ་རྒྱས་པའི་མདོ་ལས། ཕན་ཡོན་དང་ཉེས་དམིགས་ཀྱི་ནུས་པ་རབ་འབྱམ་བསྟན་པའི་ལེའུ་སུམ་ཅུ་རྩ་དྲུག་པ་རྫོགས་སོ།།  །།
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དེ་དག་དང་། བྱང་ཆུབ་སེམས་དཔའ་དེ་དག་དང་། ཐམས་ཅད་དང་ལྡན་པའི་འཁོར་དེ་དག་དང་། གནས་གཙང་མའི་སྟེང་ན་
