<pb id="95.85a"/>
འདོད་པས་བརྒྱ་རྙེད་ཀྱི་བར་དུ་བྱ་སྟེ་གཞན་ལ་ནི་མ་ཡིན་ནོ། །<bampo n="516.3"/>གཞན་དག་ལ་ཅི་ལྟར་སྡིག་པ་སྤང་བའི་ཕྱིར་དམ་ཚིག་ཙམ་སྦྱིན་པར་བྱའོ། །དཀྱིལ་འཁོར་གྱི་སློབ་དཔོན་གྱིས་དབང་བསྐུར་ན། དང་པོར་རེ་ཞིག་དཀྱིལ་འཁོར་གྱི་ཕྱི་རོལ་ཧ་
ཅང་ཡང་མི་ཉེ་ཧ་ཅང་ཡང་མི་རིང་བར་བྱང་ཤར་གྱི་ཕྱོགས་སུ་རྩ་བའི་སྔགས་ཀྱིས་དག་པར་བྱས་པས་བྱིན་གྱིས་བརླབ་པར་བྱའོ། །རྒྱལ་པོ་དབང་བསྐུར་བ་བཞིན་དུ་བདག་ཉིད་སེམས་པ་དང་གཅིག་ཏུ་སངས་རྒྱས་དང་ཆོས་དང་དགེ་
འདུན་ལ་དད་ཅིང་དད་པ་དང་། སྤྲོ་བ་ཆེན་པོ་དང་ལྡན་པ་དང་། བྱང་ཆུབ་ཀྱི་སེམས་དང་མ་བྲལ་བ་དང་། ཐེག་པ་ཆེན་པོ་ལ་ཞུགས་པ་དང་། དཀོན་མཆོག་གསུམ་ལ་ཕན་པར་བྱེད་པ་དང་། དབང་པོ་མ་ཚང་བ་མེད་པ་དང་མ་སྨད་པ་དང་། 
ཚེ་འདི་ཉིད་ལ་སྔགས་གྲུབ་པར་འདོད་པ་དང་། བསམ་པ་བཟང་པོ་དང་སྔགས་ཀྱི་སྤྱོད་པ་ལ་སྤྲོ་བ་དང་། བལྟ་བར་འདོད་པའི་རང་བཞིན་ཅན་དང་སད་པར་འདོད་པའི་ཕྱིར་ཡང་སྔགས་ཀྱི་དོན་ལ་རྣམ་པར་རྟོག་པ་མེད་པ་
དང་། དེར་གཏད་པའི་ཡིད་དང་གཅིག་ལ་སོགས་པ་ནས་ལྔའི་བར་དུ་དབང་བསྐུར་བར་བྱའོ། །ལྷག་མ་ནི་སྤང་བར་བྱའོ། །ཤེས་རབ་ཅན་དང་སྤྱོད་པ་ལ་རྨོངས་པ་མེད་པའི་ཁྱད་པར་དང་ལྡན་པ་ལ་དབང་བསྐུར་བར་བྱའི། 
གཞན་དག་ནི་མ་ཡིན་ནོ། །དེ་ནས་རྒྱལ་པོ་ཐམས་ཅད་དབང་བསྐུར་བ་བཞིན་དུ་ཡོ་བྱད་ཐམས་ཅད་བསོགས་ཏེ། སློབ་དཔོན་མཁན་པོ་མཉེས་ན། དེ་ནས་བླ་རེ་ཆེན་པོ་བྲེས་ཏེ། རྒྱལ་མཚན་དང་བ་དན་མཐོན་པོ་བསྒྲེང་ཞིང་
གདུགས་དཀར་པོ་དབུ་ལ་འཛིན་པ་དང་། རྔ་ཡབ་དཀར་པོས་གཡོབ་པ་དང་། བཀུར་སྟི་ཆེན་པོས་དུང་དང་། རྔ་བོ་ཆེའི་དགའ་བའི་སྒྲ་སྒྲོགས་ཤིང་རྒྱལ་བའི་སྒྲ་དང་། བཀྲ་ཤིས་ཀྱི་ཚིགས་སུ་བཅད་པ་དང་བདེ་ལེགས་དང་རབ་ཏུ་
བསྔགས་པའི་ཚིགས་སུ་བཅད་པ། རྒྱལ་བས་གསུངས་པས་མངོན་པར་བསྟོད་པ་དང་། དཀྱིལ་འཁོར་དེ་ལ་བསྐོར་བ་བྱས་ཏེ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་བྱས་ནས། འདི་སྐད་དུ་སློབ་དཔོན་
<pb id="95.85b"/>
བདག་ནི་སངས་རྒྱས་དང་བྱང་ཆུབ་སེམས་དཔའི་སྔགས་ཀྱི་སྤྱོད་པ་སྒྲུབ་པ་ལ་ཡང་དག་པར་འཇུག་པ་དང་། འཇིག་རྟེན་པ་ཐམས་ཅད་ལས་ཡང་དག་པར་འདས་པའི་གསང་བའི་རྣམ་པར་ཐར་པའི་དཀྱིལ་འཁོར་ལ་ཡང་དག་པར་འཇུག་པ་དང་། ཆོས་ཀྱི་རྒྱལ་
སྲིད་ཐམས་ཅད་ཀྱི་སངས་རྒྱས་ཉིད་རྟོགས་པར་འདོད་པ་དང་། མདོར་ན་སངས་རྒྱས་ཉིད་དུ་འགྱུར་བར་བྱ་བའི་ཕྱིར་རོ་ཞེས་བརྗོད་པར་བྱའོ། །དེ་ནས་ཀུ་ཤའི་ཁྲེས་ལ་འདུག་སྟེ། ཤར་གྱི་ཕྱོགས་སུ་ཕྱོགས་ཏེ་དཀྱིལ་འཁོར་ལ་བལྟ་ཞིང་། དང་པོར་རེ་ཞིག་རིག་པའི་དབང་
བསྐུར་བ་བྱིན་ཏེ་ཕྱག་རྒྱ་ཆེན་པོ་གཙུག་ཕུད་ལྔ་འཆིང་དུ་གཞུག་པར་བྱའོ། །དེ་ནས་རང་འདོད་པའི་སྔགས་གང་དང་གང་ལ་དགའ་བ་གྲོ་གའི་འདབ་མ་ལ་གི་ཝང་གིས་བྲི་བར་བྱ་སྟེ། བྲིས་ནས་ཀྱང་ཙནྡན་དང་གུར་གུམ་གྱི་ཆུས་ལག་པ་དང་ཁམ་ཕོར་ཁ་
སྦྱར་བཀྲུས་ལ། དེ་ནས་གྲོ་གའི་འདབ་མ་དེ་ཁམ་ཕོར་ཁ་སྦྱར་བའི་ནང་དུ་གཞག་པར་བྱས་པ་དཀྱིལ་འཁོར་གྱི་ནང་དུ་བྱང་ཆུབ་སེམས་དཔའ་འཇམ་དཔལ་གྱི་ཞབས་དྲུང་དུ་གཞག་པར་བྱའོ། །དེ་ནས་ཀུ་ཤ་དེ་ལ་གནས་ནས་རིག་པའི་རྩ་བའི་སྔགས་
བརྒྱ་རྩ་བརྒྱད་སྔ་མ་ཉིད་དུ་བཟླ་བར་བྱའོ། །དེ་ནས་ཀུ་ཤའི་ཁྲེས་ལ་འདུག་པ་ལ་དབང་བསྐུར་བར་བྱ་སྟེ། ཕྱི་རོལ་གྱི་དཀྱིལ་འཁོར་ལ་གང་སེམས་ཅན་ཐམས་ཅད་དང་ཐུན་མོང་དུ་གྱུར་པའི་བུམ་པ་གང་བ་སྒོ་དང་ཉེ་བར་སྔར་བཞག་པ་བླངས་
ཏེ། སློབ་དཔོན་གྱིས་རྩ་བའི་སྔགས་བརྗོད་པས་སྤྱི་བོ་ནས་དབང་བསྐུར་བར་བྱའོ། །གཞན་དག་ལ་ནི་ཅི་ལྟར་འདོད་པའི་ཆུས་སོ། །དེ་ནས་ཁམ་ཕོར་ཁ་སྦྱར་དེ་དེ་ལ་སྦྱིན་པར་བྱ་སྟེ་མར་མེ་ལ་ཀློག་ཏུ་གཞུག་པར་བྱའོ། །གལ་ཏེ་
དེ་ཉིད་ཡིན་ན་ནི་རིམ་གྱིས་འབད་པས་འགྲུབ་པར་འགྱུར་རོ། །ཡང་ན་ཅི་སྟེ་གཞན་ན་ནི་སྔགས་བཟླས་པ་ཁོ་ནས་འགྲུབ་པར་འགྱུར་རོ། །ཡང་ན་ཡི་གེའི་ཡན་ལག་ཉམས་པའམ། ལྷག་པ་བྱིན་ན་ནི་དང་པོ་སྒྲུབ་པ་ཁོ་ན་ལ་འགྲུབ་པར་ཐེ་
ཚོམ་མེད་དོ། །དེ་ལྟར་སློབ་དཔོན་གྱིས་སྔར་བྲིས་པའི་སྒྲུབ་པ་གསུམ་གྱིས་ངེས་པར་འགྲུབ་པར་ཐེ་ཚོམ་མེད་དོ། །དེ་བཞིན་དུ་དང་པོས་ནི་རིག་པའི་དབང་བསྐུར་བ་སྦྱིན་པར་བྱའོ། །དཀྱིལ་འཁོར་གཉིས་པ་ལ་དབང་བསྐུར་བ་ནི་གཉིས་པའི་དཀྱིལ་འཁོར་དུ་ལྷ་ཐམས་ཅད་ལ་བསྟབས་པའི་སྔར་གྱི་བུམ་པ་དེས་དབང་བསྐུར་བར་བྱའོ། །
<pb id="95.86a"/>
སྤྱི་བོ་ལ་སྔར་གྱི་ཆོ་ག་ཅི་ལྟ་བ་དེ་ཉིད་ཀྱིས་བྱས་ན་སྡིག་པའི་རྙོག་པ་ཐམས་ཅད་ལས་གྲོལ་བར་འགྱུར་ཏེ། སངས་རྒྱས་བཅོམ་ལྡན་འདས་ཐམས་ཅད་ཀྱིས་གནང་ཞིང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་འཇིག་རྟེན་
དང་འཇིག་རྟེན་ལས་འདས་པ་ཐམས་ཅད་ཀྱི་དམ་ཚིག་དང་། དཀྱིལ་འཁོར་དང་སྔགས་དང་ཕྱག་རྒྱ་ཐམས་ཅད་སྒྲུབ་པ་ལ་བྱིན་གྱིས་བརླབས་པར་འགྱུར་ཞིང་། སློབ་དཔོན་དུ་དབང་བསྐུར་བ་སྦྱིན་ནོ། །དཀྱིལ་འཁོར་གསུམ་པ་ལ་ནི་རང་སངས་རྒྱས་
ཐམས་ཅད་དང་། ཉན་ཐོས་ཐམས་ཅད་ལ་ཕུལ་བའི་བུམ་པ་གང་བ་དེ་ཉིད་ཀྱི་ཆོ་གས་སྤྱི་བོ་ནས་དབང་བསྐུར་བར་བྱའོ། །སངས་རྒྱས་དང་བྱང་ཆུབ་སེམས་དཔའ་རྫུ་འཕྲུལ་ཆེན་པོ་དང་ལྡན་པ་ཐམས་ཅད་ཀྱིས་འཇིག་རྟེན་དང་འཇིག་རྟེན་ལས་
འདས་པ་ཐམས་ཅད་ཀྱི་སྔགས་རྒྱུད་དག་འདོན་པ་དང་། དཀྱིལ་འཁོར་བྲི་བ་དང་སྟོན་པ་དང་ཕྱག་རྒྱ་དང་སྤྱོད་པ་སྟོན་པ་དང་རང་ཉིད་སྤྱོད་ཅིང་སྟོན་པར་ཁྱོད་ལ་རྗེས་སུ་གནང་ཞིང་བརྗོད་པར་བྱ་བ་ཡང་ཚེ་འདི་ཉིད་ལ་ཡིན་ལ། ཕྱི་ནས་སྐྱེ་བ་
བརྒྱུད་པ་དག་ལ་ནི་སངས་རྒྱས་ཉིད་ཐོབ་པར་འགྱུར་བ་ཡིན་ནོ། །དེ་བཞིན་དུ་རྒྱལ་བ་དང་རྣམ་པར་རྒྱལ་བའི་དབང་བསྐུར་བ་ཡང་སྔར་བསྟན་པའི་ཆོ་གས། སངས་རྒྱས་བཅོམ་ལྡན་འདས་ལ་སྔར་ཕུལ་བའི་བུམ་པ་དང་། བྱང་ཆུབ་
སེམས་དཔའ་ལ་ཕུལ་བའི་བུམ་པ་གང་བས་ཀྱང་དེ་བཞིན་དུ་དབང་བསྐུར་རོ། །སངས་རྒྱས་བཅོམ་ལྡན་འདས་ཐམས་ཅད་དང་། བྱང་ཆུབ་སེམས་དཔའ་ཆེན་པོ་དང་། ཉན་ཐོས་རྣམས་ཀྱིས་ཀྱང་དེ་བཞིན་དུ་བརྗོད་པར་བྱ་ཞིང་ཁྱོད་ལ་རྗེས་སུ་གནང་
བ་ཡིན་ནོ། །འབྱུང་པོ་ཐམས་ཅད་ཀྱིས་རབ་ཏུ་ཐུབ་པར་དཀའ་ཞིང་ལུས་ཅན་ཐམས་ཅད་ཀྱིས་མི་ཕམ་པ་དང་སྔགས་པ་ཐམས་ཅད་ལས་ཁྱོད་རྒྱལ་བ་དང་ཅི་ལྟར་འདོད་པ་སྒྲུབས་ཤིག་པའོ། །དེ་ནས་དཀྱིལ་འཁོར་གྱི་སློབ་དཔོན་གྱིས་
རེ་རེ་ལ་ཡང་ཅི་ལྟར་འདོད་པ་བཞིན་དུ་དབང་བསྐུར་བ་ལྔ་སྦྱིན་པར་བྱའོ། །སེམས་ཅན་རྣམས་ལ་ཡང་ལྔ་པོ་ཉིད་ཀྱིས་བྱའོ། །དེ་དག་མཐར་གྱིས་དཀྱིལ་འཁོར་ལ་བཅུག་སྟེ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་བདག་ཉིད་
<pb id="95.86b"/>
ཕུལ་ནས་དཀྱིལ་འཁོར་ལ་བསྐོར་བ་ལན་གསུམ་བྱས་ཏེ་སླར་གཏང་བར་བྱའོ། །དེ་ལས་གཞན་པའི་ཉིན་ཞག་ལ་མཐར་གྱིས་སྔགས་ཀྱི་སྤྱོད་པ་ལ་བསླབ་པར་བྱ་ཞིང་སྦྱར་བར་བྱའོ། །སྐད་ཅིག་དེ་ཉིད་ལ་བཅོམ་ལྡན་འདས་བྱང་ཆུབ་སེམས་
དཔའ་ཆེན་པོ་འཇམ་དཔལ་གཞོན་ནུར་གྱུར་པ་ལ་སྔར་ཕུལ་བའི་བུམ་པ་གང་བ་བླངས་ནས་དཀྱིལ་འཁོར་དུ་ཞུགས་པ་དེ་དག་ལ་ཆུ་ཁྱོར་བ་གསུམ་ཤར་དུ་མངོན་པར་བལྟ་བར་བྱས་ལ་བླུད་པར་བྱའོ། །འདི་སྐད་དུ་བརྗོད་པར་
བྱ་སྟེ། ཀྱེ་བྱང་ཆུབ་སེམས་དཔའ་འཇམ་དཔལ་གཞོན་ནུར་གྱུར་པའི་གསང་བའི་དམ་ཚིག་ལས་འདས་པར་གྱུར་ན་བསོད་ནམས་མ་ཡིན་པ་མང་པོ་སྐྱེ་བར་མ་བྱེད་ཅིག །སྔགས་ཐམས་ཅད་ཀྱང་འདོར་བར་མ་བྱེད་ཅིག །སངས་རྒྱས་
དང་བྱང་ཆུབ་སེམས་དཔའ་དག་ཀྱང་སླུ་བར་མ་བྱེད་ཅིག །བླ་མ་མཉེས་པར་གྱིས་ཤིག །གཞན་དུ་དམ་ཚིག་ལས་འདས་པར་གྱུར་ན་སྔགས་འགྲུབ་པར་མི་འགྱུར་ཞིང་། བསོད་ནམས་མ་ཡིན་པ་མང་པོར་འགྱུར་རོ། །ཞེས་
དེ་ལྟར་སྨྲས་ལ་གཏང་བར་བྱའོ། །དེ་ནས་དཀྱིལ་འཁོར་གྱི་སློབ་དཔོན་གྱིས་ཀྱང་ཞོ་དང་སྦྲང་རྩི་དང་མར་གྱིས་བཏགས་པའི་སཱ་ལུ་དང་འབྲས་ཐུག་པོ་ཆེའི་སྲེག་བླུགས་ཀྱིས་ཡི་གེ་བརྒྱད་པའི་སྙིང་པོ་དང་སྦྱིན་སྲེག་བྱའོ། །
དེ་ནས་ལངས་ནས་དཀྱིལ་འཁོར་གྱི་དབུས་སུ་ཞུགས་ཏེ། སྔར་བསྟན་པའི་མེ་ཏོག་གིས། སྔར་བསྟན་པའི་ཆོ་གས་ལྷ་ཐམས་ཅད་ཡིད་ལ་བྱས་ཏེ་མཆོད་ཡོན་དབུལ་ལོ། །བདུག་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། 
རང་སངས་རྒྱས་དང་འཕགས་པ་ཉན་ཐོས་ཐམས་ཅད་དང་། ལྷ་དང་། ཀླུ་དང་། གནོད་སྦྱིན་དང་། ནམ་མཁའ་ལྡིང་དང་། དྲི་ཟ་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། སྲིན་པོ་དང་། ཤ་ཟ་དང་། འབྱུང་པོ་དང་། རྣལ་འབྱོར་པ་དང་གྲུབ་པ་དང་། དྲང་སྲོང་
རྣམས་དང་སེམས་ཅན་ཐམས་ཅད་ཡང་དག་པར་བདུག་ནས་མེ་ཏོག་གཏོར་ཏེ། ཙནྡན་དང་གུར་གུམ་གྱིས་བསངས་ལ་སྔར་བསྟན་པའི་ཆོ་གས་སླར་གཤེགས་སུ་གསོལ་བར་བྱ་སྟེ། སེམས་ཀྱིས་ཐམས་ཅད་བཏང་བ་ཡིན་ནོ། །དེ་ནས་
<pb id="95.87a"/>
དཀྱིལ་འཁོར་གྱི་སློབ་དཔོན་གྱིས་བཤོས་དང་གཏོར་མ་དང་། ས་ཚོན་ཐམས་ཅད་ཆུ་བོར་དོར་བར་བྱ་བའམ། སྲོག་ཆགས་སྡུག་བསྔལ་བ་རྣམས་ལ་སྦྱིན་པར་བྱའོ། །ས་ཕྱོགས་དེ་ལེགས་པར་བྱུགས་ཤིང་འཇམ་པར་
བྱས་ཏེ། ལེགས་པར་ཕྱག་པ་བྱས་ནས་བ་ལང་གི་ལྕི་བས་བྱུག་ཏུ་གཞུག་པའམ། ཆུས་བྱུག་པར་བྱ་བའམ། ཤིན་ཏུ་གཙང་བའི་སས་བྱུག་པའམ། བྱེ་མས་གཏོར་བར་བྱས་ལ། དེ་ནས་ཅི་ལྟར་འདོད་པར་འགྲོ་བར་བྱའོ། །
དཀྱིལ་འཁོར་ལ་ཞུགས་པ་དེས་བདག་ཉིད་འོ་མ་དང་། འབྲས་ཆན་གྱི་ཟས་སམ། ལྷ་ལ་དབུལ་བའི་ཁ་ཟས་བཟའ་བར་བྱའོ། །བྱང་ཆུབ་སེམས་དཔའི་སྡེ་སྣོད་ཆོ་ག་ཞིབ་མོའི་རྒྱལ་པོའི་དབང་པོ་ལས། འཇམ་དཔལ་གཞོན་ནུར་གྱུར་
པའི་རྣམ་པར་འཕྲུལ་པ་བྱང་ཆུབ་སེམས་དཔའི་ལེའུ་རབ་འབྱམ་ལས། དཀྱིལ་འཁོར་གྱི་ཆོ་ག་བསྟན་པ་སྟེ་ལེའུ་གཉིས་པ་རྫོགས་སོ།།  །།<head n="2" t="གསུམ་པ། ལས་ཀྱི་དཀྱིལ་འཁོར་གསུམ་པའི་ལེའུ།" type="lewu" zh="88.450"/>དེ་ནས་གཞན་ཡང་འཇམ་དཔལ་གཞོན་ནུར་གྱུར་པས་གནས་གཙང་མའི་གཞལ་མེད་ཁང་
གི་འཁོར་གྱི་དཀྱིལ་འཁོར་ཆེན་པོ་འདུས་པ་ལ་གཟིགས་ནས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ཏེ། ཡི་གེ་གཅིག་པ་མཆོག་ཏུ་གསང་བ་དུག་ཐམས་ཅད་འཇོམས་པར་བྱེད་པ། ལས་ཐམས་ཅད་བྱེད་
པ་སྔགས་དང་དཀྱིལ་འཁོར་ཆུང་ངུ་སྒྲུབ་པའི་ཐབས་དང་། ལས་ཕྲན་ཚེགས་ཐམས་ཅད་ལ་ཉེ་བར་སྦྱར་བར་བྱ་བ་སྨྲས་སོ། །དེ་ཡང་གང་ཞེ་ན། ན་མཿས་མནྟ་བུད་དྷཱ་ནཱཾ། ཏདྱ་ཐཱ། ༀ་ཛ། གྲོགས་པོ་དག་འདི་ནི་འབྱུང་པོ་ཐམས་ཅད་ཉོན་
ཅིག །སྔགས་འདི་ཉིད་ནི་ཡི་གེ་གཅིག་གི་དཀྱིལ་འཁོར་གཉིས་པའི་ཆོ་ག་ཐམས་ཅད་དུ་དགོས་པ། ཁྲུ་བརྒྱད་དམ་ཁྲུ་བཞི་སའི་ཕྱོགས་ཡང་དག་པར་བྱས་ལ་ཚོན་སྣ་ལྔའི་ཕྱེ་མས་རང་ཉིད་ཀྱིས་བྲི་བར་བྱ་སྟེ། གཞན་གྱིས་ནི་མ་ཡིན་ཏེ། 
གང་དེ་དང་དེ་དག་ཏུ་ཡང་འདིར་ནི་ངེས་པ་མེད་དོ། །དཀྱིལ་འཁོར་གྲུ་བཞི་མཉམ་པོས་ཉེ་བར་མཛེས་པ། གཙུག་ཕུད་ལྔའི་ཕྱག་རྒྱ་ཆེན་པོ་དང་པོར་རེ་ཞིག་བྲིའོ། །བཅོམ་ལྡན་འདས་འཇམ་དཔལ་གཞོན་ནུར་གྱུར་པའི་ཨུཏྤ་ལའི་ཕྱག་རྒྱ་དང་། མཆེ་བའི་
<pb id="95.87b"/>
ཕྱག་རྒྱ་དང་ཞལ་གྱི་ཕྱག་རྒྱ་དང་དབྱུག་པའི་ཕྱག་རྒྱ་སྟེ། ཕྱག་རྒྱ་འདི་དག་དཀྱིལ་འཁོར་གྱི་ནང་དུ་ཤར་གྱི་ཆར་བྲི་བར་བྱའོ། །དེ་ནས་པདྨ་དང་རྡོ་རྗེ་དང་ཨུཏྤལ་དང་ཕྱག་མཚན་དང་བ་དན་དང་གདུགས་དང་རྟ་བབས་དང་། ཤིང་
རྟ་དང་གླང་པོ་ཆེ་དང་རྟ་དང་གླང་དང་མ་ཧེ་དང་། སྭ་སྟི་ཀ་དང་རྨ་བྱ་དང་ར་དང་ལུག་དང་། སྐྱེས་བུ་གཞོན་ནུའི་གཟུགས་ཅན་ཕྱི་རོལ་གྱི་སྒོའི་རྩ་བར་བྲི་བར་བྱ་སྟེ། མཐར་གྱིས་རིམ་པ་ལ་བརྟེན་ནས་བྲིས་ཏེ། དཀྱིལ་འཁོར་གསུམ་ལ་
བརྟེན་ནས་དེ་ལྟར་བྲི་བར་བྱའོ། །དེ་ནས་ཡི་གེ་གཅིག་པའི་སྔགས་ཉིད་ཀྱིས་ཤར་ལྷོའི་ཕྱོགས་ཀྱི་ཆར་མེའི་ལས་བྱ་སྟེ། ཤིང་ཨ་པ་མརྒའི་ཡམ་ཤིང་ཞོ་དང་སྦྲང་རྩི་དང་། མར་ལ་བཏགས་པས་སྟོང་རྩ་བརྒྱད་སྦྱིན་སྲེག་བྱའོ། །
དེ་ནས་མེ་ཏོག་གི་མཆོད་ཡོན་དབུལ་ལོ། །ཡི་གེ་གཅིག་པའི་སྔགས་ཀྱིས་ཅི་ལྟར་འདོད་པར་གཏོར་མ་དང་ལྷ་བཤོས་དང་མར་མེ་དང་བདུག་པ་དང་སྤྱན་དྲང་བ་དང་གཤེགས་སུ་གསོལ་བ་རྣམས་བྱའོ། །དེ་ནས་རྒྱལ་སྲིད་འདོད་
པས་ནི་གྲོང་ཁྱེར་གྱི་དབུས་སུ་བྲི་བར་བྱའོ། །ལོངས་སྤྱོད་འདོད་པས་ནི་ཤིང་ཨ་མྲའི་དྲུང་དུའོ། །བུ་འདོད་པས་ནི་བོ་དེ་ཙེའི་ཤིང་གི་དྲུང་དུའོ། །ཆུང་མ་དང་གླང་པོ་ཆེ་དང་རྟ་འདོད་པས་ནི་གླང་པོ་ཆེའི་བྲེས་སྐྱུའམ། རྟའི་བྲེས་སྐྱུར་རོ། །ཆུ་འདོད་
པས་ནི་མཚོ་ཆེན་པོའམ་ཀླུའི་གནས་སུའོ། །ཉིན་བཞི་པའི་རིམས་སམ། རྟག་པའི་རིམས་སམ། རིམས་ཐམས་ཅད་ལ་རྟག་གཅིག་པའམ། གྲོང་གི་གཡས་ཕྱོགས་སུའོ། །སྲིན་པོས་ཟིན་པ་ནི་དུར་ཁྲོད་དམ་ཁང་པ་སྟོང་པར་བྱའོ། །
ཡང་སྲིན་པོས་ཟིན་པ་ལ་ནི་བ་རུ་རའི་ཤིང་གི་དྲུང་ངམ། ཨེ་རཎྜའི་ཤིང་གི་དྲུང་དུ་བྱའོ། །མ་མོ་ཐམས་ཅད་ཀྱིས་ཟིན་པ་ལ་ནི་བཞི་མདོའམ་ཤི་བའི་ཁྱིམ་དང་བུ་བཙས་པའི་ཁྱིམ་དུ་ཉེ་བར་བྱའོ། །ཚངས་པའམ་སྲིན་པོས་ཟིན་པ་ལ་ནི་
ཏ་ལའི་ཤིང་དྲུང་དུའོ། །སྦྱར་བའི་དུག་འབྱིན་པ་ལ་ནི་ཡི་གེ་གཅིག་པའི་སྔགས་ཀྱིས་ཆུ་ལ་ལན་གསུམ་བསྔགས་པ་བྱས་ཏེ། དཀྱིལ་འཁོར་དེ་ཉིད་དུ་བླུད་པ་བྱས་ན་གྲོལ་བར་འགྱུར་རོ། །དེ་བཞིན་དུ་བུད་མེད་དམ་སྐྱེས་པ་གྲགས་པ་འདོད་
<pb id="95.88a"/>
པ་ལ་ནི་བཞི་མདོའམ་བྲམ་ཟེ་གནས་པར་བྲི་བར་བྱའོ། །བུ་ཤི་བ་ལ་ནི་ཤིང་འབྲས་བུ་ཅན་ནམ་འོ་མ་ཅན་གྱི་ཤིང་དྲུང་དུའོ། །འབྲས་སཱ་ལུ་སྨིན་པའི་ས་དང་ཞིང་གི་དབུས་སུ་ནི་བུ་མེད་པ་ལ་བྲི་བར་བྱའོ། །ནད་རྣམ་པ་གསུམ་
བདག་གིར་བྱས་པ་དང་གཞན་གྱིས་ཉམས་པ་ལ་ནི་འཇུག་ངོགས་ལ་སོགས་པ་ལའོ། །ནད་ཆེན་པོས་བཏབ་པ་ལ་ནི་དཀྱིལ་འཁོར་ཆུ་བོའི་ངོགས་དང་འགྲམ་དུ་བྱའོ། །ནད་ཐམས་ཅད་ཀྱིས་ཐམས་ཅད་དུ་བཏབ་པ་ལ་ནི་རིའི་རྩེ་མོར་
བྲི་བར་བྱའོ། །མཁའ་འགྲོ་མས་བྱས་པ་ལ་ཡང་བྲམ་ཟེའི་ལྡུམ་རའམ། ཁང་པ་སྟོང་པའམ། གནས་དབེན་པར་གཞོལ་བའི་ས་ཕྱོགས་སུ་བྱའོ། །དེ་བཞིན་དུ་ལས་ཐམས་ཅད་ལ་ནམ་ཕྱེད་དམ་དུས་ཐམས་ཅད་དུ་མངོན་པར་བྲི་བར་བྱའོ། །ཡི་གེ་
གཅིག་པ་དེ་ཉིད་ཀྱི་སྔགས་ཀྱིས་མེ་ཏོག་གི་མཆོད་ཡོན་ཕུལ་ཏེ་གཤེགས་སུ་གསོལ་ལོ། །དཀྱིལ་འཁོར་ལ་ཆུས་གཏོར་བ་བྱས་ན་ནད་ཐམས་ཅད་བསྲུང་བ་ཆེན་པོ་བྱས་པར་འགྱུར་ཏེ་ནད་ཐམས་ཅད་ལས་གྲོལ་བར་ཡང་
འགྱུར་རོ། །བུ་མེད་པས་ནི་བུ་རྙེད་ཅིང་། །སྐལ་མེད་རྣམས་ཀྱང་སྐལ་ལྡན་འགྱུར། །དབུལ་པོ་རྣམས་ཀྱིས་ནོར་འཐོབ་པ། །དཀྱིལ་འཁོར་མཐོང་བ་ཙམ་གྱིས་སོ། །སྐྱེས་པའམ་ཡང་ན་བུད་མེད་ཀྱང་། །ཐོས་ནས་ཐེ་ཚོམ་མེད་བྱས་ན། །ཅི་འདོད་
རྣམ་པ་སྣ་ཚོགས་ནི། །ཐོབ་འགྱུར་རྟག་ཏུ་ཕུན་སུམ་ཚོགས། །བྱང་ཆུབ་སེམས་དཔའི་སྡེ་སྣོད་ཀྱི་ཆོ་ག་རབ་འབྱམ་ལས། །འཇམ་དཔལ་གཞོན་ནུར་གྱུར་པའི་རྩ་བ་ལས་ཀྱི་དཀྱིལ་འཁོར་གསུམ་པའི་ལེའུ་སྟེ་གསུམ་པ་རྫོགས་སོ།།  །།<head n="2" t="བཞི་པ། རས་རིས་ཆེན་མོ་དང་པོའི་ཆོ་གའི་ལེའུ།" type="lewu" zh="88.453"/>
དེ་ནས་འཇམ་དཔལ་གཞོན་ནུར་གྱུར་པས་ཐམས་ཅད་དང་ལྡན་པའི་གནས་གཙང་མ་ལ་གཟིགས་ནས། གཞན་ཡང་འཁོར་གྱི་དཀྱིལ་འཁོར་ཆེན་པོ་དེར་འདུས་པ་ལ་ཡང་གཟིགས་ཏེ། བཅོམ་ལྡན་འདས་ཤཱཀྱ་ཐུབ་པའི་ཞབས་གཉིས་ལ་བཏུད་ནས་ཞལ་འཛུམ་
པ་དང་ལྡན་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་སེམས་ཅན་ཐམས་ཅད་ལ་ཕན་པའི་ཕྱིར་སྔགས་ཀྱི་སྤྱོད་པའི་ཆོ་གའི་སྒྲུབ་པའི་རྒྱུ་མཐུན་པ། ཆོས་ཀྱི་ཆར་ཅི་ལྟར་འདོད་པའི་འབྲས་བུ་སྒྲུབ་པའི་ཆོ་ག་རབ་འབྱམ་ལས་རས་ཀྱི་རི་མོའི་
<pb id="95.88b"/>
ཆོ་ག་བསོད་ནམས་བླ་ན་མེད་པ་སྐྱེད་པ་ཡང་དག་པར་རྫོགས་པའི་བྱང་ཆུབ་ཀྱི་ས་བོན་མངོན་པར་སྒྲུབ་པར་བྱེད་པ། མདོར་ན་བསམ་པ་ཐམས་ཅད་ཡོངས་སུ་རྫོགས་པར་བྱེད་པ་སྔགས་ཐམས་ཅད་ཀྱི་འབྲས་བུ་ལ་རབ་ཏུ་སྦྱོར་ཞིང་འབྲས་བུ་དང་
བཅས་པར་བྱེད་པ། དོན་མེད་པ་མ་ཡིན་པ་གྲུབ་ཅིང་སྒྲུབ་པར་བྱེད་པ། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པ་ཡོངས་སུ་རྫོགས་པར་བྱེད་པ། བྱང་ཆུབ་སེམས་དཔའ་ཆེན་པོའི་གོ་ཆ་བགོས་པ། བདུད་ཐམས་ཅད་ཀྱི་སྟོབས་ཟིལ་གྱིས་མནན་ཅིང་རྒྱབ་ཀྱིས་
ཕྱོགས་པར་བྱེད་པ་བདག་དང་སེམས་ཅན་ཐམས་ཅད་ལ་ཐུགས་བརྩེ་བའི་ཕྱིར་དེ་ལེགས་པར་བཤད་དུ་གསོལ། འཇམ་དཔལ་གཞོན་ནུར་གྱུར་པས་དེ་སྐད་ཅེས་གསོལ་པ་དང་། དེ་ནས་བཅོམ་ལྡན་འདས་ཤཱཀྱ་ཐུབ་པས་འཇམ་དཔལ་གཞོན་ནུར་གྱུར་
པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ་གཞོན་ནུར་གྱུར་པ་ཁྱོད་སྐྱེ་བོ་མང་པོ་ལ་ཕན་པའི་ཕྱིར་ཞུགས་པ་དང་། འཇིག་རྟེན་ལ་སྙིང་བརྩེ་བའི་ཕྱིར་གང་ཁྱོད་དེ་བཞིན་གཤེགས་པ་ལ་དོན་འདི་འདྲི་བར་སེམས་པ་ནི་ལེགས་སོ་ལེགས་སོ། །དེ་ཤིན་དུ་
ལེགས་པར་ཉོན་ལ་ཡིད་ལ་ཟུང་ཤིག་དང་། ངས་བཤད་པར་བྱའོ། །ཁྱོད་ཀྱི་རས་རིས་ཀྱི་ཆོ་ག་རབ་འབྱམ་སྔགས་ཐམས་ཅད་སྒྲུབ་པར་བྱེད་པ་ལ་རབ་ཏུ་འཇུག་པ་མཐར་གྱིས་ངས་བཤད་པར་བྱའོ། །སྔོན་ཡང་དེ་བཞིན་གཤེགས་པ་ཐམས་ཅད་ཀྱིས་བསྟན་ཏེ་ད་ལྟར་
ཡང་ངས་བཤད་པར་བྱའོ། །དང་པོར་རེ་ཞིག་སའི་ཕྱོགས་གཙང་བ་རྡུལ་མེད་པ་ལས་རས་བལ་ཡང་དག་པར་བླངས་ལ། དམ་ཚིག་ལ་ཞུགས་པའི་སེམས་ཅན་རྣམས་ཀྱིས་རས་བལ་དེ་ཡང་དག་པར་བྱས་ཏེ། ཡང་སྔགས་འདིས་
དཀྱིལ་འཁོར་གྱིས་བརྒྱ་རྩ་བརྒྱད་ཏུ་བསྔགས་པར་བྱའོ། །ན་མཿ་ས་མནྟ་བུད་དྷཱ་ནཱཾ། བོ་དྷི་ས་ཏྭ་ཨ་པྲ་ཏི་ཧ་ཏ་ག་ཏི་མ་ཏི་པྲ་ཙཱ་རི་ཎཱཾ། ན་མཿསཾ་ཤོདྷ་ན་དུཿཁ་པྲ་ཤ་མ་ནེནྡྲ་རཱ་ཛཱ་ཡ། ཏ་ཐཱ་ག་ཏཱ་ཡ་ཨརྷ་ཏེ་སམྱཀྶཾ་བུད་དྷཱ་ཡ། ཏདྱ་ཐཱ། ༀ་ཤོ་
དྷ་ཡ་སཾ་ཤོ་དྷ་ཡ། སརྦ་བིགྷྣཾ་གྷ་ཏ་ཀ་མ་ཧཱ་ཀཱ་རུ་ཎི་ཀ་ཀུ་མཱ་ར་རཱུ་པ་དྷཱ་རི་ཎི། བི་ཀུརྦ་བི་ཀུརྦ། ས་མ་ཡམ་ནུ་སྨ་ར་ཏིཥྛ་ཏིཥྛ་ཧཱུཾ་ཧཱུཾ་ཕཊ་ཕཊ་སྭཱ་ཧཱ། དེ་ནས་གྲོང་གི་ཆོས་མི་ཤེས་པའི་གཞོན་ནུ་མ། བྲམ་ཟེའི་རིགས་དང་རྒྱལ་རིགས་སུ་སྐྱེས་
<pb id="95.89a"/>
པ་དང་། རྗེའུའི་རིགས་སུ་སྐྱེས་པ་དང་རིགས་ངན་པའི་སྐྱེས་གནས་ཡོངས་སུ་སྤངས་པ། དབང་པོ་མ་ཚང་བ་མེད་པ། ཡན་ལག་ཐམས་ཅད་མཛེས་པ་ཕ་དང་མས་རྗེས་སུ་གནང་བ། གསོ་སྦྱོང་བྱས་པ། བྱང་ཆུབ་ཏུ་སེམས་བསྐྱེད་པ། སྙིང་རྗེ་དང་ལྡན་
པ། བཞིན་དཀར་བ། ཁ་དོག་གཞན་རྣམ་པར་སྤངས་པ། མདོར་ན་བུད་མེད་ཀྱི་མཚན་ཉིད་རབ་ཏུ་ཞི་བའི་མཚན་ཉིད་ཀྱིས་མཚན་པ། ཤིན་ཏུ་ཉིན་ཞག་ཤིས་པ་དང་། ཟླ་བ་ཡར་ངོ་དང་གཟའ་བཟང་པོ་བལྟས་ཏེ། དུ་བ་དང་ཁུག་རྣ་
མེད་ཅིང་སྤྲིན་དང་བྲལ་བ་རླུང་མེད་ཅིང་གཙང་བའི་ས་ཕྱོགས་སུ་སྔར་བསྟན་པའི་གཞོན་ནུ་མ་ཁྲུས་བྱས་ཤིང་གོས་གཙང་མ་བགོས་ཏེ། གོས་ཀྱིས་ལེགས་པར་བཀབ་པ་བྱས་པ་ལ་སྔགས་འདི་ཕྱག་རྒྱ་ཆེན་པོ་དང་ལྡན་པས་
བསྲུང་བར་བྱ་སྟེ། ཙནྡན་དཀར་པོ་དང་། གུར་གུམ་སྲོག་ཆགས་མེད་པའི་ཆུ་དང་སྦྱར་བས་རས་བལ་དེ་དང་བུ་མོ་དེ་སྔགས་དེ་ཉིད་ཀྱིས་ཡང་དག་པར་སྦྱངས་ཏེ་གཏོར་ལ། ཙནྡན་དཀར་པོ་དང་། གུར་གུམ་གྱི་ཆུས་སྟེང་དང་འོག་དང་ཕྱོགས་
བཞིར་ཡང་གཏོར་བར་བྱའོ། །ཙནྡན་དཀར་པོ་དང་གུར་གུམ་དང་ག་པུར་གཅིག་ཏུ་བྱས་པའི་བདུག་པས་བདུག་པར་བྱ་སྟེ། རང་ཉིད་ཀྱིས་སྦྱིན་པའམ། སྒྲུབ་པའི་གྲོགས་མཆོག་གི་སློབ་དཔོན་གྱིས་སྦྱིན་པར་བྱའོ། །སངས་རྒྱས་
བཅོམ་ལྡན་འདས་དང་ས་བཅུའི་དབང་ཕྱུག་ལ་གནས་པའི་བྱང་ཆུབ་སེམས་དཔའ་ཆེན་པོ་རྣམས། རས་ཀྱི་དོག་པ་འདི་ལ་ལྷག་པར་གནས་པར་མཛོད་ཅིག་ཅེས་ལན་གསུམ་བརྗོད་པར་བྱའོ། །དེ་ནས་སངས་རྒྱས་བཅོམ་ལྡན་འདས་དང་
བྱང་ཆུབ་སེམས་དཔའ་ཆེན་པོ་རྣམས་དགོངས་སུ་གསོལ་ཞེས་བྱས་ནས། བདུག་པས་བདུག་པ་དེའི་དུས་སུ་རྨ་བྱ་དང་། ཁྲུང་ཁྲུང་དང་ངང་པ་དང་བཞད་དང་ངུར་པ་རྣམ་པ་སྣ་ཚོགས་བྱ་དགེ་བ་ཐང་ལ་གནས་པའམ། ཆུ་ལ་སྤྱོད་པ་
རྣམས་ནམ་མཁའ་ལ་འགྲོ་བར་འགྱུར་བའམ། དགེ་བའི་སྐད་འདོན་ན་ལས་འདི་ནི་འབྲས་བུ་དང་བཅས་པ་ཡིན་ནོ་ཞེས་སྒྲུབ་པ་པོས་ཤེས་པར་བྱའོ། །སངས་རྒྱས་བཅོམ་ལྡན་འདས་དང་བྱང་ཆུབ་སེམས་དཔའ་ཆེན་པོ་རྣམས་ཀྱིས་བདག་གི་རས་
<pb id="95.89b"/>
སྐུད་འདི་ལ་བྱིན་གྱིས་བརླབས་ཏེ། བདག་གི་སྐྱེ་བ་དམ་པ་ནི་ལེགས་པར་འཚོ་བ་ཡིན་ཏེ། བདག་གི་སྔགས་སྒྲུབ་པ་འབྲས་བུ་མེད་པར་མི་འགྱུར་རོ། །རྔ་པ་ཊ་ཧ་དང་རྔ་བོ་ཆེ་དང་རྫ་རྔ་དང་དུང་དང་པི་བང་དང་གླིང་བུ་དང་ཁར་
རྔ་དང་རྫ་རྔ་ཆེན་པོའི་སྒྲ་ཐོས་པའམ། བུད་མེད་དང་ཁྱེའུའམ། བུ་མོའམ་སྐྱེས་པ་རྣམས་བཅོས་མའམ་བཅོས་མ་མ་ཡིན་པ་དེའི་དུས་སུ་བློ་བུར་དུ་འདི་སྐད་ཅེས། རྒྱལ་བ་དང་གྲུབ་པ་དང་སྦྱིན་པ་དང་བྱིན་པ་དང་ཁྱེར་ཅིག་
ཅེས་པ་དང་། དཔལ་དང་འབྲས་བུ་དང་། འབྲས་བུ་ཡོད་པ་དང་། ཆོ་ག་དང་བརྒྱ་བྱིན་དང་། མང་པོ་དང་དེ་དག་ལ་སོགས་པའི་སྒྲ་གཞན་རབ་ཏུ་དགེ་བ་འདོན་པའམ་དྲིལ་བུའི་སྒྲ་དང་དགའ་བའི་སྒྲ་ཐོས་ན། དེས་ན་རིག་པ་འཛིན་པས་
ཤེས་པར་བྱ་བ་ནི། སངས་རྒྱས་བཅོམ་ལྡན་འདས་དང་བྱང་ཆུབ་སེམས་དཔའ་ཆེན་པོ་རྣམས་ཀྱིས་བྱིན་གྱིས་བརླབས་པ་ནི་འདི་ཡིན་ཏེ། དོན་ཡོད་པའི་གྲུབ་པ་ནི་འདི་ཡིན་ཞིང་གཞན་དུ་མ་ཡིན་ནོ་ཞེས་སོ། །ཅི་སྟེ་དེའི་དུས་
སུ་མ་རུངས་པའི་ཚིག་འདོན་པ་ཁྱེར་ཅིག་ཟོ་ཤིག་ཟུང་ཤིག །ཉམས་པ་རྣམ་པར་ཉམས་པ། ཀྱི་ཧུད་རིང་བ་ཤིན་ཏུ་རིང་བ་མེད་པ་ཞེས་བྱ་བ་ལ་སོགས་པའི་སྒྲ་འདོན་པའམ། སྤྲེའུ་དང་མ་ཧེ་དང་ཅེ་སྤྱང་དང་བོང་བུ་དང་བྱི་ལ་དང་། 
བ་ལང་དང་དུད་འགྲོ་སྨད་པ་རྐང་གཉིས་སམ་རྐང་བཞི་པའི་སྒྲ་འདོན་པར་གྱུར་ན། དེས་ནི་སྒྲུབ་པ་པོས་བདག་གི་དངོས་གྲུབ་ནི་མེད་པ་ཡིན་ནོ་ཞེས་ཤེས་པར་བྱ་སྟེ། སྐབས་དེར་བརྟུལ་བར་བྱ་ཞིང་ཡང་སྔ་མ་བཞིན་དུ་ཡང་བརྩམ་པར་བྱའོ། །
དེ་བཞིན་དུ་ལན་བདུན་གྱི་བར་དུ་བྱས་ལ། བདུན་པའི་ལས་ཀྱི་བྱ་བ་ལ་ནི་མཚམས་མེད་པ་ལྔ་བྱས་པ་ཡང་འགྲུབ་པར་འགྱུར་རོ། །དེ་ནས་སྒྲུབ་པ་པོས་གཞོན་ནུ་མ་དེ་བསྲུང་བ་བྱས་ལ་ཀུ་ཤའི་ཁྲེས་ལ་གཞག་པར་བྱ་སྟེ། ཤར་
རམ་བྱང་ཕྱོགས་སུ་ཕྱོགས་པར་བཞག་ལ་བདག་ཉིད་སྲུང་བ་དང་ལྷ་ལ་དབུལ་བའི་ཁ་ཟས་ཟས་སུ་སྦྱིན་ནོ། །སྔར་སྦྱང་བ་བྱས་པའི་ཀུ་ཤའི་ཁྲེས་དེ་ཉིད་ཀྱི་ཆོ་གས་རས་བལ་ལ་ཡང་བྱའོ། །དོག་པ་དེ་འཇམ་པ་དང་ལེགས་པར་བསྒྲིམས་
<pb id="95.90a"/>
པ་དང་སྔར་བསླབས་པའི་བུ་མོས་ཡང་དག་པར་བླངས་ཏེ། གཅིག་དང་གསུམ་དང་ལྔ་དང་བརྒྱད་ལ་སོགས་པ་ནས་བཅུ་དྲུག་གི་བར་རམ། ཀར་ཤའི་གྲངས་ལེགས་པར་བགྲངས་པ་དང་ལྡན་པས་བྱའོ། །དེ་ལ་རབ་ནི་བཅུ་དྲུག་
བྱ། །དེ་བཞིན་བརྒྱད་ནི་བར་མ་སྟེ། །ཕྲན་ཚེགས་ལས་ལ་སྒྲུབ་པ་ནི། །གཅིག་དང་ལྔ་ནི་ཐ་མའོ། །ལས་རྣམས་ཀུན་ལ་སྔགས་རིག་པས། །ཅི་ལྟར་ནུས་པ་བཞིན་དུ་བྱ། །དེ་ནས་བརྩམས་ཏེ་གང་ཅུང་ཟད། །སྡིག་པ་སྔར་
ནི་བྱས་པ་དག །དོག་པར་སེམས་ཀྱིས་དམིགས་པ་ན། །དེ་ཡི་མོད་ལ་འཇིག་པར་འགྱུར། །དོག་པ་འདི་དག་ཡང་དག་བླངས། །གཙང་མའི་སྣོད་དུ་གཞུག་པར་བྱ། །དེ་ནས་བཞག་པ་བྱས་ནས་དེ། །ག་བུར་གྱི་ནི་བདུག་པས་བདུག །སྲོག་
ཆགས་ཡན་ལག་བྱུང་བའམ། །གུར་གུམ་ཙནྡན་ལ་སོགས་དང་། །མེ་ཏོག་མ་ལེ་ཙམ་པ་ཀ །དྲི་ཞིམ་སོགས་པས་ཡོངས་སུ་བསྒོ། །བསྲུང་བའི་ཆོ་ག་བྱས་ནས་ནི། །གཙང་མའི་ཕྱོགས་སུ་ཡང་དག་བཞག །སྔགས་རིག་
ལས་ཀུན་ཤེས་པ་ཡིས། །ཤིན་དུ་མཉམ་གཞག་བཟླས་པ་བྱ། །དེ་ནས་ཐ་ག་པར་སོང་ནས། །ཅི་འདོད་པ་ཡི་རིན་སྦྱིན་ནོ། །རང་དབང་ཡན་ལག་མ་ཉམས་དང་། །དཀར་པོའི་ཆོས་ལ་རྟག་ཏུ་དད། །རྒན་མིན་ནད་ཀྱིས་གདུངས་པ་
མིན། །ལུད་པ་དབུགས་མི་བདེ་བ་སྤངས། །མ་ནིང་སྨད་པ་མ་ཡིན་དང་། །འཕྱེ་བོ་མ་ཡིན་སྐྲ་དཀར་སྤངས། །ཀུན་གྱིས་བཀུར་བའི་མཚན་ཉིད་ལྡན། །རབ་བསྔགས་བལྟ་ན་སྡུག་པ་དང་། །བློ་དང་ཡང་དག་སྤྱོད་པ་དགེ། །འཇིག་རྟེན་
པ་ཡི་ཚུལ་ལ་བརྟེན། །དངོས་གྲུབ་འདོད་པས་དེ་ལ་ནི། །རས་བཟང་བཏགས་པའི་ཆེད་དུ་བསྐུལ། །གྲོགས་པོ་རིགས་བཟང་རབ་བསྔགས་ཤིང་། །བློ་ལྡན་བཟོ་ནི་མཁས་པ་དང་། །ཤིན་ཏུ་ཁྱད་པར་མཆོག་གྱུར་པའི། །རས་ཐག་
བཟང་ལ་བསྐུལ་བར་བྱ། །རབ་ནི་རབ་ཏུ་བསྒྲུབ་པར་བྱ། །འབྲིང་ནི་འབྲིང་ལ་བསྒྲུབ་པར་བྱ། །ཐ་མལ་ཕྲན་ཚེགས་ལས་ལ་ནི། །དམན་པ་ཉིད་ནི་ཐམས་ཅད་ལ། །བཟོ་བོ་ཅི་ལྟར་སྨྲ་བ་བཞིན། །རིན་ནི་དེ་ལྟར་སྦྱིན་པར་བྱ། །དང་པོའི་
<pb id="95.90b"/>
ཚིག་ནི་ཡང་དག་འབྱུང་། །བཟོ་བོ་ལ་ནི་སྔགས་རིགས་པས། །དེ་ནས་མྱུར་དུ་རིན་བྱིན་པ། །དཔའ་བོའི་ཚོང་ཞེས་དེ་ལ་བརྗོད། །དོན་དུ་གཉེར་མེད་དེ་ལ་ནི། །རིན་དུ་སྨྲ་བྱེད་སྒྲུབ་པ་པོ། །འདི་ནི་མྱུར་དུ་འགྲུབ་བྱེད་པའི། །རས་ནི་བཟང་པོ་བླ་ན་མེད། །ལས་ཀུན་
བྱེད་ཅིང་མཆོད་པ་སྟེ། །ལྷ་དང་མི་ཡི་བདེ་བ་སྦྱིན། །འབྱུང་པོ་ཀུན་གྱི་དཔལ་འགྱུར་ཞེས། །ཡང་དག་རྫོགས་སངས་རྒྱས་ཀྱིས་གསུངས། །དེ་ནས་རིག་པ་འཛིན་པས་ཐ་ག་པ་ལ་རྒྱུ་སྐར་བཟང་པོའམ། ཆོ་འཕྲུལ་གྱི་ཟླ་བ་ཕྱེད་དམ་ཉིན་ཞག་དགེ་བའམ་
གཟའ་དགེ་བ་བལྟས་ཏེ་གསོ་སྦྱོང་སྦྱིན། ཡང་ན་དུས་ཀྱི་མཆོག་དཔྱིད་ཀྱི་དུས་ཀྱི་ཟླ་བ་ཡར་གྱི་ངོ་ལ་ཤིང་ཨ་མྲའི་མེ་ཏོག་སྐྱེས་ཤིང་ཤིང་གི་མཆོག་རྣམས་ཀྱི་ཡལ་ག་དང་མེ་ཏོག་རྒྱས་པ་དེའི་དུས་མཚམས་སུ། སྔ་དྲོ་ཉི་མ་འཆར་བ་ལ་སྔར་བསྟན་པའི་
ཐ་ག་པ་ལྷ་ལ་དབུལ་བར་འོས་པའི་ཁ་ཟས་བསྟེན་ཅིང་། གོས་གཙང་མ་བགོས་ལ་མགོ་ལ་ཅོད་པན་བཅིངས་ནས་ཁྲུས་ལེགས་པོར་བྱས་ཏེ། ཙནྡན་དཀར་པོ་དང་གུར་གུམ་གང་ཡང་རུང་བས་ལུས་བྱུགས་ནས་ག་པུར་གྱི་དྲིས་ཁ་ལ་བསྒོས་ཏེ་
ཡིད་དགའ་བ་དང་བཀྲེས་པ་དང་སྐོམ་པ་མེད་པར་བྱས་ཏེ། ཐགས་ཀྱི་ལག་ཆ་ཐ་ག་པ་ལ་སོགས་པའི་ཡོ་བྱད་ཐམས་ཅད་ཀྱང་སར་པ་ལ་ས་དང་བ་ལང་གི་ལྕི་བས་བཀྲུས་ཏེ། ཡང་བའི་རྣམ་ལྔས་བཀྲུ་བར་བྱའོ། །དེ་ནས་སྲོག་ཆགས་
མེད་པའི་ཆུས་ཀྱང་བཀྲུ་བར་བྱའོ། །ཙནྡན་དཀར་པོ་དང་གུར་གུམ་གྱི་ཆུས་ཀྱང་གཏོར་བར་བྱའོ། །གཙང་མའི་ས་ཕྱོགས་སུ་ཅ་ཅོ་མེད་ཅིང་སྐྱེ་བོ་དང་བྲལ་བ་དབེན་པའི་གནས་སུ་བཀབ་པ་དང་གསང་བར་མེ་ཏོག་གིས་མཆོད་དོ། །དེ་ནས་
སྒྲུབ་པ་པོས་ཡང་དག་པར་དག་པར་བྱེད་པའི་སྔགས་ཀྱིས་བརྒྱ་རྩ་བརྒྱད་མངོན་པར་བསྔགས་པའི་ཡུངས་ཀར་གྱིས་ཕྱོགས་བཞི་སྟེང་འོག་ཕྱོགས་མཚམས་སུ་གཏོར་བར་བྱའོ། །དེ་ནས་ཐ་ག་པ་ལ་ཡུངས་ཀར་གྱིས་གཏོར་
བར་བྱ་ཞིང་། ཕྱག་རྒྱ་ཆེན་པོ་གཙུག་ཕུད་ལྔ་བཅིངས་ཏེ། གཙུག་ཕུད་བཅིང་བ་བྱས་ན་སྲུང་བ་ཆེན་པོ་བྱས་པར་འགྱུར་རོ། །གལ་ཏེ་རས་རིས་རབ་ཡིན་ན་ནི། ཟུར་བཞིར་ཞེང་དུ་ཁྲུ་བཞི་ཆུར་ཁྲུ་བརྒྱད་དེ། ཐ་ག་པས་དེ་ཙམ་ལ་
<pb id="95.91a"/>
ཡོངས་སུ་གོམས་པར་བྱའོ། །འབྲིང་ནི་ཞེང་དུ་ཁྲུ་དོ་ཆུར་ཁྲུ་ལྔ་པའོ། །ཐ་མ་ནི་ཞེང་དུ་བདེ་བར་གཤེགས་པའི་མཐོ་གང་ཆུར་ནི་ཁྲུ་བརྒྱད་ཀྱི་ཕྱེད་དོ། །དེ་ལ་སངས་རྒྱས་བཅོམ་ལྡན་འདས་ཀྱི་མཐོ་གང་ལ་ནི་ཡུལ་དབུས་
ཀྱི་སྐྱེས་བུ་ཚད་དང་ལྡན་པའི་ཁྲུ་གཅིག་སྟེ། འདི་ལ་བདེ་བར་གཤེགས་པའི་མཐོ་ཞེས་བསྒྲགས་ཏེ། ཚད་འདིས་ཚད་དུ་བསྟན་པ་ཡིན་ནོ། །རས་ནི་རབ་ཀྱིས་དངོས་གྲུབ་མཆོག །འཇིག་རྟེན་གང་ཟག་མཆོག་གིས་གསུངས། །ཐུབ་པ་
མྱ་ངན་འདས་འོག་ཏུ། །རྒྱལ་སྲིད་འདོད་ལ་བར་མ་ཡིན། །ལོངས་སྤྱོད་ཆེ་འདོད་སྐྱེས་བུ་དང་། །ལྷ་མི་ལྷ་མིན་གདེངས་ཅན་ནི། །ཐ་མ་ལ་ནི་གྲུབ་པར་བཤད། །འབྲིང་གིས་འབྲིང་ནི་གྲུབ་པའོ། །ལས་རྣམས་ཕྲན་ཚེགས་དག་ལ་ནི། །རས་
ནི་ཐ་མས་རྟག་ཏུ་འགྲུབ། །རྫས་རྣམས་ཀུན་ལ་རྟག་ཏུ་ནི། །ལས་རྣམས་ཐམས་ཅད་འགྲུབ་པར་འགྱུར། །རས་གསུམ་གྱིས་ཀྱང་བསྟན་པ་ནི། །སྐལ་འདོད་མི་ལ་འགྲུབ་པ་ཡིན། །བརྒྱ་བྱིན་བདེ་སོགས་བདག་པོ་ལའང་། །
ཆོ་ག་ཉམས་ན་འགྲུབ་མི་འགྱུར། །ཆོ་ག་ཡང་དག་ལྡན་ན་ནི། །མི་ཡི་སྐྱེ་བ་ཐ་མ་ལའང་། །ལས་རྣམས་ཐམས་ཅད་འབད་མེད་པར། །མྱུར་བ་ཉིད་དུ་འགྲུབ་པར་བྱེད། །རྒྱལ་བ་རྒྱ་མཚོ་སྲས་དག་གིས། །ལམ་འདི་དག་ནི་ཡང་དག་བསྟན། །
ཕོངས་པ་མགོན་མེད་སྡུག་བསྔལ་བའི། །སེམས་ཅན་ཀུན་ལ་ལེགས་སྦྱིན་པའོ། །བྱང་ཆུབ་ལམ་ནི་མ་ལུས་ཀྱང་། །དེ་ཉིད་གཟིགས་པས་བསྟན་པ་སྟེ། །བྱང་ཆུབ་རྒྱུ་ཡི་ཆོས་འདི་ནི། །སྔགས་ཀྱི་ལམ་གྱིས་བསྟན་པ་ཡིན། །
འཇིག་རྟེན་དཀྱིལ་འཁོར་མ་ལུས་དང་། །འཇིག་རྟེན་འདས་པའང་འགྲུབ་འགྱུར་ཏེ། །དཀྱིལ་འཁོར་གང་དག་བསྟན་པ་ཡིས། །འབད་པ་མེད་པར་སྔགས་རྣམས་འགྲུབ། །གང་ཞིག་བྱང་ཆུབ་རྒྱུ་འདོད་པས། །དེ་ལ་རྟག་ཏུ་
དངོས་གྲུབ་འགྱུར། །འགྲོ་ལ་ཕན་སེམས་རྟག་མེད་པ། །གཞན་ལ་འགྲུབ་པར་མི་འགྱུར་རོ། །བདག་ཉིད་ཆེན་པོ་འཇམ་དཔལ་ནི། །གཞོན་ནུར་གྱུར་པས་ཁྱད་པར་དུ། །བྱང་ཆུབ་འཇུག་པའི་ཁྱད་སེམས་ལ། །རས་རིས་འགྲུབ་
<pb id="95.91b"/>
པར་གསུངས་པ་ཡིན། །བྱ་བ་མྱུར་དུ་འགྲུབ་པའི་ཕྱིར། །ཐམས་ཅད་འདིར་ནི་ཐོབ་པ་ཡིན། །དེ་ནས་མཐར་གྱིས་བཟོ་བོས་ནི། །རས་ནི་འབད་པས་བཏགས་པར་བྱ། །ཉིན་ཞག་ལྔ་དང་བརྒྱད་དང་ནི། །བཅུ་དྲུག་གཉིས་དང་
བཞི་དང་ནི། །ཉིན་ཞག་གཅིག་གིས་མྱུར་དུ་ནི། །མྱུར་བར་རས་ཀྱི་ཐ་ག་བྱ། །གྲུབ་པ་མཆོག་ནི་འདོད་པ་ཡིས། །ཉིན་ཞག་གཅིག་པ་དགེ་བ་ཡིན། །གཙང་སྦྲའི་སྤྱོད་པ་ཕུན་སུམ་ཚོགས། །བཟོ་བོ་རྟག་ཏུ་བྱིན་བརླབས་
ལྡན། །གནས་ནས་ཐག་རིང་སོང་ནས་ནི། །བཤང་དང་གཅི་བ་ཡོངས་སུ་དོར། །དེ་ནས་གོས་བཅས་ཁྲུས་བྱས་ཏེ། །གོས་གཞན་དག་ཀྱང་བགོ་བྱ་ཞིང་། །གོས་དཀར་ཕྲེང་བ་ལྡན་པར་འཆང་། །ཡང་དང་ཡང་དུ་ཉེ་རེག་བྱ། །
ལུས་ནི་ཙནྡན་དཀར་པོས་བྱུགས། །བཟོ་བོས་ལག་པ་གཉིས་ཀྱང་བྱུགས། །ལེགས་འཇམ་རྟག་ཏུ་དྲི་མེད་པར། །འབད་པས་ཀྱང་ནི་ཐ་ག་བྱ། །དེ་ལ་སོགས་པའི་སྦྱོར་བ་འམ། །གཞན་ནི་རྒྱལ་བས་གསུངས་
པ་དང་། །རྣམ་དཔྱད་རང་བཞིན་འབད་པ་ཡིས། །རས་ནི་མ་ལུས་ཐ་ག་བྱ། །རས་ཀྱི་ཐ་ག་ཟིན་པ་དང་། །སྔར་གསུངས་ལས་ཀྱིས་ལེགས་བྱས་པ། །ཚད་ལྡན་ཉམས་པ་མེད་པ་ནི། །ཉིན་ཞག་བཟང་ལ་བལྟབ་སྟེ་
བཞག །ཡར་ངོའི་ཤིན་ཏུ་བཟང་པོ་ལ། །དེ་ལ་སྔགས་ནི་གཞུག་པར་བྱ། །རས་ནི་ཡོངས་སུ་གསལ་བྱས་པ། །ཁ་ཚར་མཐར་ནི་མདུད་མཛེས་བྱ། །འོད་མའི་ཤིང་ལ་བཏགས་ནས་ནི། །དེ་ནས་རས་ནི་བླངས་ཏེ་འགྲོ། །བཟོ་བོ་
བདེ་ལེགས་བྱས་ནས་ནི། །ནོར་མང་པོས་ནི་བགོ་བཤའ་བྱ། །བརྟུལ་ཞུགས་བཟང་པོ་ལེགས་སྤྱོད་པའི། །སྔགས་པ་ཅི་ལྟར་འདོད་སོང་ནས། །མེ་ཏོག་དྲི་ཞིམ་གྱིས་མཆོད་དེ། །གཙང་བའི་ཕྱོགས་སུ་གཞག་པར་བྱ། །འདི་
ཉིད་ཀྱི་ནི་སྔགས་ཀྱིས་སུ། །སྲུང་བའི་ཆོ་ག་རབ་ཏུ་བྱ། །སྔོན་ནི་རས་བལ་གང་དེ་ཡིས། །ལན་མང་དུ་ནི་ཡོངས་སྦྱངས་ལ། །བདག་ཉིད་དང་ནི་རས་དག་ལ། །དེ་ཉིད་ཀྱིས་ནི་བསྲུང་བར་བྱ། །དཔའ་བོ་ཆེན་པོ་འཇམ་དཔལ་གྱིས། །སྔགས་
<pb id="95.92a"/>
ཀྱི་བཟླས་པ་གསུངས་པ་དང་། །འདས་པའི་སངས་རྒྱས་མང་པོ་དང་། །ངས་ཀྱང་ད་ལྟར་གསུངས་པ་ཡིན། །དེ་ཉིད་སྔགས་ནི་ཐམས་ཅད་ཀྱི། །སྔགས་ཀྱི་ངོ་བོས་རྣམ་པར་སྤྱོད། །བརྩོན་འགྲུས་ཆེ་ཞིང་གཟི་བརྗིད་ཆེ། །སྔགས་ཀྱི་
དོན་ཀུན་སྒྲུབ་བྱེད་པ། །ཆ་བྱད་རྣམ་པ་སྣ་ཚོགས་བྱེད། །སྐྱོབ་པ་རྣམ་པ་སྣ་ཚོགས་རྒྱུ། །འཛམ་གླིང་གནས་པའི་སེམས་ཅན་རྣམས། །རྨོངས་པ་སྤྱོད་ཅིང་སེམས་པ་མེད། །མ་དད་ཕྱིན་ཅི་ལོག་པར་བྱེད། །ལོག་སྤྱོད་ཤིན་ཏུ་
བརྐམ་ཆགས་ཀྱིས། །རྫས་རྣམས་མ་ལུས་པ་དག་དང་། །སྔགས་རྣམས་ཀྱིས་ཀྱང་འགྲུབ་མི་བྱེད། །འཁོར་བའི་མུན་པའི་བཙོན་རར་ནི། །དེ་ཉིད་ཀྱིས་ནི་འཁོར་བར་འགྱུར། །གང་ཡང་རྟག་ཏུ་ཡིད་དག་ཅིང་། །དད་ལྡན་བཀྲ་ཤིས་
དག་ལ་དགའ། །སྔགས་རྣམས་ཀུན་ལ་སྤྲོ་བ་དང་། །རྟག་ཏུ་འཛིན་དང་འཆང་བ་དང་། །བདག་ཉིད་ཆེན་པོ་དངོས་གྲུབ་འདོད། །སྤྲོ་བ་ཆེ་ཞིང་གཟི་བརྗིད་ཆེ། །རྒྱལ་བས་གསུངས་པའི་སྔགས་དག་ནི། །འབད་པ་མེད་པར་འགྲུབ་པར་
འགྱུར། །དད་པ་མེད་པའི་སྐྱེ་བོ་ལ། །དཀར་པོའི་ཆོས་རྣམས་མི་སྐྱེ་སྟེ། །ས་བོན་ཚྭ་སྒོར་བཏབ་པ་ལ། །མྱུ་གུ་སྐྱེ་བ་མེད་པ་བཞིན། །དད་པའི་རྩ་བ་རྟག་ཏུ་ཆོས། །ཆོས་དོན་གཟིགས་པས་གསུངས་པསྟེ། །ཆོས་དོན་
སྤྱོད་པ་དེ་དག་ལ། །སྔགས་རྣམས་རྟག་ཏུ་འགྲུབ་པར་གསུངས། །དེ་ནས་སྒྲུབ་པ་པོས་བཟོ་བོ་ལེགས་པར་བསླབ་པའི་རི་མོ་མཁན་ནམ། བདག་ཉིད་འདྲི་བ་ལ་མཁས་པས། ཚོན་མ་འདྲེས་ཤིང་ཁ་དོག་གསལ་བ་དང་
ལྡན་པའི་ཚོན་རྩི་རྣམས་བླངས་ཏེ། སྔར་ཐ་ག་པ་ལ་བྱས་པའི་ཆོ་ག་ཅི་ལྟ་བ་དེ་ཉིད་ཀྱི་མཚན་ཉིད་དང་ལྡན་པས། རི་མོ་མཁན་ལ་སྔ་མ་བཞིན་སྦྱར་བར་བྱ་སྟེ། སྔར་ཅི་ལྟར་ཐ་ག་པ་ལ་བྱས་པ་དེ་ཉིད་ཀྱིས་རས་ལ་རི་མོ་
འདྲིར་གཞུག་གོ །ཡང་ན་བདག་ཉིད་ཀྱིས་བྲི་བར་བྱའོ། །ག་པུར་དང་ཙནྡན་དང་གུར་གུམ་ལ་སོགས་པའི་དྲིས་ཚོན་རྩི་ལ་བསྒོ་བར་བྱ་ཞིང་བདུག་སྤོས་བསྲེགས་ཏེ། དེ་ཉིད་ཀྱི་སྔགས་ཀྱིས་ལན་བརྒྱ་རྩ་བརྒྱད་
<pb id="95.92b"/>
འཁོར་དང་བཅས་པ་ལ་ཡང་བཟླ་སྟེ། མེ་ཏོག་ནཱ་ག་གེ་སར་དང་པུན་ནཱ་ག་དང་བ་ཀུ་ལ་དང་ཙམ་པ་ཀ་དང་དབྱར་གྱི་མེ་ཏོག་དང་དྷཱ་ནུཤྐ་རི་དང་མཱ་ལ་ཏིའི་མེ་ཏོག་ལ་སོགས་པས་རས་དེ་གཅལ་བཀྲམ་པ་བྱས་ལ། ཤར་དུ་མངོན་པར་
ཕྱོགས་པས་ཀུ་ཤའི་ཁྲེས་ལ་འདུག་སྟེ་བློ་ལེགས་པར་གནས་པ་དང་། སངས་རྒྱས་དང་བྱང་ཆུབ་སེམས་དཔའ་ལ་དམིགས་པའི་སེམས་ཀྱིས་པིར་ཕྲ་མོ་ལག་པར་བླངས་ནས། འཁྲུག་པ་མེད་པའི་སེམས་ཀྱིས་རས་དེ་
ལ་བྲི་བར་བྱའོ། །དང་པོར་རེ་ཞིག་བཅོམ་ལྡན་འདས་ཤཱཀྱ་ཐུབ་པ་བྲི་བར་བྱ་སྟེ། རྣམ་པ་ཐམས་ཅད་ཀྱི་མཆོག་དང་ལྡན་པ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་མཚན་པ། སྐུ་དཔེ་བྱད་བཟང་པོ་བརྒྱད་ཅུས་ཉེ་བར་
མཛེས་པ་རིན་པོ་ཆེའི་པདྨ་ལ་བཞུགས་པ་ཀུན་ནས་འོད་འབར་བ། སྐུ་འོད་འདོམ་གང་གིས་ཉེ་བར་མཛེས་པ་ཆོས་འཆད་བཞིན་པ། སྐུ་དང་ཞིང་རྣམ་པ་ཐམས་ཅད་ཀྱི་མཆོག་དང་ལྡན་པ། དབུས་ན་གནས་པའི་པདྨ་བཻ་ཌཱུརྱའི་
སྡོང་བུ་ཅན་འོག་ན་ནི་ཀླུའི་རྒྱལ་པོ་གཉིས་ཀྱི་གདན་ཆེན་པོའི་པདྨའི་སྡོང་བུ་ལ་འཛིན་ཅིང་། དེ་བཞིན་གཤེགས་པ་ལ་བལྟ་བ། ལག་པ་གཡས་པས་ཕྱག་འཚལ་བ། མདོག་དཀར་པོ་རྒྱན་ཐམས་ཅད་ཀྱིས་བརྒྱན་པ་མི་དང་འདྲ་བ། 
ཕྱེད་སྦྲུལ་གྱི་གཟུགས་ཅན་དགའ་བོ་དང་ཉེ་དགའ་བྲི་བར་བྱའོ། །ཀུན་ནས་པདྨའི་མཚོ་པདྨའི་འདབ་མ་དང་མེ་ཏོག་ཅུང་ཟད་ཁ་བྱེ་བ་དང་། རྣམ་པར་ཁ་བྱེ་བ་དང་ཆུ་ལས་སྐྱེས་པའི་སྲོག་ཆགས་རྣམས་དང་། བྱ་དང་ཉ་ལ་སོགས་པས་ཁྱབ་པ་ཡངས་ཤིང་མཛེས་པར་སྐྱེས་པ་བྲི་བར་
བྱའོ། །གང་བཅོམ་ལྡན་འདས་ཀྱི་རྩ་བའི་པདྨའི་སྡོང་བུ་དེ་ལས་འཕྲོས་པའི་ཡལ་ག་ལས་པདྨའི་མེ་ཏོག་དུ་མ་མཐར་གྱིས་མཐོ་བ་བྱའོ། །གཡོན་གྱི་ཕྱོགས་སུ་པདྨའི་མེ་ཏོག་བརྒྱད་བྱས་ཏེ། པདྨ་དེ་དག་ལ་བྱང་ཆུབ་སེམས་དཔའ་ཆེན་པོ་བརྒྱད་ཀྱི་གཟུགས་
བཞུགས་པ་བྲི་བར་བྱའོ། །དང་པོ་ལ་རེ་ཞིག་འཕགས་པ་འཇམ་དཔལ་ཅུང་ཟད་ཁ་དོག་པདྨའི་གེ་སར་བཞིན་དུ་སེར་སྐྱའམ་གུར་གུམ་མམ་གསེར་གྱི་མདོག་འདྲ་བ་གཞོན་ནུའི་ཆ་བྱད་བྱིས་པ་དང་། ཁྱེའུའི་གཟུགས་ཅན་སྐྲ་ཟུར་ཕུད་ལྔ་དང་ལྡན་པ། གཞོན་ནུའི་རྒྱན་གྱིས་
<pb id="95.93a"/>
བརྒྱན་པ། ལག་པ་གཡོན་པ་ན་ཨུཏྤལ་སྔོན་པོ་བསྣམས་པ། ལག་པ་གཡས་པས་དེ་བཞིན་གཤེགས་པ་ལ་ཕྱག་བྱེད་པ། སྐུ་མཛེས་པ་ཞི་བའི་ཆ་བྱད་ཀྱིས་དེ་བཞིན་གཤེགས་པ་ལ་བལྟ་བ། བཞིན་ཅུང་ཟད་རྒོད་པ་འོད་འབར་བ་དང་ལྡན་པས་
དཀྱིལ་འཁོར་ཀུན་དུ་ཁྱབ་པ་བྲིའོ། །པདྨ་གཉིས་པ་ལ་འཕགས་པ་ཟླ་བའི་འོད་ཤིན་ཏུ་གཞོན་ཤ་ཅན་དེ་བཞིན་དུ་བྲི་བར་བྱའོ། །གསུམ་པ་ལ་ནི་ནོར་བཟང་ངོ་། །བཞི་པ་ལ་ནི་སྒྲིབ་པ་རྣམ་པར་སེལ་བའོ། །ལྔ་པ་ལ་ནི་ནམ་མཁའ་མཛོད་དོ། །དྲུག་པ་ལ་ནི་སའི་སྙིང་པོའོ། །
བདུན་པ་ལ་ནི་སྡིག་མེད་དོ། །བརྒྱད་པ་ལ་ནི་སྤྱན་བཟང་ཡིན་ཏེ། དེ་དག་ཐམས་ཅད་ཀྱང་གཞོན་ནུ་ཁྱེའུའི་ཆ་བྱད་ཅན། གཞོན་ནུའི་རྒྱན་གྱིས་བརྒྱན་པ་བྲི་བར་བྱའོ། །བཅོམ་ལྡན་འདས་ཀྱི་གཡས་ཕྱོགས་སུ་ནི། བྱང་ཆུབ་སེམས་དཔའ་ཆེན་པོ་བརྒྱད་བྱམས་པ་མ་གཏོགས་
པ་རྒྱན་ཐམས་ཅད་ཀྱིས་བརྒྱན་པ། འཕགས་པ་བྱམས་པ་ནི་བཅོམ་ལྡན་འདས་དང་ཉེ་བར་བྲི་བར་བྱ་སྟེ། ཚངས་པར་སྤྱོད་པའི་ཆ་བྱད་འཛིན་པ། མགོ་རལ་པའི་ཅོད་པན་བཅིངས་པ། མདོག་གསེར་འདྲ་བ། ག་ཤ་དམར་པོ་གྱོན་པ། དར་ལ་དམར་པོའི་སྟོད་གཡོགས་བྱས་པ། 
ཐལ་བའི་ཐིག་ལེ་གསུམ་གྱིས་མཚན་པ། གཟུགས་མཛེས་པ་དང་ལྡན་པ་དབྱིག་པ་དང་སྤྱི་བླུགས་འཛིན་པ་ཀྲཱིཥྞ་ས་རའི་པགས་པ་ཐལ་གོང་གཡོན་པར་བགོས་པ། ལག་པ་གཡོན་པས་ཕྲེང་བ་འཛིན་ཅིང་དེ་བཞིན་གཤེགས་པ་ལ་ཕྱག་བྱེད་པ། དེར་
གཏོད་པའི་ལྟ་བ་སེམས་ཀྱི་སྤྱོད་པ་བསམ་གཏན་ལ་དམིགས་པའི་རྣམ་པ་ཅན་ནོ། །པདྨ་གཉིས་པ་ལ་འཕགས་པ་ཀུན་དུ་བཟང་པོ་མདོག་མེ་ཏོག་པྲི་ཡང་ཀུ་ལྟར་སྔོ་སངས། ལུས་རྒྱན་ཐམས་ཅད་ཀྱིས་བརྒྱན་པ། ལག་པ་གཡོན་པ་ན་ནོར་
བུ་རིན་པོ་ཆེ་ཐོགས་པ། ལག་པ་གཡས་པ་ན་བིལ་བ་ཐོགས་ཤིང་མཆོག་སྦྱིན་པ། གཟུགས་མཛེས་པ་དང་ལྡན་པ་དེ་བཞིན་དུ་བྲི་བར་བྱའོ། །གསུམ་པ་ལ་ནི་འཕགས་པ་སྤྱན་རས་གཟིགས་དབང་ཕྱུག་འདམ་བུའི་མདོག་འདྲ་བ། རྒྱན་ཐམས་ཅད་ཀྱིས་
བརྒྱན་པ། རལ་པའི་ཅོད་པན་འཆང་བ། མཆོད་ཕྱིར་ཐོགས་དཀར་པོས་བྱས་པ། འཕགས་པ་འོད་དཔག་མེད་གཟུགས་མཛེས་ཤིང་ཡིད་དུ་འོང་བ། སྟོབས་བཅུ་དང་ལྡན་པ། རལ་པའི་མཐར་སྐྱིལ་མོ་ཀྲུང་གིས་བཞུགས་ཤིང་ཅོད་པན་དུ་བྱས་པ། ལག་པ་
<pb id="95.93b"/>
གཡོན་ན་པདྨ་བསྣམས་པ། ལག་པ་གཡས་པ་མཆོག་སྦྱིན་པ། སེམས་ཀྱི་སྤྱོད་པ་བསམ་གཏན་ལ་དམིགས་པའི་རྣམ་པ་ཅན། ལུས་ཀུན་ནས་འོད་ཀྱིས་གསལ་བར་བྱས་པའོ། །བཞི་པ་ལ་ནི་འཕགས་པ་ཕྱག་ན་རྡོ་རྗེ་ལག་པ་གཡོན་
ན་རྡོ་རྗེ་འཛིན་པ། ལག་པ་གཡས་ན་བིལ་བ་ཐོགས་པས་མཆོག་སྦྱིན་པ་མདོག་གསེར་འདྲ་བ། རྒྱན་ཐམས་ཅད་ཀྱིས་བརྒྱན་པ། གཟུགས་མཛེས་པ། ཞི་བའི་ལྟ་བ་དང་ལྡན་པ་དང་། དྲ་བ་དང་དྲ་བ་ཕྱེད་པས་ལུས་ཉེ་བར་དཀྲིས་པ་མུ་ཏིག་གི་ཕྲེང་བས་མཆོད་
ཕྱིར་ཐོགས་བྱས་པ། ཅོད་པན་རིན་པོ་ཆེ་འབར་བས་རྣམ་པར་འཕྲོ་བ་གོས་གཡོ་བ་དང་ལྡན་པ་བགོས་པ་དར་ལ་དཀར་པོའི་སྟོད་གཡོགས་བྱས་པའོ། །འཕགས་པ་སྤྱན་རས་གཟིགས་དབང་ཕྱུག་དང་ཀུན་དུ་བཟང་པོའི་ན་བཟའ་སྟོད་
གཡོགས་ཀྱང་འདི་བཞིན་དུ་བྱའོ། །ཆ་བྱད་ནི་ཅི་ལྟར་སྔར་བསྟན་པ་བཞིན་བྱའོ། །དེ་བཞིན་དུ་པདྨ་ལྔ་པ་ལ་ནི་འཕགས་པ་བློ་གྲོས་ཆེན་པོ། དྲུག་པ་ལ་ནི་བློ་གྲོས་ཞི་བ། བདུན་པ་ལ་ནི་རྣམ་པར་སྣང་མཛད་སྙིང་པོ། །བརྒྱད་པ་ལ་ནི་
ངན་སོང་སྤོང་བ་སྟེ། བྱང་ཆུབ་སེམས་དཔའ་འདི་དག་བྲི་བར་བྱ་སྟེ། བིལ་བའི་འབྲས་བུ་དང་གླེགས་བམ་ལག་ན་ཐོགས་པ། རྒྱན་ཐམས་ཅད་ཀྱིས་ཤིན་ཏུ་མཛེས་པ། དར་ལས་སྟོད་གཡོགས་བྱས་པ། རྒྱན་ཐམས་ཅད་ཀྱིས་བརྒྱན་པ། གཡོ་བ་དང་
ལྡན་པའི་གོས་བགོས་པའོ། །དེ་དག་གི་སྟེང་དུའང་རང་སངས་རྒྱས་བརྒྱད་བྲི་བར་བྱ་སྟེ། དགེ་སློང་གི་ཆ་བྱད་འཛིན་པ་ལུས་སྐྱེས་བུ་ཆེན་པོའི་མཚན་དང་ལྡན་པ། ཆོས་གོས་དམར་པོ་གྱོན་པ། སྐྱིལ་མོ་ཀྲུང་གིས་ཉེ་བར་གནས་པ། 
རིན་པོ་ཆེའི་ཨུཏྤལ་ལ་འདུག་པ་ཆ་བྱད་ཞི་བའི་བདག་ཉིད་ཀུན་ནས་འོད་འཕྲོ་བའི་ཕྲེང་བས་ཁྱབ་པ། མེ་ཏོག་དྲི་ཞིམ་པོས་གཅལ་བཀྲམ་པ་ལ་འདི་ལྟ་སྟེ། མེ་ཏོག་མཱ་ལི་ཏ་དང་དབྱར་གྱི་མེ་ཏོག་དང་། དྷཱ་ནུཥྐ་རི་ཀ་དང་པུན་ནཱ་ག་དང་ནཱ་ག་གེ་སར་
ལ་སོགས་པའི་མེ་ཏོག་གིས་རས་རིས་ཀུན་ནས་གཅལ་བཀྲམ་པར་བྲི་བར་བྱའོ། །བཅོམ་ལྡན་འདས་ཤཱཀྱ་ཐུབ་པའི་གཡོན་ཕྱོགས་སུ་འཕགས་པ་འཇམ་དཔལ་གྱི་སྟེང་དུ་རིན་པོ་ཆེ་དུ་མས་ཉེ་བར་སྤྲས་པ། ཤིན་ཏུ་ཡངས་པའི་གཞལ་མེད་ཁང་གི་
<pb id="95.94a"/>
དཀྱིལ་འཁོར་བྲག་གི་ཚོགས་ཀྱིས་ཤིན་ཏུ་ཉེ་བར་མཛེས་པར་བྱས་པ། རིན་པོ་ཆེའི་ཨུཏྤ་ལས་ཤིན་ཏུ་བཀབ་པ་རིའི་རྣམ་པ་ལྟ་བུ་བྲི་བར་བྱའོ། །གནས་དེར་སངས་རྒྱས་བཅོམ་ལྡན་འདས་བརྒྱད་བྲི་བར་བྱ་སྟེ། འདི་ལྟ་སྟེ་རིན་ཆེན་གཙུག་
ཏོར་ཅན་རིན་པོ་ཆེ་བཻ་ཌཱུརྱའི་འོད་རྣམ་པར་འཕྲོ་བ། ཀུན་ནས་འོད་འདོམ་གང་བ། རིན་པོ་ཆེ་པདྨ་རཱ་ག་དང་ཨིནྡྲ་ནཱི་ལ་དང་། མརྒད་ལ་སོགས་པ་དང་། བཻ་ཌཱུརྱ་དང་ཨསྨ་གར་བྷ་ལ་སོགས་པ་ནོར་བུ་རིན་པོ་ཆེ་ཆེན་པོའི་བྱེ་བྲག་ཀུན་ནས་འོད་འཕྲོ་བ་དང་
ལྡན་པ་ཉི་མ་འཆར་ཀའི་མདོག་འདྲ་བ། དེ་བཞིན་གཤེགས་པའི་སྐུ་ལྷུང་བཟེད་དང་ཆོས་གོས་དང་བླ་གོས་དང་ལྡན་པ། སྐྱིལ་ཀྲུང་གིས་བཞུགས་ཤིང་ཆོས་འཆད་པ། ན་བཟའ་སེར་པོ་མནབས་པ། སྐྱེས་བུ་ཆེན་པོའི་མཚན་གྱིས་
སྐུ་ལ་ཁྱབ་པ། དཔེ་བྱད་བཟང་པོ་བརྒྱད་ཅུས་སྐུ་ཉེ་བར་མཛེས་པ། ཞི་བའི་གཟིགས་པ་དང་ལྡན་པ། རྣམ་པ་ཐམས་ཅད་ཀྱི་མཆོག་དང་ལྡན་པའི་དེ་བཞིན་གཤེགས་པ་རིན་ཆེན་གཙུག་ཏོར་ཅན་བྲི་བར་བྱའོ། །གཉིས་པ་དེ་བཞིན་
གཤེགས་པ་མེ་ཏོག་ཡང་དག་པར་སྐྱེས་པའི་དབང་པོའི་རྒྱལ་པོ་ཁ་དོག་གསེར་འདྲ་བ་བྲི་བར་བྱའོ། །གསུམ་པ་པདྨའི་གཙུག་ཏོར་པདྨའི་གེ་སར་དང་འདྲ་བ་ཆོས་འཆད་པ་བྲི་བར་བྱའོ། །བཞི་པ་སྤྱན་བཟང་པོ་ཡང་བྲི་བར་བྱའོ། །
ལྔ་པ་བསྙེན་པར་དཀའ་བ་དང་། དྲུག་པ་རྒྱལ་བ་རྣམ་པར་སྣང་མཛད་དང་། བདུན་པ་སྨན་གྱི་བླ་བཻ་ཌཱུརྱའི་འོད་ཀྱི་རྒྱལ་པོ་དང་། བརྒྱད་པ་དེ་བཞིན་གཤེགས་པ་སྡུག་བསྔལ་ཐམས་ཅད་ཞི་བར་བྱེད་པའི་སྤྱན་གྱི་རྒྱལ་པོ་བྲི་བར་བྱའོ། །
འདི་དག་ཐམས་ཅད་ཀྱང་གསེར་གྱི་མདོག་ཅན་དེ་བཞིན་གཤེགས་པའི་སྐུའི་གཟུགས་སུ་བྲི་བར་བྱའོ། །དེ་བཞིན་གཤེགས་པ་དེ་དག་གི་སྟེང་གི་ཕྱོགས་སུ་གཡས་གཡོན་ནས་སྤྲིན་གྱི་གསེབ་ནས་གནས་གཙང་མའི་ལྷའི་བུ་གཉིས་ལུས་མི་སྣང་
བར་མེ་ཏོག་གི་ཆར་འབེབས་པ་བྲི་བར་བྱ་སྟེ། བར་སྣང་ལ་གནས་ནས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། རང་སངས་རྒྱས་དང་འཕགས་པ་ཉན་ཐོས་རྣམས་ལ་ཕྱག་འཚལ་བ་བྲི་བར་བྱའོ། །རང་སངས་རྒྱས་ཐམས་ཅད་ཀྱི་འོག་ཏུ་
<pb id="95.94b"/>
ཉན་ཐོས་ཆེན་པོ་བརྒྱད་བྱང་ཆུབ་སེམས་དཔའི་མགོ་ལ་འདུག་པ་སྤངས་ཏེ་བྲི་བར་བྱ་བ་ལ་འདི་ལྟ་སྟེ། གནས་བརྟན་ཤཱ་རིའི་བུ་དང་མཽད་གལ་གྱི་བུ་ཆེན་པོ་དང་འོད་སྲུང་ཆེན་པོ་དང་། རབ་འབྱོར་དང་སྒྲ་གཅན་འཛིན་དང་། དགའ་བོ་དང་
བཟང་ལྡན་དང་། ཀ་པི་ནའོ། །རང་སངས་རྒྱས་དག་ཀྱང་འདི་ལྟ་སྟེ། སྤོས་ཀྱི་ངད་ལྡང་དང་དམན་པ་དང་ཉེ་བའི་འཆི་ལྟས་དང་། དཀར་པོ་དང་དཀར་པོའི་ཏོག་དང་། མུ་ཁྱུད་དང་མུ་ཁྱུད་བཟང་པོའོ། །འདི་དག་ཐམས་ཅད་ཀྱང་ཤིན་ཏུ་མཛེས་
པ། ཞི་བའི་ཆ་བྱད་ཀྱི་བདག་ཉིད་ཅན་ཤིན་ཏུ་དུལ་བའི་ཆ་བྱད་ཅན་ནོ། །ཉན་ཐོས་ཆེན་པོ་དག་ཀྱང་སངས་རྒྱས་བཅོམ་ལྡན་འདས་ཤཱཀྱ་ཐུབ་པ་ལ་ལྟ་བའོ། །སྟེང་དུ་གནས་གཙང་མའི་ལྷའི་བུ་གཞན་གཉིས་ཉེ་བར་ཀུན་ནས་
གོས་ཀྱི་བླ་རེ་ཆུ་ཞིང་ཡངས་པ་ཤིན་ཏུ་མཛེས་པ་འཛིན་ཅིང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། རང་སངས་རྒྱས་དང་འཕགས་པ་ཉན་ཐོས་རྣམས་ཀྱི་སྟེང་དུ་ལྷའི་གོས་དང་ཕྲེང་བ་འཛིན་པ་བྲི་བར་བྱའོ། །
བཅོམ་ལྡན་འདས་ཤཱཀྱ་ཐུབ་པའི་སྟེང་དབུའི་སྟེང་དུ་མུ་ཏིག་གི་ཕྲེང་བ་དང་། ཐག་གུ་དམར་པོ་པདྨ་རཱ་ག་དང་། ཨིནྡྲ་ནཱི་ལ་ལ་སོགས་པའི་མདུད་པ་བྱས་པ་རིན་པོ་ཆེའི་ཐག་གུའི་ཚོགས་བྱའོ། །དེ་ལ་ཡང་གོས་ཀྱི་བླ་རེ་ཤིན་ཏུ་ལེགས་པར་
ཀུན་ནས་བཀོད་པ་དང་། མུ་ཏིག་གི་ཕྲེང་བ་འཕྱང་བས་མཛེས་པ་བྲི་བར་བྱའོ། །སངས་རྒྱས་བཅོམ་ལྡན་འདས་ཀྱི་འོག་ཏུ་ནི་པདྨའི་མཚོ་ལས་འཕགས་པ་འཇམ་དཔལ་གྱི་ཞབས་དྲུང་དང་ཉེ་བ་ན། ཀླུའི་རྒྱལ་པོ་ཉེ་དགའི་ཕྱོགས་སུ་
རིན་པོ་ཆེ་ཆེན་པོའི་རི་བོ་པདྨའི་མཚོ་ལས་མངོན་པར་འཐོན་པ་རིན་པོ་ཆེའི་མྱུ་གུ་དང་ཕུག་དང་རི་སུལ་དང་བྱི་རུའི་ཡལ་ག་དང་རིན་པོ་ཆེའི་ཤིང་གིས་ཡོངས་སུ་བསྐོར་བ། དྲང་སྲོང་ཆེན་པོའི་གནས་དང་གྲུབ་པ་དག་གིས་དེ་ལ་བརྟེན་པ། རིའི་
རྩེ་མོའི་སྟེང་དུ་ཁྲོ་བོའི་རྒྱལ་པོ་གཤིན་རྗེ་གཤེད་ཤིན་ཏུ་མི་བཟད་པའི་གཟུགས་ཅན། ལག་པ་གཡས་པ་ན་ཞགས་པ་ཐོགས་པ། ལག་པ་གཡོན་པ་ན་གཞུ་ཐོགས་པ། བཞིན་ཁྲོ་གཉེར་དང་ལྡན་པ། བཀའ་ཉན་ཅིང་འཕགས་པ་འཇམ་དཔལ་ལ་
<pb id="95.95a"/>
ཕྱོགས་ཏེ་ལྟ་བ་གསུས་པ་འཕྱང་བ། སྐྲ་གྱེན་དུ་བརྫེས་པ། མིག་སྨན་ནག་པོ་དང་སྤྲིན་ནག་པོ་དང་འདྲ་བ། ཁ་སྤུ་སེར་བ་སེན་མོ་རིང་བ་མིག་དམར་བ། མགུལ་བའི་ཕྱོགས་སྦྲུལ་གྱིས་བརྒྱན་པ། སྟག་གི་པགས་པ་མནབས་པ་
བགེགས་ཐམས་ཅད་རྣམ་པར་འཇོམས་པར་བྱེད་པ་རབ་ཏུ་མི་བཟད་པ་ཆེན་པོ་ཁྲོ་བོའི་རྒྱལ་པོ་ཆེན་པོ་ཀུན་ནས་འབར་བ་ཁྲོ་བོའི་རྒྱལ་པོ་གཤིན་རྗེའི་གཤེད་བྲི་བར་བྱའོ། །རི་དེའི་འོག་ཏུ་རྡོའི་སྟེང་ན་འདུག་པ། ལུས་ས་ལ་བཏུད་དེ་
སྤོས་ཀྱི་སྣོད་ལག་ན་ཐོགས་པ། ཆ་བྱད་དང་དབྱིབས་ཅི་ལྟ་བ་བཞིན་རྟགས་འཛིན་པ། ཇི་ལྟར་རྗེས་སུ་མཐུན་པའི་སྤྱོད་པ་དང་། འཕགས་པ་འཇམ་དཔལ་གྱི་རྗེས་སུ་ལྟ་བའི་སྒྲུབ་པ་པོ་བྲི་བར་བྱའོ། །ཀླུའི་རྒྱལ་པོ་དགའ་བོ་དང་
ཉེ་བར་བཅོམ་ལྡན་འདས་ཤཱཀྱ་ཐུབ་པའི་འོག་དེའི་གཡས་ངོས་སུ་པདྨའི་མཚོ་ལས་མངོན་པར་བྱུང་བའི་རིན་པོ་ཆེའི་རིའི་རྒྱལ་པོ། ཇི་ལྟར་སྔར་རིའི་རྒྱལ་པོར་བསྟན་པ་དེ་བཞིན་དུ་བྲི་བར་བྱའོ། །ཁྲོ་བོའི་རྒྱལ་པོ་གཤིན་རྗེའི་གཤེད་
མེད་པ་ལྷའི་མེ་ཏོག་གིས་ཁྱབ་པ་བྲི་བར་བྱའོ། །རི་དེ་ཡང་འཕགས་པ་སྤྱན་རས་གཟིགས་དབང་ཕྱུག་གི་འོག་ཏུ་བྲིའོ། །རི་དེ་ཡང་ཤིན་ཏུ་མཐོ་བ་རིན་པོ་ཆེ་པདྨ་རཱ་གའི་ཐེམ་སྐས་འདྲ་བ། བཻ་ཌཱུརྱའི་རང་བཞིན་རྩེ་མོ་མྱུ་གུ་
འདྲ་བ་བྲི་བར་བྱའོ། །དེ་ལ་བརྟེན་པའི་ལྷ་མོ་འཕགས་པ་སྤྱན་རས་གཟིགས་དབང་ཕྱུག་གི་ཐུགས་རྗེའི་ངོ་བོ་འཕགས་མ་སྒྲོལ་མ་རྒྱན་ཐམས་ཅད་ཀྱིས་བརྒྱན་པ། དར་ལ་དམར་པོས་སྟོད་གཡོགས་བྱས་པ་ཁ་དོག་རྣམ་པ་སྣ་
ཚོགས་དང་ལྡན་པའི་གོས་ཅན། བུད་མེད་ཀྱི་རྒྱན་ཐམས་ཅད་ཀྱིས་ལུས་བརྒྱན་པ། ལག་པ་གཡོན་པ་ན་ཨུཏྤ་ལ་ཐོགས་པ། གསེར་གྱི་ཁ་དོག་ཅན་རྐེད་པ་ཕྲ་བ་ཧ་ཅང་ཡང་མི་སྐེམ་ཧ་ཅང་ཡང་མི་སྦོམ་ཧ་ཅང་ཡང་མི་རྒན། 
སེམས་བསམ་གཏན་ལ་ཞུགས་པ། བཀའ་ཉན་ཅིང་འདུག་པ། ཀུན་ནས་འབར་བའི་འོད་ཀྱི་ཕྲེང་བས་ཡོངས་སུ་བསྐོར་བ། དེར་ཡང་བཻ་ཌཱུརྱ་རིན་པོ་ཆེའི་རྩེ་མོ་ལ་ཤིང་པུནྣཱ་གའི་ཡལ་གས་ཀུན་ནས་བསྐོར་བ། ཡལ་ག་དག་ལ་ཡང་
<pb id="95.95b"/>
མེ་ཏོག་འཕེལ་ཞིང་ཁ་བྱེ་བས་ལེགས་པར་རྒྱས་པས་བཅོམ་ལྡན་འདས་མ་སྒྲོལ་མ་མངོན་པར་བཀབ་པ། ཡལ་ག་མངོན་པར་འདུད་པ་དེ་ཉིད་ཀྱང་ཤིན་ཏུ་ཁ་དོག་སྣ་ཚོགས་པ་བྱི་རུའི་མྱུ་གུའི་འབྲེལ་བ་རྣམ་པ་སྣ་ཚོགས་ཀྱི་ངོ་བོའི་ཚོན་
འབར་བ་ན། ལྷ་མོ་སྒྲོལ་མ་མངོན་དུ་ཕྱོགས་ཤིང་ལྟ་བ་བྲི་བར་བྱའོ། །ལྷ་མོ་བགེགས་རྣམས་མ་ལུས་འཇོམས། །འཇིགས་པ་སེལ་བར་བྱེད་པའི་མཆོག །སྒྲུབ་པ་པོ་ནི་སྲུང་དོན་དུ། །དེས་ནི་དམ་པ་སྦྱིན་ཞིང་དགེ། །སྟོབས་བཅུ་ལྡན་
སྲས་ཐུགས་རྗེ་ནི། །བུད་མེད་གཟུགས་འཆང་ལྷ་མོ་ཡིན། །འབྱུང་པོ་ཀུན་གྱི་དཔལ་དོན་དང་། །མཆོག་སྦྱིན་བྱེད་པ་བྲི་བར་བྱ། །འཇམ་པའི་དབྱངས་ཅན་འོད་ཆེན་ནི། །གཞོན་ནུའང་ལྷ་མོ་འདི་ལ་དགྱེས། །བགེགས་རྣམས་ཐམས་ཅད་
བསལ་བའི་ཕྱིར། །སྒྲུབ་པ་པོས་ཀྱང་ཡང་དག་བཀུར། །མི་ཡི་བདག་པོ་སྲུང་དོན་དང་། །དཔལ་སྒྲུབ་ཕྱིར་ཡང་རི་མོ་བྲི། །ཁྲོ་བོའི་རྒྱལ་པོ་གང་ཡིན་ཏེ། །རི་ཡི་རྩེ་མོར་གཞག་བྲིས་པ། །བགེགས་རྣམས་ཐམས་ཅད་གཞིག་པའི་ཕྱིར། །རྒྱལ་
བ་མཆོག་དང་སྲས་ཀྱིས་གསུངས། །མི་བཟད་ཆེན་པོ་འཁྱིལ་བ་ཆེ། །གཏུམ་ཆེན་འོད་ཆེན་ལྡན་པ་པོ། །མ་རུངས་སེམས་ཅན་ཚར་གཅད་ཕྱིར། །སྒྲུབ་པ་ལ་ནི་རབ་ཏུ་བརྟགས། །སྒྲུབ་པ་པོ་ནི་སྲུང་བ་དང་། །བགེགས་རྣམས་ཐམས་ཅད་སེལ་བར་བྱེད། །
མི་བཟད་ཁྲོ་བོའི་ངང་ཚུལ་ཅན། །སྔགས་ཀྱི་ལྷ་དག་འགུགས་པར་བྱེད། །ཤིན་ཏུ་མི་བཟད་དྲག་པོའི་གཟུགས། །བརྩེ་བ་མེད་པ་ཐམས་ཅད་འདུལ། །སྡིག་དང་དྲག་པོར་སྤྱོད་པ་རྣམས། །དབང་དུ་མི་འགྱུར་དབང་དུ་བྱེད། །མཁའ་སྤྱོད་
ས་ལ་སྤྱོད་པ་དང་། །ས་འོག་སྤྱོད་པ་ཐམས་ཅད་ཀྱི། །ཐུབ་པའི་བསྟན་ལ་འགལ་བྱེད་གང་། །མ་རུངས་ཐམས་ཅད་འདུལ་བར་བྱེད། །རས་ནི་ཀུན་ནས་གྲུ་བཞི་དང་། །ཟུར་བཞི་དག་ཏུ་བྲི་བ་ཡིན། །རས་ཀྱི་འོག་ཏུ་ཐ་མར་ནི། །ཆུ་བོ་
རྒྱ་ཆེའི་གནས་བྱ་སྟེ། །ཀླུ་ཡི་གདེངས་ཀ་ཡན་ལག་ཅན། །གཅིག་ནི་ཀུན་དུ་བྱ་བ་ཡིན། །ཡན་ལག་བཟང་པོ་དཀར་པོ་དང་། །ལུས་ཕྱེད་མི་ཡི་རྣམ་པར་སྐྱེས། །བྱང་དུ་མགོ་ནི་གཞག་བྱ་སྟེ། །རྟག་ཏུ་ཐལ་མོ་སྦྱར་བྱེད་པ། །སྟོབས་ཆེན་
<pb id="95.96a"/>
གདེངས་ཀ་བདུན་དང་ལྡན། །མཐའ་ཡས་ཞེས་ནི་བྱ་བ་ཡིན། །དེ་བཞིན་གཤེགས་ལ་ངེས་པར་ལྟ། །ནོར་བུ་རིན་ཆེན་གྱིས་མཛེས་པ། །ལེགས་པར་མཛེས་དང་གཟུགས་མཛེས་དང་། །རིན་ཆེན་རྒྱན་གྱིས་ཡོངས་བརྒྱན་པའི། །
འབར་བའི་ཕྲེང་ཅན་བྲི་བ་ནི། །ཀླུ་རྒྱལ་ཆེན་པོར་རྣམ་པར་གྲགས། །འཇིག་རྟེན་ཀུན་ལ་ཕན་པར་བརྩོན། །སངས་རྒྱས་བསྟན་ལ་རབ་ཏུ་ཞུགས། །བགེགས་རྣམས་ཐམས་ཅད་རྣམ་གཞིག་ཕྱིར། །ཆུ་བོ་ལ་བརྟེན་བྲི་བར་བྱ། །རས་ཀྱི་ཆོ་ག་
དམ་པ་འདི། །རྒྱལ་བ་རྣམས་ཀྱིས་གསུངས་པ་ཡིན། །དེ་བཞིན་གཤེགས་པས་སྔོན་གསུངས་པ། །རྒྱས་བསྟན་ངས་ནི་མདོར་བསྡུས་ཡིན། །མཁས་པ་གང་ཞིག་འདྲི་བྱེད་པ། །དེ་ཡི་བསོད་ནམས་མཐའ་ཡས་འགྱུར། །བསྐལ་པ་བྱེ་བར་བྱས་
པ་ཡི། །སྡིག་པ་ཤིན་ཏུ་མི་བཟད་པ། །ས་སྟེང་རི་མོ་མཐོང་བ་ཙམ། །དེ་ཡི་མོད་ལ་འབྱང་བར་བྱེད། །མཚམས་མེད་ལྔ་པོ་བྱེད་པ་དང་། །ཚུལ་ཁྲིམས་ཉམས་དང་སྨད་པ་དང་། །སྡིག་པ་ཀུན་ལ་འཇུག་པ་དང་། །འཁོར་བའི་མུན་པར་སྤྱོད་པ་དང་། །འགྲོ་
བའི་སྐྱེ་གནས་ངན་པ་དག །དེར་ནི་རས་རིས་གཞག་མི་བྱ། །རས་རིས་མཐོང་བའང་དོན་ལྡན་ཞེས། །ཐུབ་པའི་དབང་པོས་གསུངས་པ་ཡིན། །མཐོང་བ་ཙམ་གྱིས་དག་འགྱུར་ཏེ། །དེ་བས་སྐད་ཅིག་དེ་ཙམ་གྱིས། །ཡིད་དག་ལུས་ནི་དག་འཇུག་
དང་། །རྗེས་སུ་བཟླས་པ་བྱེད་པ་དང་། །སྔགས་རྟེན་ཉིད་ལ་རྟག་བརྩོན་པའི། །མི་རྣམས་གྲུབ་འདོད་སྨོས་ཅི་དགོས། །བསྐལ་པ་བྱེ་བར་སངས་རྒྱས་ལ། །མཆོད་པའི་བསོད་ནམས་གང་ཡིན་པ། །ས་སྟེང་རས་རིས་འདྲི་བ་ཡི། །སྔགས་པས་
བསོད་ནམས་དེ་འཐོབ་འགྱུར། །གང་གཱ་ཡི་ནི་བྱེ་མ་དག །ཚད་དུ་བསྟན་པ་གང་ཡིན་པ། །དེ་དང་མཉམ་པའི་སངས་རྒྱས་དང་། །རང་རྒྱལ་དང་ནི་བྱང་ཆུབ་སེམས། །བསེ་རུ་ཉན་ཐོས་འཇིག་རྟེན་ན། །ལན་མང་དག་ཏུ་མཆོད་སྟོན་བྱས། །རས་
རིས་མཐོང་བ་ཙམ་གྱིས་ནི། །མི་ཡིས་དེ་བཞིན་བསོད་ནམས་འཐོབ། །ཆོ་ག་ཀློག་པ་ཙམ་དང་ནི། །མཆོད་དང་རྗེས་སུ་ཡི་རང་བ། །ཆོ་ག་ཐམས་ཅད་རབ་བརྟགས་པ། །དེ་ལ་སྔགས་ཀྱི་དངོས་གྲུབ་དེས། །འཇིག་རྟེན་སྔགས་རྣམས་ཅི་སྙེད་པ། །
<pb id="95.96b"/>
གང་དག་རྒྱལ་བ་སྐྱེས་མཆོག་དང་། །དེའི་སློབ་བསེ་རུ་བྱང་ཆུབ་སེམས། །བདག་ཉིད་ཆེན་པོས་གང་གསུངས་པ། །རི་མོ་འདི་ནི་མདུན་བཞག་ན། །སྔགས་རྣམས་མ་ལུས་གྲུབ་པར་འགྱུར། །བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་
ཆེན་པོའི་མདོ་སྡེ་ལས། རས་རིས་ཆེན་མོ་དང་པོའི་ཆོ་གའི་ལེའུ་སྟེ་བཞི་པ་རྫོགས་སོ།།  །།<head n="2" t="ལྔ་པ། རས་རིས་གཉིས་པའི་ལེའུ།" type="lewu"   zh="88.472"/>དེ་ནས་བཅོམ་ལྡན་འདས་ཤཱཀྱ་ཐུབ་པས་ཐམས་ཅད་དང་ལྡན་པའི་འཁོར་ལ་གཟིགས་ནས། འཇམ་དཔལ་གཞོན་ནུར་གྱུར་པ་ལ་
བཀའ་སྩལ་པ། གཞན་ཡང་ཁྱོད་ཀྱི་འབྲིང་གི་རས་ཀྱི་ཆོ་ག་དེ་ངས་བཤད་པར་བྱ་ཡིས། ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག །དང་པོར་རེ་ཞིག་སྔར་བསྟན་པའི་དོག་པ་དང་། སྔར་བསྟན་པའི་ཆོ་ག་དང་། སྔར་བསྟན་པའི་
བཟོ་བོ་དང་སྔར་གྱི་ཚད་བར་མ་དང་ལྡན་པ། རས་ཤིན་ཏུ་བཟང་བ་དང་འཇམ་པ་དང་ཤིན་ཏུ་བཀྲུས་པ་ཁ་ཚར་དང་བཅས་པ་དང་། ཚོན་མ་འདྲེས་པ་དང་སྐྲ་ལ་སོགས་པ་མེད་པར་བྱས་ལ། ཚད་མ་གཏོགས་པ་དང་པོ་ཅི་ལྟ་བ་
དེ་བཞིན་དུ་བྱས་པའི་རས་དེ་ལ་ཕྱི་ནས་བྲི་བར་བྱ་སྟེ། དང་པོར་རེ་ཞིག་གནས་གཙང་མ་ཀུན་ནས་མཛེས་པ། རིན་པོ་ཆེ་ཤེལ་གྱི་རང་བཞིན་ལྟ་བུ་མུ་ཏིག་དཀར་པོས་བརྒྱན་པ། དེའི་དབུས་སུ་བཅོམ་ལྡན་འདས་ཤཱཀྱ་ཐུབ་པ་བྲི་བར་བྱ་སྟེ། 
རིན་པོ་ཆེའི་སེང་གེའི་ཁྲི་ལ་རྣམ་པ་ཐམས་ཅད་ཀྱི་མཆོག་དང་ལྡན་པ་ཆོས་འཆད་ཅིང་བཞུགས་པའོ། །གཡས་ཕྱོགས་ན་འཕགས་པ་འཇམ་དཔལ་པདྨའི་གེ་སར་རམ། གུར་གུམ་མམ། ཉི་མའི་མདོག་འདྲ་བ་གཡོན་པའི་
དཔུང་པའི་ཕྱོགས་སུ་ཨུཏྤལ་བསྣམས་ཤིང་ཐལ་མོ་སྦྱར་བས་བཅོམ་ལྡན་འདས་ཤཱཀྱ་ཐུབ་པ་ལ་བལྟ་བ། བཞིན་ཅུང་ཟད་རྒོད་པ་གཞོན་ནུའི་གཟུགས་ཅན། ཟུར་ཕུད་ལྔས་མགོ་མཛེས་པར་བྱས་པ། བྱིས་པ་གཞོན་ནུའི་རྒྱན་གྱིས་
བརྒྱན་པ། པུས་མོ་གཡས་པའི་ལྷ་ང་དང་མགོ་འདུད་པའོ། །བཅོམ་ལྡན་འདས་ཤཱཀྱ་ཐུབ་པའི་གཡོན་ལོགས་སུ་འཕགས་པ་སྤྱན་རས་གཟིགས་དབང་ཕྱུག་སྟོན་ཀའི་ཟླ་བའི་མདོག་ལྟར་དཀར་བ། སྔ་མ་ཅི་ལྟ་བ་དེ་བཞིན་དུ་བྲི་བར་བྱ་སྟེ། འོན་ཀྱང་
<pb id="95.97a"/>
བཅོམ་ལྡན་འདས་ལ་རྔ་ཡབ་གཡོབ་པར་བྱའོ། །དེའི་ཕྱོགས་སུ་འཕགས་པ་བྱམས་པ་དང་། ཀུན་དུ་བཟང་པོ་དང་ཕྱག་ན་རྡོ་རྗེ་དང་། བློ་གྲོས་ཆེན་པོ་དང་ཞི་བར་གཤེགས་པ་དང་ནམ་མཁའ་མཛོད་དང་། སྒྲིབ་པ་ཐམས་ཅད་རྣམ་
པར་སེལ་བ་སྟེ། འདི་དག་ཀྱང་སྔ་མ་བཞིན་དུ་བྲི་བར་བྱའོ། །དང་པོ་ཅི་ལྟ་བ་དེ་བཞིན་དུ་རྒྱན་ཐམས་ཅད་ཀྱིས་བརྒྱན་པར་བྲི་བར་བྱའོ། །འདི་དག་གི་སྟེང་དུ་སངས་རྒྱས་བཅོམ་ལྡན་འདས་བརྒྱད་བྲི་བར་བྱ་སྟེ། བཞེངས་པ་དང་ལག་པ་
གཡས་པས་མཆོག་སྦྱིན་པ་དང་། སྐུ་ལ་ན་བཟའ་སེར་པོས་སྟོད་གཡོགས་བྱས་པ། ལག་པ་གཡོན་པས་ཆོས་གོས་ཀྱི་དཀྱིལ་ནས་འཛིན་པ། ཆོས་གོས་ཀྱི་ཁ་དོག་ཅུང་ཟད་དམར་བ་མནབས་པ། ཀུན་ནས་འོད་དང་ལྡན་
པ་རྣམ་པ་ཐམས་ཅད་ཀྱི་མཆོག་དང་ལྡན་པ་ལ་འདི་ལྟ་སྟེ། དེ་བཞིན་གཤེགས་པ་མེ་ཏོག་ཡང་དག་པར་སྐྱེས་པའི་རྒྱལ་པོའི་དབང་པོ་དང་། རིན་ཆེན་གཙུག་ཏོར་དང་། གཙུག་ཏོར་ཅན་དང་། ཐམས་ཅད་སྐྱོབ་དང་། ལོག་པར་དད་སེལ་
དང་། གསེར་ཐུབ་དང་། འོད་སྲུང་དང་། སྤྱན་བཟང་སྟེ། སངས་རྒྱས་བཅོམ་ལྡན་འདས་དེ་དག་བྲི་བར་བྱའོ། །བཅོམ་ལྡན་འདས་ཀྱི་གཡས་ཕྱོགས་སུ་འཕགས་པ་འཇམ་དཔལ་གྱི་མདུན་དུ་འཁོར་ཆེན་པོའི་དཀྱིལ་འཁོར་བྲི་བར་བྱ་སྟེ། ཉན་
ཐོས་ཆེན་པོ་བརྒྱད་དང་། རང་སངས་རྒྱས་བརྒྱད་སྔ་མ་ཅི་ལྟ་བ་དེ་བཞིན་དུ་བྲི་སྟེ། འོན་ཀྱང་འཕགས་པ་མཽད་གལ་གྱི་བུ་ཆེན་པོ་དང་། ཤཱ་རིའི་བུ་ནི་བཅོམ་ལྡན་འདས་ཤཱཀྱ་ཐུབ་པ་ལ་རྔ་ཡབ་ཀྱིས་གཡོབ་པ་འགྲེང་བག་ཏུ་བྲི་བར་
བྱའོ། །དེ་བཞིན་དུ་གནས་གཙང་མའི་རིས་ཀྱི་ལྷའི་བུ་བྲི་བར་བྱའོ། །ལྷ་རྣམས་ཀྱི་དབང་པོ་བརྒྱ་བྱིན་དང་འཐབ་བྲལ་དང་དགའ་ལྡན་དང་འཕྲུལ་དགའ་དང་དག་པ་དང་། དྲི་མ་མེད་པ་དང་འཇམ་པ་དང་མི་གདུང་བ་དང་འོད་གསལ་
དང་། ཚངས་པ་མི་མཇེད་ཀྱི་བདག་པོ་དང་འོག་མིན་དང་དེ་ལ་སོགས་པའི་ལྷའི་བུ་གཟུགས་ན་སྤྱོད་པ་དང་། འདོད་པ་ན་སྤྱོད་པའི་ལྷའི་བུ་དག་མཐར་གྱིས་བྲི་བར་བྱའོ། །འཕགས་པ་འཇམ་དཔལ་དང་ཉེ་བར་འཁོར་གྱི་དཀྱིལ་འཁོར་ལེགས་པར་དགོད་པར་
<pb id="95.97b"/>
བྱ་སྟེ། རང་རང་གི་གཟུགས་དང་ཆ་བྱད་དུ་བྲི་བར་བྱའོ། །བཅོམ་ལྡན་འདས་ཀྱི་སེང་གེའི་ཁྲིའི་འོག་ཏུ་ནི། རྒྱ་མཚོ་ཆེན་པོ་ལས་མངོན་པར་བྱུང་བའི་ཀུན་ནས་རིན་པོ་ཆེའི་རི་བོ་རས་ཀྱི་མཐའ་མར་བྲི་བར་བྱའོ། །རས་རིས་ཀྱི་ཕྱོགས་གཅིག་གི་
མཐའ་ལ་སྒྲུབ་པ་པོ་ཆ་བྱད་དང་དབྱིབས་ཅི་ལྟ་བུའི་རྣམ་པ་པུས་མོའི་ལྷ་ང་དང་མགོ་བཏུད་པ། སྤོས་སྣོད་ལག་ན་ཐོགས་པ་བྲི་བར་བྱའོ། །རིན་པོ་ཆེའི་རི་བོ་དེའི་སྟེང་འཕགས་པ་འཇམ་དཔལ་གྱི་འོག་ཏུ་ཁྲོ་བོའི་རྒྱལ་པོ་གཤིན་རྗེའི་གཤེད་
ཅི་ལྟར་བསྟན་པ་དེ་ལྟར་བྲི་བར་བྱའོ། །བཅོམ་ལྡན་འདས་ཀྱི་གཡོན་ཕྱོགས་སེང་གེའི་ཁྲིའི་འོག་ཏུ་འཕགས་པ་སྤྱན་རས་གཟིགས་དབང་ཕྱུག་གི་ཞབས་དྲུང་དང་ཉེ་བ་དེར། རིན་པོ་ཆེའི་རི་བོའི་སྟེང་དུ་ལྷ་མོ་སྒྲོལ་མ་སྔར་ཅི་ལྟར་བསྟན་
པ་དེ་བཞིན་དུ་བྲི་བར་བྱ་སྟེ། རས་རིས་དེའི་ཁོ་ར་ཁོར་ཡུག་ཏུ་མེ་ཏོག་གཏོར་བ་བྲི་བར་བྱས་ལ་གཅལ་བཀྲམ་པར་བྱ་བ་ལ་མེ་ཏོག་ཙམ་པ་ཀ་དང་ནཱི་ལོད་པ་ལ་དང་པདྨ་དང་དྲི་མཆོག་དང་མཱ་ལ་ཏི་དང་། བཱར་ཤི་ཀ་དང་དྡཱ་ནུ་ཥྐཱ་རི་ཀ་དང་པུན་ནཱ་ག་དང་། ནཱ་ག་གེ་སར་
ལ་སོགས་པའི་མེ་ཏོག་གིས་རས་རིས་དེ་ལ་ཁོ་ར་ཁོར་ཡུག་ཏུ་གཏོར་བར་བྱའོ། །རས་རིས་ཀྱི་སྟེང་གི་མཐའི་ཟུར་གཉིས་སུ་ལྷའི་བུ་གཉིས་མེ་ཏོག་གི་ཚོགས་འཐོར་བ། གཟུགས་རྣམ་པར་བཀྲ་བ་བར་སྣང་ལ་གནས་པ། ཆར་འབྱིན་པའི་སྤྲིན་གྱི་ནང་
ནས་མགོ་ཙམ་འཐོན་པ་ལྡིང་བཞིན་པ། ཁ་དོག་དཀར་པོ་བྲི་བར་བྱའོ། །རས་རིས་འབྲིང་དུ་གསུངས་པ་འདི། །དཔལ་དོན་གཉེར་ལ་ཡང་དག་འབྱུང་། །ས་ཡི་སྟེང་གི་མི་རྣམས་ལ། །གྲུབ་པ་འབྲིང་ནི་འདི་ལ་བརྟེན། །འཁོར་བར་སྔོན་ཆད་འཁོར་བ་ན། །
སྡིག་པ་ཅུང་ཟད་གང་བྱས་པ། །འདིར་ནི་རས་རིས་མཐོང་ཙམ་གྱིས། །དེ་ཡི་མོད་ལ་རྣམ་པར་འཇིག །འགྲོ་བ་ལྔར་ནི་འཁོར་བ་ན། །སེམས་ཅན་རྨོངས་པས་མི་ཤེས་ཏེ། །འཇམ་པའི་དབྱངས་ཀྱི་རས་རིས་ནི། །འབྲིང་པོ་མཐོང་
བར་མི་བྱེད་པའོ། །མཚམས་མེད་ལྔ་པོ་བྱེད་པ་དང་། །སྡིག་པའི་རྙོག་པ་བྱེད་གྱུར་པ། །སྔགས་རྣམས་སྣ་ཚོགས་གསུངས་གྱུར་པས། །ཚུལ་ཁྲིམས་ཉམས་པའང་འགྲུབ་པར་འགྱུར། །མྱུར་དུ་རྟོགས་པའང་འགྲུབ་
<pb id="95.98a"/>
པ་ནི། །བཟླས་པས་ཐོབ་པར་བྱེད་པ་ཡིན། །རས་རིས་འབྲིང་པོ་མཐོང་བས་ནི། །ནད་པ་དག་ཀྱང་ནད་ལས་ཐར། །དབུལ་པོ་དག་ཀྱང་ནོར་ཐོབ་བྱེད། །བུད་མེད་རྣམས་ཀྱང་བུ་འཐོབ་འགྱུར། །དེ་ཚེ་མཐོང་བ་ཙམ་གྱིས་
ནི། །བསོད་ནམས་རྒྱ་ཆེན་ཐོབ་པར་འགྱུར། །ངེས་པར་ལྷ་དང་མི་རྣམས་ཀྱི། །བདེ་བ་མི་ཡིས་བསྟེན་པར་འགྱུར། །སྐྱེ་བ་གཞན་དུ་ངེས་པར་ནི། །སངས་རྒྱས་ཉིད་ནི་ངེས་ཐོབ་འགྱུར། །ཀློག་དང་འདྲི་བ་ཉིད་དང་ནི། །
དེ་བཞིན་མཆོད་དང་ཕྱག་འཚལ་དང་། །མཐོང་དང་རེག་པ་ཙམ་གྱིས་ནི། །སྡིག་པའི་རྙོག་པ་ཀུན་ལས་གྲོལ། །རས་རིས་འདི་ནི་མཐུ་ཆེན་ལ། །དོན་དུ་གཉེར་དང་བསྐུལ་བས་ནི། །མྱུར་དུ་སྐྱེ་བ་དོན་ཡོད་འཐོབ། །རྗེས་སུ་
ཡི་རང་དེ་བཞིན་ནོ། །རས་རིས་མཐོང་བའི་སྐྱེ་བོ་ཡི། །བསོད་ནམས་ཐོབ་པ་དོན་ཡོད་པ། །བསྐལ་པ་བྱེ་བ་རྣམས་སུ་ཡང་། །བརྗོད་པར་ཡང་ནི་མི་ནུས་སོ། །བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་ཆེན་པོ་རྒྱ་ཆེ་
བའི་མདོ་ལས། འཕགས་པ་འཇམ་དཔལ་གྱི་རྩ་བའི་ཆོ་ག་ཞིབ་མོ་ལེའུ་ལྔ་པའི་ཆོ་ག་རབ་འབྱམ་ལས་རས་རིས་གཉིས་པའི་ཆོ་ག་རྫོགས་སོ།།  །།<head n="2" t="དྲུག་པ། རས་རིས་ཆུང་ངུ་གསུམ་པའི་ཆོ་གའི་ལེའུ།" type="lewu"  zh="88.476"/>
དེ་ནས་གཞན་ཡང་བཅོམ་ལྡན་འདས་ཤཱཀྱ་ཐུབ་པས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ་གཞོན་ནུར་གྱུར་པ་གཞན་ཡང་ཁྱོད་ཀྱིས་རས་རིས་གསུམ་པའི་ཆོ་ག་རབ་ཏུ་གསུངས་པ་ཞེས་བྱ་
བ་ཡོད་དེ། གང་སེམས་ཅན་རྣམས་ལ་འབད་པ་མེད་པར་འགྲུབ་པར་འགྱུར་བ་སྔར་བསྟན་པའི་བཟོ་བོ་དང་། ཆོ་ག་དང་བདེ་བར་གཤེགས་པའི་མཐོ་གང་ཙམ་ཐད་ཀར་དེ་བཞིན་དུ་ཀུན་ནས་ཟུར་བཞི་སྔ་མ་བཞིན་དུ་རས་ལ་
རི་མོ་བྱའོ། །སྔར་བསྟན་པའི་ཚོན་གྱིས་དང་པོར་རེ་ཞིག་འཕགས་པ་འཇམ་དཔལ་སེང་གེའི་ཁྲི་ལ་བཞུགས་པ་སྔ་མ་བཞིན་དུ་བྱིས་པ་ཁྱེའུའི་གཟུགས་མཛེས་པའི་གཟུགས་ཅན་འོད་ཟེར་འཕྲོ་བ་དང་ལྡན་པ་ཆོས་འཆད་པ་བྲི་
<pb id="95.98b"/>
བར་བྱའོ། །གཡོན་གྱི་ཕྱོགས་སུ་འཕགས་པ་ཀུན་དུ་བཟང་པོ་རིན་པོ་ཆེའི་རི་ལ་གནས་པ། རྔ་ཡབ་ལག་ན་ཐོགས་པ་ལག་པ་གཡོན་པ་ན་ནོར་བུ་རིན་པོ་ཆེ་ཐོགས་པ། མེ་ཏོག་པྲི་ཡང་ཀུ་ལྟར་སྔོ་སངས་སྔ་མ་བཞིན་དུ་བྲི་བར་བྱའོ། །
འཕགས་པ་འཇམ་དཔལ་གྱི་གཡས་ཕྱོགས་སུ་འཕགས་པ་སྤྱན་རས་གཟིགས་དབང་ཕྱུག་སྔ་མ་བཞིན་རིན་པོ་ཆེའི་རི་ལ་གནས་པ། རྔ་ཡབ་ལག་ན་ཐོགས་པ་ལག་པ་གཡོན་པ་ན་པདྨ་འཛིན་པ། ལུས་ཀུན་ནས་འོད་དང་ལྡན་པ་
བྲི་བར་བྱའོ། །སེང་གེའི་ཁྲིའི་འོག་ཏུ་རིན་པོ་ཆེའི་རས་རིས་ཀྱི་མཐའི་བར་དུ་བྲི་བར་བྱའོ། །རས་ཀྱི་མཐའ་མ་དང་ཉེ་བའི་ཟུར་དུ་འཕགས་པ་འཇམ་དཔལ་གྱི་སེང་གེའི་ཁྲིའི་འོག་གཡས་ཕྱོགས་སུ་ཁྲོ་བོའི་རྒྱལ་པོ་གཤིན་རྗེ་
གཤེད་སྔ་མ་བཞིན་དུ་བྲི་བར་བྱའོ། །དེའི་འོག་ཏུ་སྒྲུབ་པ་པོ་སྔ་མ་བཞིན་དུ་བྲི་བར་བྱ་སྟེ། སྤོས་སྣོད་ལག་ན་ཐོགས་པ་ཐམས་ཅད་ཀྱང་སྔ་མ་ཇི་ལྟ་བ་བཞིན་དུ་བྱའོ། །འཕགས་པ་འཇམ་དཔལ་གྱི་སྟེང་དུ་དེ་བཞིན་གཤེགས་
པ་མེ་ཏོག་ཡང་དག་པར་སྐྱེས་པའི་དབང་པོའི་རྒྱལ་པོ་བྲི་བར་བྱ་སྟེ། རིན་པོ་ཆེའི་རིའི་ཕུག་སོར་བཅུ་དྲུག་གི་ཚད་ཙམ་གྱི་ནང་ན་བཞུགས་པ། རིའི་སྟོད་ཀྱི་ཆ་ཁང་པ་བརྩེགས་པ་འདྲ་བ་བྲི་བར་བྱའོ། །རས་རིས་ཀྱི་ཁོ་ར་ཁོར་
ཡུག་ཏུ་རིའི་རྣམ་པས་ཡོངས་སུ་འཁོར་བ་བྲི་བར་བྱའོ། །སྟེང་གི་རས་ཀྱི་མཐའ་གཉིས་ལ་གནས་པའི་རིའི་སྟོད་ཀྱི་ཆ་ལ་ལྡིང་བ་བཞིན་དུ་མེ་ཏོག་གི་ཚོགས་འཐོར་བའི་གནས་གཙང་མའི་རིས་ཀྱི་ལྷའི་བུ་དག་པ་དང་
རྣམ་པར་དག་པ་ཞེས་བྱ་བ་གཉིས་སྔ་མ་བཞིན་དུ་བྲི་བར་བྱ་ཞིང་། །རས་ལ་མེ་ཏོག་རྣམ་པ་སྣ་ཚོགས་ཀྱི་གཅལ་བཀྲམ་པ་ཡང་བྲི་བར་བྱའོ། །རྣམ་གསུམ་རས་རིས་མཚན་ཉིད་ནི། །ཐམས་ཅད་འདིར་ནི་བསྟན་པ་ལས། །འདི་ནི་
ཐ་མ་ཞེས་བྱ་སྟེ། །ཕྲན་ཚེགས་ལས་རྣམས་དག་ལ་ཤེས། །བསྐལ་པ་བྱེ་བར་མི་བཟད་ལས། །རས་རིས་མཐོང་བ་ཙམ་གྱིས་གྲོལ། །རས་རིས་མཐོང་བ་ཙམ་གྱིས་ནི། །སྐད་ཅིག་དེ་ལ་གྲོལ་བར་འགྱུར། །སངས་རྒྱས་བྱེ་བ་སྟོང་
<pb id="95.99a"/>
ཕྲག་ནི། །མཐོང་བ་ཙམ་གྱིས་གྲོལ་འགྱུར་ཏེ། །རས་རིས་མཐོང་བ་ཙམ་གྱིས་ཀྱང་། །དེ་ཡི་མོད་ལ་གྲོལ་བར་འགྱུར། །སངས་རྒྱས་བྱེ་བ་སྟོང་ཕྲག་ལ། །བློ་དང་ལྡན་པས་བསྙེན་བཀུར་བས། །རས་རིས་ཐ་མ་མཐོང་བ་ནི། །
བཅུ་དྲུག་ཆར་ཡང་མི་ཕོད་དོ། །སངས་རྒྱས་སྐྱོབ་པ་ཀུན་ལ་ནི། །མཆོད་བྱས་བསོད་ནམས་གང་ཡིན་པ། །མཁས་པས་བསོད་ནམས་གང་ཐོབ་དེ། །རས་རིས་མཐའ་མ་མཐོང་བའི་ཡིན། །དགེ་བ་དག་གི་ལས་རྣམས་ལ། །ལོངས་
སྤྱོད་ཕྱིར་ཡང་འདིར་སྤྱད་དོ། །སྔགས་རྣམས་གང་དག་ཅི་ཡོད་པ། །ཚངས་དབང་དྲང་སྲོང་གིས་བཤད་དང་། །ནམ་མཁའ་ལྡིང་གིས་གང་བཤད་དང་། །ཆུ་ལྷ་ཉི་མ་ལུས་ངན་དང་། །ནོར་སྦྱིན་སོགས་དང་སྲིན་པོ་དང་། །ལྷ་མིན་དབང་པོ་
ལྟོ་འཕྱེ་དང་། །ཟླ་བ་རླུང་དང་གཤིན་རྗེ་སོགས། །ཁྱབ་འཇུག་ལྷ་ཆེན་སོགས་བཤད་པ། །སྔགས་རྣམས་འདིར་ནི་བཀུག་པ་དག །རས་རིས་མདུན་དུ་དངོས་གྲུབ་འགྱུར། །འདིར་ནི་ཞི་བ་བྱ་བ་སྟེ། །དེ་བཞིན་དུ་ནི་རྒྱས་པ་
བྱ། །འདིར་ནི་མངོན་སྤྱོད་སྤང་བྱ་སྟེ། །ཐུབ་པ་མཆོག་གིས་སྨད་པ་ཡིན། །བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་ཆེན་པོའི་མདོ་སྡེ་ཤིན་ཏུ་རྒྱས་པ་ལས། འཇམ་དཔལ་གྱི་རྩ་བའི་ཆོ་ག་ཞིབ་མོ་ལེའུ་དྲུག་པའི་
ཆོ་ག་རབ་འབྱམ་ལས། རས་རིས་ཆུང་ངུ་གསུམ་པའི་ཆོ་ག་རྫོགས་སོ།།   །།<head n="2" t="བདུན་པ། རས་རིས་ཀྱི་ཆོ་ག་བཞི་པའི་ལེའུ།" type="lewu"  zh="88.478"/>དེ་ནས་འཇམ་དཔལ་གཞོན་ནུར་གྱུར་པ་སྟན་ལས་ལངས་ཏེ། 
བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས། བཅོམ་ལྡན་འདས་ཤཱཀྱ་ཐུབ་པ་ལ་ལན་གསུམ་བསྐོར་བ་བྱས་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་
ཡང་དག་པར་རྫོགས་པའི་སངས་རྒྱས་ཀྱིས་ཆོས་ཀྱི་རྣམ་གྲངས་འདི་བཤད་པ་ནི་ལེགས་སོ་ལེགས་སོ། །རིག་པ་ཐམས་ཅད་ཀྱི་བརྟུལ་ཞུགས་སྤྱད་པའི་དོན་དང་། ཕན་པ་དང་བདེ་བ་དང་འཇིག་རྟེན་ལ་སྙིང་བརྩེ་བའི་ཕྱིར་དང་། བྱང་
<pb id="95.99b"/>
ཆུབ་སེམས་དཔའ་རྣམས་ཀྱི་ཐབས་ལ་མཁས་པ་སྟོན་པ། ཕུང་པོ་ལྷག་མ་དང་བཅས་པའི་མྱ་ངན་ལས་འདས་པའི་གྲོང་ཁྱེར་དུ་འགྲོ་བར་བྱེད་པ། བྱང་ཆུབ་སེམས་དཔའ་རྣམས་ཀྱི་རྒྱུད་ངེས་པར་བྱང་ཆུབ་སྒྲུབ་པར་བྱེད་པ། 
སྔགས་ཀྱི་སྤྱོད་པ་ཐམས་ཅད་ཀྱི་དོན་སྒྲུབ་པར་བྱེད་པ། བདག་གི་གསང་སྔགས་འདི་སྐྱེ་བོ་ཐམས་ཅད་ལ་རྒྱས་པར་བྱེད་པར་འགྱུར་རོ། །མ་འོངས་པའི་དུས་ན་འཇིག་རྟེན་གྱི་བླ་མ་འདས་པ་ན། དེ་བཞིན་གཤེགས་པའི་ཉི་མའི་
རིགས་ནུབ་པ་དང་། སངས་རྒྱས་ཀྱི་ཞིང་ཐམས་ཅད་སྤངས་པ་དང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། འཕགས་པ་ཉན་ཐོས་དང་རང་སངས་རྒྱས་རྣམས་ཀྱིས་མུན་པར་གྱུར་པ་དང་། སྣོད་ཀྱི་
འཇིག་རྟེན་རྣམ་པར་འཇིག་པ་དང་འཕགས་པའི་ལམ་དང་། རིག་པ་ཐམས་ཅད་དང་སྔགས་དང་སྨན་དང་། ནོར་བུ་རིན་པོ་ཆེ་མེད་པ་དང་། སྐྱེ་བོ་དམ་པ་རྣམས་ཀྱིས་འཇིག་རྟེན་ན་ཡོངས་སུ་མ་ཟིན་པ་དང་། སེམས་ཅན་གྱི་
ཁམས་ཐམས་ཅད་འབྱུང་བར་འགྱུར་ཏེ། ལེ་ལོ་ཅན་དང་དྲན་པ་ཉམས་པ་དང་། མ་དད་པ་དང་མི་སྲུན་པ་དང་མི་དགེ་བའི་བཤེས་གཉེན་གྱིས་ཡོངས་སུ་ཟིན་པ་དང་གཡོ་སྒྱུ་དང་ལྡན་པ་དང་། སླུ་བ་སྤྱོད་པ་དེ་དག་ཆོས་ཀྱི་
རྣམ་གྲངས་འདི་ཐོས་ནས་སྐྲག་པར་འགྱུར་ཏེ། ལེ་ལོ་ལ་མངོན་པར་འདོད་ཅིང་དད་པར་མི་འགྱུར་ལ། འདོད་པ་ཚོལ་ཞིང་ཡིད་ཆེས་པར་མི་འགྱུར་རོ། །ལོག་པའི་ལྟ་བ་སྐྱེ་ཞིང་བསོད་ནམས་མ་ཡིན་པ་འཕེལ་བར་
འགྱུར་རོ། །མཚམས་མེད་པར་གཞོལ་ཞིང་ཤིན་ཏུ་མི་བཟད་པའི་ཡང་ཤིན་ཏུ་མི་བཟད་པ་འཐོབ་པ་སྡུག་བསྔལ་བ་དེ་དག་གི་དོན་དང་དབང་མེད་པ་ལ་དབང་དུ་བྱ་བའི་དོན་དང་། དབང་དུ་གྱུར་པ་ལ་མི་འཇིགས་པ་སྦྱིན་པའི་ཕྱིར་དང་། ཐབས་མཁས་པས་
བསྡུ་བའི་སྦྱོར་བ། སྔགས་ཀྱི་རས་ཀྱི་རི་མོའི་ཆོ་ག་གང་དེའི་དུས་ལ་བབ་པར་མཁྱེན་ན་བཅོམ་ལྡན་འདས་ཀྱིས་བཤད་དུ་གསོལ། དེ་ནས་བཅོམ་ལྡན་འདས་ཤཱཀྱ་ཐུབ་པས་འཇམ་དཔལ་གཞོན་ནུར་གྱུར་པ་ལ་ལེགས་སོ་ཞེས་བྱ་བ་བྱིན་ཏེ། འཇམ་དཔལ་
<pb id="95.100a"/>
གཞོན་ནུར་གྱུར་པ་དེ་བཞིན་གཤེགས་པ་ལ་དོན་འདི་འདྲི་བར་སེམས་པ་ལེགས་སོ་ལེགས་སོ། །འཇམ་དཔལ་ཁྱོད་ཀྱི་མཆོག་ཏུ་གསང་བ་རིག་པའི་བརྟུལ་ཞུགས་སྤྱོད་པའི་ལེའུ་རས་རིས་ཀྱི་ཆོ་ག་རབ་འབྱམ་
ཡོད་དེ། སྙིང་པོ་མཆོག་རྣམས་ཀྱི་དོན་མཆོག་ཏུ་གསང་བ་དམ་པ་དོན་ཆེན་པོ་སྔགས་ཐམས་ཅད་ཀྱི་ཆོ་གར་གྱུར་པ་དྲུག་པོ་འདི་དག་ཡི་གེ་དྲུག་གི་སྙིང་པོའི་མཆོག །ཐེ་ཚོམ་མེད་པ་དེའི་ཚེ་འགྲུབ་པར་འགྱུར་ཏེ། སེམས་
ཅན་དེ་དག་གདུལ་བའི་ཕྱིར་དང་། ཐབས་ལ་མཁས་པ་ལ་ཡང་དག་པར་རབ་ཏུ་ཞུགས་པའི་ཕྱིར་དང་། ངེས་པར་ཡང་དག་པའི་བྱང་ཆུབ་ཐོབ་པའི་ཕྱིར། སངས་རྒྱས་བྱེ་བ་ཕྲག་བདུན་ཅུ་རྩ་དྲུག་གིས་སྔར་གསུངས་ཤིང་
ད་ལྟར་ཡང་ངས་བཤད་དེ། མ་འོངས་པའི་སྐྱེ་བོའི་ཚོགས་ལ་ཕན་པའི་ཕྱིར་ལེགས་པར་ཉོན་ལ་ཡིད་ལ་ཟུང་ཤིག་དང་། ངས་བཤད་པར་བྱའོ། །དེ་གང་ཞེ་ན། དེ་ནས་བཅོམ་ལྡན་འདས་ཤཱཀྱ་ཐུབ་པས་སྔགས་གསུངས་པ། 
ༀ་བཱཀྱེ་྅རཐ་ཛ་ཡ། ༀ་བཱཀྱེ་ཤེ་ཤ་སྭཱ། ༀ་བཱཀྱེ་བཾ་ཛ་ཡ། ༀ་བཱཀྱེ་ནི་ཡ། ༀ་བཱཀྱེ་ཡ་ན་མཿ། ༀ་བཱཀྱེ་དཾ་ན་མཿ། དེ་ལྟར་འདི་དག་འཇམ་དཔལ་གཞོན་ནུར་གྱུར་པ་ཁྱོད་ཀྱི་སྔགས་དྲུག་དང་ཡི་གེ་དྲུག་པ་མཐུ་ཆེན་པོ་དང་
སྟོབས་མཉམ་པ། སྙིང་པོ་དམ་པ་མཆོག་ཏུ་གྲུབ་པ། སངས་རྒྱས་བཞིན་དུ་འབྱུང་བ་སེམས་ཅན་ཐམས་ཅད་ཀྱི་དོན་གྱི་ཕྱིར། སངས་རྒྱས་ཐམས་ཅད་ཀྱིས་རབ་ཏུ་གསུངས་པ། དམ་ཚིག་ཉམས་པ་དང་དམ་ཚིག་གཡོས་
པ་རྣམས་ཀྱི་ལས་ཐམས་ཅད་བྱེད་པ། བྱང་ཆུབ་ཀྱི་ལམ་རྗེས་སུ་སྟོན་པ། དེ་བཞིན་གཤེགས་པའི་རིགས་ལ་སྔགས་ཀྱི་མཆོག་ཏུ་གྱུར་པ། མཆོག་དང་འབྲིང་དང་ཐ་མ་གསུམ་ལ་རབ་ཏུ་སྦྱོར་བ། ལེགས་པར་སྦྱངས་པའི་ལས་ཀྱི་འབྲས་
བུའི་རྣམ་པར་སྨིན་པ་སྦྱིན་པ། བསྟན་པ་ནུབ་པའི་དུས་སུ་ཡང་དངོས་གྲུབ་ཐོབ་པར་འགྱུར་རོ། །ལས་ཀྱི་ཚུལ་དང་བཅས་པ་ལ་ཡང་དག་པར་གཞོལ་བ་ལ། སྐད་ཅིག་གིས་དོན་བསྒྲུབ་པར་འགྱུར་བ་དེ་དག་མྱུར་དུ་ཤིན་ཏུ་མྱུར་བར་
<pb id="95.100b"/>
དེའི་ཚེ་དང་དེའི་དུས་སུ་འགྲུབ་པར་འགྱུར་རོ། །ཉམ་སད་པའི་ཕྱིར་ཡང་སྙིང་པོ་དམ་པ་འདི་དག་བསྒྲུབ་པར་བྱ་སྟེ། མདོར་ན་ཇི་ལྟ་ཇི་ལྟར་རབ་ཏུ་སྦྱར་བ་དེ་ལྟ་དེ་ལྟར་འགྲུབ་པར་འགྱུར་རོ། །དེས་ན་རས་རིས་ཀྱི་ཆོ་ག་འདི་བྱ་བ་ཡིན་ཏེ། དེའི་ཚེ་
དེའི་དུས་ན་འཇིགས་པ་ཆེན་པོ་དང་། སྙིགས་མ་ལ་སེམས་ཅན་བསོད་ནམས་ཆུང་བ་འབྱུང་བར་འགྱུར་ཏེ། གྲགས་པ་ཆུང་བ་དང་། ཚེ་ཐུང་བ་དང་ལོངས་སྤྱོད་ཆུང་བ་དང་། ཆོས་སྤྱོད་པ་ཆུང་བས་ཤིན་ཏུ་རྒྱ་ཆེ་བའི་རས་རིས་ཀྱི་ཆོ་གའི་སྒྲུབ་
པ་ལ་སོགས་པ་རྩོམ་པར་མི་ནུས་ཏེ། དེ་དག་གི་ཕྱིར་ཤིན་ཏུ་མདོར་བསྟན་པར་བྱའོ། །དང་པོར་རེ་ཤིག་དཔའ་བོའི་ཚོང་གིས་དོག་པ་སྲང་གཅིག་གམ་སྲང་ཕྱེད་ཀྱིས་ཉོས་ལ་ཆུར་ཁྲུ་གང་། ཞེང་དུ་ཁྲུ་ཕྱེད་ཙམ་གྱི་རས་ཁ་ཚར་དང་བཅས་
པ་ཐག་པ་ལ་འཐག་ཏུ་གཞུག་གོ །ཡང་ན་སྐྲ་མེད་པའི་རས་ཀྱི་དུམ་བུ་སར་པ་གཞན་སྟེང་དང་འོག་ཏུ་ཅི་ལྟར་འདོད་པ་ཁྲུ་གཉིས་དང་བཞི་དང་དྲུག་དང་ལྔ་དང་བཅུ་དང་བརྒྱད་པའི་རས་བླངས་ཏེ། ཅི་ལྟར་འདོད་པའི་རི་མོ་བས་རི་མོ་
བྲི་བར་བྱའོ། །ཚོན་མ་འདྲེས་པ་དང་ཙནྡན་དང་ག་པུར་དང་། གུར་གུམ་གྱིས་བསྒོས་ཏེ། རས་ཀྱང་ཙནྡན་དང་ག་པུར་དང་། གུར་གུམ་གཅིག་ཏུ་བྱས་པ་སྲོག་ཆགས་མེད་པའི་ཆུ་རྡུལ་མེད་པ་དང་བསྲེས་ཏེ། སྣོད་སར་པའི་ནང་དུ་བཀྲུས་
ལ་ཞག་གསུམ་གྱི་བར་དུ་ལེགས་པར་བཀབ་སྟེ། བཞག་ནས་གཙང་བའི་ཕྱོགས་སུ་སྲུང་བ་བྱས་ཤིང་བདག་ཉིད་ཀྱང་གཙང་བར་བྱས་ཏེ། ཟླ་བ་ཡར་ངོའི་ཚེས་བཅྭ་ལྔ་ལ་རས་སྣོད་ཀྱི་མདུན་དུ་ཤར་དུ་མངོན་པར་ཕྱོགས་ཏེ། ཀུ་ཤའི་
ཁྲེས་ལ་འདུག་ནས། སྔགས་ཀྱི་ཚིག་ལན་བརྒྱ་རྩ་བརྒྱད་བརྗོད་པར་བྱ་བ་ལ་འདི་ལྟ་སྟེ། ༀ་ཧེ་ཧེ་བྷ་ག་བཱན་བ་ཧུ་རཱུ་བ་དྷཱ་ར་དི་བྱ་ཙཀྵུ་ཥེ། ཨ་བ་ལོ་ཀ་ཡ། ཨ་བ་ལོ་ཀ་ཡ། མཱཾ་ས་མ་ཡ་མ་ནུ་སྨ་ར་ཀུ་མཱ་ར་རཱུ་པ་དྷཱ་རི་ཎེ། མ་ཧཱ་བོ་དྷི་ས་ཏྭ་
ཀིཉྩི་རཱ་ཡ་སི་ཧཱུཾ་སྥ་ཊེ་སྥ་ཊེ་སྭཱ་ཧཱ། སྔགས་འདི་བཟླས་པ་བྱས་ལ་དེ་ཉིད་དུ་ཉལ་བར་བྱའོ། །གཉིད་ལོག་པའི་རྨི་ལམ་དུ་འགྲུབ་པའམ་མི་འགྲུབ་པ་སྟོན་པར་འགྱུར་རོ། །དེ་ནས་ལངས་ནས་རྨི་ལམ་དུ་གྲུབ་པའི་མཚན་མ་
<pb id="95.101a"/>
མཐོང་ན་རིང་པོ་མི་ཐོགས་པར་རས་རིས་བྲི་བར་བྱའོ། །གལ་ཏེ་གྲུབ་པའི་མཚན་མ་རྨི་ལམ་དུ་མ་མཐོང་ན། རས་དེ་སྣོད་དེ་ལས་ཕྱུང་ལ་ཉི་མ་ལ་བསྐམས་ནས་ཡང་སྣོད་སར་པ་གཞན་དུ་བཅུག་ལ། ཤིན་ཏུ་དབེན་པར་ལེགས་པར་བསྲུང་བ་
བྱས་ལ་བཞག་གོ །དེ་ནས་ཡང་སྙིང་པོའི་མཆོག་དེ་དག་ལས་གང་ཡང་རུང་བའི་སྔགས་བླངས་ལ། གང་འདོད་པའི་ཡི་གེ་དྲུག་པ་ཡང་ཡི་གེ་འབུམ་བཟླ་བར་བྱའོ། །དེས་ན་རས་མི་དགེ་བ་ཡང་འགྲུབ་པར་འགྱུར་རོ། །དང་པོར་རེ་ཞིག་རས་དེ་བླངས་
ལ་ཆོ་འཕྲུལ་གྱི་ཟླ་ཕྱེད་དམ། ཡར་ངོའི་ཉིན་ཞག་ལ་རྒྱུ་སྐར་བཟང་པོ་དང་ལྡན་པའི་ཚེས་གྲངས་བཟང་པོ་ལ། འཕགས་པ་འཇམ་དཔལ་བྱིས་པ་ཁྱེའུ་ཡི་གཟུགས་ཅན་མགོ་ཟུར་ཕུད་ལྔ་དང་ལྡན་པ། བྱིས་པའི་རྒྱན་གྱིས་བརྒྱན་པ་
མདོག་གསེར་འདྲ་བ། ན་བཟའ་སྔོན་པོ་གཡོ་བཞིན་པ་མནབས་པ། ན་བཟའ་དར་ལ་སྔོན་པོས་སྟོད་གཡོགས་བྱས་པ། ཆོས་འཆད་པ་སེང་གེའི་ཁྲི་ལ་སྐྱིལ་མོ་ཀྲུང་ཕྱེད་པས་བཞུགས་ལ། ཞབས་གཡས་པས་རིན་པོ་ཆེའི་ཞབས་
རྟེན་ལ་བཞག་པ། གཡོན་པ་སེང་གེའི་གདན་ལ་བཞུགས་པ། རྒྱན་ཐམས་ཅད་དང་ལྡན་པ་བཞིན་ཅུང་ཟད་འཛུམ་པ་དང་བཅས་པ། སྒྲུབ་པ་པོ་ལ་ལྟ་བ་བྲི་བར་བྱའོ། །གཡས་ཕྱོགས་སུ་འཕགས་པ་ཀུན་དུ་བཟང་པོ་རྔ་མ་
དཀར་པོ་གཡོབ་པ། པྲི་ཡང་ཀུའི་མདོག་ལྟར་སྔོ་བསངས་ལག་པ་གཡོན་པ་ན་ནོར་བུ་རིན་པོ་ཆེ་ཐོགས་པ། ཡན་ལག་ཐམས་ཅད་མཛེས་པ། རྒྱན་ཐམས་ཅད་ཀྱིས་བརྒྱན་པ། ན་བཟའ་སྔོན་པོ་གཡོ་བ་མནབས་པ། མུ་ཏིག་
གི་ཕྲེང་བས་མཆོད་ཕྱིར་ཐོགས་པ། པདྨ་དཀར་པོའི་གདན་ལ་འདུག་པ་བྲི་བར་བྱའོ། །འཕགས་པ་འཇམ་དཔལ་གྱི་གཡོན་ཕྱོགས་སུ་འཕགས་པ་སྤྱན་རས་གཟིགས་དབང་ཕྱུག་སྟོན་ཀའི་ཟླ་རྒྱུའི་མདོག་ལྟར་
དཀར་བ། ན་བཟའ་སྔོན་པོ་གཡོ་བ་མནབས་པ། ཡན་ལག་ཐམས་ཅད་མཛེས་པ། རྒྱན་ཐམས་ཅད་ཀྱིས་བརྒྱན་པ། མུ་ཏིག་གི་ཕྲེང་བས་མཆོད་ཕྱིར་ཐོགས་བྱས་པ། ལག་པ་གཡོན་པ་ན་པདྨ་དཀར་པོ་འཛིན་
<pb id="95.101b"/>
པ། ལག་པ་གཡས་པ་ན་རྔ་ཡབ་གསེར་གྱི་ཡུ་བ་ཅན་དཀར་པོ་ཐོགས་པ། ཞི་བའི་ཆ་བྱད་ཅན་འཕགས་པ་འཇམ་དཔལ་ལ་ལྟ་བ། དེ་བཞིན་དུ་འཕགས་པ་ཀུན་དུ་བཟང་པོ་པདྨ་དཀར་པོ་ལ་གནས་པ། གཉི་ག་ཡང་
དེ་ལྟར་བྲི་བར་བྱའོ། །དེ་ནས་སྡོང་བུ་གཅིག་ལས་སྐྱེས་པའི་པདྨ་གསུམ་ལ་དབུས་ཀྱི་རྩ་བའི་པདྨའི་གེ་སར་ལ་ནི་འཕགས་པ་འཇམ་དཔལ་གྱི་སེང་གེའི་ཁྲི་དང་རིན་པོ་ཆེའི་ཞབས་རྟེན་ནོ། །གཉིས་པའི་པད་
མ་ལ་ནི་འཕགས་པ་ཀུན་དུ་བཟང་པོའོ། །གསུམ་པའི་པདྨ་ལ་ནི་སྤྱན་རས་གཟིགས་དབང་ཕྱུག་གོ །པདྨའི་སྡོང་བུ་མཛེས་པ་རིན་པོ་ཆེ་མརྒད་འདྲ་བ། པདྨའི་མེ་ཏོག་དུ་མ་ཁ་མ་བྱེ་བ་དང་། ཕྱེད་
ཙམ་བྱེ་བ་དང་ཁ་བྱེ་བ་དང་ལྡན་པ། མཚོ་ཆེན་པོ་མ་དྲོས་པ་ལས་སྐྱེས་པ་ཀླུའི་རྒྱལ་པོ་དགའ་བོ་དང་ཉེ་དགའ་གཉིས་པདྨའི་སྡོང་བུ་ལ་འཛིན་པ། ཀླུའི་རྒྱལ་པོ་དེ་དག་གི་ཁ་དོག་དཀར་བ། གདེངས་ཀ་བདུན་
གྱིས་ཉེ་བར་བརྒྱན་པ། ལུས་རྒྱན་ཐམས་ཅད་ཀྱིས་བརྒྱན་པ། ལུས་ཀྱི་སྟོད་མི་ལ་སྦྲུལ་གྱི་གདེངས་ཀས་མཚན་པ། འཕགས་པ་འཇམ་དཔལ་ལ་ལྟ་བ། ལུས་ཕྱེད་ཆུའི་ནང་དུ་ནུབ་པ་ནོར་བུ་རིན་པོ་ཆེ་དང་གོས་
ཀྱིས་ཉེ་བར་མཛེས་པ་བྲི་བར་བྱའོ། །མཚོ་ཆེན་པོ་ཀུན་གྱི་འོག་ཏུ་སྒྲུབ་པ་པོ་རས་རིས་ཀྱི་གཡས་ཕྱོགས་ཀྱི་མཐའི་ཟུར་དུ་འཕགས་པ་འཇམ་དཔལ་གྱི་ཞལ་གྱི་དཀྱིལ་འཁོར་ལ་ལྟ་བ། སྤོས་སྣོད་ལག་
ན་ཐོགས་པ་མགོ་དང་པུས་མོའི་ལྷ་ང་འདུད་པ། ཆ་བྱད་དང་ཁ་དོག་སྔ་མ་ཅི་ལྟ་བ་བཞིན་བྲི་བར་བྱའོ། །འཕགས་པ་འཇམ་དཔལ་གྱི་སྟེང་རས་ཀྱི་ཟུར་གཉིས་སུ་ལྷའི་བུ་མེ་ཏོག་གི་ཕྲེང་བ་འཛིན་པ། ནམ་མཁའ་ལ་ལྡིང་བ། 
སྤྲིན་གྱི་ནང་ནས་བྱུང་བ། མེ་ཏོག་གི་ཚོགས་ཆེན་པོ་འཐོར་བ་ཤིན་ཏུ་མཛེས་པ་བྲི་བར་བྱའོ། །རས་རིས་ཀྱི་འཁོར་ཡུག་ཏུ་མེ་ཏོག་ནཱ་ག་གེ་སར་ལ་སོགས་པས་རབ་ཏུ་གཏོར་བར་བྲི་བར་བྱའོ། །ཅི་ལྟར་འདོད་པའི་གཟུགས་དེ་བཞིན་དུ་བྲི་བར་བྱའོ། །
<pb id="95.102a"/>
འཕགས་པ་འཇམ་དཔལ་ཆོས་འཆད་པ་དང་། འཕགས་པ་ཀུན་དུ་བཟང་པོ་དང་འཕགས་པ་སྤྱན་རས་གཟིགས་ལག་ན་རྔ་ཡབ་གཡོབ་པ་བྲི་བར་བྱའོ། །ཡང་ན་སྒྲུབ་པ་པོ་ཅི་ལྟར་འདོད་པ་བཞིན་དུ་རས་རིས་ཀྱི་
གཟུགས་ངེས་པར་བྲི་བར་བྱ་སྟེ། ཅི་ལྟར་འདོད་པའི་ཆ་བྱད་དམ། ཅི་ལྟར་འདོད་པའི་དབྱིབས་སམ། སྒྲུབ་པ་པོ་ཅི་ལྟ་ཅི་ལྟར་འདོད་པ་དེ་ལྟ་དེ་ལྟར་བྲི་བར་བྱའོ། །དབུས་སུ་འཕགས་པ་འཇམ་དཔལ་གཡས་གཡོན་
དུ་འཕགས་པ་འཇིག་རྟེན་དབང་ཕྱུག་དང་། ཀུན་དུ་བཟང་པོ་ཅི་ལྟར་འདོད་པར་ངེས་པར་བྲི་བར་བྱའོ། །ཡང་ན་ཅི་རྙེད་པའི་རས་ཀྱི་དུམ་བུ་མཐོ་གང་ངམ། ཁྲུ་གང་ལ་བདག་ཉིད་དམ་གཞན་གྱིས་སམ། རི་མོ་མཁན་གསོ་སྦྱོང་བྱས་
པའམ་གསོ་སྦྱོང་མ་བྱས་པ་དད་པའམ་མ་དད་པའམ། གཙང་བའམ་མི་གཙང་བའམ། ཚུལ་ཁྲིམས་དང་ལྡན་པའམ་ཚུལ་ཁྲིམས་འཆལ་པའི་རི་མོ་མཁན་གྱིས་ཀྱང་བྲི་བར་བྱའོ། །བདག་ཉིད་དམ་སྒྲུབ་པ་པོས་ངེས་པར་སྔོན་དུ་བསྙེན་པ་
བྱས་པ་དང་། དད་པ་དང་བྱང་ཆུབ་ཏུ་སེམས་བསྐྱེད་པ་ནི་ངེས་པར་བྱའོ། །དེ་ལྟར་བྱས་ན་སྔགས་འགྲུབ་པར་འགྱུར་གྱི་གཞན་དུ་སྡིག་པའི་ལས་ཅན་གྱིས་ནི་མི་འགྱུར་ཏེ། དེ་ལྟར་དད་པ་དང་དེ་ལྟར་གྱུར་པས་བསྒྲུབ་པར་བྱའོ། །
སྔགས་ཀྱི་རྒྱལ་པོ་དང་སྔགས་ཀྱི་ལྷ་དག་འདིར་དད་པ་དང་ལྡན་པས་འགྲུབ་པར་འགྱུར་གྱི་གཞན་དག་གིས་ནི་མ་ཡིན་ནོ། །གང་ཕྱིར་དད་པ་ཐེག་པ་མཆོག །གང་གིས་རྣམ་པར་འདྲེན་པ་མཆོག །དད་པ་མེད་པའི་མི་
ལ་ནི། །དཀར་པོའི་ཆོས་རྣམས་མི་སྐྱེ་སྟེ། །ས་བོན་ཚིག་པར་གྱུར་པ་ལས། །མྱུ་གུ་སྔོན་པོ་ཅི་བཞིན་ནོ། །དད་དང་ལྡན་པའི་མི་དག་ལ། །སངས་རྒྱས་ལས་ནི་འགྲུབ་འགྱུར་ཏེ། །སྔགས་རྣམས་ཐམས་ཅད་ཁྱད་པར་དུ། །དད་པ་མེད་ལ་
མི་འགྲུབ་བོ། །གང་ཡང་འཇིག་རྟེན་ལྷ་དག་དང་། །དེ་བཞིན་འཇིག་རྟེན་འདས་པ་དག །དད་ལྡན་ཀུན་ལ་འགྲུབ་འགྱུར་ཏེ། །སྡིག་པ་དག་དང་བྲལ་ཕྱིར་རོ། །བྱང་ཆུབ་དེར་སོང་ཡིད་ཀྱིས་ནི། །དེ་དག་མྱུར་དུ་ངེས་འགྲུབ་སྟེ། །གཞན་ལ་འགྲུབ་
<pb id="95.102b"/>
པར་མི་འགྱུར་ཞིང་། །བསྟན་པ་འདི་ལ་རྣམ་པར་བཟློག །རས་ནི་ཆུང་དང་ཆེན་པོ་དང་། །འབྲིང་དུ་ཉེ་བར་བསྒྲགས་པ་ཡིན། །ལས་རྣམས་ཀུན་ལ་སྒྲུབ་པ་ནི། །ད་ནི་རབ་ཏུ་བསྟན་པར་བྱ། །བྱང་ཆུབ་སེམས་དཔའི་སྡེ་སྣོད་ཕལ་
པོ་ཆེ་ཐེག་པ་ཆེན་པོ་ཤིན་ཏུ་རྒྱས་པའི་མདོ་ལས། འཕགས་པ་འཇམ་དཔལ་གྱི་རྩ་བའི་ཆོ་ག་བདུན་པའི་ལེའུ་རབ་འབྱམ་ལས། རས་རིས་ཀྱི་ཆོ་ག་བཞི་པའི་ལེའུ་རབ་འབྱམ་རྫོགས་སོ།།  །།<head n="2" t="བརྒྱད་པ། སྒྲུབ་པའི་ཐབས་མཆོག་གི་ལས་ཀྱི་ལེའུ།" type="lewu"  zh="88.486"/>དེ་ནས་བཅོམ་ལྡན་འདས་
ཤཱཀྱ་ཐུབ་པས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ་གཞོན་ནུ་གང་ཁྱོད་ཀྱིས་བསྟན་པའི་སེམས་ཅན་དེ་དག་གི་ཕྱིར། ལེའུའི་ཆོ་ག་རབ་འབྱམ་འདི་ཐབས་སླ་བས་འགྲུབ་པར་འགྱུར་བ་ངས་
ཀྱང་བསྟན་ཏེ། དེ་དག་གི་དོན་གྱི་ཕྱིར་ཡོན་ཏན་རྒྱ་ཆེ་བའི་བྱེ་བྲག་གི་དབྱེ་བ། ལས་རྣམ་པར་འབྱེད་པ་སེམས་ཅན་ཐམས་ཅད་ཀྱི་དོན་གྱི་ཕྱིར་ཡང་དག་པར་བཤད་པར་བྱ་ཡིས། དེ་ལེགས་པར་ཤིན་ཏུ་རབ་ཏུ་ཉོན་ཅིག་དང་
བཤད་པར་བྱའོ། །དེ་ནས་འཇམ་དཔལ་གཞོན་ནུར་གྱུར་པས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བདག་གི་ཚིག་གི་ནུས་པ་གསལ་བར་མཛད་ཅིང་། སྔགས་ཀྱི་སྤྱོད་པའི་ཡོན་ཏན་གྲུབ་པར་
མཛད་པ་ནི་ལེགས་སོ་ལེགས་སོ་ཞེས་གསོལ་ཏོ། །བཅོམ་ལྡན་འདས་དེའི་དུས་ལ་བབ་པར་མཁྱེན་ན་བདག་ལ་ཐུགས་བརྩེ་བའི་སླད་དུ་དེ་བཤད་དུ་གསོལ། དེ་ནས་བཅོམ་ལྡན་འདས་ཤཱཀྱ་ཐུབ་པ་ཐམས་ཅད་དང་
ལྡན་པའི་འཁོར་ལ་གཟིགས་ཏེ་འཛུམ་པ་མཛད་དོ། །དེ་ནས་བཅོམ་ལྡན་འདས་ཤཱཀྱ་ཐུབ་པའི་ཞལ་གྱི་སྒོ་ནས་འོད་ཟེར་སྔོན་པོ་དང་། སེར་པོ་དང་ལྗང་གུ་དང་ཤེལ་གྱི་ཁ་དོག་ལྟ་བུ་བྱུང་སྟེ། འོད་ཟེར་དེ་བྱུང་མ་ཐག་ཏུ་
ཐམས་ཅད་དང་ལྡན་པའི་དཀྱིལ་འཁོར་སྣང་བར་བྱས་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་བདུད་ཐམས་ཅད་ཟིལ་གྱིས་མནན་ནས། རྒྱུ་སྐར་གྱི་འོད་དང་རི་བོའི་ཚོགས་ཐམས་ཅད་ཀྱི་འོད་དང་།
<pb id="95.103a"/>
 གང་འདི་ཟླ་བ་དང་ཉི་མ་རྫུ་འཕྲུལ་ཆེ་ཞིང་མཐུ་ཆེ་བ་དེ་དག་གི་འོད་ཀྱང་ཟིལ་གྱིས་མནན་ཏེ། མི་གསལ་ཞིང་འོད་མེད་པར་འགྱུར་བ་དང་། རྣམ་པར་མཛེས་པར་མི་འགྱུར་ཞིང་གསལ་བར་མི་འགྱུར་རོ། །ནོར་བུ་ཐམས་
ཅད་དང་། སྔགས་དང་སྨན་དང་། རིན་པོ་ཆེའི་འོད་ཐམས་ཅད་འོད་མེད་པར་བྱས་ནས་སླར་ལོག་སྟེ། བཅོམ་ལྡན་འདས་ཤཱཀྱ་ཐུབ་པའི་ཞལ་གྱི་སྒོར་ནུབ་པར་གྱུར་ཏོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱག་ན་རྡོ་རྗེ་འཁོར་
གྱི་དཀྱིལ་འཁོར་དེ་ཉིད་དུ་འདུས་ཤིང་འཁོད་པར་གྱུར་པ་དེ་སྟན་ལས་ལངས་ནས། རིངས་པའི་ཚུལ་གྱིས་བཅོམ་ལྡན་འདས་ཀྱི་ཞབས་གཉིས་ལ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ནི་རྒྱུ་མ་མཆིས་རྐྱེན་
མ་མཆིས་པར་འཛུམ་པ་མི་མཛད་ན། བཅོམ་ལྡན་འདས་འཛུམ་པ་མཛད་པའི་རྒྱུ་གང་ལགས། རྐྱེན་གང་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཕྱག་ན་རྡོ་རྗེ་ལ་བཀའ་སྩལ་པ། 
ཕྱག་ན་རྡོ་རྗེ་དེ་དེ་བཞིན་ནོ། །དེ་དེ་བཞིན་ཏེ། ཅི་སྐད་སྨྲས་པ་དེ་བཞིན་ནོ། །བཅོམ་ལྡན་འདས་ནི་རྒྱུ་མེད་པ་དང་། རྐྱེན་མེད་པར་འཛུམ་པ་མི་མཛད་དེ། རྒྱུ་ཡོད་རྐྱེན་ཡོད་དོ། །གང་ཞིག་མདོ་སྡེའི་དབང་པོའི་རྒྱལ་པོ་འདི་
འཇམ་དཔལ་གྱི་རྩ་བའི་ཆོ་ག་རིག་པའི་སྤྱོད་པ་རྗེས་སུ་སྒྲུབ་པ་ལས་སྒྲུབ་པའི་ཐབས་ལ་ཡང་དག་པར་གཞོལ་བ། ཆོས་ཀྱི་སྤྲིན་ལ་རྟེན་པ་ལ་ཡང་དག་པར་འཇུག་ཅིང་རྗེས་སུ་འབྲང་བར་བྱེད་པ་དང་། འཛིན་པར་
འགྱུར་བ་དང་། ཀློག་པར་འགྱུར་བ་དང་། དད་པར་འགྱུར་བ་དང་། གླེགས་བམ་ལ་འདྲི་བ་བྱས་ནས་མཆོད་པར་འགྱུར་བ་དང་། ཙནྡན་གྱི་ཕྱེ་མ་དང་བྱུག་པ་དང་། བདུག་པ་དང་། ཕྲེང་བ་དང་། གདུགས་དང་། རྒྱལ་མཚན་དང་། བ་དན་རྣམ་པ་
སྣ་ཚོགས་པའམ། ཚིག་གི་བྱེ་བྲག་གིས་སམ། སིལ་སྙན་རྣམ་པ་སྣ་ཚོགས་དང་། ཕེག་རྡོབ་པ་དག་གམ་ཐ་ན་རྗེས་སུ་ཡི་རང་བ་དང་ལྡན་པའི་སེམས་རྒྱུད་ལ་ཐོབ་པའམ། བ་སྤུ་ལྡང་བར་བྱེད་པའམ། རིག་པའི་མཐུ་ཐོས་ནས་
<pb id="95.103b"/>
དགའ་བ་སྐྱེས་པའམ། རྗེས་སུ་ཡི་རང་བར་འགྱུར་བའམ། སྤྱོད་པ་ཐོབ་པར་འགྱུར་བ་དེ་དག་ནི་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སངས་རྒྱས་བཅོམ་ལྡན་འདས་སུ་འགྱུར་བར་ལུང་བསྟན་ཏེ། 
དེས་ན་རྒྱལ་བ་དེ་ལྟར་འཛུམ་པ་མཛད་ཀྱི་གཞན་དུ་ནི་མ་ཡིན་ནོ། །འདིར་དང་པོར་རེ་ཞིག་ཆོ་གའི་རྒྱལ་པོ་འདི་ལ་དམ་ཚིག་མཐོང་བ་སྔོན་དུ་བྱ་བ་རྣམས་བྱས་པ་དང་དབང་བསྐུར་བ་ཐོབ་པ། རྩ་བའི་སྔགས་སམ་སྙིང་
པོའམ་ཉེ་བའི་སྙིང་པོའམ། སྔགས་གང་ཡང་རུང་བ་བཟུང་ནས་ཡི་གེ་གཅིག་པའམ། གང་འདོད་པ་དགོན་པ་ཆེན་པོར་སོང་སྟེ་འབུམ་ཕྲག་གསུམ་བཟླ་བར་བྱའོ། །འབྲས་བུ་དང་ཆུས་འཚོ་བའམ། རྩ་བ་དང་། 
ལོ་མའི་བཟའ་བ་བྱས་ན། སྔོན་དུ་བྱ་བ་བྱས་པར་འགྱུར་རོ། །དེ་ནས་རིའི་རྩེ་མོར་འཛེགས་ནས་རས་རིས་ཆེན་པོའི་ཚད་ནུབ་ཕྱོགས་སུ་མངོན་དུ་ལྟ་བ་བཞག་པ་བྱས་ལ་བདག་ཉིད་ཤར་དུ་བལྟས་ཏེ། ཀུ་ཤའི་ཁྲེས་ལ་
འདུག་ནས། པདྨ་དཀར་པོ་ལ་ཙནྡན་དང་གུར་གུམ་གྱིས་བཏགས་ཏེ། བཅོམ་ལྡན་འདས་ཤཱཀྱ་ཐུབ་པ་དང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། རང་སངས་རྒྱས་དང་ཉན་ཐོས་དག་ལ་འབུམ་ཕྲག་
གཅིག་རི་མོའི་རས་རིས་ཀྱི་འོག་ཏུ་དབུལ་བར་བྱའོ། །ག་པུར་གྱི་བདུག་པ་ཡང་ཅི་འབྱོར་པས་བདུག་གོ །ལྷའི་བུ་དང་ཀླུ་རྣམས་ལ་ཡང་ཅི་རྙེད་པའི་མེ་ཏོག་གིས་མཆོད་པར་བྱའོ། །དེ་ནས་མཚན་ཕྱེད་ཀྱི་དུས་སུ་ཆོ་འཕྲུལ་གྱི་ཟླ་ཕྱེད་
ཀྱི་ཟླ་བ་ཉ་བ་ལ། རས་རིས་ཀྱི་མདུན་དུ་པདྨའི་རྣམ་པ་ལྟ་བུའི་མེ་ཐབ་བྱས་པ་ལ། ཙནྡན་དཀར་པོའི་ཤིང་གིས་མེ་སྦར་ནས། གུར་གུམ་དང་ག་པུར་བསྲེས་པས་སྲེག་བླུགས་ཅི་འབྱོར་པས་སྟོང་རྩ་བརྒྱད་སྦྱིན་སྲེག་
བྱའོ། །དེ་ནས་བསྲུང་བ་བྱའོ། །དེ་ནས་བཅོམ་ལྡན་འདས་ཤཱཀྱ་ཐུབ་པ་ལས་འོད་ཟེར་བྱུང་སྟེ། རས་ཀྱི་རི་མོའི་འཁོར་ཡུག་ནས་གཅིག་ཏུ་འབར་བར་འགྱུར་ཏེ། སྒྲུབ་པ་པོས་གུར་གུམ་དང་། ཙནྡན་གྱིས་བཏགས་པའི་ཙནྡན་
<pb id="95.104a"/>
དཀར་པོའི་མེ་ཏོག་གིས་མཆོད་ཡོན་དབུལ་ལོ། །དེ་ནས་སྒྲུབ་པ་པོས་རིངས་པའི་ཚུལ་གྱིས་རས་རིས་ལ་ལན་གསུམ་བསྐོར་བ་བྱས་ཏེ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། རང་སངས་རྒྱས་ཐམས་ཅད་
དང་འཕགས་པ་ཉན་ཐོས་རྣམས་ལ་ཕྱག་བྱས་ནས། སྒྲུབ་པ་པོས་བྲིས་པའི་རས་རིས་ཀྱི་མཐའ་མའི་ཕྱོགས་ནས་འཇིགས་པ་མེད་པས་རས་རིས་གཟུང་བར་བྱའོ། །དེ་ནས་བཟུང་བ་ཙམ་གྱིས་འཕུར་ཏེ། སེ་གོལ་གཏོགས་པ་ཙམ་
གྱིས་ཚངས་པའི་འཇིག་རྟེན་དུ་ཕྱིན་པར་འགྱུར་ཏེ། མེ་ཏོག་ཅན་གྱི་འཇིག་རྟེན་གྱི་ཁམས་སུ་རབ་ཏུ་གནས་པར་འགྱུར་ཏེ། གང་དུ་བཅོམ་ལྡན་འདས་མེ་ཏོག་ཡང་དག་པར་སྐྱེས་པའི་རྒྱལ་པོའི་དབང་པོ་དེ་བཞིན་གཤེགས་པ་
དེ་བཞུགས་ཏེ། འཚོ་ཞིང་གཞེས་ལ་ཆོས་ཀྱང་སྟོན་ཏོ། །འཕགས་པ་འཇམ་དཔལ་ཡང་མངོན་དུ་མཐོང་ངོ་། །ཆོས་ཀྱང་ཐོས་སོ། །བྱང་ཆུབ་སེམས་དཔའ་དུ་མ་དག་ཀྱང་མཐོང་ཞིང་། དེ་དག་ལ་བསྙེན་བཀུར་ཡང་བྱེད་
དེ་བསྐལ་པ་ཆེན་པོ་སྟོང་དུ་རྒ་བ་དང་འཆི་བ་མེད་ཅིང་གནས་པར་འགྱུར་རོ། །རས་རིས་ཀྱང་དེ་ན་གནས་པར་འགྱུར་རོ། །སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བྱིན་གྱིས་བརླབས་པར་འགྱུར་རོ། །དེ་དག་
གིས་བྱིན་གྱིས་བརླབས་པར་ཡང་ཡང་དག་པར་ཤེས་སོ། །སངས་རྒྱས་ཀྱི་ཞིང་སྟོང་ཡང་འདའ་བར་བྱེད་དོ། །ལུས་སྟོང་ཡང་སྟོན་པར་བྱེད་དོ། །རྫུ་འཕྲུལ་གྱི་མཐུ་དུ་མ་ཡང་འབྱིན་པར་བྱེད་དོ། །འཕགས་པ་འཇམ་དཔལ་
ཡང་དགེ་བའི་བཤེས་གཉེན་དུ་འགྱུར་རོ། །ངེས་པར་བྱང་ཆུབ་ལ་གཞོལ་བར་འགྱུར་རོ། །བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་ཆེན་པོ་རྒྱ་ཆེ་བའི་མདོ་ལས། འཕགས་པ་འཇམ་དཔལ་གྱི་རྩ་བའི་ཆོ་ག་ཞིབ་མོ་
རབ་འབྱམ་སྒྲུབ་པའི་ཐབས་མཆོག་གི་ལས་ཀྱི་ལེའུ་བརྒྱད་པ་ལས་དང་པོ་རྫོགས་སོ།།  །།<head n="2" t="དགུ་པ། གཉིས་པ་སྒྲུབ་པའི་ཐབས་དམ་པའི་ལས་ཀྱི་ལེའུ།" type="lewu"  zh="88.490"/>དེ་ནས་བཅོམ་ལྡན་འདས་ཤཱཀྱ་ཐུབ་པས་ཐམས་ཅད་དང་ལྡན་པའི་འཁོར་གྱི་དཀྱིལ་འཁོར་གྱི་ལྷ་འདུས་པ་རྣམས་ལ་བཀའ་སྩལ་པ། 
<pb id="95.104b"/>
གྲོགས་པོ་དག་ཁྱེད་ཅག་ཉོན་ཅིག །འཇམ་དཔལ་གཞོན་ནུར་གྱུར་པའི་སྤྱོད་པའི་དཀྱིལ་འཁོར་སྔགས་སྒྲུབ་པའི་ཐབས་ཀྱི་ལས་བྱེད་པ། སྒྲུབ་པ་པོ་བསྲུང་བའི་ཕྱིར། མཆོག་ཏུ་གསང་བ་དམ་པ་སྙིང་པོ་དམ་པ་དེ་བཞིན་གཤེགས་
པ་ཐམས་ཅད་ཀྱིས་གསུངས་པ་རིག་པའི་རྒྱལ་པོ་ཆེན་པོ་བཟླས་པ་གང་གིས་སྔགས་ཐམས་ཅད་བཟླས་པར་འགྱུར་ཏེ། ཀྱེ་ལྷའི་ཚོགས་དག་འདི་ནི་འདའ་བར་བྱ་བ་མ་ཡིན་ཏེ། རིག་པའི་རྒྱལ་པོ་འདི་ནི་འཇམ་དཔལ་
གཞོན་ནུར་གྱུར་པ་ཡང་རིག་པའི་རྒྱལ་པོ་འདིས་འགུགས་ཤིང་དབང་དུ་བྱེད་ལ། འབྱོར་པ་མེད་པར་བྱེད་ན་བྱང་ཆུབ་སེམས་དཔའ་གཞན་ལྟ་སྨོས་ཀྱང་ཅི་དགོས། འཇིག་རྟེན་དང་འཇིག་རྟེན་ལས་འདས་པའི་སྔགས་ཐམས་ཅད་
དང་། བགེགས་ཐམས་ཅད་ཀྱང་འཇིག་པར་བྱེད་དེ། འདི་ནི་སྟོབས་ཆེ་བ་དང་མཐུ་ཆེ་བ་དང་དཔའ་བོ་གཅིག་པ་དང་སྔགས་ཐམས་ཅད་ཀྱི་མཆོག་གཅིག་ཏུ་བསྟན་པ་དང་། ཡི་གེ་གཅིག་པ་རྣམས་ཀྱི་ནང་ན་གཅིག་པར་བསྟན་
པ་དང་། ཡི་གེ་གཅིག་གིས་དོན་ཐམས་ཅད་སྒྲུབ་པར་བྱེད་པ། བྱ་བ་ཐམས་ཅད་བྱེད་པ། སྔགས་ཐམས་ཅད་གཅོད་པར་བྱེད་པ། མ་རུངས་པའི་ལས་རྣམས་ཀྱི་སྡིག་པ་ཐམས་ཅད་རབ་ཏུ་འཇིག་པར་བྱེད་པ། སྔགས་ཐམས་ཅད་ཡོངས་སུ་རྫོགས་པར་
བྱེད་པ། དགེ་བར་བྱེད་པ་དང་། འཇིག་རྟེན་དང་འཇིག་རྟེན་ལས་འདས་པའི་སྔགས་རྣམས་ཀྱི་གོང་ནས་གོང་དུ་འདུག་པ། ཐོགས་པ་མེད་པ་དེ་བཞིན་གཤེགས་པ་ཐམས་ཅད་ཀྱི་སྙིང་པོ་བསམ་པ་ཐམས་ཅད་ཡོངས་སུ་རྫོགས་པར་
བྱེད་པ་དེ་གང་ཞེ་ན། ༀ་བྠཱི་གྲོགས་པོ་དག་འདི་ཉིད་ནི་མཆོག་ཏུ་གསང་བ་དམ་པ་ལས་ཐམས་ཅད་བྱེད་པ། ཡི་གེ་གཅིག་པ་ཞེས་བྱ་བ་རིག་པའི་རྒྱལ་པོ་འདའ་བར་བྱ་བ་མ་ཡིན་པ། སེམས་ཅན་ཐམས་ཅད་ཀྱིས་ཐུབ་པར་དཀའ་
བ་འབྱུང་པོ་ཐམས་ཅད་ཀྱི་བཀྲ་ཤིས་པ། སངས་རྒྱས་ཐམས་ཅད་སྒྲུབ་པར་བྱེད་པ། སྔགས་ཐམས་ཅད་ཀྱི་མངའ་བདག་འཇིག་རྟེན་ཐམས་ཅད་ཀྱི་དབང་ཕྱུག །རྣམ་པར་སྡང་བ་རྣམས་ལ་བྱམས་པའི་བདག་ཉིད་དང་སྐྱེ་བོ་ཐམས་ཅད་ལ་སྙིང་བརྩེ་བར་
