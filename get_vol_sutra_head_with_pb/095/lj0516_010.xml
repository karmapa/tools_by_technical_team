<pb id="95.225a"/>
པོར་དེ་ལ་བརྗོད། །<bampo n="516.10"/>དེ་ཉིད་ལས་ནི་མཛུབ་མོ་ཡི། །ཚིགས་ནི་སྐམ་ཁ་ལྟ་བུར་བྱ། །དེ་ནས་གུང་མོ་སྦྱར་ཏེ་དགོད། །ལག་པའི་འོག་གི་ཆར་སྦྱར་ནས། །དེ་ལས་གསུམ་པའི་ཚིགས་དག་ཏུ། །མཐེ་བོའི་སོར་མོས་གནོན་པར་
བྱ། །འཇམ་པའི་དབྱངས་ནི་བློ་ལྡན་གྱི། །འདི་ནི་ཕྱག་རྒྱ་མཆོག་ཏུ་གསུངས། །ལག་གཉིས་དེ་བཞིན་བཀོད་ནས་ནི། །ཆོ་ག་མཐོང་ལ་ཡང་དག་གནས། །སོར་མོ་དེ་ཉིད་ཀུན་གྱིས་ནི། །ཀུན་ནས་གང་བའི་མཛོད་ལྟར་གནས། །
ལག་པ་གཉིས་ནི་རྣམ་བསྐྱེད་ནས། །ལག་སོར་བརྒྱད་ནི་རབ་ཏུ་བརྐྱང་། །སྐྱེས་བུ་བརྒྱད་པོ་དེ་ཉིད་ཤེས། །ཟུང་བཞི་དག་ཏུ་གྱུར་པ་ནི། །རྫོགས་སངས་རྐང་གཉིས་དམ་པ་ཡིས། །དེ་ཉིད་དགེ་འདུན་ཞེས་ཀྱང་གསུངས། །དེ་ཉིད་འཕགས་
པའི་དགེ་འདུན་རྒྱར། །སྲིད་པའི་གནས་འདིར་གསུངས་པ་ཡིན། །ཕྱག་རྒྱ་འདི་ནི་རབ་མཆོག་སྟེ། །ཕྱག་རྒྱ་མ་ལུས་རབ་ཏུ་སྒྲུབ། །ལག་གཉིས་དེ་བཞིན་ཁ་སྦྱར་ཏེ། །ཐལ་མོ་སྦྱར་བའི་རྣམ་པར་གནས། །མཛུབ་
མོ་གཅིག་ནི་རབ་བརྐྱང་བ། །ལག་པ་གཡས་པ་ཡང་དག་བརྐྱང་། །དེ་འདི་འབྱུང་པོ་ཞི་བྱེད་པར། །དེ་ཉིད་གཟིགས་པ་རྣམས་ཀྱིས་བསྟན། །ཕྱག་རྒྱ་འདི་ནི་མཆོག་ཅེས་བྱ། །ལས་རྣམས་ཀུན་གྱི་དོན་སྒྲུབ་བྱེད། །ལག་གཉིས་
དེ་བཞིན་སྦྱར་ནས་ནི། །སོར་རྩེ་རིམ་བཞིན་མཚན་པ་ཡི། །བསྡུས་ནས་ཁ་སྦྱར་དག་ཏུ་བྱ། །མཐེ་བོ་གཉིས་ནི་བསྒྲེང་ནས་བསྐུམ། །དེ་འདི་པདྨའི་ཕྲེང་བ་ཞེས། །དང་པོའི་སངས་རྒྱས་དག་གིས་གསུངས། །
ལག་པ་དག་ནི་དེ་གཉིས་ཀྱིས། །སོར་མོ་ཀུན་ནས་བཀན་ལ་བརྐྱང་། །སོར་མོ་གསུམ་གཉིས་བསྒྲེང་ནས་ནི། །མེ་ཏོག་ཁ་བྱེའི་རྣམ་པར་བྱ། །གཉིས་པའི་ཚིགས་ལ་བཞག་པ་ནི། །མཐེ་བོ་དང་ནི་མཛུབ་མོ་གཉིས། །
དེ་འདིར་སྲིད་པ་གསུམ་གནས་ཀྱི། །ཕྱག་རྒྱར་རྫོགས་སངས་རྒྱས་ཀྱིས་གསུངས། །ཕྱག་རྒྱ་འདི་ནི་ཕྱག་རྒྱ་ཆེ། །ལས་ཀུན་བྱེད་ཀྱི་ཕྱག་རྒྱ་བརྒྱད། །མཐུ་མཉམ་བརྩོན་འགྲུས་ཆེན་པོར་ནི། །
<pb id="95.225b"/>
རྫོགས་སངས་རྒྱས་ཀྱིས་ཡང་དག་གསུངས། །མུཥྚི་གཏམས་ཕྲག་བྱེ་བ་ནི། །སྟོང་ཕྲག་བརྒྱད་ཅུ་ཡང་དག་འབྱུང་། །ཐུབ་མཆོག་གྲངས་མེད་འདས་པ་ཡིས། །ཕྱག་རྒྱ་འདི་དག་རབ་ཏུ་གསུངས། །ཕྱག་རྒྱ་ཆོ་ག་ཡང་དག་
འབྱུང་། །རྩ་བརྒྱད་བརྒྱ་ནི་རབ་ཏུ་གསུངས། །འདི་དག་ཀུན་གྱི་སྔགས་ཀུན་དང་། །ལས་རྣམས་དག་ཀྱང་གྲུབ་པ་ཡིན། །སངས་རྒྱས་རྫུ་འཕྲུལ་ཆེ་ཀུན་གྱི། །ཕྱག་རྒྱ་འདི་ནི་བཞེད་ཅིང་གསུངས། །ཆོ་ག་འདི་དག་སྦྱར་བ་
ཡིས། །དོན་རྣམས་མྱུར་དུ་སྒྲུབ་པར་བྱེད། །ཤཱཀྱ་སེང་གེ་མི་ཡི་མཆོག །ཐུབ་པ་མཆོག་གིས་དེ་གསུངས་ནས། །བྱང་ཆུབ་སེམས་དཔའ་རྫུ་འཕྲུལ་ཆེ། །འཇམ་པའི་དབྱངས་ལ་དེ་བཞིན་གསུངས། །འཇམ་དཔལ་
གྱི་ནི་ཆོ་ག་འདི། །ཕྱག་རྒྱ་དག་ནི་ཡང་དག་བྱུང་། །ས་སྟེང་བསྟན་པ་བསྲུང་དོན་དུ། །ཕྱག་རྒྱ་འདི་ནི་རབ་ཏུ་གཏད། །དུས་མཐའ་ཉེ་བར་འོད་འགྱུར་ཞིང་། །དུས་མཐར་མྱ་ངན་འདས་པ་ན། །ང་ཡི་བསྟན་པ་བསྲུང་དོན་དུ། །
ང་ཡིས་འདི་དག་ཐམས་ཅད་བཤད། །སྔགས་རྣམས་དག་ནི་རྒྱ་ཆེར་བཅས། །ཕྱག་རྒྱ་རྣམས་ཀྱི་མཚན་ཉིད་བཤད། །འཇིག་རྟེན་ཀུན་ལ་གསང་བ་དང་། །ཤིན་ཏུ་གསང་བའང་བརྗོད་པ་ཡིན། །མདོ་འདིར་ཆོ་ག་ལྷག་པ་སྟེ། །ཡོན་
ཏན་རྒྱ་ཆེན་གསལ་བར་བྱས། །སྔགས་རྣམས་དུ་མའི་ཚིག་དང་ནི། །ཡོན་ཏན་བརྗོད་པ་ཡང་དག་འབྱུང་། །ཕྱག་རྒྱ་རྣམ་པ་མང་པོར་ལྡན། །རིགས་པའི་རྒྱུད་ནི་རབ་ཏུ་བསྟན། །མཐུ་དང་ཡོན་ཏན་གྲུབ་མཐའ་དང་། །ཟློས་པའི་
རྒྱུ་ནི་ཡང་དག་འབྱུང་། །འགྲོ་བའི་སྐྱེ་གནས་སེམས་ཅན་གྱི། །དགེ་བའི་འབྲས་བུ་འབྱུང་བའང་གསུངས། །གཞོན་ནུ་ཁྱོད་ཀྱི་སྔགས་རྣམས་ཀྱི། །གྲུབ་པའི་གཏན་ཚིགས་རབ་ཏུ་སྦྱར། །དེ་སྐད་གསུངས་ནས་འཇམ་
དཔལ་ནི། །གཞོན་ནུ་ནམ་མཁར་གནས་པ་ཡིས། །འཇིག་རྟེན་མགོན་པོ་འོད་བྱེད་པ། །རྫོགས་སངས་རྒྱས་ལ་མགོས་ཕྱག་འཚལ། །དབུགས་རིང་ཕྱུང་ནས་སྙིང་རྗེས་བརླན། །མཆི་མ་དེ་ནས་ཕྱིས་ནས་ཀྱང་། །
<pb id="95.226a"/>
སངས་རྒྱས་ཞབས་དྲུང་གནས་ནས་ཀྱང་། །དེ་ལ་མྱུར་དུ་ཞུས་པ་ནི། །བཅོམ་ལྡན་འཇིག་རྟེན་འདས་པ་ན། །སྔགས་ཀྱི་མཛོད་འདི་ས་སྟེང་དུ། །བདག་ཉིད་ཆེན་པོའི་སེམས་ཅན་ལ། །དེ་ཚེ་ཇི་ལྟར་འབྱུང་བར་འགྱུར། །དེ་སྐད་
གསུངས་ནས་སངས་རྒྱས་ཀྱིས། །དེ་ཚེ་འཇམ་པའི་དབྱངས་ལ་གསུངས། །གཞོན་ནུ་ཁྱོད་ཀྱིས་ཡོངས་ཞུས་པ། །བུ་ཁྱོད་འཇམ་དཔལ་རབ་ཏུ་ཉོན། །ང་ནི་འཇིག་རྟེན་མྱ་ངན་འདས། །ས་སྟེང་སྟོངས་པར་གྱུར་པ་དང་། །ཆོས་ཀྱི་
མཛོད་ཀྱང་འཇིག་པ་དང་། །ཉན་ཐོས་རྣམས་ཀྱང་འདས་པ་ན། །རྐང་གཉིས་དམ་པ་སྟོན་པ་ཡི། །གཟུགས་བརྙན་མཆོད་རྟེན་དག་ཀྱང་བྱ། །སྤོས་དང་དྲི་དང་བྱུག་པ་ཡིས། །མཆོད་དང་བསྙེན་བཀུར་བྱ་བ་དང་། །རྣམ་པ་སྣ་ཚོགས་
གོས་མཆོག་དང་། །གཞན་ཡང་ནོར་བུའི་གདུབ་ཀོར་རྒྱན། །རྣམ་པ་སྣ་ཚོགས་བཟའ་དང་བཅའ། །ཡང་དག་སྦྱར་བ་དབུལ་བར་བྱ། །རྣམ་པ་སྣ་ཚོགས་ཕུན་སུམ་ཚོགས། །ཅི་འདོད་ཁ་ཟས་བྱས་པ་ལ། །དེ་བཞིན་སྔགས་ནི་
བཟླས་བྱས་དབུལ། །སེམས་ཅན་དགེ་བའི་སྐྱེས་གནས་འགྱུར། །དམ་པའི་འགྲོ་བའི་སྐྱེ་གནས་སུ། །གྲོང་མཆོག་དག་ཏུ་སྐྱེ་བར་འགྱུར། །མཐར་ནི་བྱང་ཆུབ་གཞོལ་འགྱུར་ཞིང་། །ཕྱི་ནས་ཞི་བར་དེ་དག་འགྲོ། །དེ་སྐད་
གསུངས་ནས་འཇམ་དཔལ་ནི། །སངས་རྒྱས་ཀྱིས་ནི་གསུངས་ལ་དགའ། །བྱང་ཆུབ་སེམས་དཔའ་རྫུ་འཕྲུལ་ཆེ། །བློ་ལྡན་དེ་ནས་ཅང་མི་སྨྲ། །ཆོས་ཀྱི་འཁོར་ལོ་སྐོར་བྱེད་པའི། །སངས་རྒྱས་འདུས་པར་སངས་རྒྱས་ཀྱི། །
གཙང་བའི་གནས་ཀྱི་སྟེང་གནས་ནས། །འདི་དག་སངས་རྒྱས་སྔ་མས་གསུངས། །དེ་ཚེ་ཆོས་ཀྱི་འཁོར་ལོ་བསྐོར། །ཡུན་རིང་དུས་སུ་འདས་པ་ཡིན། །འཕགས་པ་འཇམ་དཔལ་གྱི་རྩ་བའི་ཆོ་ག་བྱང་ཆུབ་སེམས་དཔའི་སྡེ་སྣོད་
ཕལ་པོ་ཆེ་ཐེག་པ་ཆེན་པོ་ཤིན་ཏུ་རྒྱས་པའི་མདོ་ལས། ཕྱག་རྒྱའི་ཆོ་གའི་ལེའུ་རབ་འབྱམ་ལས། ཉི་ཤུ་རྩ་དགུ་པ་རྫོགས་སོ།།  །།<head n="2" t="སུམ་ཅུ་པ།  ཕྱག་རྒྱའི་ཆོ་གའི་ལེའུ།" type="lewu"  zh="88.759"/>དེ་ནས་བཅོམ་ལྡན་འདས་ཤཱཀྱ་ཐུབ་པས་གཞན་ཡང་གནས་གཙང་མའི་གཞལ་
<pb id="95.226b"/>
མེད་ཁང་ལ་གཟིགས་ནས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ་མཆོག་ཏུ་རབ་ཏུ་གསང་བ་ཁྱོད་ཀྱི་ཕྱག་རྒྱ་དང་ལྡན་པའི་ཕྱག་རྒྱའི་མཚན་ཉིད་འཁོར་དང་བཅས་པ་ཡོད་དེ། ལས་ཐམས་ཅད་
ལ་ཉེ་བར་སྦྱར་བ་ཕུན་སུམ་ཚོགས་པ་ཐམས་ཅད་སྦྱིན་པར་བྱེད་པ། འབྲས་བུ་དང་བཅས་པ། སྔགས་ཐམས་ཅད་ཀྱི་རྗེས་སུ་འགྲོ་བ། ལས་ཐམས་ཅད་སྒྲུབ་པ། མདོར་ན་འཇམ་དཔལ་ཉོན་ཅིག །དང་པོར་རེ་ཞིག་ཐལ་
མོ་རབ་ཏུ་བརྐྱང་ལ་མཛུབ་མོ་དང་མཐེའུ་ཆུང་གཉིས་རྩེ་སྤྲད་དེ་ཚིགས་བར་མ་བཏུད་ནས་སོ་སོ་སོ་སོར་རྗེས་སུ་བཅུག་པ་ཡིན་ཏེ། །དེ་ལ་འདི་ནི་འཇམ་དཔལ་ཁྱོད་ཀྱི་རྩ་བའི་ཕྱག་རྒྱ་ཞེས་བྱ་བ་ལས་ཐམས་ཅད་བྱེད་པར་འགྱུར་
བའོ། །ལག་པ་གཉིས་དེ་བཞིན་དུ་བྱས་ལ་སྲིན་ལག་གཉིས་སྦྱར་ལ་དེ་བཞིན་དུ་གུང་མོ་དང་མཛུབ་མོ་ཡང་བྱ་ཞིང་མཐེའུ་ཆུང་གཉིས་ཀྱི་རི་མོ་གོང་མ་ལ་མཐེ་བོའི་རྩེ་མོ་བཞག་པ་སྟེ། འཇམ་དཔལ་འདི་ནི་ཁྱོད་ཀྱི་གདོང་གི་
ཕྱག་རྒྱ་ཞེས་བྱ་བ་སྟེ་གཉིས་པའོ། །ཕན་ཚུན་དུ་སོར་མོ་བསྣོལ་བ་ཁུ་ཚུར་དུ་བྱས་ལ་གུང་མོའི་སོར་མོ་གཉིས་རྣམ་པར་བཀྲོལ་ལ་རྩེ་མོ་སྦྱར་ཏེ། དེའི་འགྲམ་གཉིས་སུ་མཛུབ་མོ་གཉིས་དཀྲི་ཞིང་མཐར་གཞག་པར་བྱའོ། །དེ་ལ་འདི་
ནི་འཇམ་དཔལ་ཁྱོད་ཀྱི་མཆེ་བའི་ཕྱག་རྒྱ་ཞེས་བྱ་བ་གཞན་ཡིན་ནོ། །མཆེ་བའི་ཕྱག་རྒྱའི་འགྲམ་དུ་མཐེ་བོ་གཉིས་བཞག་པའི་ཕྱག་རྒྱ་འདི་ནི་མངོན་སུམ་དུ་འཇམ་དཔལ་གཞོན་ནུ་ཁྱོད་ཉིད་ཡིན་ནོ། །གནས་
དེ་དང་ལག་པའི་ཁ་སྦྱར་དེར་ཉེ་བར་བཞུགས་ཤིང་དམ་ཚིག་གིས་བྱིན་གྱིས་རློབ་པར་བྱེད་དོ། །ལག་པའི་སོར་མོ་ཕན་ཚུན་ཁུ་ཚུར་དུ་བྱས་ལ་མཛུབ་མོ་གཉིས་བཀྲོལ་ཏེ། མཐེ་བོ་གཉིས་གུང་མོའི་ནང་དུ་ཆུང་བར་
བྱས་པ་འདི་ནི་འཇམ་དཔལ་ཁྱོད་ཀྱི་གཙུག་པུད་ཀྱི་ཕྱག་རྒྱ་ཞེས་བྱ་བ་སྟེ། གཞན་ཡིན་ནོ། །ཐལ་མོའི་ཚིགས་རྣམས་བརྐྱང་བ་བྱས་ལ་སྲིན་ལག་དང་། མཛུབ་མོ་གཉིས་ཀྱི་རྩེ་མོ་གུང་མོའི་ནང་དུ་རྩེ་སྤྲད་དེ་བཞག་པ་འདི་ནི་
<pb id="95.227a"/>
འཇམ་དཔལ་མངོན་སུམ་ཁྱོད་ཉིད་ཀྱི་རྩ་བའི་སྔགས་སུ་བསྟན་པ་ཡིན་ནོ། །འདི་ཉིད་ཀྱི་ཕྱག་རྒྱ་ལ་མཛུབ་མོ་གཉིས་བརྐྱང་བར་བྱས་པ་སྟེ། དེ་ལ་འདི་ནི་འཇམ་དཔལ་ཁྱོད་ཀྱི་ཕྱག་རྒྱར་འགྱུར་རོ། །མཐེའུ་ཆུང་དང་
སྲིན་ལག་གཉིས་བསྣོལ་བ་བྱས་ནས་ལག་པ་ཁ་སྦྱར་གྱི་ནང་དུ་བཞག་ལ་གུང་མོའི་ཕྱི་རོལ་ཏུ་མཛུབ་མོའི་རྩེ་མོ་ཡོངས་སུ་བཀུག་ལ། མཐེ་བོ་གཉིས་ཀྱི་རྩེ་མོ་ཡང་དག་པར་བཅར་བའོ། །གཞན་འདི་ཡང་འཇམ་
དཔལ་ཁྱོད་ཀྱི་ཞལ་གྱི་ཕྱག་རྒྱ་ཡིན་ནོ། །ལས་ཐམས་ཅད་པ་ཡང་ཡིན་ཏེ་འདི་ཉིད་ཀྱི་རིམ་གྱིས་སོར་མོ་རེ་རེ་བཀྲོལ་བ་མཐེ་བོ་དང་བཅས་པ་བྱས་ན་མ་རུངས་པའི་གདོན་ཐམས་ཅད་རབ་ཏུ་འབྱེར་བར་འགྱུར་རོ། །དེ་བཞིན་དུ་
རྣ་བ་དང་མགྲིན་པ་དང་ལག་ངར་དང་སྙིང་དང་ལག་པ་དང་ལྐོག་མ་དང་རྐེད་པ་དང་ལྟེ་བ་དང་བརླ་དང་བྱིན་པ་དང་རྐང་པ་དང་མིག་དང་ཁ་དང་ལྕེ་རྣམས་ཏེ། དེ་ལྟར་སོར་མོ་བཅུ་རྣམས་མཐར་གྱིས་བརྐྱང་ན། རིམ་བཞིན་དུ་ཕྱག་རྒྱའི་
མཚན་ཉིད་དུ་འགྱུར་ཏེ། མཐར་གྱིས་ཀྱང་ལས་བྱེད་དོ། །ཞལ་གྱི་ཕྱག་རྒྱས་ནི་ཁ་འཆིང་བར་བྱེད་དོ། །མཆེ་བའི་ཕྱག་རྒྱས་ནི་གདོན་མ་རུངས་པ་ལས་གྲོལ་ལོ། །ལྕེའི་ཕྱག་རྒྱས་ནི་ཚིག་ངན་པ་ཟློག་པར་བྱེད་དོ། །སྙིང་གི་ཕྱག་
རྒྱས་ནི་མིའི་བདག་པོའི་ཁྲོ་བ་སེལ་བར་བྱེད་པའམ། སེམས་ཅན་གཞན་ལྷ་དང་ལྷ་མ་ཡིན་དང་མི་དང་མི་མ་ཡིན་པ་དང་འགྲོ་བ་རྣམ་པ་སྣ་ཚོགས་ལ་བརྟེན་པའི་ཁྲོས་པ་རྣམས་ཀྱི་ཁྲོ་བ་འཇིག་པར་འགྱུར་ཏེ། དེ་བཞིན་དུ་མཐར་
གྱིས་ཐམས་ཅད་དུ་ལས་ཐམས་ཅད་བྱེད་པར་འགྱུར་རོ། །དེ་ལྟར་རིམ་པ་འདིས་ཕྱག་རྒྱ་གྲངས་མེད་པར་འགྱུར་ཏེ། །ལས་གྲངས་མེད་པ་དག་ཀྱང་བྱེད་པར་འགྱུར་རོ། །འཇམ་དཔལ་ཁྱོད་ཀྱིས་རྣམ་པ་ཐམས་ཅད་དུ་ཕྱག་རྒྱ་ཐམས་
ཅད་ཁོ་ན་ལས་ཐམས་ཅད་བྱེད་པར་འགྱུར་རོ། །དཔའ་བོ་ཆེན་པོ་དེ་བཞིན་གཤེགས་པ་གྲངས་ལས་འདས་པ་དག་གིས་ཕྱག་རྒྱ་འདི་དག་བཅིངས་སོ། །@
<pb id="95.227b"/>
@ཕྱག་རྒྱ་ཆེན་པོ་དཔའ་བོ་ཆེན་པོ་ས་ཆེན་པོ་ལ་གནས་པས་ཀྱང་བཅིངས་སོ། །
གང་དུ་གཏམས་པ་ཕྲག་བྱེ་བ་སུམ་ཅུ་རྩ་གསུམ་མམ་བརྒྱད་ཅུའམ་དགུ་བཅུ་རྩ་ལྔའམ་ཁྲི་ཕྲག་དྲུག་ཅུའི་གྲངས་ལ་སོགས་པ་འཇིག་རྟེན་ལས་འདས་པའི་ཡང་འདས་པས་ཕྱག་རྒྱ་བཅིངས་སོ། །འཇིག་རྟེན་བྱ་བ་གང་གཞན་
ནི། །ཀུན་ཀྱང་ཕྱག་རྒྱ་རྣམས་སུ་འདུས། །འདི་དག་གང་ཡང་རུང་བ་ཡི། །ཕྱག་རྒྱས་དོན་ཀུན་སྒྲུབ་བྱེད་པའོ། །དཀྱིལ་འཁོར་བསྒྲུབ་པའི་དུས་དག་ཏུ། །ལག་པ་གཉིས་ཀྱིས་བཅིང་བར་བྱ། །སྔོན་དུ་བསྙེན་པ་ལ་བརྩོན་པས། །སྦྱིན་
སྲེག་བཟླས་པ་དག་ལའང་བྱ། །འདུག་པའམ་འགྲེང་བ་དག་གིས་ཀྱང་། །ཟློས་པས་ཅི་འདོད་བར་དུ་བཟླ། །སྲུང་བ་ཆེན་པོའི་ཆོ་གས་ཀྱང་། །མྱུར་དུ་གྲུབ་པ་ཐོབ་པར་འགྱུར། །དུས་ཀུན་ཕྱག་རྒྱ་ཀུན་གྱིས་ནི། །ལས་རྣམས་ཀུན་ནི་
བྱ་བ་ཡིན། །འཕགས་པ་འཇམ་དཔལ་གྱི་རྩ་བའི་ཆོ་ག་བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་ཆེན་པོ་ཤིན་ཏུ་རྒྱས་པའི་མདོ་ལས། ཕྱག་རྒྱའི་ཆོ་གའི་ལེའུ་རབ་འབྱམ་གཉིས་པ་ལས། སུམ་ཅུ་པ་རྫོགས་སོ།།  །།<head n="2" t="སོ་གཅིག་པ། སྔགས་དང་ཕྱག་རྒྱ་དང་ངེས་པར་སྡོམ་པ་དང་ལས་དང་ཆོ་གའི་ལེའུ།" type="lewu" zh="88.762"/>
དེ་ནས་བཅོམ་ལྡན་འདས་ཤཱཀྱ་ཐུབ་པས་གཞན་ཡང་གནས་གཙང་མའི་གཞལ་མེད་ཁང་ལ་གཟིགས་ནས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ་ཁྱོད་ཀྱི་རྩ་བའི་ཆོ་ག་ལ་ཕྱག་
རྒྱ་མཆོག་ཏུ་ཤིན་ཏུ་གསང་བ་གཞན་ཡང་ཡོད་དེ། ཕྱག་རྒྱ་དང་རྒྱུད་ཐམས་ཅད་ཀྱི་ཆོ་ག་སྔགས་ཐམས་ཅད་ཀྱི་མངོན་པར་འདོད་པ། སྔགས་ཐམས་ཅད་དང་ལྷན་ཅིག་ཡང་དག་པར་སྦྱར་ན། ལས་ཐམས་
ཅད་རབ་ཏུ་སྒྲུབ་པར་བྱེད་པ། ཡང་དག་པར་རྫོགས་པའི་བྱང་ཆུབ་ཀྱི་ལམ་རྣམ་པར་སྦྱོར་བར་བྱེད་པ། སེམས་ཅན་ཐམས་ཅད་ཀྱི་ལམ་དུ་གྱུར་པ་ཡིན་ནོ། །མཛུབ་མོ་གཉིས་ཀྱི་རྩེ་མོ་དང་གུང་མོ་གཉིས་ཀྱི་
རྩེ་མོ་དག་ཡོངས་སུ་སྦྱར་བ་ནི་གཙུག་ཏོར་འཕགས་པ་ཞེས་བྱ་བའི་ཕྱག་རྒྱ་ཡིན་ཏེ། འདིར་སྔགས་ནི། ཛྭཱ་ལ་ཛྭཱ་ལ་དཱིཔྟོད་ག་ཏོཥྞཱི་ཥ་དཱུ་ར་དཱུ་ར་ཧཱུཾ་ཧཾ། སྲིན་ལག་དེ་ཉིད་བཀུག་པ་དང་གུང་མོ་སྦྱར་བ་དེ་
<pb id="95.228a"/>
གཉིས་ཀྱི་སོར་མོའི་རྩེ་མོའི་སེན་མོ་གཤིབས་ལ། རྣ་ཆ་གདུབ་ཀོར་ཟླུམ་པོ་ལྟར་བྱ་བ་ནི་གཙུག་ཏོར་གདུགས་དཀར་པོའི་ཕྱག་རྒྱ་ཡིན་ཏེ། འདིར་ཡང་སྔགས་སུ་འགྱུར་བ་ནི། མ་མ་མ་མ་ཧཱུཾ་ནི། 
མཛུབ་མོ་དེ་ཉིད་ཕན་ཚུན་མཉམ་པར་སྦྱར་ལ་གུང་མོ་གཉིས་སྦྱར་བ་ནི་གཟི་བརྗིད་ཕུང་པོའི་ཕྱག་རྒྱའོ། །འདིར་སྔགས་ནི། ཏ་ཐཱ་ག་ཏོཥྞཱི་ཥཱ་བ་ལོ་ཀི་ཏེ། མཱུརྟྟི་ཏེ་ཛོ་རཱ་ཤི་ཧཱུཾ་ཛྭཱ་ལ་ཛྭཱ་ལ། དྷ་ཀ་དྷ་ཀ །ད་ར་བི་ད་ར། ཙྪིནྡ་
ཙྪིནྡ། ཧཱུཾ་ཧཱུཾ་ཕཊ་ཕཊ་སྭཱ་ཧཱ། མཛུབ་མོ་དེ་ཉིད་ཡང་དག་པར་སྦྱར་བ་དཀྱིལ་འཁོར་ལྟ་བུར་བྱ་བ་ནི་རྒྱལ་བའི་གཙུག་ཏོར་གྱི་ཕྱག་རྒྱའོ། །འདིར་སྔགས་སུ་འགྱུར་བ་ནི། ཛ་ཡ་ཛ་ཡོ་ཥྞཱི་ཥ་ཛྭཱ་ལ་ཛྭཱ་ལ་བནྡྷ་བནྡྷ་ད་མ་ད་མ། ཧཱུཾ་ཧཱུཾ་ཧཱུཾ་ཧོ་
ཧ་ན་ཧཱུཾ། རྒྱལ་བའི་གཙུག་ཏོར་གྱི་སྔགས་སོ། །མཛུབ་མོ་དེ་གཉིས་ཀྱི་རྩེ་མོ་བཏུད་པ་བྱས་པ་གུང་མོ་སྦྱར་བ་ལ། མཛུབ་མོའི་སེན་མོ་གུང་མོའི་ཚིགས་གསུམ་པའི་ཆར་སྦྱར་བ་ནི་འཁོར་ལོས་སྒྱུར་བའི་ཕྱག་རྒྱའོ། །ན་མོ་ཨ་པྲ་
ཏི་ཧ་ཏ་ཏ་ཐཱ་ག་ཏོཥྞཱི་ཥཱ་ཡ། ཨ་ན་བ་ལོ་ཀི་ཏེ་མཱུརྡྷ་ན་ཙཀྲ་བརྟི་ཧཱུཾ་ཛྭཱ་ལ་ཛྭཱ་ལ། དྷ་ཀ་དྷ་ཀ། དྷུ་ན་དྷུ་ན། བི་དྷུ་ན་ཏྲཱ་ས་ཡ་མཱ་ར་ཡོ་ཏ་སཱ་དྷ་ཡ། ཧ་ན་ཧ་ན། ཨཱཾ་ཨཱཾ་ཨཱ། ཀ་ཀ །དྲོ་ཁི་ཎི་དྲོ་ཁི་ཎི། ཀུཎྜ་ལི་ནི། ཨ་པ་རཱ་ཛི་ཏཱ་
ཏྲ་པ་རི་ཎི་ཧཱུཾ་ཕཊ། འཁོར་ལོས་སྒྱུར་བའི་སྔགས་སོ། །མཛུབ་མོ་དེ་ཉིད་ཀྱི་རྩེ་མོ་མདུད་པ་བྱས་ལ། གུང་མོ་སྦྱར་བ་བྱས་པ་ལ་མཛུབ་མོ་སེན་མོའི་འོག་གི་གསུམ་པའི་ཆ་ལ་སྦྱར་བ་ནི་སྔགས་ཀྱི་བདག་པོ་
འཁོར་ལོས་སྒྱུར་བའི་ཕྱག་རྒྱའོ། །མཛུབ་མོ་དེ་ཉིད་ཀྱི་རྩེ་མོ་ཡང་དག་པར་བཀུག་པ་གུང་མོར་སྦྱར་བའི་འོག་ཏུ་ཡང་དག་པར་བཅར་བ་ནི་སྔགས་ཀྱི་བདག་པོའི་ཕྱག་རྒྱའོ། །མཛུབ་མོ་དེ་ཉིད་ཀྱི་རྩེ་མོ་ཡང་དག་
པར་བཀུག་ལ་གུང་མོ་སྦྱར་བའི་སེན་མོ་དང་ཚིགས་ནང་དུ་ཡང་དག་པར་སྦྱར་བ་ནི་འཁོར་ལོས་སྒྱུར་བ་ཆེན་པོའི་ཕྱག་རྒྱའོ། །མཛུབ་མོ་དེ་ཉིད་ཀྱི་རྩེ་མོ་གཉིས་ཡང་དག་པར་བཀུག་ལ་གུང་མོ་སྦྱར་ཞིང་འོག་ཏུ་ཡང་
<pb id="95.228b"/>
དག་པར་སྦྱར་ཏེ། གདུབ་ཀོར་ལྟར་བྱས་པ་ནི་འཁོར་ལོས་སྒྱུར་བ་ཆེན་པོའི་ཕྱག་རྒྱའོ། །མཛུབ་མོ་དེ་ཉིད་ཀྱི་རྩེ་མོ་ཡང་དག་པར་བཀུག་ལ་གུང་མོའི་ཚིགས་གསུམ་པའི་ནང་དུ་ཡང་དག་པར་སྦྱར་བ་ནི་སྔགས་
ཀྱི་བདག་པོ་འཁོར་ལོས་སྒྱུར་བ་ཆེན་པོའི་ཕྱག་རྒྱ་སྟེ། སྲིད་པའི་ལས་ཐམས་ཅད་རྣམ་པར་འཇིག་པར་བྱེད་པ། སེམས་ཅན་ཐམས་ཅད་ཀྱི་ཉེ་བར་འཚོ་བ་ཚེ་དང་ནད་མེད་པ་དང་དབང་ཕྱུག་དང་བསམ་
པ་ཐམས་ཅད་ཡོངས་སུ་རྫོགས་པར་བྱེད་པ། བྱང་ཆུབ་ཀྱི་ཕྱོགས་ཀྱི་ཆོས་ཐམས་ཅད་ཡོངས་སུ་རྫོགས་པར་བྱེད་པ། སེམས་ཅན་ཐམས་ཅད་ཡོངས་སུ་དགའ་བར་བྱེད་པ། སེམས་ཅན་ཐམས་ཅད་ཀྱི་ཡིད་ལ་མངོན་
པར་འདོད་པ་འབྲས་བུ་དང་བཅས་པར་བྱེད་པ། ལས་ཐམས་ཅད་བྱེད་པ། སྔགས་ཐམས་ཅད་རབ་ཏུ་སྒྲུབ་པར་བྱེད་པ། ཕྱག་རྒྱ་དང་སྔགས་ཐམས་ཅད་དང་ལྡན་པ་ཡིན་ཏེ། འཇམ་དཔལ་གཞོན་ནུར་གྱུར་པ་
ཁྱོད་དེ་ཉོན་ཅིག །དང་པོ་རེ་ཞིག་གཙུག་ཏོར་གྱི་མཚན་ཉིད་དུ་གྱུར་པ་ནི། ལག་པ་གཉིས་མཉམ་པོར་བཀན་ཅིང་བརྐྱང་བར་བྱའོ། །མཐེ་བོ་དང་སྲིན་ལག་གཉིས་ལག་པའི་དཀྱིལ་དུ་སེན་མོས་བཟུང་ཞིང་མཐེ་བོའི་རྩེ་མོ་སྦྱར་བར་བྱའོ། །
མཐེའུ་ཆུང་གཉིས་ཀྱི་རྩེ་མོ་གཏུག་ཅིང་སྦྱར་བར་བྱའོ། །དེ་བཞིན་དུ་གུང་མོ་གཉིས་ཀྱི་སེན་མོ་དང་རྩེ་མོ་གཉིས་སྦྱར་བར་བྱ་ཞིང་མཛུབ་མོ་དང་མཛུབ་མོ་ཡང་སྦྱར་བར་བྱའོ། །ཀུན་ཏུ་སྣང་བའི་གཙུག་ཏོར་གྱི་མཚན་
ཉིད་ཆེན་པོ་ཞེས་བྱ་བའི་ཕྱག་རྒྱ་ཡིན་ཏེ། འདིར་སྔགས་ནི། ཨཾ་མུ་ཧཾ། མཛུབ་མོ་དེ་ཉིད་ཡང་དག་པར་བཀུག་སྟེ། སེན་མོ་དང་སེན་མོའི་རྩེ་མོའི་དཀྱིལ་འཁོར་ལྟར་སྦྱར་བས་ནི། ལྟ་བ་ངན་པའི་ཟུག་རྔུའི་ཕྱིན་ཅི་
ལོག་སེལ་བ་ཞེས་བྱ་བ་ཆོས་ཀྱི་འཁོར་ལོ་ཆེན་པོའི་ཕྱག་རྒྱའོ། །འདིར་སྔགས་སུ་འགྱུར་བ་ནི། ༀ་བཛྲཱ་ཤ་ནི་ཧཱུཾ་ཕཊ། འདི་ནི་སྐྱིལ་ཀྲུང་གི་ཕྱག་རྒྱ་སྟེ། སྔགས་དང་ཡང་དག་པར་
<pb id="95.229a"/>
ལྡན་ན་ལས་ཐམས་ཅད་བྱེད་པ། ཇི་ལྟར་སྟོན་ཀའི་སྤྲིན་བཞིན་དུ་བགེགས་ཐམས་ཅད་འཇིགས་པར་བྱེད་པ། གང་ཡང་བདུད་བཞིས་བྱམས་པ་དང་གང་ཡང་ལྷ་དང་ལྷ་མ་ཡིན་གྱི་བགེགས་རྣམས་ནི་སྐྱིལ་
ཀྲུང་གི་ཕྱག་རྒྱ་དམ་པ་མཐོང་བ་ཙམ་གྱིས་འཇིགས་པར་འགྱུར་རོ། །འོག་མ་གཉིས་ཀྱང་རྩེ་མོ་མཉམ་པར་གཤིབས་ན་ཁུ་ཚུར་གྱི་ཕྱག་རྒྱར་འགྱུར་རོ། །སྔགས་ཀྱང་འདི་དག་གང་ཡང་རུང་བ་དང་ཕྱག་རྒྱ་ལག་པ་གཉིས་ཀྱིས་བཅིངས་ཏེ་སྒྲུབ་
པའི་དུས་སམ་སྔོན་དུ་བསྙེན་པའི་དུས་སུ་འདུག་པའམ་ལངས་ཏེ། ལན་ཅིག་གམ་ཇི་སྲིད་འདོད་ཀྱི་བར་དུ་བཟླས་པར་བྱའོ། །དེ་ལྟར་བྱས་ན་བགེགས་དང་ལོག་འདྲེན་ཐམས་ཅད་ཀྱིས་གླགས་རྙེད་པར་མི་འགྱུར་ཞིང་གྲུབ་པ་ཡང་
མངོན་དུ་འགྱུར་རོ། །མཛུབ་མོ་དེ་ཉིད་ཀྱི་རྩེ་མོ་གཉིས་སྦྱར་ལ་ཀུན་ནས་ཟླུམ་པོར་བྱ་ཞིང་གུང་མོ་གཉིས་སྦྱར་ཏེ། གུང་མོའི་ཚིགས་གསུམ་པའི་འོག་ཏུ་སྦྱར་བ་ནི་གཞན་གྱིས་མི་ཐུབ་པ་གཙུག་ཏོར་འཁོར་ལོས་སྒྱུར་
བའི་སྙིང་པོའི་ཕྱག་རྒྱའོ། །འདིར་སྙིང་པོ་ནི། ༀ་ཨ་པ་རཱ་ཛི་ཏཱ་དྷི་ཀ །གཙུག་ཏོར་གྱི་རྩ་བའི་ཕྱག་རྒྱ་དེ་ཉིད་ལ་གཞན་གང་ཡང་རུང་བ་དང་ལྷན་ཅིག་པའི་སྤྱོད་པས་བཀོད་ན་ལས་ཐམས་ཅད་བྱེད་པར་འགྱུར་རོ། །དེ་ལས་མཐེ་བོའི་
རྩེ་མོ་བཏེག་ལ་སྲིན་ལག་གི་རྩེ་མོ་གཏུགས་ནས་ཡང་དང་ཡང་བཏེག་པ་ནི་བོད་པའི་ཕྱག་རྒྱའོ། །འདིར་སྔགས་ནི། ན་མོ་བྷ་ག་བ་ཏེ་ཨ་པྲ་ཏི་ཧ་ཏོཥྞཱི་ཥཱ་ཡ། ཨེ་ཧྱེ་ཧྱི་བྷ་ག་བཱན་དྷརྨ་རཱ་ཛ་པྲ་ཏཱིཙྪེ་ད་ཨརྒྷཾ། ག། པུ་དྷཱུ་པྃ་བ་ལིཾ་དཱི་པྃ་
མཱཾ་ཙཱ་བྷི་རཀྵ། ཨ་པྲ་ཏི་ཧ་ཏ། བ་ལ་པ་རཱ་ཀྲ་མཱ་ཡ་སྭཱ་ཧཱ། མེ་ཏོག་དཀར་པོས་སྤྱན་དྲང་བར་བྱའོ། །རང་གི་གཟུགས་ཀྱི་མཆོད་ཡོན་དང་ཞབས་བསིལ་བ་དབུལ་བར་བྱའོ། །གདན་དང་བཞུགས་སུ་གསོལ་བ་ཡང་བྱའོ། །དེ་ལ་འདི་
ཉིད་ཀྱི་ཕྱག་རྒྱ་དང་སྔགས་ཀྱིས་ཕྱོགས་དང་ཕྱོགས་མཚམས་དང་སྟེང་འོག་བཅིང་བར་བྱའོ། །དེ་ཉིད་ཀྱི་སྲིན་ལག་དང་མཐེ་བོའི་རྩེ་མོས་གཏུགས་ཤིང་སྨད་པ་བྱས་ལ། ཚིགས་བར་མ་ལ་མཐེ་བོས་གཏུགས་ཤིང་ཡང་དང་
<pb id="95.229b"/>
ཡང་བཏེག་པར་བྱས་ནས། མཆོད་ཡོན་ཕུལ་ན་རང་གིས་ལྷ་གཤེགས་སུ་གསོལ་བར་འགྱུར་རོ། །ཕྱག་རྒྱ་གཡོན་ཕྱོགས་སུ་བསྐོར་ན་ཕྱོགས་བཅིངས་པ་ལས་གྲོལ་བར་འགྱུར་རོ། །འདིར་སྔགས་ནི། ན་མོ་ཨ་པྲ་ཏི་ཧ་ཏོཥྞཱི་ཥཱ་ཡ། གཙྪ་གཙྪ་
བྷ་ག་བཱན་དྷརྨ་རཱ་ཛ་པྲ་ཏཱིཙྪེ་དཾ་ཨརྒྷཾ། ག་པུ། དྷཱུ་པཾ་མཱཾ་ཙཱ་བྷི་རཀྵ། ཨ་པྲ་ཏི་ཧ་ཏ་བ་ལ་པ་རཱ་ཀྲ་མཱ་ཡ། ཕྱག་རྒྱ་དང་སྔགས་གཤེགས་སུ་གསོལ་བ་ནི་མཆོད་ཡོན་གྱིས་སོ། །མཛུབ་མོ་དེ་ཉིད་གུང་མོའི་ཚིགས་གསུམ་པའི་འོག་ཏུ་བཞག་
སྟེ། གུང་མོ་ཡང་དག་པར་སྦྱར་ལ་མཐེ་བོ་གཉིས་དང་མཐེའུ་ཆུང་གཉིས་ཕན་ཚུན་མནན་ཅིང་ཁུ་ཚུར་དུ་བྱའོ། འདིར་སྔགས་ནི། །ན་མོ་བྷ་ག་བ་ཏེ་ཨ་པྲ་ཏི་ཧ་ཏོཥྞཱི་ཥཱ་ཡ། དྲཱ་བནྡྷ་ཧཱུཾ་ཕཊ། ཨ་པྲ་ཏི་ཧ་ཏོཥྞཱི་ཥཱ་ཡ། བི་ཀི་རི་ཎི། བི་ཀི་རི་ཎི།
 དྷུ་ན་དྷུ་ན་དྷུ། རྣམ་པར་འཇིག་པར་བྱེད་པ། བཅོམ་ལྡན་འདས་རིག་པའི་རྒྱལ་པོའི་གཙུག་ཏོར་གྱི་སྔགས་བགེགས་དང་ལོག་འདྲེན་ཐམས་ཅད་ཀྱིས་ཟིན་པ་དག་དང་དབང་བསྐུར་བ་དང་བདག་བསྲུང་བ་དང་ཕྱོགས་བཅིང་བ་དང་དཀྱིལ་འཁོར་བཅིང་
བ་ལ་སོགས་ཏེ་ལས་ཐམས་ཅད་ལ་རབ་ཏུ་སྦྱར་རོ། །མཛུབ་མོ་དེ་གཉིས་ཀྱི་རྩེ་མོ་གཉིས་བཀུག་ཅིང་ཡང་དང་ཡང་བརྐྱང་བ་ནི་མེ་ལྷ་སྤྱན་དྲང་བའོ། །དེ་ནས་སྦྱིན་སྲེག་གི་ལས་བྱ་སྟེ། འདི་ཉིད་ཀྱིས་སླར་གཤེགས་སུ་
གསོལ་བ་ནི་བཟློག་པའོ། །མཛུབ་མོ་གཉིས་ཀྱང་འབར་བའི་ཕྲེང་བར་བསམ་མོ། །གཙུག་ཏོར་གྱི་ཕྱག་རྒྱ་འདི་ནི་ལས་ཐམས་ཅད་ལ་ཐོགས་པ་མེད་པའོ། །འདིར་སྔགས་ནི། ན་མོ་བྷ་ག་བ་ཏེ། ཨ་པྲ་ཏི་
ཧ་ཏོཥྞཱི་ཥཱ་ཡ། ཨེ་ཧྱེ་ཧི་ཏེ་ཛོ་མཱ་ལི་ནི་ཨགྣ་ཡེ་སྭཱ་ཧཱ། མཛུབ་མོ་དེ་ཉིད་ཀྱི་རྩེ་མོ་གཉིས་ཅུང་ཟད་བཀུག་པར་བྱ་ཞིང་གུང་མོ་སྦྱར་ལ་གུང་མོའི་ཚིགས་གསུམ་པའི་ནང་དུ་སྦྱར་བར་བྱའོ། །གཙུག་ཏོར་གྱི་སྟོབས་ཤིན་ཏུ་
དྲག་པོའི་ཕྱག་རྒྱ་ཡིན་ནོ། །འདིར་སྔགས་ནི། ན་མོ་བྷ་ག་བ་ཏི། ཨ་པྲ་ཏི་ཧ་ཏོཥྞཱི་ཥཱ་ཡ། ཨི་མཾ་ག། དྷཱུ་པཾ། པུ་བ་ལིཾ་དཱི་པཾ་ཙ་པྲ་ཏཱིཙྪ་ཧ་ར་སརྦ་བུདྡྷ་ཨ་དྷི་ཏེ། དྷརྨ་རཱ་ཛ་ཨ་པྲ་ཏི་ཧ་ཏཱ་ཡ་སྭཱ་ཧཱ། དྲི་ལ་སོགས་པའི་
<pb id="95.230a"/>
སྔགས་སོ། །སྲིན་ལག་གཉིས་བཟློག་སྟེ། ཚིགས་གསུམ་པ་ལ་མཐེ་བོ་གཉིས་ཡང་དག་པར་སྦྱར་ཞིང་མཛུབ་མོ་གཉིས་ཀྱང་སྦྱར་བ་ནི་གཟི་བརྗིད་གཙུག་ཏོར་གྱི་ཕྱག་རྒྱ་སྟེ། ལོག་འདྲེན་ཐམས་
ཅད་ཀྱིས་འཇོམས་པར་མི་ནུས་སོ། །ཕྱག་རྒྱ་འདི་ནི་སྲུང་བ་དང་བཟླས་པའི་དུས་དང་། སྒྲུབ་པའི་དུས་དང་དཀྱིལ་འཁོར་དང་ལས་ཐམས་ཅད་ལ་ཡང་བྱ་བ་ཡིན་ནོ། །འདིར་སྔགས་ནི། ན་མོ་བྷ་ག་བ་ཏེ། ཨ་
པྲ་ཏི་ཧ་ཏོཥྞཱི་ཥཱ་ཡ། སརྦ་བི་གྷྣཾ་བི་དྷཱ་ན་ས་ན་ཀ་རཱ་ཡ་ཀྲོ་དྷཱ་ཡ་སྭཱ་ཧཱ། སྲིན་ལག་གཉིས་ཀྱི་རྩ་བར་མཐེ་བོང་གཉིས་གཏུགས་ཏེ། དེ་བཞིན་དུ་གདུབ་ཀོར་ལྟར་བྱ་ཞིང་མཛུབ་མོ་གཉིས་ཀྱི་ནང་སྟོང་པའི་རྣམ་པར་བྱའོ། །
འདི་ནི་ཐམས་ཅད་དུ་ཐོགས་པ་མེད་ཅིང་གཞན་གྱིས་མི་ཐུབ་པའི་གཙུག་ཏོར་གྱི་ཕྱག་རྒྱ་ཡིན་ནོ། །འདིར་སྔགས་ནི། ན་མོ་བྷ་ག་བ་ཏེ། ཨ་པྲ་ཏི་ཧ་ཏོཥྞཱི་ཥཱ་ཡ། སརྦ་ཏྲ་ཨ་པ་རཱ་ཛི་ཏཱ་ཡ། ཤ་མ་ཡ་ཤ་མ་ཡ། ཤཱནྟེ་དཱནྟེ་
དྷརྨ་རཱ་ཛ་བ་ཤི་ཏེ། མ་ཧཱ་བིདྱཱེ་སརྦཱརྠ་སཱ་དྷ་ནི་སྭཱ་ཧཱ། མར་གྱི་སྦྱིན་སྲེག་ལ་སོགས་པས་ཞི་བ་དང་རྒྱས་པ་ལ་སོགས་པའི་ལས་བྱའོ། །སྲིན་ལག་གཉིས་ཀྱིས་གདུབ་ཀོར་ལྟར་བྱ་ཞིང་མཛུབ་མོའི་རྩེ་མོ་
གཉིས་བཀུག་པ་ནི་ཐོགས་པ་མེད་པའི་བདེ་བྱེད་ཀྱི་གཙུག་ཏོར་གྱི་ཕྱག་རྒྱའོ། །འདིར་སྔགས་ནི། ན་མོ་བྷ་ག་བ་ཏེ། ཨ་པྲ་ཏི་ཧ་ཏོཥྞཱི་ཥཱ་ཡ། ཤང་ཀ་རེ་སྭཱ་ཧཱ། ལས་ཐམས་ཅད་སྲུང་བར་བྱེད་དོ། །
མཐེ་བོ་གཉིས་ཀྱི་རྩེ་མོས་སྲིན་ལག་གཉིས་ཀྱི་གསུམ་པའི་ཚིགས་ལ་མནན་ལ། དེ་བཞིན་དུ་མཛུབ་མོ་གཉིས་ཀྱི་རྩེ་མོ་ཡང་རྡོ་རྗེའི་རྩེ་མོ་དང་འདྲ་བར་བྱའོ། །འདི་ནི་དམ་ཚིག་ཐོགས་པ་མེད་པའི་སྤྱི་གཙུག་
གི་ཕྱག་རྒྱ་སྟེ། དམ་ཚིག་ཐམས་ཅད་ཀྱི་ཐུན་མོང་ངོ་། །འདིར་སྔགས་ནི། ན་མོ་བྷ་ག་བ་ཏེ། ཨ་པྲ་ཏི་ཧ་ཏོཥྞཱི་ཥཱ་ཡ། ཤང་ཀ་རེ་ས་མ་ཡཾ་སྭཱ་ཧཱ། མཐེ་བོ་གཉིས་ཀྱི་རྩེ་མོས་སྲིན་ལག་གཉིས་
<pb id="95.230b"/>
ཀྱི་བར་མའི་ཚིགས་ལ་བཅར་ལ་མཛུབ་མོ་གཉིས་ཀྱི་རྩེ་མོ་དགུག་པར་བྱ་ཞིང་གུང་མོ་གཉིས་ཀྱི་རྩེ་མོ་དང་ཚིགས་བར་མ་སྦྱར་བ་ནི་དམ་ཚིག་ཐོགས་པ་མེད་པ་གཙུག་ཏོར་གྱི་ཕྱག་རྒྱ་ཡིན་ཏེ། ལྷ་དང་ལྷ་མ་ཡིན་ལ་
སྦྱར་ན་དམ་ཚིག་ལ་འཇོག་པར་བྱེད་དོ། །འདིར་སྔགས་ནི། ན་མོ་བྷ་ག་བ་ཏེ། ཨ་པྲ་ཏི་ཧ་ཏོཥྞཱི་ཥཱ་ཡ། ཤང་ཀ་རེ་མ་ཧཱ་ས་མ་ཡཾ་སྭཱ་ཧཱ། འདིས་དཀྱིལ་འཁོར་བཅིང་བ་བྱས་ནས་བཟླས་ན་འཁོར་ལོས་སྒྱུར་བ་
ཡང་དམ་ཚིག་ལ་གནས་པར་འགྱུར་ཞིང་འཁོར་ལོས་སྒྱུར་བ་གཞན་ཡང་ཟིལ་གྱིས་གནོན་པར་འགྱུར་རོ། །གནས་དེ་ཉིད་དུ་བཟླས་པ་བྱས་ན་རིག་པའི་མཐུ་སྟོབས་ཀྱིས་འཇིག་རྟེན་དང་འཇིག་རྟེན་ལས་འདས་
པ་ཐམས་ཅད་ཀྱི་སྔགས་རྣམས་ཀྱིས་ཕན་ཚུན་གནོད་པ་བྱེད་པར་ནུས་པ་མ་ཡིན་ནོ། །བཟླས་པ་ནི་གནས་གཅིག་ཏུ་རྣམ་པ་ཐམས་ཅད་དུ་བྱའོ། །དེ་ལ་སོགས་པ་གཙུག་ཏོར་གྱི་རྒྱལ་པོ་གྲངས་མེད་པ་ཡོད་དེ། 
དེ་བཞིན་གཤེགས་པ་ཐམས་ཅད་ཀྱི་རིགས་ལ་རྒྱ་ཆེར་བྱའོ། །འཇམ་དཔལ་ཆོ་གའི་རྒྱལ་པོ་འདི་ལ་ནི་སྔགས་ཚད་མེད་པ་ཡོད་དེ། ཕྱག་རྒྱ་ཡང་རྣམ་པ་སྣ་ཚོགས་ཉིད་དེ་ངས་འདི་མདོར་བསྡུས་ནས་བཤད་པ་
ཡིན་ནོ། །ངས་གལ་ཏེ་རྒྱ་ཆེར་བཤད་ན་ནི་མི་དང་མི་མ་ཡིན་པ་ཐམས་ཅད་ཀྱིས་བསྐལ་པ་སྟོང་གི་ཚད་དུ་ཡང་འཛིན་པའམ་འཆང་བར་ནུས་པ་མ་ཡིན་ནོ། །འཇམ་དཔལ་དེ་ལྟ་བས་ན་མདོར་བསྡུས་ནས་བཤད་པར་
བྱ་ཡིས། མདོར་ན་ཡིད་ལ་ཉེ་བར་གཟུང་བར་གྱིས་ཤིག །དང་པོ་ཐུབ་པའི་ཕྱག་རྒྱ་མཆོག །འདིར་ནི་རབ་ཏུ་གསུངས་པ་ཡིན། །ལྷ་ཡི་ལྷ་ནི་དེ་ནས་ཀྱང་། །འཁོར་ལོས་སྒྱུར་བའི་ཕྱག་རྒྱ་དང་། །བྱང་ཆུབ་སེམས་དཔའ་བློ་
ལྡན་ནི། །སྤྱན་རས་གཟིགས་ནི་ཟླ་བ་དང་། །དེ་ནས་ཕྱག་ན་རྡོ་རྗེའི་རྒྱ། །གནོད་སྦྱིན་དབང་པོའི་བསྟན་པ་ཡིན། །དེ་ནས་གཞན་ཡང་ཕྱག་རྒྱ་ནི། །དཔག་མེད་ཆེན་པོའི་གཟི་བརྗིད་ལྡན། །ཕོ་ཉ་ཕོ་ཉ་མོ་ཚོགས་ཀུན། །བྲན་ཕོ་བྲན་མོ་དེ་བཞིན་གཞན། །དེ་བཞིན་
<pb id="95.231a"/>
གནོད་སྦྱིན་གནོད་སྦྱིན་མོ། །ཀླུ་དང་ཀླུ་མོ་དེ་བཞིན་གཞན། །མངག་གཞུག་མངག་གཞུག་མོ་དག་དང་། །རྫུ་འཕྲུལ་ཆེན་པོ་ཤ་ཟ་མོ། །དེ་བཞིན་གཞན་ཡང་སྲིན་མོ་དང་། །ལྷ་དང་ལྷ་མིན་བུ་མོ་དང་། །གྲུབ་དང་རིག་པ་
འཛིན་རྣམས་དང་། །མི་རྣམས་མ་ལུས་པ་དག་དང་། །སྐྱེ་བོ་ཐམས་ཅད་དག་གི་ནི། །སོ་སོ་སོ་སོར་ཕྱག་རྒྱ་བསྟན། །སྔགས་ཀྱང་རྣམ་པ་སྣ་ཚོགས་དང་། །ལས་དང་ཏིང་འཛིན་སྣ་ཚོགས་དང་། །གླང་པོ་ནོར་བུའི་རིགས་དག་དང་། །
དེ་དག་སོ་སོའི་ཕྱག་རྒྱ་དང་། །དགྲ་བཅོམ་དང་ནི་རང་རྒྱལ་དང་། །ལེགས་འབྱུང་ཕྱག་རྒྱ་དེ་ཉིད་དང་། །ས་བཅུ་ལ་ནི་རབ་གནས་པའི། །བྱང་ཆུབ་སེམས་དཔའ་ཐམས་ཅད་ཀྱི། །ཕྱག་རྒྱ་སྙིང་པོ་སྔགས་དག་ནི། །གཅིག་པ་ཉིད་དུ་ཡོངས་
སུ་བསྒྲགས། །ལྷ་དང་གནོད་སྦྱིན་རིགས་དང་ནི། །དྲང་སྲོང་དྲི་ཟས་མཆོད་པ་དང་། །ཕྱག་རྒྱ་དྲི་ཟས་བསྟན་པ་དང་། །བདུན་པའི་རིགས་ཀྱིས་གསུངས་པ་དང་། །དེ་བཞིན་བརྒྱད་པའི་ཕྱག་རྒྱ་ནི། །གནོད་སྦྱིན་རིགས་སུ་ཡོངས་སུ་
བསྟན། །ཕྱག་རྒྱ་ཐམས་ཅད་ཡང་དག་བསྟན། །གཞན་ཡང་བདེར་གཤེགས་བཀའ་དག་གིས། །རྒྱུད་རྣམས་དག་ནི་སོ་སོ་དང་། །འཇིག་རྟེན་པ་ཡི་ཡང་འདིར་གཟུང་། །ཕྱག་རྒྱ་ལྡན་པའི་སྔགས་དག་ནི། །ལས་རྣམས་ལ་ནི་
གསལ་བར་འགྱུར། །ཕྱག་རྒྱ་འཆིང་ལ་སོགས་མཁས་ན། །ལོག་འདྲེན་དག་གིས་གནོད་མི་འགྱུར། །དེ་ནས་ཕྱག་རྒྱ་ཆེན་པོ་ལ་སོགས་པའི་མཚན་ཉིད་བཤད་པར་བྱ་སྟེ། སངས་རྒྱས་བཅོམ་ལྡན་འདས་ཀྱི་སྙིང་པོའི་ཕྱག་རྒྱའི་མཚན་
ཉིད་དུ་འགྱུར་བ་ནི། ལག་པ་གཉིས་ཀྱི་སོར་མོ་ཕན་ཚུན་བསྡམས་ལ་མཐེ་བོ་གཉིས་བསྟན་པར་བྱའོ། །འདི་ནི་དེ་བཞིན་གཤེགས་པ་རྣམས་ཀྱི་ཐུགས་ཀྱི་ཕྱག་རྒྱའོ། །འདི་ཉིད་ལ་མཐེ་བོ་གཡས་པ་གཅིག་
བསྟན་པ་ནི་པདྨ་འཛིན་པའི་ཕྱག་རྒྱར་འགྱུར་རོ། །ལག་པ་གཡས་གཡོན་སྔ་མ་བཞིན་དུ་ཁུ་ཚུར་བཅངས་ཏེ། གུང་མོའི་སོར་མོ་གཉིས་རབ་ཏུ་ཕྱུང་ཞིང་བརྐྱང་བར་བྱས་ལ་གཅིག་ཏུ་བྱས་ཤིང་རྡོ་རྗེའི་རྩེ་
<pb id="95.231b"/>
མོ་འདྲ་བ་འདི་ནི་རྡོ་རྗེ་འཛིན་གྱི་ཕྱག་རྒྱའོ། །དེ་ལས་གཅིག་བཀུག་པ་འདི་ནི་བྱང་ཆུབ་སེམས་དཔའ་སྤོས་ཀྱི་གླང་པོའི་ཕྱག་རྒྱའོ། །ཡང་དེ་ཉིད་བརྐྱང་ནས་གུང་མོ་གཉིས་གདུབ་ཀོར་ལྟར་བྱས་པ་འདི་ནི་བྱང་ཆུབ་
སེམས་དཔའ་གླང་པོའི་སྤོས་ཀྱི་ཕྱག་རྒྱའོ། །ལག་པ་གཉིས་པོ་ཐམས་ཅད་བསྡུས་ཏེ། ཁུ་ཚུར་དུ་བྱས་པ་འདི་ནི་རིན་པོ་ཆེའི་རིགས་ཀྱི་ཕྱག་རྒྱའོ། །ནོར་བུ་ལ་སྤྱོད་པ་ཐམས་ཅད་དང་ཛམ་བྷ་ལ་ཆུ་དབང་
ལ་སོགས་པའི་སྔགས་དང་ཕྱག་རྒྱ་འདི་ཉིད་སྦྱར་བར་བྱའོ། །མཛུབ་མོ་གཉིས་ཀྱི་ཚིགས་གཉིས་བཀུག་ནས་སེན་མོ་གཉིས་ཕན་ཚུན་དུ་སྤྲད་པ་འདི་ནི་གནོད་སྦྱིན་གྱི་རིགས་ལྔས་རྩེན་ལ་སོགས་པའི་
གནོད་སྦྱིན་རྫུ་འཕྲུལ་ཆེན་པོའི་ཕྱག་རྒྱའོ། །ལག་པ་གཉིས་སྔ་མ་བཞིན་དུ་ཁུ་ཚུར་བཅིང་བ་བྱས་ལ་མཐེ་བོའི་སེན་མོ་གཉིས་ཕན་ཚུན་སྤྲད་ཅིང་སྟེང་དུ་བཞག་ལ་གུང་མོ་གཉི་གའི་རྩེ་མོ་རྡོ་རྗེའི་རྩེ་
མོ་དང་འདྲ་བར་བྱས་པ་འདི་ནི་ལྷ་ཐམས་ཅད་དེ་ལྷའི་རིགས་འོག་མིན་ལ་སོགས་པའི་ཕྱག་རྒྱ་ཡིན་ནོ། །ལག་པ་གཉིས་དེ་བཞིན་དུ་བསྔམས་ལ་ཁུ་ཚུར་བཅངས་ནས་མཐེ་བོ་གཉིས་བསྟན་པ་འདི་ནི་རང་
སངས་རྒྱས་རྣམས་དང་འཕགས་པ་ཉན་ཐོས་ཀྱི་ཕྱག་རྒྱའོ། །ཁུ་ཚུར་བཅང་བར་བྱས་པ་འདི་དག་ནི་འཕགས་པའི་གང་ཟག་བརྒྱད་ཀྱི་ཕྱག་རྒྱའོ། །རྒྱལ་བའི་སྲས་ཐམས་ཅད་ཀྱི་ཕྱག་རྒྱ་ནི་གཅིག་
ཏུ་བརྗོད་པར་བྱ་སྟེ། ཐལ་མོ་བརྐྱང་བ་སྦྱར་ནས་ཅུང་ཟད་རྩེ་མོ་བསྐུམ་པར་བྱས་པ་འདི་ནི་བྱང་ཆུབ་སེམས་དཔར་གྲགས་པའི་ཕྱག་རྒྱར་བསྟན་པ་ཡིན་ནོ། །ནོར་བུ་རིན་པོ་ཆེ་དང་། འཁར་གསིལ་དང་། སྣམ་སྦྱར་དང་། 
ལྷུང་བཟེད་དང་། ཆོས་གོས་དང་། མཆེ་བ་དང་། མི་འཇིགས་པའི་ལག་པ་སྟེ། བདུན་པོ་དེ་དག་ནི་ཐུབ་པའི་ཕྱག་རྒྱའོ། །སྤྱན་དང་བྱམས་པ་དང་འོད་ཀྱི་དྲ་བ་དང་ཆོས་སྟོན་པ་དང་མཛོད་སྤུའི་ནོར་བུ་དང་གནས་པ་དང་
<pb id="95.232a"/>
ཕྱག་རྒྱ་བདུན་པོ་འདི་དག་ཀྱང་རྒྱལ་བའི་སྐུ་ཉིད་ལས་སྐྱེས་པའོ། །བདུན་གཉིས་ཀྱི་ཚོགས་གཉིས་པ་འདི་དག་དང་ཕྱག་རྒྱ་ལྔ་ངས་བཤད་པ་དང་ཐུབ་པའི་སྙིང་པོ་དང་ལྡན་པ་ཉི་ཤུ་ནི་དང་པོའི་རང་བྱུང་གིས་
ཀྱང་བསྟན་པ་ཡིན་ཏེ་འཁོར་ལོས་སྒྱུར་བ་ཉི་ཤུའི་འཁོར་གྱི་ཕྱག་རྒྱ་ཡང་བསྟན་ཏོ། །ཕྱག་རྒྱ་དང་སྔགས་བྱུང་བ་འདི་གྲངས་ཀྱི་མཐར་ཡང་བྱས་པ་ཡིན་ནོ། །ཐལ་མོ་སྦྱར་བ་བྱས་ནས་གདུབ་ཀོར་ལྟར་བྱས་པ་ནི་ནོར་བུ་
རིན་པོ་ཆེའི་ཕྱག་རྒྱའོ། །སྐྱིལ་མོ་ཀྲུང་གི་གཡས་གཡོན་བརླའི་ཉའི་ཕྱོགས་སུ་ཁུ་ཚུར་རྒྱལ་མཚན་དུ་འཛིན་པ་ནི་འཁར་གསིལ་གྱི་ཕྱག་རྒྱར་འགྱུར་རོ། །ལག་པ་ཐལ་མོ་སྦྱར་ལ་ཕན་ཚུན་དུ་མངོན་པར་ཕྱོགས་
པ་ནི་སྣམ་སྦྱར་གྱི་ཕྱག་རྒྱར་འགྱུར་རོ། །ལག་པ་ཐལ་མོ་སྦྱར་བ་ལས་བཟེད་པ་ལྟར་བྱས་པ་ནི་ལྷུང་བཟེད་ཀྱི་ཕྱག་རྒྱའོ། །ཆོས་གོས་ནི་ལག་པ་གཡོན་པས་སོ། །ཐུགས་ཀྱི་ཕྱག་རྒྱ་བཞིན་དུ་གཡོན་པའི་མཐེ་བོ་
བཏེག་པ་ནི་མཆེ་བའི་ཕྱག་རྒྱའོ། །ལག་པ་གཡས་པས་མི་འཇིགས་པ་སྦྱིན་པ་དང་གཡོན་པས་ཆོས་གོས་ལ་འཛིན་པ་ནི་མི་འཇིགས་པའི་ལག་པའོ། །ཐལ་མོ་སྦྱར་བ་ལས་གུང་མོ་གཉིས་རྡོ་རྗེའི་རྩེ་མོ་ལྟར་བྱས་ལ། དེའི་རྒྱབ་ཏུ་མཛུབ་
མོ་གཉིས་ཅུང་ཟད་བཀུག་ཅིང་བཞག་ལ། མཐེ་བོ་གཉིས་ནང་དུ་བཅུག་པ་འདི་ནི་སངས་རྒྱས་སྤྱན་གྱི་ཕྱག་རྒྱར་འགྱུར་རོ། །འདི་ཉིད་ཀྱི་གུང་མོའི་ཚིགས་བཀུག་ལ་མཛུབ་མོ་གཉིས་གཅིག་ཏུ་བྱས་པ་འདི་ནི་སངས་རྒྱས་བྱམས་
པའི་ཕྱག་རྒྱའོ། །ཐལ་མོ་སྦྱར་བ་ཡངས་པར་བྱས་ལ་མཛུབ་མོ་དང་སྲིན་ལག་གཉིས་བཀུག་ལ་རྡོ་རྗེ་རྩེ་གསུམ་དུ་བྱས་པ་འདི་ནི་མཱ་མ་ཀཱིའི་ཕྱག་རྒྱར་འགྱུར་རོ། །ཐལ་མོ་སྦྱར་བ་བྱས་ནས་མཛུབ་མོ་གཉིས་གུང་མོ་གཉིས་ཀྱི་ཚིགས་
གསུམ་པ་ལ་བཀུག་ནས་བཞག་ལ་མཐེ་བོ་གཉིས་སོ་སོར་བསྐྱེད་ནས་ཐལ་མོའི་རྣམ་པར་བྱ་བ་འདི་ནི་ལོངས་སྤྱོད་ལྡན་པ་ཞེས་བྱ་བའི་ཕྱག་རྒྱ་ཡིན་ནོ། །ལག་པ་གཉིས་ཐལ་མོ་སྦྱར་ནས་མཛུབ་མོ་གཉིས་དང་གུང་མོ་
<pb id="95.232b"/>
གཉིས་སྦྱར་བ་ནི་རྣམ་པར་རྒྱལ་བའི་ཕྱག་རྒྱའོ། །གཡས་པའི་སོར་མོ་གསུམ་རྡོ་རྗེའི་རྩེ་མོ་ལྟར་བྱས་ལ་རྐེད་པའི་ཕྱོགས་སུ་བརྟེན་པ་འདི་ནི་གནས་པའི་ཕྱག་རྒྱའོ། །དེ་ལྟར་བདག་ཉིད་ཀྱི་མགོ་བོར་རིག་པའི་རྒྱལ་པོ
འི་ཕྱག་རྒྱ་དང་ཕྱག་རྒྱ་ཆེན་པོ་བརྒྱད་བཅིངས་ལ་ལས་ཐམས་ཅད་བྱ་ཞིང་དམ་ཚིག་གཟུང་བའམ་དཀྱིལ་འཁོར་བྱ་བ་དག་ལའང་མེ་ཏོག་གཏོར་བར་བྱའོ། །ཡང་ན་སྔར་བསྟན་པའི་ཆོ་ག་ཇི་ལྟ་བ་བཞིན་དུ་བྱས་ན་ཅི་འདོད་པའི་
ལས་ཐམས་ཅད་བྱེད་པར་འགྱུར་རོ། །སྔགས་དང་ཕྱག་རྒྱ་དང་རིག་པ་བརྗོད་པས་ནི་དམ་ཚིག་ཐམས་ཅད་དུ་འགྱུར་རོ། །ལེགས་པར་ཕྱག་རྒྱ་བཅིང་ན་ནི་ཕྱག་རྒྱའི་མཐུ་འབྱུང་བར་འགྱུར་གྱི། གང་ཕྱག་རྒྱ་བབ་ཅོལ་དུ་བྱས་པ་དང་གནས་མ་
ཡིན་པར་བཅས་པ་དེས་ནི་འདིའི་དམ་ཚིག་ཉམས་པར་འགྱུར་རོ། །གང་རྡོ་རྗེའི་ཕྱག་རྒྱ་དེ་ཉིད་ནི་མདུད་རྩེའི་ཕྱག་རྒྱ་ཡིན་མོད་ཀྱི། རྩེ་གསུམ་དང་རྡོ་རྗེ་ནི་ཁྱད་པར་ཡོད་དེ། གང་གྱེན་དུ་བསྟན་པ་དེ་ནི་རྡོ་རྗེ་འཛིན་གྱི་ཕྱག་རྒྱར་
འགྱུར་ལ། འོག་ཏུ་བལྟས་པ་ནི་དབང་ཕྱུག་ཆེན་པོའི་ཕྱག་རྒྱ་ཡིན་ནོ། །བར་དུ་བཞག་པ་ནི་སྦྱིན་གནས་སུ་འོས་པའི་སློབ་དཔོན་དང་བླ་མ་ལ་ནི་ཕྱག་རྒྱ་དབུས་སུ་གཟུང་བར་བྱའོ། །མི་ཐམས་ཅད་ལ་ནི་སོར་མོ་
གཅིག་གདེག་པར་བྱའོ། །མི་མ་ཡིན་པ་ཐམས་ཅད་དང་རྐང་གཉིས་དང་རྐང་བཞི་དང་རྐང་མང་དང་སྲིད་པ་གསུམ་ལ་གནས་པའི་སེམས་ཅན་རྣམས་ཀྱི་ཕྱག་རྒྱར་འགྱུར་བ་ནི་སོར་མོ་གཉིས་བསྒྲེང་བའོ། །གནོད་སྦྱིན་
དང་གནོད་སྦྱིན་མོ་ཐམས་ཅད་ཀྱི་ཕྱག་རྒྱར་འགྱུར་བ་ནི་གསུམ་བསྒྲེང་བའོ། །རིག་པ་འཛིན་པ་དང་རིག་པ་འཛིན་མ་ཐམས་ཅད་ཀྱི་ཕྱག་རྒྱར་འགྱུར་བ་ནི་སོར་མོ་བཞི་བསྒྲེང་བའོ། །ལྷ་དང་ལྷ་མ་ཡིན་ཐམས་ཅད་ཀྱི་
བུ་མོའི་ཕྱག་རྒྱར་འགྱུར་བ་ནི་ལག་པའི་མཐིལ་མཉམ་པོར་བཞག་པའོ། །ཐལ་མོ་སྦྱར་བ་ལེགས་པར་བྱས་ཏེ་བཞག་པ་ནི་གཟུགས་ན་སྤྱོད་པའི་ལྷ་ཐམས་ཅད་ཀྱི་ཕྱག་རྒྱའོ། །ཐལ་མོ་དེ་ཉིད་ལེགས་པར་བྱས་
<pb id="95.233a"/>
པ་ལས་ཁུ་ཚུར་བཅིང་བ་བྱས་པ་ནི་འདོད་པའི་ཁམས་ཀྱི་དབང་ཕྱུག་ལ་སོགས་པ་འདོད་པའི་ཁམས་ན་གནས་པ་ཐམས་ཅད་ཀྱི་ཡིན་ནོ། །དམྱལ་བ་དང་དུད་འགྲོ་དང་ཡི་དགས་དང་གཤིན་རྗེའི་འཇིག་རྟེན་
གྱི་སེམས་ཅན་ཐམས་ཅད་ཀྱི་ཕྱག་རྒྱར་འགྱུར་བ་ནི་དེ་ཉིད་ལས་སོར་མོ་གཅིག་ཡང་དག་པར་བསྒྲེང་བའོ། །ཤ་ཟ་དང་ཤ་ཟ་མོ་ལ་སོགས་པ་ཐམས་ཅད་ཀྱི་ཕྱག་རྒྱར་འགྱུར་བ་ནི་སོར་མོ་གཉིས་བསྒྲེང་བའོ། །སྲིན་པོ་
དང་སྲིན་མོ་རྣམས་ཀྱི་ནི་གསུམ་བསྒྲེང་བའོ། །ཤ་རྗེན་ཟ་བ་ཐམས་ཅད་དང་གདོན་དང་མ་མོ་དང་གྲུལ་བུམ་ལ་སོགས་པ་དང་། ཤ་ཟ་རྣམས་དང་མཁའ་འགྲོ་མ་ཐམས་ཅད་དང་སྡིག་པའི་སེམས་དང་ལྡན་པ་ཐམས་
ཅད་ལ་ནི་སོར་མོ་བཞི་བསྒྲེང་བའོ། །སྡིག་པ་ཐམས་ཅད་ཀྱི་ཕྱག་རྒྱར་འགྱུར་བ་ནི་སོར་མོ་ཐམས་ཅད་བསྡུས་པའོ། །ལག་སོར་བསྡུས་པའི་ཕྱག་རྒྱ་ནི་དགུག་པའོ། །ལག་སོར་བརྐྱང་བ་ནི་སླར་གཏང་བའི་ཕྱག་རྒྱའོ། །
ལས་ཐམས་ཅད་ནི་རང་གི་སེམས་ཀྱིས་བྱའོ། །ཅི་འདོད་པའི་ཕྱག་རྒྱ་འདི་དག་ལ་རང་རང་གི་སྔགས་སྦྱར་བར་བྱའོ། །གཞན་གྱི་ཕྱག་རྒྱར་གཞན་གྱི་ལས་ནི་མི་བྱའོ། །གང་གི་སྔགས་གང་ལ་ཡོད་པ་དེ་དང་དེའི་ཕྱག་
རྒྱར་སྦྱར་བར་བྱའོ། །ཕྱག་རྒྱ་འདི་དག་ནི་རིན་ཐང་མཉམ་པ་མེད་པ་ཡིན་ཏེ། སངས་རྒྱས་ཐམས་ཅད་ཀྱིས་བྱིན་གྱིས་བརླབས་པ་སེམས་ཅན་ཐམས་ཅད་ཀྱིས་ཕྱག་རྒྱ་མཐོང་བས་ཁྲོ་བར་བྱེད་མི་ནུས་སོ། །ཕྱག་རྒྱ་ལས་
འདའ་བར་བྱེད་པ་ནི་རྣམ་པར་ཉམས་པ་ཐོབ་པར་འགྱུར་རོ། །ཕྱག་རྒྱ་ཉམས་པ་ལས་ནི་དམ་ཚིག་ཉམས་པ་དང་རིག་པ་ཐམས་ཅད་ལས་རྣམ་པར་འདས་པར་འགྱུར་རོ། །མཐར་ཡང་ངུ་འབོད་ཀྱི་འགྲོ་བ་ཐོབ་པར་འགྱུར་རོ། །དམྱལ་
བ་ཆེན་པོ་མནར་མེད་པར་ཡང་ཤིན་ཏུ་བརྟན་པར་སྐྱེ་བ་ཐོབ་པར་འགྱུར་བ་ནི་ཕྱག་རྒྱ་ལ་བགེགས་བྱེད་པས་སོ། །གང་ཡང་ཕྱག་རྒྱ་དང་དམ་ཚིག་ལ་གནས་པ་དེ་དག་ནི་ཡུན་རིང་པོ་མི་ཉུང་བར་བདེ་བར་འགྱུར་ཏེ། ལྷའི་གནས་ཆེན་པོའི་
<pb id="95.233b"/>
འགྲོ་བར་སྐྱེ་བར་འགྱུར་རོ། །མཐར་ཡང་ངེས་པར་བྱང་ཆུབ་ལ་གཞོལ་བར་འགྱུར་རོ། །མདོར་ན་དང་པོའི་སངས་རྒྱས་དང་བྱང་ཆུབ་སེམས་དཔའ་རྫུ་འཕྲུལ་ཆེན་པོ་དག་གིས་ཕྱག་རྒྱ་རྣམ་པ་མང་པོ་རྣམས་རབ་ཏུ་གསུངས་སོ། །
སེམས་ཅན་ཐམས་ཅད་ཀྱིས་ཀྱང་འདིའི་མཐའ་རྟོགས་པར་རམ་གཟུང་བར་རམ་གྲངས་རྩི་བར་བྱེད་པར་མི་ནུས་སོ། །མདོར་ན་རྒྱལ་བའི་རིགས་ཀྱི་རིག་པའི་རྒྱལ་པོ་འཁོར་ལོས་སྒྱུར་བའི་ཡི་གེ་གཅིག་པ་དེའི་ཕྱག་
རྒྱར་འགྱུར་བ་ནི་ལག་པ་གཡས་གཡོན་སྔ་མ་བཞིན་དུ་ཁུ་ཚུར་དུ་བྱས་ལ། གུང་མོ་གཉིས་ཕྱིར་ཕྱུང་ལ་བརྐྱང་སྟེ་གཅིག་ཏུ་རྩེ་སྤྲད་ལ། གཉི་གའི་ཡང་རྩེ་མོའི་ཚིགས་བཀུག་ལ་མཛུབ་མོ་གཉིས་ཀྱི་ཚིགས་གཉིས་
བཀུག་ཅིང་སེན་མོ་གཉིས་ཕན་ཚུན་རྩེ་སྤྲད་དེ། མཐེ་བོ་གཉིས་ཀྱི་སེན་མོའི་སྟེང་དུ་བཞག་པ་འདི་ནི་འཁོར་ལོས་སྒྱུར་བའི་ཕྱག་རྒྱ་སྟེ། ལས་ཐམས་ཅད་བྱེད་པ་ཕྱག་རྒྱ་ཐམས་ཅད་ཀྱི་རབ་མཆོག་འཇིག་རྟེན་གྱི་སྐྱོབ་པ་
རྣམས་ཀྱིས་གསུངས་པ། འཁོར་ལོས་སྒྱུར་བའི་ཡི་གེ་གཅིག་པ་དང་ཡང་དག་པར་ལྡན་ན་ལས་ཐམས་ཅད་བྱེད་པར་འགྱུར་རོ། །འདིས་བསྒྲུབས་ན་དེ་བཞིན་གཤེགས་པ་ཐམས་ཅད་ཀྱི་རིགས་དང་འཇིག་རྟེན་དང་འཇིག་རྟེན་ལས་
འདས་པ་ཐམས་ཅད་ཀྱི་སྔགས་གྲུབ་པར་འགྱུར་རོ། །འདིས་བཟླས་པ་བྱས་ན་སྔགས་ཐམས་ཅད་བཟླས་པར་འགྱུར་རོ། །སྒྲུབ་པ་པོས་ངེས་པར་སྔོན་དུ་ཆོ་གའི་རྒྱལ་པོ་འདིར་གསུངས་པའི་སྔགས་ཀྱི་མཆོག་བརྒྱད་སྟོང་
བཟླས་པ་བྱའོ། །དེ་ལྟར་བྱས་ན་རིག་པ་འདི་ཐམས་ཅད་མངོན་དུ་འགྱུར་ཞིང་མྱུར་དུ་གྲུབ་པ་རབ་ཏུ་སྟེར་བར་འགྱུར་རོ། །མྱུར་དུ་མཆོག་ཀྱང་སྟེར་བར་འགྱུར་རོ། །ངེས་པར་བྱང་ཆུབ་ལ་གཞོལ་བར་འགྱུར་རོ། །པདྨ་འཛིན་པའི་ཕྱག་
རྒྱ་དང་སྤྱན་རས་གཟིགས་ཀྱི་སྙིང་པོ་ཡི་གེ་གཅིག་པ་དང་ལྡན་པར་བྱས་ན་ལས་ཐམས་ཅད་བྱེད་པར་འགྱུར་རོ། །ཡང་ན་གོས་དཀར་མོའི་རིག་པ་ཕྱག་རྒྱ་དང་ལྡན་པར་བྱས་ནའང་དེ་བཞིན་དུ་ལས་ཐམས་ཅད་བྱེད་པར་འགྱུར་རོ། །རྡོ་རྗེ་འཆང་གི་
<pb id="95.234a"/>
ཕྱག་རྒྱ་དང་དེ་ཉིད་ཀྱི་སྙིང་པོ་ཡི་གེ་གཅིག་པ་དང་ལྡན་པར་བྱས་ན་ཡང་དེ་བཞིན་དུ་ལས་ཐམས་ཅད་བྱེད་པར་འགྱུར་རོ། །ཡང་ན་མཱ་མ་ཀཱིའི་རིག་པ་ཆེན་མོ་དང་ལྡན་པར་བྱས་ནའང་ལས་ཐམས་ཅད་བྱེད་པར་
འགྱུར་རོ། །དེ་བཞིན་དུ་གླང་པོའི་རིགས་ཀྱི་ཡི་གེ་གཅིག་པ་བྱང་ཆུབ་སེམས་དཔའ་གླང་པོའི་སྤོས་ཀྱི་སྙིང་པོ་དང་དེ་བཞིན་དུ་དེ་ཉིད་ཀྱི་ཕྱག་རྒྱ་དང་རིན་པོ་ཆེའི་རིགས་དང་གནོད་སྦྱིན་གྱི་རིགས་དང་ལྷ་དང་འཕགས་པ་དང་
འདི་དག་ལ་ཡང་འདིར་སྙིང་པོ་ཡི་གེ་གཅིག་པ་ཉིད་ལ་ཕྱག་རྒྱ་དང་སྔགས་ཐམས་ཅད་དང་ལྡན་པར་བྱས་ན་ལས་ཐམས་ཅད་བྱ་བ་ཡིན་ནོ། །ཇི་ལྟར་རིགས་པར་རིག་པ་དང་སྔགས་ཀྱི་སྟོབས་བསྐྱེད་པ་མཐའ་དག་བྱའོ། །
དེ་བཞིན་དུ་དྲང་སྲོང་རྣམས་ལ་ནི་དམོད་པ་འདེབས་པའི་ལག་པའི་ཕྱག་རྒྱའོ། །དེ་བཞིན་དུ་དྲི་ཟ་དང་ལྷ་དང་ལྷ་མ་ཡིན་དང་བཅས་པ་རྣམས་ལ་ནི་ལག་པ་གཡོན་པའི་མཐེ་བོ་ནང་དུ་བཅུག་པ་བྱས་པའོ། །གྲུབ་པ་བསྟན་པའི་
ཁུ་ཚུར་དུ་གནས་པའི་རྒྱ་ནི་གཞོན་ནུ་མ་བཞིའི་ཕྱག་རྒྱ་དང་དེ་ཉིད་ཀྱི་སྔགས་ཀྱིས་སོ། །དེ་བཞིན་དུ་སྨིན་དྲུག་གི་བུ་ལ་ནི་མདུང་གི་ཕྱག་རྒྱས་སོ། །དེ་བཞིན་དུ་གཤིན་རྗེ་དང་ཆུ་ལྷ་དང་ལུས་ངན་དང་གནོད་སྦྱིན་དང་སྲིན་པོ་དང་ཤ་
ཟ་དང་ལྟོ་འཕྱེ་ཆེན་པོ་ལ་སོགས་པ་སེམས་ཅན་སྲིད་པ་གསུམ་ལ་ཡང་དག་པར་གནས་པ་ཐམས་ཅད་དང་འགྲོ་བ་ཐམས་ཅད་དུ་གཏོགས་པ་དང་ཁམས་ཐམས་ཅད་ན་གནས་པ་དང་སེམས་ཅན་ཐམས་ཅད་ཀྱི་གདོན་དང་མ་མོ་དང་ཤ་རྗེན་ཟ་བ་དང་སྡིག་པ་
ཅན་གྱི་སེམས་ཅན་ཐམས་ཅད་དང་ཐམས་ཅད་ཀྱི་ཕྱག་རྒྱ་དང་སྔགས་ཀྱང་ཐམས་ཅད་དུ་གསུངས་པ་ཡིན་ནོ། །རིམ་གྱིས་སྦྱར་ཞིང་མཐར་གྱིས་ཐམས་ཅད་ཀྱི་ཐམས་ཅད་དུ་འགྱུར་གྱི་གཞན་དུ་ནི་མ་ཡིན་ནོ། །དང་པོར་རེ་ཞིག་སྒྲུབ་པ་པོས་ཆོ་གའི་རྒྱལ་པོ་འདི་ལ་དེ་
བཞིན་གཤེགས་པ་ལས་བྱུང་བའི་ཕྱག་རྒྱ་ཆེན་པོ་དང་ཕྱག་རྒྱ་དེའི་ཡན་ལག་ཏུ་གྱུར་པ་ལས་བྱུང་བ་དང་འཕགས་པ་ཀུན་ཏུ་བཟང་པོ་དང་མཐུ་ཆེན་ཐོབ་དང་དྲི་མ་མེད་པར་གྲགས་པ་དང་འཇམ་དཔལ་ཁྱོད་ཀྱི་ཨུཏྤ་ལའི་ཕྱག་
<pb id="95.234b"/>
རྒྱ་དང་བྱང་ཆུབ་སེམས་དཔའ་འདི་དག་གི་ཕྱག་རྒྱ་ཤར་དུ་མངོན་པར་བལྟས་ཏེ་གནས་པ་དང་ཉི་མ་ལ་མངོན་དུ་བལྟས་ཏེ་གནས་ནས། ཐོ་རངས་ལངས་ལ་གཙང་ཞིང་གཙང་བའི་གནས་ལ་གནས་ནས་སྒྲུབ་པ་པོས་ངེས་པར་འདི་
དག་གི་ཕྱག་རྒྱ་གང་ཡང་རུང་བ་བཅིངས་ལ་རང་གི་སྤྱི་བོའི་སྟེང་དུ་གཞག་པར་བྱའོ། །འདི་དག་གང་ཡང་རུང་བའི་སྔགས་བརྒྱ་རྩ་བརྒྱད་བཟླས་པ་བྱས་ན་ནད་ཐམས་ཅད་ལས་རྣམ་པར་གྲོལ་བར་འགྱུར་རོ། །ཚེ་རིང་བ་དང་བགེགས་
ཐམས་ཅད་ཀྱིས་ཟིལ་གྱིས་གནོན་པར་མི་འགྱུར་རོ། །སེམས་ཅན་ཐམས་ཅད་ཀྱིས་མི་ཚུགས་པར་འགྱུར་རོ། །མྱུར་དུ་གྲུབ་པ་སྟེར་བར་འགྱུར་རོ། །སངས་རྒྱས་ཐམས་ཅད་ཀྱིས་བྱིན་གྱིས་བརླབ་པར་འགྱུར་རོ། །ངེས་པར་བྱང་ཆུབ་ལ་གཞོལ་བར་འགྱུར་རོ། །
བྱང་ཆུབ་ཀྱི་སྙིང་པོའི་བར་དུ་འཇམ་དཔལ་གཞོན་ནུར་གྱུར་པ་འདིའི་དགེ་བའི་བཤེས་གཉེན་དུ་འགྱུར་རོ། །སྙིང་པོ་དང་ཕྱག་རྒྱར་འགྱུར་བ་དེ་ཡང་གང་ཞེ་ན། དང་པོར་རེ་ཞིག་དཔའ་བོ་ཆེན་པོའི་ཕྱག་རྒྱ་བཅའ་བར་བྱ་སྟེ། ལག་པ་
གཉིས་སྦྱར་བར་བྱས་ལ་སོར་མོ་རྣམས་ནང་དུ་བསྡུས་ཏེ། མཐེ་བོ་གཉིས་བཏེག་ལ་ཚིགས་གསུམ་པའི་ཆ་བཀུག་པ་འདི་ནི་དཔའ་བོ་ཆེན་པོའི་ཕྱག་རྒྱ་དེ་བཞིན་གཤེགས་པ་རྣམས་ཀྱིས་གསུངས་སོ། །འདིར་སྔགས་ནི། ཨ་བཱི་ར་ཧཱུཾ་
བཾ། སྔགས་འདི་དང་ཡང་དག་པར་ལྡན་ན་ཕྱག་རྒྱ་འདི་ནི་ལས་ཐམས་ཅད་བྱེད་པ་ཡིན་ནོ། །ལག་པ་གཉིས་དེ་བཞིན་དུ་ཡང་དག་པར་སྦྱར་བ་བྱས་ལ་ཕྱིར་ཡང་རྣམ་པར་ཕྱེ་ཞིང་། ཀུན་ནས་སོར་མོ་རྣམས་པདྨ་ཁ་བྱེ་བ་ལྟར་བྱས་པ་འདི་ནི་
ཁ་བྱེ་བ་ཞེས་བྱ་བའི་ཕྱག་རྒྱ་མཆོག་ཡིན་ཏེ། དང་པོའི་སངས་རྒྱས་ཀྱིས་རབ་ཏུ་བསྟན་ཏོ། །འདིར་སྔགས་ནི། ག་ག་ན་སམྦྷ་བེ་དཱིཔྟ་དཱིཔྟ་ཛྭཱ་ལ་ཡ་ཛྭཱ་ལ་ཡ། བུདྡྷ་ཨ་དྷི་ཏེ་བི་ཀཱ་སཱ་ཡ་སརྦ་བྷུ་ཏཱ་། ཧཱུཾ་ཧཱུཾ་བི་ཀཱ་སི་ནི་ཕཊ་ཕཊ་སྭཱ་ཧཱ། 
འདི་ནི་པདྨ་ཁ་བྱེ་བའི་སྔགས་ཏེ། ཕྱག་རྒྱ་འདི་དང་ཡང་དག་པར་ལྡན་ན་ལས་ཐམས་ཅད་པར་འགྱུར་རོ། །གདོན་ཞུགས་པ་ལ་སོགས་པ་ཡང་རབ་ཏུ་ཤེས་པ་ཡིན་ནོ། །སྨྲ་བར་བྱེད་པར་འགྱུར་རོ། །གདོན་གྱིས་ཟིན་པ་རྣམས་དང་ཤ་ཟ་སྡིག་པ་དང་ལྡན་
<pb id="95.235a"/>
པས་ཟིན་པ་དང་དུག་གིས་བརྒྱལ་བ་རྣམས་ལ་ཇི་ལྟ་ཇི་ལྟར་རབ་ཏུ་སྦྱར་བ་དེ་ལྟ་དེ་ལྟར་དེ་ཐམས་ཅད་བྱེད་དོ། །འདི་ནི་མདོར་ན་རིག་པ་མེ་ཏོག་ཁ་བྱེ་བའི་ཕྱག་རྒྱ་དང་ལྡན་པར་བྱས་ན་དོན་ཐམས་ཅད་སྒྲུབ་པར་བྱེད་དོ། །མ་གྲུབ་པ་
ཉིད་ཀྱང་མྱུར་དུ་འགྲུབ་པར་འགྱུར་རོ། །ལག་པ་གཉིས་སྦྱར་བ་བྱས་ལ་སོར་མོ་རྣམས་ནང་དུ་མཉམ་པར་བྱས་ཏེ་བཅུག་པ་ནི་སྙིང་པོའི་ཕྱག་རྒྱ་སྟེ། སྙིང་པོས་ལན་བདུན་མངོན་པར་བསྔགས་ལ་བཀྲོལ་བར་བྱ་སྟེ། དེ་བཞིན་དུ་ཐམས་ཅད་
དུ་ཡང་བྱའོ། །འདིར་སྔགས་ནི། གོ་ད་རོ་བཱི་ར་སྭཱ་ཧཱ། དེ་བཞིན་གཤེགས་པའི་སྙིང་པོའོ། །ལག་པ་དེ་ཉིད་ཁུ་ཚུར་དུ་བྱ་སྟེ་སོར་མོ་རྣམས་བརྐྱང་ལ་སོར་མོའི་རྩེ་མོ་ཕན་ཚུན་སྤྲད་ཅིང་ནང་དུ་སྟོང་པ་ནི་གཙུག་ཏོར་གྱི་ཕྱག་རྒྱའོ། །འདིར་སྔགས་
ནི། བནྡྷ་སྭཱ་ཧཱ། འདི་ནི་ལས་ཐམས་ཅད་བྱེད་པ་སྟེ། ལག་པ་གཡས་པའི་མཐེ་བོ་བཏེག་ལ་ཁུ་ཚུར་བཅངས་པ་ནི་འཁར་གསིལ་གྱི་ཕྱག་རྒྱའོ། །འདིར་སྔགས་ནི། དྷུ་ན་ཛི་ཏ་ར་ཎཱི་ཧཱུཾ། འཁར་གསིལ་གྱི་སྔགས་ནི་ལས་ཐམས་ཅད་པའོ། །
འདི་ཉིད་ཀྱི་ཕྱག་རྒྱ་དང་ལྡན་པས་ལག་པ་གཡོན་པ་ཆོས་གོས་ལ་འཛིན་པར་བྱས་པ་ནི་ཆོས་གོས་ཀྱི་ཕྱག་རྒྱའོ། །འདིར་སྔགས་ནི། རཀྵ་རཀྵ་སརྦ་བུདྡྷ་ཨ་དྷི་ཏ་ད་མ་ཙཱི་བ་ར་སྭཱ་ཧཱ། དེ་བཞིན་གཤེགས་པའི་ཆོས་གོས་ཀྱི་སྔགས་སོ། །
འདི་ཉིད་ཀྱི་ཕྱག་རྒྱ་དང་ལྡན་པར་བྱས་ན་ལས་ཐམས་ཅད་བྱེད་པར་འགྱུར་རོ། །གོས་ལ་མངོན་པར་བསྔགས་ནས་གོས་བགོས་ན་བསྲུང་བ་ཆེན་པོ་བྱས་པར་འགྱུར་རོ། །གདོན་ཐམས་ཅད་དང་མ་མོ་དང་ཤ་ཟ་དང་ཤ་རློན་ཟ་བ་དང་སྡིག་པ་
ཅན་རྣམས་དང་བགེགས་ཐམས་ཅད་ཀྱང་མཐོང་བ་ཙམ་གྱིས་རབ་ཏུ་འབྱེར་རོ། །མཐེ་བོ་གཡས་གཡོན་དང་མཐེའུ་ཆུང་གཉིས་ཕན་ཚུན་སྤྲད་པ་བྱས་ལ་ལག་པའི་ཁ་སྦྱར་ཐུར་དུ་བསྟན་པ་ནི་ལྷུང་བཟེད་ཀྱི་ཕྱག་རྒྱའོ། །འདིར་སྔགས་ནི། 
ལོ་ཀ་བཱ་ལ་ཨ་དྷི་ཏཾ་བ་ར་དྷཱ་རཱ་ཡ། མ་ཧཱ་ནུ་བྷ་བ་ནུ་དྷ་བཱ་ཏྲཱ་སྭཱ་ཧཱ། ཕྱག་རྒྱ་འདི་དང་སྔགས་འདི་ཡང་དག་པར་ལྡན་པར་བྱས་ན་ལས་ཐམས་ཅད་བྱེད་དོ། །ཁ་ཟས་ཟ་བའི་དུས་སུ་དྲན་པར་བྱས་ན་སྦྱར་བའི་དུག་ཐམས་ཅད་ནུས་པ་མེད་པར་
<pb id="95.235b"/>
འགྱུར་རོ། །ལག་པ་གཉིས་ཁུ་ཚུར་བཅང་ལ་མཛུབ་མོ་གཉིས་དང་གུང་མོ་བཀུག་པ་འདི་ནི་ཡིད་བཞིན་གྱི་ནོར་བུའི་ཕྱག་རྒྱའོ། །འདིར་སྔགས་ནི། ཏེ་ཛོ་ཛྭཱ་ལ་སརྦ་ཨརྠ་སཱ་དྷ་ཀ་སིད་དྷྱ་ཙིན་ཏཱ་མ་ཎི་རཏྣ་ཧཱུཾ། ནོར་བུ་རིན་པོ་ཆེ
འི་སྔགས་སོ། །ཕྱག་རྒྱ་འདི་ཉིད་དང་ཡང་དག་པར་ལྡན་ན་ལས་ཐམས་ཅད་བྱེད་ཅིང་དགེ་བ་ཡིན་ནོ། །རྒྱན་གྱི་ཁྱད་པར་ཐམས་ཅད་ལ་འདི་ཉིད་ཀྱིས་མངོན་པར་བསྔགས་ཏེ་རྒྱན་དུ་བྱས་ན་བདག་ཉིད་ལ་བསྲུང་བ་ཆེན་པོ་བྱས་པར་འགྱུར་རོ། །
མཆོག་ཏུ་སྐལ་བ་བཟང་པོ་དང་ལྡན་པར་འགྱུར་རོ། །གོ་ཆ་ལ་མངོན་པར་བསྔགས་ཏེ་རང་ཉིད་ཀྱིས་བགོ་བར་བྱས་ནས་གཡུལ་དུ་འཇུག་ན། འདི་ནི་ལུས་ལ་མཚོན་གྱིས་མི་ཕོག་ཅིང་མི་ཚུགས་པར་འགྱུར་རོ། །དགྲ་ཐམས་ཅད་
ཀྱི་རང་གི་དཔུང་འབྱེད་པར་བྱེད་ཅིང་ཕ་རོལ་གྱི་སྡེ་ཡང་རབ་ཏུ་གནོན་པར་བྱེད་དེ། དེ་ལ་སོགས་པ་ཚད་མེད་པའི་ལས་མ་གྲུབ་པ་ཉིད་ཀྱང་གྲུབ་པར་བྱེད་དོ། །རིན་པོ་ཆེ་པདྨ་རཱ་ག་དང་མརྒད་ཏ་ལ་སོགས་པ་གང་ཡང་རུང་བའི་
རིན་པོ་ཆེའི་ཁྱད་པར་བླངས་ལ། བརྒྱ་རྩ་བརྒྱད་མངོན་པར་བསྔགས་པ་བྱས་ནས་རྒྱལ་མཚན་གྱི་རྩེ་མོའམ་རང་གི་མགོ་བོའམ་གླང་པོ་ཆེའི་མཆོག་མར་བཅིང་བ་བྱས་ནས་གཡུལ་གྱི་ཐོག་མར་ཞུགས་ན་ངེས་པར་ཕ་རོལ་གྱི་
དཔུང་དང་འཐབ་པ་མེད་པ་ཁོ་ནར་མཐོང་བས་འཇིགས་པར་འགྱུར་བའམ་རྨུགས་པ་ཆེན་པོ་ཉིད་དུ་འགྱུར་བའམ་བདག་པོ་དཔུང་དང་བཅས་པ་དེ་དག་རབ་ཏུ་འབྱེར་བར་འགྱུར་རོ། །སོར་མོ་རྣམས་ཕན་ཚུན་བསྡུས་ནས་ཁུ་
ཚུར་དུ་བྱས་ལ་སོར་མོ་གུང་མོའི་གནས་ཀྱི་གསུམ་པའི་ཚིགས་ཀྱི་ཆ་ལ་མཛུབ་མོའི་རྩེ་མོ་བཀུག་པ་འདི་ནི་ཆོས་ཀྱི་འཁོར་ལོའི་ཕྱག་རྒྱའོ། །འདིར་སྔགས་ནི། ཙྪིནྡྷ་ཙྪིནྡྷ་ཧ་ན་ད་ཧ། ཙཀྲ་དཱི་ཧཱུཾ། ཆོས་ཀྱི་འཁོར་ལོའི་སྔགས་
སོ། །རྐང་པ་གཡོན་པ་བཏེག་ལ་རྐང་པ་གཡས་པས་ལ་བཞག་སྟེ། གཡོན་པའི་རྐང་པའི་བོལ་གྱིས་གཡས་པ་བརྐྱང་བའི་བརླ་ལ་བཞག་ལ། ལག་པ་གཡས་པས་བརྡེག་པའི་ཚུལ་དུ་ང་རྒྱལ་གྱིས་བརྟན་པར་བྱས་
<pb id="95.236a"/>
པ་འདི་ནི་གཞན་གྱིས་མི་ཐུབ་པའི་ཕྱག་རྒྱའོ། །འདིར་སྔགས་ནི། ཧུ་ལུ་ཧུ་ལུ་ཙཎྜ་ལི་མ་ཏང་གི་སྭཱ་ཧཱ། གཞན་གྱིས་མི་ཐུབ་པའི་སྔགས་སོ། །ཆོས་ཀྱི་འཁོར་ལོ་དང་གཞན་གྱིས་མི་ཐུབ་པའི་སྔགས་འདི་དག་
ཉིད་དང་ཡང་དག་པར་ལྡན་པས་ལས་ཐམས་ཅད་པར་འགྱུར་རོ། །མདོར་ན་སྡུག་བསྔལ་ཐམས་ཅད་ངེས་པར་གཅོད་པར་བྱེད་དོ། །ཇི་ལྟ་ཇི་ལྟར་རབ་ཏུ་སྦྱར་བ་དེ་ལྟ་དེ་ལྟར་ལས་ཐམས་ཅད་བྱེད་པར་འགྱུར་རོ། །ལག་པ་
གཡོན་པ་བརླའི་སྟེང་དུ་དཀུར་བརྟེན་ལ། ལག་པ་གཡས་པས་ཆོས་སྟོན་པའི་ཕྱག་རྒྱ་ནི་དེ་བཞིན་གཤེགས་པའི་མདུང་གི་ཕྱག་རྒྱ་ཡིན་ནོ། །འདིར་སྔགས་ནི། བི་ཛ་ཡེ་མ་ཧཱ་ཤ་ཀ་ཏི་དྷུ་ར་དྷ་རི་ཧཱུཾ་ཕཊ། བི་ཛ་ཡི་ནི་ཕཊ། 
མང་ག་ལཱ་ཡ་ཕཊ། དེ་བཞིན་གཤེགས་པའི་མདུང་གི་སྔགས་སོ། །འདི་ཉིད་ཀྱི་ཕྱག་རྒྱ་དང་ཡང་དག་པར་ལྡན་ན་ལས་ཐམས་ཅད་པར་འགྱུར་རོ། །བགེགས་ཐམས་ཅད་དང་མ་རུངས་པ་ཐམས་ཅད་དང་དགྲ་ཐམས་ཅད་དང་ལྷ་དང་
བཅས་པ་ཡང་རེངས་པར་བྱེད་དོ། །འདིའི་ཡོན་ཏན་ནི་མཐའ་ཡས་ཏེ་ཇི་ལྟ་ཇི་ལྟར་རབ་ཏུ་སྦྱར་བ་དེ་ལྟ་དེ་ལྟར་ལས་ཐམས་ཅད་བྱེད་པར་འགྱུར་རོ། །ལག་པའི་སོར་མོ་རྣམས་ཕན་ཚུན་དེ་བཞིན་དུ་བྱས་ལ། ལག་པ་གཉིས་བཀན་
ཏེ་མཛུབ་མོ་གཉིས་ཀྱི་རྩེ་མོ་སྦྱར་ལ་དེ་ཉིད་བཟློགས་ལ་ཐུར་དུ་བསྟན་ཏེ་དཔྲལ་བར་བཞག་པ་འདི་ནི་སངས་རྒྱས་བཅོམ་ལྡན་འདས་དང་པོའི་སངས་རྒྱས་ཀྱི་མཛོད་སྤུའི་ཕྱག་རྒྱར་གསུངས་སོ། །འདིར་སྔགས་ནི། ན་མཿ
སརྦ་ཏ་ཐཱ་ག་ཏེ་བྷྱཿ། ཨ་ཏེ་བྷྱཿ། སཾམྱཀྶཾ་བུ་བྷྱཿ། ཧེ་ཧེ་བནྡྷ་བནྡྷ་ཏིཥྛ་ཏིཥྛ་དྷཱ་ར་ཡ་དྷཱ་ར་ཡ། ནི་རུནྡྷ་ནི་རུནྡྷ། ཨཱུརྞ་མ་ཎི་སྭཱ་ཧཱ། དེ་བཞིན་གཤེགས་པའི་མཛོད་སྤུའི་སྔགས་འདི་ཉིད་ཀྱི་ཕྱག་རྒྱ་དང་། 
ཡང་དག་པར་ལྡན་ན་ལས་ཐམས་ཅད་པར་འགྱུར་རོ། །གི་ཝང་གི་ལྡེ་གུས་དཔྲལ་བ་ལ་ཐིག་ལེར་བྱས་ལ་སྔགས་བཟླས་ན་དགྲའི་ནང་དུ་ཞུགས་ཀྱང་མི་ཚུགས་པར་འགྱུར་རོ། །མ་རུངས་པ་ཐམས་ཅད་ཀྱིས་
<pb id="95.236b"/>
ཀྱང་མི་འཚེ་བར་འགྱུར་རོ། །གཡུལ་གྱི་ནང་དུ་ཞུགས་ན་ཡང་མཐོང་བ་ཙམ་གྱིས་གཞན་གྱི་སྡེ་འཇིག་པར་བྱེད་དོ། །མ་མཐོང་ཡང་ལས་ཚད་མེད་པ་བྱེད་པར་འགྱུར་རོ། །སངས་རྒྱས་བཅོམ་ལྡན་འདས་ཚད་མེད་པས་
ཀྱང་གསུངས་སོ། །རྒྱུན་མི་ཆད་པར་ཕན་ཚུན་ཐལ་མོ་སྦྱར་བ་བྱས་ལ་མཛུབ་མོ་གཉིས་ཕན་ཚུན་རྩེ་སྤྲད་ལ། ཚིགས་བར་མ་བཀུག་ཅིང་མཐེ་བོ་གཉིས་ཀྱང་བཀུག་པ་འདི་ནི་དེ་བཞིན་གཤེགས་པའི་སྤྱན་གྱི་
ཕྱག་རྒྱའོ། །འདིར་སྔགས་ནི། རུ་རུ་སྥུ་རུ་ཛྭཱ་ལ་ཏིཥྛ་སིདྡྷ་ལོ་ཙ་ནི་སརྦཱརཐ་སཱ་དྷ་ནི་སྭཱ་ཧཱ། འདི་ནི་དེ་བཞིན་གཤེགས་པའི་སྤྱན་གྱི་སྔགས་སོ། །འདི་ཉིད་ཀྱི་ཕྱག་རྒྱ་དང་ཡང་དག་པར་ལྡན་པས་ལས་ཐམས་ཅད་བྱེད་
པར་འགྱུར་རོ། །མིག་གཉིས་ལ་མངོན་པར་བསྔགས་ཏེ་དགྲའི་ནང་དུ་ཞུགས་ན། དགྲ་རྣམས་མཐོང་བ་ཙམ་གྱིས་བྱམས་པའི་སེམས་དང་ཕན་པའི་བསམ་པ་དང་ལྡན་པར་འགྱུར་རོ། །བཤེས་གཉེན་ཉིད་དུའང་@ལྡོག་པར་འགྱུར་ཏེ་གྲོགས་ཉིད་དུའང་སྒྲུབ་པར་བྱེད་དོ། །
ཡང་ན་གཡུལ་གྱི་ཐོག་མར་མིག་གཉིས་ལ་མངོན་པར་བསྔགས་ནས་ཕ་རོལ་གྱི་དཔུང་ལ་བལྟས་ན། ཞི་བའི་སེམས་དང་ལྡན་པར་འགྱུར་ཞིང་མཚོན་བརྡེག་པར་རབ་ཏུ་ནུས་པ་མ་ཡིན་ནོ། །འཐབ་པ་མེད་པ་ཉིད་
དུའང་ལྡོག་པར་འགྱུར་ཏེ། །གྲོགས་ཉིད་དུའང་རབ་ཏུ་སྒྲུབ་པར་བྱེད་དོ། །ལག་པ་གཉིས་ཀྱི་སོར་མོ་དེ་བཞིན་དུ་གླེགས་བམ་ལྟ་བུར་ཕན་ཚུན་གྱི་རྩེ་མོ་སྦྱར་ལ། ཐད་ཀར་བཞག་པ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་
ཕྱག་རྒྱའོ། །འདིར་སྔགས་ནི། ན་མོ་བྷ་ག་བ་ཏེ་ཙུ་རུ་དརྴ་ནེ་ཐཱ། འདི་ནི་བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས་སོ། །འདི་ཉིད་ཀྱི་ཕྱག་རྒྱ་དང་ཡང་དག་པར་ལྡན་ན་ལས་ཐམས་ཅད་བྱེད་པར་འགྱུར་
རོ། །སྔགས་འདི་བཟླས་ནས་སྙིང་ལ་བྱུགས་ཤིང་མྱངས་ན་དྲན་པ་དང་ལྡན་པར་འགྱུར་རོ། །དགྲ་མ་རུངས་པའི་ནང་དུ་བཟླས་པ་བྱས་ན་དེ་དག་གི་སེམས་འཕྲོག་པར་འགྱུར་རོ། །ཡང་ན་གཡུལ་གྱི་ནང་དུ་རྐང་གཉིས་དང་། 
<pb id="95.237a"/>
རྐང་བཞི་ལ་སོགས་པ་ཕྱིར་རྒོལ་བ་ཐམས་ཅད་རྣམ་པར་རྨོངས་པར་བྱེད་པའམ་སེམས་རྣམ་པར་གཡེངས་པར་བྱེད་པར་འགྱུར་རོ། །མདོར་ན་བཅོམ་ལྡན་འདས་མ་འདི་ནི་ཇི་ལྟ་ཇི་ལྟར་རབ་ཏུ་སྦྱར་བ་དེ་ལྟ་དེ་ལྟར་ལས་ཐམས་ཅད་
བྱེད་པར་འགྱུར་རོ། །མདོར་ན་ཡོན་ཏན་མཐའ་ཡས་པ་དང་འདིའི་ལས་མཐའ་ཡས་པར་འགྱུར་རོ། །དེ་བཞིན་གཤེགས་པ་རྣམས་ཀྱི་ཕྱག་རྒྱ་དང་སྔགས་ནི་མཐའ་ཡས་པར་འགྱུར་ཏེ། ཇི་ལྟར་དེ་བཞིན་གཤེགས་པ་རྣམས་
ཀྱི་འཁོར་འདུས་པའི་ལེའུར་གསུངས་པ་དེ་བཞིན་དུ་སྔགས་དང་ཕྱག་རྒྱ་ཐམས་ཅད་ལ་ཡང་རབ་ཏུ་སྦྱར་བར་བྱའོ། །ཡང་ན་གཞན་དག་ཏུ་སྔགས་དང་ཕྱག་རྒྱའི་ཆོ་ག་གྲངས་མེད་པར་འགྱུར་བ་དེ་དག་ཀྱང་ཆོ་གའི་རྒྱལ་པོ་
འདིར་ངེས་པར་སྦྱར་བར་བྱའོ། །དེ་བཞིན་དུ་པདྨའི་རིགས་ལ་པདྨའི་ཕྱག་རྒྱ་དང་ལྡན་པའི་སྔགས་སུ་འགྱུར་ཏེ། ཛི་ཛི་ཛི་ནཱཾ་ག་ཏཾ་ཡ་ཏེ་དི་ནེ་སྭཱ་ཧཱ། སྔགས་འདི་ནི་བྱང་ཆུབ་སེམས་དཔའ་སྤྱན་རས་གཟིགས་
དབང་ཕྱུག་གི་པདྨའི་ཕྱག་རྒྱ་དང་ཡང་དག་པར་ལྡན་ན་ལས་ཐམས་ཅད་པར་འགྱུར་རོ། །འདི་བཟླས་ན་པདྨའི་རིགས་ཐམས་ཅད་བཟླས་པ་ཡིན་ནོ། །འདི་གྲུབ་ན་པདྨའི་རིགས་ཐམས་ཅད་གྲུབ་པར་འགྱུར་རོ། །
དེ་ནས་གོས་དཀར་མོའི་རིག་པ་ཆེན་པོ་གང་ཡིན་པ་དེའི་སྔགས་ནི། ཨ་ཀ་ཊེ་བི་ཀ་ཊེ་ནི་ཀ་ཊེ། ཀ་ཊྃ་ཀ་ཊེ་སྭཱ་ཧཱ། རང་གི་ཕྱག་རྒྱའམ་པདྨའི་ཕྱག་རྒྱ་སྦྱར་ན་ལས་ཐམས་ཅད་པར་འགྱུར་རོ། །དུར་ཁྲོད་ཐམས་ཅད་དུ་སོང་ནས་བསྲུང་
བ་ཡང་བྱའོ། །དེ་བཞིན་དུ་སྒྲོལ་མ་དང་ཁྲོ་གཉེར་ཅན་དང་སྐུལ་བྱེད་མ་དང་རྟ་མགྲིན་ལའང་སྦྱར་བར་བྱའོ། །རིག་པ་འདུས་པའི་ལེ་འུར་གང་གསུངས་པའི་པདྨའི་རིགས་གྲངས་མེད་པ་ཐམས་ཅད་ཀྱང་འདིར་སྦྱར་
བར་བྱའོ། །ཕྱག་རྒྱ་དང་སྔགས་ཀྱི་ཆོ་ག་རྒྱ་ཆེར་པདྨ་དག་ཀྱང་སྦྱར་བར་བྱའོ། །དེ་བཞིན་དུ་རྡོ་རྗེའི་རིགས་ཀྱི་རྡོ་རྗེའི་ཕྱག་རྒྱ་དང་བཅས་པ་ཡིན་ནོ། །འདིར་ཡང་སྔགས་ནི། ཀུ་བཾ་བ་རི་བནྡྷ་བནྡྷ་ཧཱུཾ་ཕཊ། འདི་
<pb id="95.237b"/>
ནི་མཱ་མ་ཀཱི་ཞེས་བྱ་བའི་རིག་པ་ཆེན་མོ་ལས་ཐམས་ཅད་བྱེད་པར་སངས་རྒྱས་ཐམས་ཅད་ཀྱིས་བསྟན་ཏོ། །སྔར་རབ་ཏུ་སྦྱར་བའི་ཕྱག་རྒྱ་དང་རིག་པ་ཆེན་མོ་མཱ་མ་ཀཱི་དང་ཡང་དག་པར་ལྡན་ན་སྒྲུབ་པ་པོ་འདོད་པ་བཞིན་དུ་ལས་ཐམས་ཅད་བྱེད་པར་འགྱུར་རོ། །
གླེང་གཞིའི་ལེའུ་སྔར་བསྟན་པའི་ཕྱག་ན་རྡོ་རྗེའི་འཁོར་རྡོ་རྗེའི་རིགས་མ་ལུས་པ་ཐམས་ཅད་ཀྱི་ཕྱག་རྒྱ་དང་སྔགས་དང་ལྡན་པ་ཡང་འདིར་རབ་ཏུ་སྦྱར་བར་བྱའོ། །དེ་བཞིན་དུ་གླང་པོའི་རིགས་ལ་གླང་པོའི་སྤོས་ཀྱི་བྱང་ཆུབ་
སེམས་དཔའི་སྔགས་སུ་འགྱུར་བ་ནི། ག་ཛ་ཨ་ཧྭ་ཡེ་ཧཱུཾ་ཁེ་ཙ་ར་སྭཱ་ཧཱ། སྔར་བསྟན་པའི་ཕྱག་རྒྱ་དང་ཡང་དག་པར་ལྡན་ན་ལས་ཐམས་ཅད་པར་འགྱུར་ཏེ། སྔ་མ་དེ་བཞིན་དུ་ཐམས་ཅད་གླང་པོའི་རིགས་ལ་གྲུབ་པར་འགྱུར་རོ། །དེ་བཞིན་དུ་ཀུན་ཏུ་
བཟང་པོའི་སྔགས་ནི། ས་མ་ཡ་ས་མ་ཛིན་སུ་ར་ཏ་མཱ་བི་བཾ་བ་ཧཱུཾ་ཕཊ། མཐུ་ཆེན་ཐོབ་ཀྱི་སྔགས་ནི། ཏིཥྛ་ཏིཥྛ་མ་ཧཱ་མ་ག་ཏ་བོ་དྷི། ས་མ་ཡ་མ་ནུ་སྨ་ར་ཧཱུཾ་ཕཊ་ཕཊ་སྭཱ་ཧཱ། དྲི་མ་མེད་པར་གྲགས་པའི་སྔགས་ནི། བི་མ་
ལེ་བི་མ་ལེ་བི་མ་ལ་མཱུརྟེ། དྷ་ཀ་དྷ་ཀ་ས་མ་ཡ་མ་ནུ་སྨ་ར་སྭཱ་ཧཱ། ནམ་མཁའ་མཛོད་ཀྱི་སྔགས་ནི། བྱང་ཆུབ་སེམས་དཔའ་ཐམས་ཅད་ཀྱི་ཕྱག་རྒྱ་དང་ཡང་དག་པར་ལྡན་ན་ལས་ཐམས་ཅད་པར་འགྱུར་རོ། །དེ་བཞིན་དུ་ངན་སོང་ཀུན་སྤོང་དང་རྟག་ཏུ་ངུ་དང་སའི་
སྙིང་པོ་དང་རིན་ཆེན་ལག་པ་དང་བྱམས་པ་ལ་སོགས་པ་ས་བཅུ་རབ་ཏུ་ཐོབ་པ་རྣམས་དང་བྱང་ཆུབ་སེམས་དཔའ་ཆེན་པོ་རྣམས་དང་བྱང་ཆུབ་སེམས་དཔའ་རྣམས་ཀྱང་གྲངས་མེད་ཅིང་ཕྱག་རྒྱ་དང་སྔགས་ཀྱང་གྲངས་མེད་པར་འགྱུར་ཏེ། དེ་དག་ཀྱང་ཆོ་གའི་
རྒྱལ་པོ་འདི་ལ་རབ་ཏུ་སྦྱར་བ་བྱ་བར་འགྱུར་རོ། །འཇིག་རྟེན་དང་འཇིག་རྟེན་ལས་འདས་པ་ཐམས་ཅད་ཀྱི་ཤིན་ཏུ་རྒྱ་ཆེ་བ་དང་བཅས་པའི་སྔགས་དང་ཕྱག་རྒྱ་ཐམས་ཅད་ཀྱི་ཆོ་ག་རྒྱ་ཆེ་བ་དང་དམ་ཚིག་ཆེན་པོ་དང་དམ་ཚིག་ལ་རབ་ཏུ་
ཞུགས་པ་ཆོ་ག་དང་ཆོ་གའི་རྣམ་པ་ཐམས་ཅད་ཀྱི་བྱེ་བྲག་ཆོ་གའི་རྒྱལ་པོ་འདིར་གསུངས་ཏེ། སྔགས་ཐམས་ཅད་ཀྱང་འདི་ལ་སྒྲུབ་པ་བྱར་རུང་བ་ཡིན་ནོ། །དེ་བཞིན་དུ་རིན་པོ་ཆེའི་རིགས་དང་གནོད་སྦྱིན་གྱི་རིགས་དང་ལྷའི་རིགས་
<pb id="95.238a"/>
དག་ལ་ཡང་སྔགས་དང་རྒྱུད་དང་ཕྱག་རྒྱ་ཐམས་ཅད་རབ་ཏུ་སྦྱར་བ་འདིར་བསྟན་པ་ཡིན་ནོ། །རིགས་གཅིག་ཁོ་ནར་འགྱུར་ཞིང་གཞན་དུ་མ་ཡིན་པ་ནི་འདི་ལྟ་སྟེ། དེ་བཞིན་གཤེགས་པའི་རིགས་ཏེ་དེ་ཡང་
འཇམ་དཔལ་གཞོན་ནུ་དེ་བཞིན་གཤེགས་པའི་རིགས་སུ་བལྟ་བར་བྱ་སྟེ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། འཕགས་པ་ཉན་ཐོས་དང་། རང་སངས་རྒྱས་དང་། འཇིག་རྟེན་དང་འཇིག་རྟེན་ལས་འདས་པ་ཐམས་ཅད་དང་། 
ཟག་པ་དང་བཅས་པ་དང་། ཟག་པ་མེད་པའི་ཕྱག་རྒྱ་དང་། ཆོ་ག་དང་ཆོ་གའི་རྣམ་པ་རྣམས་ནི་དེ་བཞིན་གཤེགས་པའི་རིགས་ཀྱི་ནང་དུ་གཏོགས་སོ་ཞེས་གཟུང་བར་གྱིས་ཤིག །འཇམ་དཔལ་རིག་པ་དང་རྒྱུད་ཐམས་ཅད་དང་སྔགས་ཀྱི་
གསང་བ་གང་དེ་བཞིན་གཤེགས་པའི་དམ་ཚིག་ལ་མ་ཆུད་པ་དེ་ནི་གང་ཡང་མེད་དོ། །འཇམ་དཔལ་གཞོན་ནུ་དེ་རབ་ཏུ་རྟོགས་པ་ཉིད་དུ་ཟུང་ཤིག །གང་གི་ཕྱིར་དེ་བཞིན་གཤེགས་པ་མཆོག་ཏུ་གསུངས་ཏེ་དེ་བས་ན་དེ་བཞིན་
གཤེགས་པའི་རིགས་ཀྱང་མཆོག་ཉིད་དུ་བརྗོད་དོ། །འཇམ་དཔལ་གཞོན་ནུ་དེ་ལྟར་ན་ཆོ་གའི་རྒྱལ་པོ་འདི་ཡང་རིགས་ཀྱི་མཆོག་རིན་པོ་ཆེར་དང་པོ་དང་པོའི་སངས་རྒྱས་ཀྱིས་རབ་ཏུ་བསྟན་པ་དང་སྟོན་པ་དང་རབ་ཏུ་གཞག་པ་
དང་རྣམ་པར་འགྲེལ་པར་མཛད་པ་ནི། བཅོམ་ལྡན་འདས་མེ་ཏོག་ཀུན་ཏུ་སྐྱེས་པའི་རྒྱལ་པོ་དང་། བཅོམ་ལྡན་འདས་སཱ་ལའི་དབང་པོའི་རྒྱལ་པོ་དང་། བཅོམ་ལྡན་འདས་མེ་ཏོག་ཀུན་ནས་སྐྱེས་པའི་དྲི་མཆོག་རྒྱལ་པོ་དང་། བཅོམ་
ལྡན་འདས་རིན་ཆེན་ཏོག་དང་། བཅོམ་ལྡན་འདས་འོད་དཔག་ཏུ་མེད་པ་དང་། བཅོམ་ལྡན་འདས་བསོད་ནམས་ཀྱི་འོད་དང་མེ་ཏོག་དམ་པ་དང་། ཡང་དག་པའི་མེ་ཏོག་དང་། མེ་ཏོག་བཟང་པོ་དང་། ཚེ་དང་ཡེ་ཤེས་དཔག་ཏུ་
མེད་པ་རྣམ་པར་ངེས་པའི་རྒྱལ་པོའི་དབང་པོ་དང་། གསེར་ཐུབ་དང་། འོད་སྲུང་དང་། འཁོར་བ་འཇིག་དང་། གཙུག་ཏོར་ཅན་དང་ཐམས་ཅད་སྐྱོབ་དང་། ད་ལྟར་ཤཱཀྱ་ཐུབ་པ་ངས་ཀྱང་རབ་ཏུ་བསྟན་ཏེ། དེ་བཞིན་དུ་དེ་ལྟར་སངས་རྒྱས་གཅིག་
<pb id="95.238b"/>
ནས་གཅིག་ཏུ་བརྒྱུད་དེ་འོངས་པ་འདི་ནི་འཇམ་དཔལ་གཞོན་ནུ་ཆོ་གའི་རྒྱལ་པོའོ། །དེ་བཞིན་གཤེགས་པའི་རིགས་ཀྱི་མཆོག་རིན་པོ་ཆེར་གྱུར་པ། ཕན་ཡོན་ཆེ་བ་ངེས་པར་ཆོས་ཀྱི་དབྱིངས་ལ་བརྟེན་པ། བསྐལ་པ་
སྟོང་དུའང་འདིའི་ཕན་ཡོན་བསྟན་པར་ནི་མི་ནུས་སོ། །ཡོན་ཏན་ཆེན་པོ་རྒྱ་ཆེ་བའི་ཡོན་ཏན་འབྱུང་བ་ནི་མཐོང་བའི་ཆོས་དང་འཇིག་རྟེན་ཕ་རོལ་དུའང་ཡིན་ནོ། །དད་པ་ཅན་གང་ཞིག་གིས་ཐེ་ཚོམ་མེད་པར་འཆང་བ་དང་ཀློག་པ་དང་། 
ཐེ་ཚོམ་མེད་པར་རྒྱུད་འདི་ལ་བརྩོན་པ་བྱེད་ཅིང་སྔགས་སྒྲུབ་པ་དང་ཟློས་པ་དང་ཕྱག་རྒྱ་འཆིང་བ་དང་རྟག་ཏུ་མངོན་པར་བརྩོན་པར་བྱེད་པ་དེ་ལ་ནི་མཐོང་བའི་ཆོས་ཁོ་ན་ལ་ཡོན་ཏན་གྱི་ཕན་ཡོན་བརྒྱད་རབ་ཏུ་འཐོབ་སྟེ། འཁྲུལ་པ་
མེད་པར་འགྱུར་བ་དང་ཕྱིར་རྒོལ་བ་ཐམས་ཅད་དང་དགྲའི་འཇིགས་པ་འདི་ལ་མི་འབྱུང་བ་དང་། འདིའི་ལུས་ལ་དུག་མི་འབྱུང་བ་དང་། སངས་རྒྱས་དང་བྱང་ཆུབ་སེམས་དཔས་ཀྱང་འདི་ལ་བྱིན་གྱིས་བརླབས་པར་འགྱུར་བ་དང་ཚེ་རིང་བ་དང་། 
བདེ་བ་ལ་བརྟེན་པར་འགྱུར་བ་དང་། འཇམ་དཔལ་གཞོན་ནུར་གྱུར་པའང་འདིའི་དགེ་བའི་བཤེས་གཉེན་དུ་འགྱུར་བ་དང་མཚན་མོའང་འདི་ལ་ཉིན་རེ་ཞིང་རྨི་ལམ་དུ་མཐོང་བ་སྩོལ་བ་དང་སྔགས་ཐམས་ཅད་ཀྱང་འདི་ལ་བསྲུང་བར་འགྱུར་རོ། །
ཕྱག་རྒྱའང་འདི་ལ་རྨི་ལམ་དུ་སྟོན་པར་འགྱུར་རོ། །རྒྱལ་པོ་མ་རུངས་པ་དང་སེམས་ཅན་མ་རུངས་པ་དང་མི་ཕན་པ་འདོད་པ་རྣམས་ཀྱིས་ཀྱང་གནོད་པ་མེད་པར་འགྱུར་རོ། །ངེས་པར་བྱང་ཆུབ་ལ་གཞོལ་བར་འགྱུར་རོ། །དད་ཅིང་ཐེ་ཚོམ་མེད་ལ་མངོན་
པར་བརྩོན་པའི་ཕན་ཡོན་ནི་བརྒྱད་པོ་འདི་དག་ཡིན་ཏེ། ཁྱིམ་པའམ་རབ་ཏུ་བྱུང་བའམ་བུད་མེད་དམ་སྐྱེས་པའམ་སེམས་ཅན་ཆེན་པོ་བསྟན་པ་ལ་ཕན་པར་བྱེད་པ་རྣམས་ཀྱི་ཡིན་གྱི། སྡིག་པ་ལ་ཞུགས་པ་གཞན་གྱི་ནི་མ་ཡིན་ཏེ། དེ་ལས་
བཟློག་པ་དེའི་འགྲོ་བ་ནི་ངུ་འབོད་ལ་སོགས་པར་སྐྱེ་བར་འགྱུར་རོ། །ཕྱག་རྒྱ་སྔ་དྲོ་བཅིང་བ་བྱས་ན་ཚེ་རིང་བར་འགྱུར་རོ། །ཞེས་བྱ་བ་ནི་དེ་བཞིན་གཤེགས་པའི་སྔགས་དང་འཁོར་གྱི་སྙིང་པོ་དང་གཙུག་ཏོར་ལ་སོགས་པའི་སྔགས་
<pb id="95.239a"/>
དང་སྤྱན་ལ་སོགས་པ་གཞན་གྱི་ཕྱག་རྒྱ་དེ་བཅིང་བར་བྱའོ། །ཡང་ན་འཇམ་དཔལ་གཞོན་ནུ་ཁྱོད་ཀྱི་ཕྱག་རྒྱ་བྱ་སྟེ། འདི་དག་ནི་བརྩོན་འགྲུས་དང་སྟོབས་མཉམ་པ་ཡིན་ནོ། །གཙང་ཞིང་གཙང་བའི་གནས་སུ་འདུག་སྟེ་ཞེས་བྱ་བ་ནི་
གནས་གཙང་མའི་ཕྱོགས་སུ་ཟུག་རྔུ་མེད་པའི་གནས་ལ་བའི་ལྕི་བ་ས་ལ་མ་ལྷུང་བར་བྱུགས་ལ་མེ་ཏོག་དཀར་པོའི་དྲི་ཞིམ་པོ་དག་གིས་གཅལ་བཀྲམ་པ་དེར་འདུག་ལ་སྔགས་བཟླ་ཞིང་ཕྱག་རྒྱ་བཅིང་བར་བྱའི་གཞན་དུ་ནི་མ་ཡིན་
ནོ། །གཞན་དག་ཏུ་ནི་ཕྱག་རྒྱ་དང་ལྷན་ཅིག་བཟླས་པ་གཅིག་ཀྱང་མི་བྱའོ། །གཙང་བ་ཞེས་གང་གསུངས་པ་ནི་ཉི་མ་ནུབ་པ་ན་སྲོག་ཆགས་མེད་པའི་ཆུ་གཙང་མས་ཁྲུས་བྱས་ཏེ་གོས་སར་པ་བགོས་ལ། གཙུག་ཏོར་གྱི་སྔགས་ཀྱིས་སྲུང་
བ་བྱས་ལ། གྲོང་གི་ཆོས་རྣམ་པར་སྤངས་ཤིང་གཙང་ཞིང་གཙང་སྦྲ་ལ་དགའ་ཞིང་དགེ་བ་སྐ་རགས་དཀར་པོས་བཅིངས་པ་དེ་བཞིན་གཤེགས་པ་བསྒོམས་ལ་ཐུན་གཅིག་འདས་པ་དང་དེར་ཉལ་བར་བྱའོ། །བྲམ་ཟེ་མོའི་བུ་མོ་གཙང་མས་
བཀལ་བའི་སྐུད་པ་བླངས་ལ། སྔགས་འདི་བརྒྱ་རྩ་བརྒྱད་མངོན་པར་སྔགས་པ་བྱའོ། །ཧ་ར་ཧ་ར་བནྡྷ་ནེ་ཤུ་ཀྲ་དྷཱ་ར་ཎཱི་སིད་དྷཱརཐྠ་སྭཱ་ཧཱ། མཱ་མ་ཀཱིའི་ཕྱག་རྒྱ་དང་བཟླས་པ་བྱའོ། །དེ་ནས་སྐུད་པ་རྐེད་པ་ལ་ལན་གསུམ་དཀྲིས་ནས་བཅིང་
བ་བྱས་ན་ས་བོན་བཅིང་བ་བྱས་པར་འགྱུར་ཏེ། འདོད་པའི་དབང་ཕྱུག་གིས་ཀྱང་རྨི་ལམ་དུ་ཡིད་ལ་གནོད་པ་བྱེད་པར་མི་ནུས་ན། རྨི་ལམ་དུ་ལོག་འདྲེན་རྣམ་པ་སྣ་ཚོགས་ཀྱིས་ལྟ་སྨོས་ཀྱང་ཅི་དགོས། དེ་བཞིན་དུ་ཆོ་ག་འདི་འདོད་ཆགས་དང་ལྡན་
པས་ཀྱང་མི་ནུས་ན། འདོད་ཆགས་དང་བྲལ་བས་ལྟ་སྨོས་ཀྱང་ཅི་དགོས། འདོད་པའི་དབང་ཕྱུག་དགའ་ལྡན་གྱི་བུ་མོ་གཟུགས་རྣམ་པ་སྣ་ཚོགས་འཆང་བའི་འདོད་ཆགས་ཅན་གྱིས་ཀྱང་ཡིད་ལ་གནོད་པ་སྐྱེད་པར་མི་ནུས་ན་དེ་ལས་གཞན་པའི་མི་དང་མི་མ་
ཡིན་པའི་བུད་མེད་ཀྱིས་ཀྱང་ལྟ་སྨོས་ཀྱང་ཅི་དགོས། དེ་ལྟ་བུའི་ཆོ་གས་ནང་པར་ལངས་ལ་སོ་ཤིང་བཅའ་ཞིང་གདོང་རབ་ཏུ་བཀྲུས་ལ། ཆོ་ག་སྔ་མ་བཞིན་དུ་སྲོག་ཆགས་མེད་ཅིང་དྲི་མ་མེད་པའི་ཆུས་ཁྲུས་བྱས་ཏེ། ཤར་ཕྱོགས་སུ་
<pb id="95.239b"/>
བལྟས་ལ་ཕྱག་རྒྱ་བཅིང་ཞིང་སྔགས་བཟླས་པ་བྱས་ན་ཚེ་རིང་བར་འགྱུར་ཞིང་ལས་ཐམས་ཅད་ལ་ནུས་པ་དང་ནད་ཆེན་པོ་ལས་གྲོལ་ཏེ་སྐྱེ་བོ་ཐམས་ཅད་དགའ་བར་འགྱུར་རོ། །དགྲ་རྣམས་ཀྱང་བཤེས་གཉེན་ཉིད་དུ་འབྱུང་བར་འགྱུར་རོ། །མཐོང་བ་ཙམ་གྱིས་གདོན་
ཐམས་ཅད་དང་ཤ་རྗེན་ཟ་བ་དང་སྡིག་པ་ཅན་ལ་སོགས་པ་རབ་ཏུ་འབྱེར་བར་འགྱུར་རོ། །དགྲ་རྣམས་རེངས་པར་འགྱུར་རོ། །མཐོང་བ་ཙམ་གྱིས་གཙང་བའམ་མི་གཙང་བའི་ཆོ་གས་ལས་ཐམས་ཅད་བྱེད་པར་འགྱུར་རོ། །དེ་བཞིན་དུ་ཆོ་གའི་རྒྱལ་པོ་
འདིའི་ཕྱག་རྒྱ་དང་སྔགས་ཀྱི་ཚོགས་ཀྱི་འཁོར་འདི་ཡང་གྲངས་མེད་པ་ཡིན་ཏེ། སངས་རྒྱས་བཅོམ་ལྡན་འདས་གྲངས་མེད་པས་གསུངས་པ་དང་གསུངས་པ་ཡིན་ཏེ། ཤཱཀྱ་ཐུབ་པ་ངས་ཀྱང་ད་ལྟར་དེ་བཞིན་གཤེགས་པ་དགྲ་བཅོམ་པ་ཡང་
དག་པར་རྫོགས་པའི་སངས་རྒྱས་ཀྱིས་ཀྱང་འཁོར་གྱི་དཀྱིལ་འཁོར་གྱི་ནང་དུ་གསུངས་ཏེ། འཇམ་དཔལ་གཞོན་ནུ་ཁྱོད་ལ་ཡང་བསྟན་པ་ཡོངས་སུ་བསྲུང་བའི་ཕྱིར་དང་ཆོས་ཀྱི་དབྱིངས་ཡུན་རིང་དུ་ཡང་དག་པར་བསྲུང་བའི་ཕྱིར་འདི་ཁྱོད་ལ་ཡོངས་
སུ་གཏད་དོ། །ང་ཡོངས་སུ་མྱ་ངན་ལས་འདས་ཏེ་ཆོས་ཀྱི་དེ་ཉིད་ལ་བརྟེན་ཅིང་ཡང་དག་པའི་མཐའི་ཐ་མར་གྱུར་ཏེ་ཞི་བར་གྱུར་པ་ན། སེམས་ཅན་སྙིང་རྗེ་ཆེན་པོ་དང་བྲལ་བའི་སེམས་དང་ལྡན་པ་ལ་ཕན་པའི་ཕྱིར་གསུངས་ཤིང་དུས་
ཀྱི་མཐའ་འཇིགས་པ་ཆེན་པོའི་དུས་ལ་བབ་པ་ན། དཀོན་མཆོག་གསུམ་ལ་གནོད་པ་བྱེད་པའི་སེམས་ཅན་རྣམས་ཀྱང་བཟློག་པའི་དོན་དང་གདུལ་བའི་དོན་གྱི་ཕྱིར་ཆོ་གའི་རྒྱལ་པོ་འདི་ངས་གསུངས་ལ་རྒྱ་ཆེར་རྣམ་པར་དབྱེ་བ་
བྱས་ན་སེམས་ཅན་ཐམས་ཅད་ཀྱི་དོན་གྱི་ཕྱིར་ཡིན་ནོ། །འཕགས་པ་འཇམ་དཔལ་གྱི་རྩ་བའི་ཆོ་ག་བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་ཆེན་པོ་ཤིན་ཏུ་རྒྱས་པའི་མདོ་ལས། སྔགས་དང་ཕྱག་རྒྱ་དང་ངེས་པར་སྡོམ་
པ་དང་ལས་དང་ཆོ་གའི་ལེའུ་རབ་འབྱམ་ལས། སུམ་ཅུ་རྩ་གཅིག་པ་རྫོགས་སོ།།  །།<head n="2" t="སོ་གཉིས་པ། ཕྱག་རྒྱ་དང་སྔགས་དང་ལས་ཐམས་ཅད་དང་ངེས་པར་སྡོམ་པའི་ལེའུ།" type="lewu" zh="88.789"/>དེ་ནས་བཅོམ་ལྡན་འདས་ཤཱཀྱ་ཐུབ་པས་གཞན་ཡང་ཐམས་ཅད་དང་ལྡན་པའི་གནས་གཙང་མའི་གཞལ་མེད་ཁང་ལ་
<pb id="95.240a"/>
གཟིགས་ནས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ་མདོར་ན་ཉོན་ཅིག་ཕྱག་རྒྱའི་མཚན་ཉིད་དང་སྔགས་རྣམས་ཀྱི་རྒྱ་ཆེ་བ་དང་དཀྱིལ་འཁོར་གྱི་ཆོ་གའི་མདོར་བསྡུས་པ་དང་དམ་ཚིག་
ལ་རྗེས་སུ་འཇུག་ཅིང་ཕྱག་རྒྱའི་གནས་དང་སྔགས་ཐམས་ཅད་དང་རྒྱུད་དེ་དག་ཐམས་ཅད་ལ་གསང་བ་དང་བཅས་པའི་དཀྱིལ་འཁོར་ནི། རྫུ་འཕྲུལ་ཆེ་ཀུན་སངས་རྒྱས་ཀྱིས། །འདི་ཀུན་སྔར་ནི་གསུངས་པ་ཡིན། །སྔགས་ཤེས་བདག་
ཉིད་ཆེན་པོ་དང་། །ཡོན་ཏན་ཀུན་ཀྱང་བསྟན་པ་ཡིན། །དང་པོའི་སངས་རྒྱས་དག་གིས་སྔར། །སེམས་ཅན་རྣམས་ལ་ཕན་པའི་ཕྱིར། །སྔགས་ཀྱི་འཁོར་ལོ་དག་དང་ནི། །ཆོས་ཀྱི་འཁོར་ལོ་བླ་མེད་བསྐོར། །ཡང་དག་མཐའ་
ལ་བརྟེན་ནས་ནི། །ཞི་བའི་འཁོར་ལོའི་རྗེས་སུ་སོང་། །འཇིག་རྟེན་སངས་རྒྱས་རྫུ་འཕྲུལ་ཆེ། །སངས་རྒྱས་དེ་ཀུན་ཞི་བར་གཤེགས། །དང་པོའི་དེ་བཞིན་གཤེགས་རྣམས་ཀྱིས། །འདི་ཀུན་སྔོན་ནི་བསྟན་པ་ཡིན། །
ངས་ཀྱང་ཕྱི་མའི་དུས་དག་ཏུ། །འཇམ་པའི་བློ་ལྡན་ཁྱོད་ལ་བསྟན། །སངས་རྒྱས་འོད་ཅན་དེ་ཡི་བཀའ། །དེ་ཚེ་འདི་ནི་ཐོས་ནས་ཀྱང་། །འཇམ་པའི་དབྱངས་ནི་གཞོན་ནུ་ཡང་། །ཐལ་མོ་སྦྱར་བྱས་སྤྱན་སྔར་འདུག །
རྐང་གཉིས་རྫོགས་སངས་རྒྱས་པ་ལ། །སྨྲ་བའི་མཆོག་གིས་ཡོངས་སུ་ཞུས། །འཇིག་རྟེན་རྣམས་ལ་ཕན་པའི་ཕྱིར། །ཤེས་རབ་ཆེན་པོ་ཆོས་གསུངས་ཤིག །མདོར་བསྡུས་རྒྱ་ནི་མི་ཆེ་བར། །ཡོན་ཏན་བདག་ཉིད་ཆེ་འབྲས་
འབྱུང་། །འཇམ་དཔལ་གྱིས་ནི་དེ་སྐད་གསོལ། །དེ་ནས་ཅང་མི་སྨྲ་བར་གནས། །དེ་ནས་དཔལ་ལྡན་ཚངས་པའི་དབྱངས། །ཀ་ལ་པིང་ཀའི་སྒྲ་སྐད་ཀྱིས། །དཀྱིལ་འཁོར་དགོད་པའི་ཕྱག་རྒྱ་ནི། །དེ་དག་ཀུན་ནི་སྟོན་པ་
ཡིན། །གནས་གཙང་སྟེང་དུ་གནས་པའི་དུས། །དེ་ཚེ་སྔགས་དང་རྒྱུད་དག་ནི། །ཤཱཀྱ་སེང་གེ་མི་མཆོག་ནི། །རྫོགས་སངས་རྒྱས་ཀྱིས་ཡང་དག་གསུངས། །ཕྱག་རྒྱའི་ཆོ་ག་འབྱུང་བ་དང་། །ཕྱག་རྒྱ་རྒྱུད་དང་ལྡན་པ་ཡི། །
<pb id="95.240b"/>
ཡོན་ཏན་བདག་ཉིད་རྒྱ་ཆེ་བ། །འཇམ་དཔལ་གཞོན་ནུ་ཁྱོད་ཉོན་ཅིག །སེམས་ཅན་སེམས་ཅན་མ་ཡིན་པའང་། །དང་པོའི་རྟགས་མཚན་བཞིན་དུ་བྱ། །རྣམ་པ་སྤྱད་དང་སྤྱོད་པ་དང་། །ཟུར་གྱིས་ཐམས་ཅད་སྨྲ་བ་དང་། །
ལག་གཉིས་རྐང་གཉིས་སྤྱི་བོ་དང་། །ལག་གཅིག་སོར་མོའི་སྦྱོར་བ་དག །སྔོན་གྱི་སངས་རྒྱས་དེ་དག་གིས། །དེ་ཀུན་ཕྱག་རྒྱ་ཞེས་སུ་གསུངས། །བྱ་བུམ་གདུགས་དང་དེ་བཞིན་དུ། །པདྨ་རྒྱལ་མཚན་བ་དན་དང་། །
ཉ་དང་རྡོ་རྗེ་དུང་དང་ནི། །དེ་བཞིན་བུམ་པ་འཁོར་ལོ་དང་། །འཇིག་རྟེན་སྣ་ཚོགས་མཚོན་ཆ་ནི། །ཇི་སྲིད་ཡོངས་སུ་བསྟན་པ་དང་། །ཨུཏྤལ་འདྲ་བའི་ཕྱག་རྒྱ་དང་། །དེ་ཀུན་ཕྱག་རྒྱ་དཀྱིལ་འཁོར་དགོད། །དེ་དག་གོ་རིམས་
གནས་པ་དང་། །ཆོ་ག་ལྡན་པར་བསྟན་པ་ཡིན། །རྟག་ཏུ་དེ་དག་ཉིད་ལ་ནི། །རང་གཟུགས་འདྲ་བར་བྲི་བར་བྱ། །དཀྱིལ་འཁོར་ཕྱག་རྒྱར་གསུངས་པ་ནི། །ཐམས་ཅད་དུ་ནི་སྤྱིར་གསུངས་པའོ། །དེ་དག་ཕྱག་རྒྱར་ཡོངས་
བསྟན་པ། །གནས་ནི་ཇི་བཞིན་དག་ལ་དགོད། །དཀྱིལ་འཁོར་དག་ནི་ཀུན་ལ་ཡང་། །རང་དང་འདྲ་བ་ཉིད་དུ་སྦྱར། །འཁོར་ལོས་སྒྱུར་ལ་འཁོར་ལོ་དང་། །གཙུག་ཏོར་གདུགས་དཀར་ཉིད་ལ་ནི། །གཙོ་བོར་གདུགས་ནི་དཀར་པོ་
ཡིན། །དཀྱིལ་འཁོར་ལ་ནི་རྟག་ཏུ་བྲི། །ཆོས་ཀྱི་འཁོར་ལོ་སངས་རྒྱས་ལ། །པདྨ་པདྨའི་རིགས་དག་ལ། །རྡོ་རྗེ་རྡོ་རྗེའི་རིགས་ལ་གསུངས། །གླང་པོ་གླང་པོའི་རིགས་ཞེས་བྱ། །ནོར་བུའི་རིགས་ལ་བུམ་པ་སྟེ། །དཀྱིལ་འཁོར་
ཀུན་ལ་རབ་ཏུ་སྦྱར། །ལྷ་གཞན་གྱི་ནི་རིགས་དག་ལ། །དཔལ་བེའུ་བཀྲ་ཤིས་ལྡན་པ་བྲི། །ཚངས་པ་ཆེ་ལ་ངང་པ་བྲི། །བརྒྱ་བྱིན་ལ་ཡང་རྡོ་རྗེ་དང་། །དབང་ཕྱུག་ཆེ་ལ་བྲི་བ་ནི། །རྩེ་གསུམ་ཁྱུ་མཆོག་ཡང་དག་བྱ། །སྐེམ་བྱེད་རྩེ་གསུམ་
པཊྚི་ས། །མདུང་དང་བཅས་པ་ཉིད་ཀྱང་ཡིན། །ཁྱབ་འཇུག་འཁོར་ལོ་བྲི་བ་སྟེ། །ལྷ་མ་ཡིན་ལ་ད་པུས་དང་། །རྣམ་པ་སྣ་ཚོགས་@
<pb id="95.241a"/>
@བརྒྱ་ཕྲག་ནི། །ལྷ་ཡི་མཚོན་ཆ་སྣ་ཚོགས་དང་། །དེ་དག་གཞན་ཡང་བཞོན་པ་ནི། །རྣམ་པ་སྣ་ཚོགས་
དེ་ཚེ་བྲི། །གཟུགས་བརྙན་ཇི་ལྟར་གནས་པ་ནི། །རང་གཟུགས་འཕོས་པ་བཞིན་དུ་བྲི། །དཀྱིལ་འཁོར་དག་ནི་ཐམས་ཅད་དུ། །གང་ཡང་རུང་བ་འདི་ཅིག་བྲི། །གཅིག་དང་གཉིས་དང་ཡང་དག་ལྡན། །གྲངས་མེད་གསུམ་
ལ་སོགས་པ་བྱ། །དཀྱིལ་འཁོར་རྒྱལ་བ་མཆོག་གསུངས་པ། །ལན་ཀན་ཕྲེང་ནི་དེ་དང་མཉམ། །གང་གི་ཆེད་དུ་དཀྱིལ་འཁོར་གསུངས། །དེ་ནི་དབུས་སུ་ངེས་པར་སྦྱར། །རྒྱལ་བའི་རིགས་ནི་ནང་དུ་བྲི། །ནང་གི་དབུས་སུའང་སངས་
རྒྱས་ཏེ། །དེ་ཚེ་ནང་དུའང་གཟུགས་བརྙན་ནི། །སྟོན་པ་ཡི་ནི་ཀུན་ཏུ་བྲི། །གཉིས་པར་པདྨའི་རིགས་དགོད་ཅིང་། །གསུམ་པར་རྡོ་རྗེའི་རིགས་ཀྱང་བྲི། །མཐར་གྱིས་ལྷ་དང་ལྷ་མ་ཡིན། །དེ་བཞིན་དེ་ཚེ་ཐམས་ཅད་ནི། །དེ་ནས་
ས་ཀུན་ལ་གནས་པའི། །གནོད་སྦྱིན་སྲིན་པོ་མི་དང་བཅས། །མཐར་གྱིས་ཇི་ལྟར་གནས་པ་ཡི། །མུ་སྟེགས་རྣམས་ཀྱང་དེ་ནས་བྲི། །ཆོ་ག་བཞིན་དུ་ཐམས་ཅད་ཀྱང་། །ཕྱོགས་སྐྱོང་དེ་བཞིན་བྲི་བར་བྱ། །མདོར་ན་གཟུགས་
བརྙན་གཅིག་དང་ནི། །གཉིས་དང་གསུམ་སོགས་གྲངས་མེད་པ། །མཐའ་ཡས་ཕྱོགས་ལ་གནས་པ་ཡི། །དཀྱིལ་འཁོར་ཇི་སྲིད་ཀུན་ཏུ་བྲི། །མ་མོའི་དཀྱིལ་འཁོར་ཉིད་དག་ནི། །ཚད་མེད་དེ་ཚེ་བྲི་བར་བྱ། །གཟུགས་བརྙན་གཅིག་ལ་སོགས་
པ་ནི། །མཐའ་ཡས་ས་ཡི་སྟེང་དག་ཏུ། །དཀྱིལ་འཁོར་ཆོ་ག་གསུངས་པ་ནི། །རྣམ་པ་གསུམ་དུ་ངེས་བསྟན་པ། །མཆོག་དང་བར་མ་དེ་བཞིན་དུ། །ཐ་མ་ཉིད་དུའང་བསྟན་པ་ཡིན། །མཆོག་ལ་མཆོག་དག་གྲུབ་པ་དང་། །འབྲིང་ལ་
འབྲིང་དུ་ཉེ་བར་བསྟན། །ཐ་མས་ཕྲན་ཚེགས་གྲུབ་པར་ནི། །རྒྱལ་བ་མཆོག་གིས་སྔོན་གསུངས་སོ། །སེམས་ཅན་ཡིད་ནི་རྣམ་གསུམ་གྱིས། །རྒྱལ་བ་མཆོག་གིས་གྲུབ་པར་གསུངས། །སེམས་ཅན་ཆེན་པོས་ཆེན་པོ་འགྲུབ། །
སེམས་ཅན་འབྲིང་གིས་འབྲིང་དང་ནི། །གསུམ་པ་སྐྱེ་བོ་ཕྲ་མོ་ཡི། །ལས་ནི་ཕྲ་མོར་ཉེ་བར་བསྟན། །སངས་རྒྱས་ཉིད་དུ་སེམས་དང་ལ། །ཕུན་སུམ་ཚོགས་པ་དམ་པ་ནི། །ངེས་པར་ཐོབ་པར་འགྱུར་བ་སྟེ། །སེམས་ཅན་དཀྱིལ་འཁོར་མཐོང་
<pb id="95.241b"/>
བས་སོ། །དེ་དུས་སེམས་ནི་བར་མ་ཡིས། །རང་རྒྱལ་བྱང་ཆུབ་ཐོབ་པར་བྱེད། །གུས་པ་མེད་པས་ཉན་ཐོས་ཉིད། །ཐ་མས་ངེས་པར་ཐོབ་པར་བྱེད། །བདག་ཉིད་ཆེན་པོ་དོན་བཅས་འབྲས། །ཞི་བའི་འགྲོ་བར་ཉེ་བར་བསྟན། །དཀྱིལ་འཁོར་
མཐོང་བས་མཐོ་རིས་སུ། །ངེས་པར་དེ་ནི་འགྲོ་བར་འགྱུར། །དེ་བཞིན་ཕྱག་རྒྱ་མཆོག་ཀུན་དང་། །སྔགས་རྣམས་ཀྱང་ནི་རྒྱ་ཆེར་བཅས། །རྣམ་གསུམ་ཉིད་ཀྱང་རབ་སྦྱར་བ། །རྣམ་གསུམ་བདེ་བ་རབ་ཏུ་བྱེད། །ཕྱག་རྒྱ་དཀྱིལ་
འཁོར་གསུངས་པ་དང་། །སྔགས་རྣམས་བསྟན་པའང་ཕན་པའི་དོན། །དེ་དག་རྣམ་པ་གསུམ་དུ་འགྱུར། །སྔགས་ཀྱང་རྣམ་གསུམ་མཉམ་པར་བསྟན། །ཇི་ལྟར་དཀྱིལ་འཁོར་བསྟན་པ་བཞིན། །ཕྱག་རྒྱ་སྔགས་ཀྱང་
དེ་བཞིན་ཏེ། །འདི་དག་ཆོ་གར་ཡང་དག་ལྡན། །འཇིག་རྟེན་འདྲེན་པས་ངེས་པར་བསྟན། །དེ་བཞིན་དེ་ཡང་རྣམ་གསུམ་འགྲོ། །སྟོང་ཕྲག་དག་ནི་དུ་མ་ཉིད། །རྣམ་གསུམ་རྣམ་པ་གསུམ་དག་ཀྱང་། །རྣམ་པ་གཉིས་དང་གྲངས་
མེད་པའོ། །གང་ཕྱིར་སྔགས་ནི་སེམས་ལ་ལྟོས། །སྔགས་ནི་སེམས་ཀྱིས་སྤངས་མི་བྱ། །སེམས་དང་སྔགས་ནི་ཡང་དག་ལྡན། །ལྷན་ཅིག་ཏུ་ནི་བསྒྲུབ་པར་བྱ། །དེ་བཞིན་གཤེགས་ཀྱི་རིགས་སྔགས་དང་། །གང་ཡང་པདྨའི་
རིགས་དག་དང་། །གང་ཡང་རྡོ་རྗེའི་རིགས་གསུངས་དང་། །མི་ཡི་རིགས་ནི་ཉིད་དག་དང་། །འཇིག་རྟེན་པ་ཡི་སྔགས་རྣམས་ཀུན། །དེ་དག་མ་ལུས་འདི་ལས་བྱུང་། །གང་ཞིག་རྒྱལ་དང་རྒྱལ་སྲས་སྔགས། །སེམས་ཅན་ཕྱིར་ནི་གསུངས་པ་
རྣམས། །གང་ཞིག་དེ་ཟློས་མངོན་བརྩོན་པའང་། །དེ་ནས་ངེས་པར་སངས་རྒྱས་འགྱུར། །གང་ཡང་སྔགས་ནི་བར་མ་དག །གང་ཞིག་ཟློས་པ་དེ་ཟློ་བྱེད། །རང་སངས་རྒྱས་སུ་ཡང་དག་བསྟན། །ངེས་པར་དེ་ཡི་རིགས་ཀྱང་ཡིན། །སྔགས་
ནི་ཐ་མར་རབ་ཞུགས་པ། །ཉན་ཐོས་དགྲ་བཅོམ་གྱིས་བཤད་དང་། །འཇིག་རྟེན་མ་ལུས་ཀུན་ལ་ཡང་། །སྔགས་ཟློས་པ་ལ་མངོན་བརྩོན་པ། །ཉན་ཐོས་རྫུ་འཕྲུལ་ཆེན་པོ་ཡིས། །ངེས་པར་རིགས་སུ་དེ་གནས་ཡིན། །མཆོག་དང་
<pb id="95.242a"/>
ཐ་མ་བར་མ་ཡི། །དེར་ཡང་ལས་ནི་རབ་སྦྱར་བྱ། །ཞི་བས་སངས་རྒྱས་བྱང་ཆུབ་འགྱུར། །རྒྱས་པ་ཡིས་ནི་རང་རྒྱལ་ཏེ། །གཞན་པ་ཕྲན་ཚེགས་ལས་ཀྱིས་ནི། །ཉན་ཐོས་ཀྱི་ནི་བྱང་ཆུབ་བརྗོད། །དེ་ནི་རྣམ་གསུམ་དབྱེ་བ་སྟེ། །དེར་ཡང་
སེམས་ནི་བལྟ་བར་བྱ། །མང་པོར་ཡང་ནི་དབྱེ་བྱ་སྟེ། །གྲངས་མེད་པར་ཡང་དབྱེ་བས་སོ། །འཕགས་པ་འཇམ་དཔལ་གྱི་རྩ་བའི་ཆོ་ག་བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་ཆེན་པོ་ཤིན་ཏུ་རྒྱས་པའི་མདོ་ལས་ཕྱག་
རྒྱ་དང་། སྔགས་དང་། ལས་ཐམས་ཅད་དང་ངེས་པར་སྡོམ་པའི་ལེའུ་རབ་འབྱམ་ལས་སུམ་ཅུ་རྩ་གཉིས་པ་རྫོགས་སོ།།  །།<head n="2" t="སོ་གསུམ་པ། གཤིན་རྗེ་གཤེད་ཀྱི་ཡོངས་སུ་བསྔགས་པ་དང་སྔགས་ཀྱི་བདག་ཉིད་ཆེན་པོའི་ངེས་པར་སྡོམ་པའི་ལེའུ།" type="lewu" zh="88.793"/>དེ་ནས་གནོད་སྦྱིན་གྱི་སྡེ་དཔོན་ཕྱག་ན་རྡོ་རྗེ་འཁོར་དེར་འདུས་པར་གྱུར་ཏེ། འདུག་པ་དེ་
སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་ཏེ། པུས་མོ་གཡས་པའི་ལྷ་ང་ས་ལ་བཙུགས་ནས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །གང་བཅོམ་
ལྡན་འདས་ཀྱིས་འཇམ་དཔལ་གཞོན་ནུར་གྱུར་པའི་ཁྲོ་བོའི་རྒྱལ་པོ་གཤིན་རྗེའི་གཤེད་ཅེས་བྱ་བས་བཤད་པ་དེའི་ཆོ་ག་རྒྱ་ཆེ་བ་བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་གཞོན་ནུར་གྱུར་པ་ལའང་བཀའ་
མ་སྩལ་བས། བཅོམ་ལྡན་འདས་བདག་དང་ཕྱི་མའི་སྐྱེ་བོ་ལ་གཟིགས་ནས། བཅོམ་ལྡན་འདས་ཡོངས་སུ་མྱ་ངན་ལས་འདས་ཏེ། བསྟན་པ་ནུབ་པའི་དུས་ལ་བབ་སྟེ། འཇིགས་པ་ཆེན་པོ་རྩོད་པའི་དུས་ཐ་མ་ལ་
ཉན་ཐོས་དང་རང་སངས་རྒྱས་དག་མེད་པ་ན། སངས་རྒྱས་ཀྱི་ཞིང་དུ་དེ་བཞིན་གཤེགས་པའི་བསྟན་པ་ཡང་དག་པར་བསྲུང་བའི་ཕྱིར་དང་། ཆོས་ཀྱི་ཁམས་ཡུན་རིང་དུ་གནས་པར་བྱ་བའི་ཕྱིར་དང་། རྒྱལ་པོ་མ་རུངས་པ་
ཐམས་ཅད་བཟློག་པའི་ཕྱིར་དང་། དཀོན་མཆོག་གསུམ་ལ་གནོད་པ་བྱེད་པ་དག་ཚར་གཅད་པའི་ཕྱིར་དང་། གདུལ་བྱའི་སེམས་ཅན་ལ་བསམ་གྱིས་མི་ཁྱབ་པའི་ཐབས་མཁས་པ་བསྟན་པའི་ཕྱིར་དང་། བྱང་ཆུབ་སེམས་དཔའི་
<pb id="95.242b"/>
སྤྱོད་པ་ཡོངས་སུ་རྫོགས་པར་བྱ་བའི་ཕྱིར་དང་། བསམ་གྱིས་མི་ཁྱབ་པའི་སེམས་ཅན་ཡོངས་སུ་སྨིན་པ་མངོན་པར་བསྒྲུབ་པའི་ཕྱིར་དང་། བཅོམ་ལྡན་འདས་ཕྱི་མའི་དུས་དང་ཕྱི་མའི་དུས་སུ་བསྟན་པ་རྣམ་པར་འཇིག་
པར་འགྱུར་བ་ན། གང་འདི་ཁྲོ་བོའི་རྒྱལ་པོ་གཤིན་རྗེ་གཤེད་ཀྱི་ཆོ་ག་ཇི་ལྟ་བ་བཞིན་གསུངས་པ་རབ་ཏུ་སྦྱར་ན་དེ་ལ་གྲུབ་པར་འགྱུར་ཏེ། ངེས་པར་རྒྱལ་པོ་མ་རུངས་པ་བསྟན་པ་ལ་གནོད་པ་བྱེད་པ་དང་། 
སེམས་ཅན་ཕྱོགས་ཆེན་པོ་དང་ལྡན་པ་དང་སྤྲོ་བ་ཆེན་པོ་དང་ལྡན་པ་རྣམས་ཚར་གཅད་པ་དང་རྗེས་སུ་གཟུང་བ་ལ་རབ་ཏུ་ཞུགས་པ་དང་སྙིང་རྗེ་ཆེན་པོ་དང་བྲལ་བ་དེ་དག་ལ་ཁྲོ་བོའི་རྒྱལ་པོ་འདི་རབ་ཏུ་སྦྱར་
བར་བྱའི་གཞན་དག་ལ་ནི་མ་ཡིན་ནོ། །དེ་ནས་བཅོམ་ལྡན་འདས་ཅང་མི་གསུང་བར་གྱུར་ཏེ། སངས་རྒྱས་ཀྱི་རྣམ་པར་འཕྲུལ་བའི་བྱིན་གྱིས་རླབས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །འཇམ་དཔལ་གཞོན་ནུར་
གྱུར་པའང་ཅང་མི་སྨྲ་བར་གནས་པར་གྱུར་ཏོ། །ཐམས་ཅད་དང་ལྡན་པའི་འཁོར་གྱི་དཀྱིལ་འཁོར་ཡང་རྣམ་པ་དྲུག་ཏུ་རབ་ཏུ་འགུལ་བར་གྱུར་ཏོ། །ལྷ་ཚོགས་དག་ཀྱང་འཇིགས་པར་གྱུར། །བྱིས་པ་ཀུན་ཀྱང་རབ་ཏུ་དངངས། །
ལྷ་རྣམས་ཀུན་དང་ཀླུ་དག་དང་། །ལྷ་མིན་དབང་དང་མ་མོར་བཅས། །གཟའ་རྣམས་ཀུན་གྱི་གཙོ་བོ་དང་། །ལྷ་ཚོགས་མི་དང་བཅས་པ་དང་། །མ་རུངས་སེམས་ལྡན་སྲུལ་པོ་དག །རབ་འགུལ་ཡིད་ནི་མི་བརྟན་
གྱུར། །མི་ཡི་བདག་པོ་གདུག་ལྡན་སེམས། །དེ་དག་ཉམ་ཐག་འཇིགས་པར་གྱུར། །ཆོས་ཀྱི་རྒྱལ་པོའི་བསྟན་པ་ལ། །དེ་ཚེ་དེ་དག་སྐྱབས་སུ་སོང་། །གནོད་སྦྱིན་གསང་བའི་བདག་པོ་ནི། །འོད་ཆེན་
ཕྱག་ན་རྡོ་རྗེ་དང་། །གཞོན་ནུར་གྱུར་པའི་སྔགས་རྒྱལ་དང་། །འཇམ་དཔལ་དབྱངས་ལའང་དེ་འཇིགས་ནས། །འཇམ་པའི་དབྱངས་ཀྱི་དྲུང་དུ་ནི། །དེ་ཚེ་དེ་དག་དམ་ཚིག་བླངས། །མ་རུངས་སྔགས་ནི་མི་བཟད་
<pb id="95.243a"/>
པས། །ཀྱེ་མ་བདག་ཅག་ངེས་བསྲེག་ཅིང་། །དེ་རིང་ཁྲོ་བོས་བརྒྱལ་འགྱུར་ཞིང་། །ས་ཡི་སྟེང་དུ་འགྱེལ་འགྱུར་བས། །སེམས་ཅན་ཐུགས་ལ་ཐུགས་བརྩེ་བས། །ཡོངས་སུ་བསྐྱབ་ཅིང་བསྲུང་དུ་གསོལ། །དེ་ནས་
འོད་ཆེན་བྱིས་པའི་གཟུགས། །བྱང་ཆུབ་སེམས་དཔའ་དེས་སྨྲས་པ། །ལྷ་དང་གནོད་སྦྱིན་སྲིན་པོ་དང་། །ལྷ་མིན་ཐམས་ཅད་མ་འཇིགས་ཤིག །མི་དང་མི་མ་ཡིན་པ་དང་། །འབྱུང་པོ་མ་ལུས་ལྷ་རྣམས་
ཀུན། །ཁྱོད་ཀྱི་དམ་ཚིག་ངས་བཤད་བསྲུང་། །རྟག་ཏུ་བྱམས་སེམས་གྱུར་ནས་ནི། །རྟག་ཏུ་རང་གི་སྔགས་ཀྱང་དྲན། །ཤཱཀྱ་སེང་གེ་མི་ཡི་མཆོག །རྐང་གཉིས་མཆོག་ནི་རྫོགས་སངས་རྒྱས། །དེ་ཉིད་
ཀྱིས་གསུང་སྔགས་དང་ནི། །གཙུག་ཏོར་སྤྱན་ལ་སོགས་པའོ། །འཇིག་རྟེན་གསུམ་ལ་འཁོར་ལོ་རྒྱལ། །གཟི་བརྗིད་ཕུང་པོ་དམ་པ་རྒྱལ། །རྣམ་རྒྱལ་གཙུག་ཏོར་གསང་སྔགས་དང་། །ཕྱག་ན་པདྨ་རྣམ་
གཟིགས་དང་། །ཀུན་ཏུ་གཟིགས་པའི་མགོན་པོ་དང་། །ཁྲོ་གཉེར་སྒྲོལ་མ་གྲགས་ལྡན་མ། །ལྷ་མོ་གོས་དཀར་མོ་དང་ནི། །དཀར་ཆེན་མ་དང་སྙན་ལྡན་མ། །རིགས་མ་ལོངས་སྤྱོད་ལྡན་མ་དང་། །རྟ་མགྲིན་སྔགས་ཀྱི་རྒྱལ་པོ་དང་། །
དེ་དག་པདྨའི་རིག་སྔགས་དང་། །གཙོར་ནི་རྒྱལ་བས་གསུང་བ་དང་། །ཡི་གེ་གཅིག་དང་འཁོར་ལོས་སྒྱུར། །སྔགས་རྣམས་བདག་པོའི་མངའ་བདག་དང་། །འོད་ཆེན་སྔགས་ཀྱི་མགོན་པོ་ནི། །འདི་དག་དེ་བཞིན་
དྲན་པར་གྱིས། །གཤིན་རྗེ་གཤེད་ཅེས་བྱ་བ་ཡི། །ཁྲོ་བོའི་གཙོ་བོ་དེ་ཡང་དྲན། །མགོན་པོ་སྤྱན་རས་གཟིགས་པ་ཡི། །ཐུགས་ནི་ཐུགས་རྗེ་བྱུང་བ་དང་། །ཐུགས་རྗེ་ཆེན་པོས་ཐུགས་བརླན་པར། །སངས་རྒྱས་སྔ་
མས་གསུངས་པའང་དྲན། །སྒྲོལ་མ་སྐྱེ་བོ་སྒྲོལ་བར་ནི། །སྤྱན་རས་གཟིགས་ཀྱིས་གསུངས་པ་དང་། །རྟག་དང་ཏིང་འཛིན་སྐྱེས་འཕགས་མ། །མིང་གི་གཟུགས་ནི་བསྟན་པའང་ཡིན། །བྱང་ཆུབ་སེམས་བཞིན་སྤྱོད
<pb id="95.243b"/>
་པ་སྟེ། །བྱང་ཆུབ་སྤྱོད་བྱེད་དམ་པའང་ཡིན། །འཇིག་རྟེན་ཁམས་ནི་སྟོང་དག་ཏུ། །གྲངས་མེད་རྣམ་པ་མང་པོར་ཡང་། །སེམས་ཅན་རྣམས་ལ་ཕན་པའི་ཕྱིར། །དེ་ཚེ་ལྷ་མོ་རྒྱུ་བར་བྱེད། །བུད་མེད་གཟུགས་ནི་བཟུང་ནས་ཀྱང་། །སྔགས་ཀྱི་@
ཚུལ་གྱིས་ལུས་ཅན་ལ། །དེ་ཚེ་སེམས་ཅན་འདུལ་བྱེད་ཅིང་། །བྱང་ཆུབ་ཐེག་པར་སྦྱོར་བར་བྱེད། །བྱང་ཆུབ་སེམས་དཔའི་སྤྱོད་པ་ནི། །བསམ་ཞིང་བསྟན་པར་མི་ནུས་སོ། །ཕྱག་ན་རྡོ་རྗེ་དཔའ་བོ་ནི། །སྔགས་རྣམས་
ཀུན་གྱི་བདག་པོའང་དྲན། །བདག་མ་རིག་འཛིན་ལྷ་མོ་ནི། །འཇིག་རྟེན་གསུམ་གྱིས་རབ་མཆོད་དང་། །ལུ་གུ་རྒྱུད་དང་འོག་བག་མ། །རྡོ་རྗེ་ཁུ་ཚུར་སྙན་ལྡན་མ། །ཁྲོ་དབང་ཐིག་ལེ་དཀར་མོ་དང་། །དབྱུག་སྔོན་འཇིགས་པར་
བྱེད་དང་བཅས། །འདི་དག་ཁྲོ་མོ་ཕོ་ཉའི་ཚོགས། །རིགས་མའི་སྤྱན་དུ་རབ་ཏུ་བསྟན། །རྡོ་རྗེའི་རིགས་ལ་གཙོ་བོ་སྟེ། །གང་ཞིག་དྲན་ན་ཕན་ཞིང་སྲུང་། །བྱང་ཆུབ་སེམས་དཔའ་རྫུ་འཕྲུལ་ཆེ། །འཇིག་
རྟེན་དག་ན་སྤོས་གླང་དང་། །བྱང་ཆུབ་སེམས་དཔའ་རྫུ་འཕྲུལ་ཆེ། །བློ་ལྡན་མཐུ་ཆེན་ཐོབ་དང་ནི། །སྲས་ཀྱི་ཐུ་བོ་གཙོ་བོ་ནི། །ཀུན་ཏུ་བཟང་པོ་དགེ་བ་སྟེ། །དེ་ཚེ་གང་གིས་དྲན་གྱུར་པ། །དེ་ལ་འཇིགས་པ་ཡོད་
མ་ཡིན། །རྟག་ཏུ་དེ་ཚེ་ནོར་བཟང་དང་། །གནོད་སྦྱིན་དམ་པ་ཛམ་བྷ་ལ། །ཉན་ཐོས་རང་རྒྱས་མ་ལུས་པ། །དྲན་ན་འཇིགས་པ་ག་ལ་ཡོད། །ཀུན་ནས་དེ་དག་མཆོད་བྱས་ན། །སྲུང་བ་ཆེན་པོར་རབ་ཏུ་བསྟན། །
དེ་ཚེ་འབྲས་བུ་ཆེ་ལྷ་དང་། །བསོད་ནམས་སྐྱེས་དང་འདུ་ཤེས་མེད། །གཟུགས་མེད་གཟུགས་ཅན་ལྷ་དག་དང་། །རྫུ་འཕྲུལ་ཆེན་པོ་འདོད་ཆགས་བྲལ། །དཀོན་མཆོག་གསུམ་ལ་མཆོད་བྱེད་དང་། །རྒྱལ་བའི་བསྟན་ལ་
རབ་དང་བ། །སྔགས་དང་དགྲ་ལ་རྟག་འཇིགས་པ། །དེ་དག་ལ་ནི་ཅུང་ཟད་མེད། །དེ་ལྟར་དམ་ཚིག་རྒྱུད་གསུངས་པ། །སྔགས་པ་ཀུན་གྱིས་སྒོམ་མིན་ཏེ། །འདི་ནི་ཁྲོ་རྒྱལ་མཆོག་ཅེས་པ། །གཤིན་
<pb id="95.244a"/>
རྗེ་གཤེད་ཀྱིས་བརྗོད་པ་ཡིན། །སེམས་ཅན་དམ་ཚིག་ལ་གནས་ན། །མི་ནི་མ་ལུས་གནོད་མི་ནུས། །ལྷ་དང་ལྷ་མིན་ཐམས་ཅད་དག །དེ་ནས་ཡིད་ནི་དགའ་གྱུར་ནས། །རྒྱལ་བའི་སྲས་ཀྱིས་རབ་བསྐུལ་ནས། །ཐམས་ཅད་དམ་ཚིག་བསྟན་གནས་
གྱུར། །གནོད་སྦྱིན་བདག་པོ་ཁྲོ་ལྡན་པས། །ཁྱད་དུ་གསོད་ཚིག་བརྗོད་པར་བྱེད། །འཇིག་རྟེན་ཁམས་ནི་གྲངས་མེད་པ། །དེ་ཚེ་ཐམས་ཅད་རབ་ཏུ་འགུལ། །དོན་མེད་ཁྲོ་བོའི་རྒྱལ་པོ་ཡིས། །ཅི་ཡི་ཕྱིར་ན་འདི་བསྟན་བྱས། །སེམས་ཅན་རྣམས་
ནི་གདུལ་དོན་དུ། །དེ་ཚེ་སྔོན་གྱི་རྒྱལ་བའི་སྲས། །ཁྲོ་བོའི་རྒྱལ་པོའི་ནུས་པ་ནི། །སྔོན་ཆད་བསྟན་པ་མ་ཡིན་ནམ། །རྡོ་རྗེ་ཅན་གྱིས་དེ་སྨྲས་ནས། །རྡོ་རྗེ་ས་ལ་དོར་ཞིང་གནས། །རྫུ་འཕྲུལ་ཆེན་པོ་བྱིས་པའི་གཟུགས། །བློ་དང་
ལྡན་པ་འཇམ་པའི་དབྱངས། །གཞོན་ནུ་རབ་ཏུ་བཞད་གྱུར་ནས། །ཚིག་འདི་དག་ནི་སྨྲས་པ་སྟེ། །ལག་ན་རྡོ་རྗེ་རྫུ་འཕྲུལ་ཆེ། །གནོད་སྦྱིན་ཆེན་པོ་སྡད་མ་བྱེད། །ཁྲོ་བོའི་རྒྱལ་པོ་རྫུ་འཕྲུལ་ཆེ། །འདི་ནི་ང་ཡིས་རབ་ཏུ་བསྟན། །
དེ་བཞིན་རྗེས་སུ་སྦྱིན་པར་བྱ། །ཇི་ལྟར་འདོད་བཞིན་རབ་ཏུ་སྟོན། །ཁྱོད་ཀྱིས་ཁྲོ་བོའི་མཐུ་དག་ནི། །ཡོངས་སུ་བསྟན་པར་མི་ནུས་ཏེ། །འདི་ནི་ཁྱོད་ཉིད་ལ་གནས་ཏེ། །ལུས་འདིར་གནས་ཤིང་སྣང་བ་ཡིན། །དེ་ཉིད་ཁྱོད་ཀྱིས་
དྲངས་པ་སྟེ། །ཁྱོད་ཉིད་ཀྱི་ནི་སྙིང་ལ་དྲིས། །ཁྲོ་བོའི་མཐུ་ནི་ཁུགས་པ་དག །འདིར་ནི་བཟློག་པར་ནུས་པ་མིན། །ཇི་ལྟར་འདོད་བཞིན་ཁྱོད་ལ་བསྟན། །གཞན་དུ་དམ་ཚིག་བཏང་བ་ཡིན། །ཁྲུས་མེད་རབ་ཏུ་ཉལ་བ་དང་། །གྲོང་གི་ཆོས་ལ་
རྗེས་འཇུག་དང་། །ཏིལ་མར་གྱིས་བྱུགས་སྲུང་མེད་དང་། །རྟག་ཏུ་གདུག་པའི་སེམས་ལྡན་དང་། །སྔགས་མཆོག་ཐམས་ཅད་སྤངས་པ་དང་། །བསྟན་པ་ལ་ནི་མ་ཞུགས་དང་། །དེ་བཞིན་མི་ནི་ཐེ་ཚོམ་ལྡན། །དད་པ་མེད་ཅིང་
འགྱོད་པར་གནས། །དམ་ཆོས་ཐེ་ཚོམ་ཐོབ་པ་དང་། །དེ་སྤོང་མཉམ་པར་མ་བཞག་དང་། །གཅེར་བུ་རྟག་པར་ལྷག་མར་ལྡན། །མི་གཙང་སྤྱོད་པའི་སྤྱོད་ཡུལ་དང་། །མི་བརྩོན་སྔགས་དང་མི་ལྡན་དང་། །རྟག་ཏུ་བརྩེ་མེད་ལྷག་
<pb id="95.244b"/>
མར་ལྡན། །ལྷ་ཡི་གནས་དང་མཆོད་རྟེན་དང་། །ལྷ་གང་འཁོར་ས་དཀྱིལ་འཁོར་དུ། །འཁྲིག་པ་ལ་ནི་མངོན་དགའ་བ། །ཁྲོ་བོས་དེ་དག་རྣམ་པར་འཇིག །དམ་ཚིག་ཉམས་དང་དད་མེད་དང་། །སྔགས་ཀྱི་རིགས་པ་མི་ཤེས་དང་། །ཅུང་ཟད་ཤེས་པ་
འཁྲུལ་པ་དང་། །སྤྱོད་པ་འཁྲུལ་པ་དེ་དག་ལ། །ཁྲོ་བོས་རྣམ་པར་འཇིག་པར་བྱེད། །མི་ཡི་འཇིག་རྟེན་རྣམ་ཀུན་དུ། །བག་ཡོད་པ་ནི་མེད་པ་དང་། །བག་མེད་ཤིན་ཏུ་འདོད་ཆགས་ཅན། །དམ་ཚིག་ཉམས་ཤིང་སྐྱོན་
ལྡན་ལ། །སྔགས་རྣམས་ལེགས་པར་སྦྱར་བ་ཡིས། །ཁྲོ་བོའི་རྒྱལ་པོས་འཇོམས་པར་བྱེད། །བག་མེད་རིགས་མིན་འགྲོ་བ་ཡི། །བྱིས་པ་རྣམས་ཀུན་ཐམས་ཅད་དང་། །རྟག་ཏུ་འདོད་ཆགས་བྲལ་གྱུར་པའི། །
རང་རྒྱལ་དགྲ་བཅོམ་ཉན་ཐོས་ཀུན། །ཁྲོ་བོ་ཡི་ནི་རྒྱལ་པོ་ཡིས། །ཐམས་ཅད་དུ་ནི་འཆིང་དང་གཅོད། །དེ་སྐད་སྨྲས་ནས་འཇམ་དཔལ་ནི། །སྙིང་རྗེ་ཡི་ནི་བརླན་སེམས་ཀྱིས། །སངས་རྒྱས་བྱང་
ཆུབ་སེམས་དཔའ་ཡི། །རྫུ་འཕྲུལ་སྤྱོད་པ་བསམ་མི་ཁྱབ། །དེ་སྐད་སྨྲས་ནས་དེ་དག་ཀུན། །ཅང་མི་སྨྲ་བར་གྱུར་ནས་གནས། །དེ་ནས་དཔལ་ལྡན་རྡོ་རྗེ་འཆང་། །ཕྱིར་ཡང་རྡོ་རྗེ་རབ་ཏུ་བླངས། །དེ་ཚེ་རྡོ་རྗེ་བླངས་ནས་
ཀྱང་། །ཁྲོ་རྒྱལ་མཐུ་ནི་ཤེས་ནས་དགའ། །འཕགས་པ་འཇམ་དཔལ་གྱི་རྩ་བའི་ཆོ་ག་བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་ཆེན་པོ་ཤིན་ཏུ་རྒྱས་པའི་མདོ་ལས། གཤིན་རྗེ་གཤེད་ཀྱི་
ཡོངས་སུ་བསྔགས་པ་དང་སྔགས་ཀྱི་བདག་ཉིད་ཆེན་པོའི་ངེས་པར་སྡོམ་པའི་ལེའུ་རབ་འབྱམ་ལས་སུམ་ཅུ་རྩ་གསུམ་པ་རྫོགས་སོ།།  །།<head n="2" t="སོ་བཞི་པ། ཁྲོ་བོའི་རྒྱལ་པོ་གཤིན་རྗེ་གཤེད་ཀྱི་མངོན་སྤྱོད་དང་ལེགས་པར་སྡོམ་པའི་ལེའུ།" type="lewu" zh="88.799"/>དེ་ནས་གསང་བའི་བདག་པོ་ལག་ན་རྡོ་རྗེས་ཐམས་ཅད་དང་ལྡན་པའི་
འཁོར་གྱི་དཀྱིལ་འཁོར་ཆེན་པོ་ལ་བལྟས་ཏེ། གནས་གཙང་མའི་སྟེང་ན་འདུག་པར་གྱུར་པའི་ཚོགས་དེ་དག་ལ་སྨྲས་པ། དང་པོ་རེ་ཞིག་གྲོགས་པོ་ཁྱེད་ཅག་ཁྲོ་བོའི་རྒྱལ་པོ་གཤིན་རྗེ་གཤེད་ཀྱི་སྟོབས་དང་ཕ་རོལ་གནོན་པ་དཔག་
