<pb id="95.145a"/>
ཞིང་མཚོན་པ་མེད། །<bampo n="516.6"/>དེ་བཞིན་ས་ཡི་བདག་པོ་དང་། །དམག་དཔོན་དོན་དུ་གནས་པ་སྟེ། །ལོངས་སྤྱོད་ཆེན་པོ་སྐྱེ་འགྱུར་ཞིང་། །རང་གི་ལས་ཀྱིས་ཉེ་བར་འཚེ། །རང་གི་ལས་འབྲས་བསྟན་པ་ནི། །ལས་ཀྱི་སྔགས་
ནི་སྤང་བ་མིན། །ལས་མིན་སྔགས་ནི་གཙོ་བོ་ཞེས། །འཇིག་རྟེན་འདྲེན་པས་གསུངས་པ་ཡིན། །དེ་བས་སེམས་ཅན་བད་ཀན་ཅན། །ས་སྟེང་གྲུབ་པ་བྱེད་པ་ནི། །ས་བདག་འདོད་པ་བྱེད་པ་ལ། །དེ་ལ་གྲུབ་པ་ཐོབ་
པར་འགྱུར། །ཟློས་པས་བད་ཀན་ཅན་གྱི་ཟས། །མ་ལུས་བསྟེན་པར་མི་བྱའོ། །གང་ཕྱིར་ཤིན་ཏུ་བསྟེན་གྱུར་ན། །རྨི་ལམ་དོན་གྱིས་སྟོང་འགྱུར་བས། །གྲུབ་པའི་དོན་དུ་མ་བརྗོད་པས། །སྔགས་པས་དེ་ཚེ་དེ་
མི་བསྟེན། །མཁས་པ་རིགས་པ་ལྡན་པ་ཡིས། །དེ་ཡི་དུས་སུ་གཉིད་ལོག་མིན། །མཁྲིས་པ་ཅན་གྱི་སེམས་ཅན་གྱི། །རྟག་ཏུ་སྤྱོད་པ་བརྗོད་པར་བྱ། །ཞེ་སྡང་གིས་ནི་རྣམ་འཁྲུགས་ན། །ཁ་དོག་ནག་དང་
སྟོབས་ཆུང་དང་། །དྲག་པ་དྲག་པའི་ལས་དང་ནི། །རྟག་ཏུ་ཡོན་པོར་བྱེད་པ་ཡིན། །དཔའ་དང་བབ་ཅོལ་རྟག་ཏུ་བྱེད། །སྟོབས་དང་བློ་དང་ལྡན་པ་དང་། །མང་དུ་སྨྲ་ཞིང་གྲོགས་པོ་མང་། །བསྟན་བཅོས་ཏིང་འཛིན་མང་པོ་
རྟོགས། །ཆོས་ལྡན་ལས་ཀྱི་མཐའ་བརྟན་ཞིང་། །ཞེ་སྡང་སློང་བ་རྗོད་པར་བྱེད། །ཡིད་ལྡན་དགྲ་ནི་མང་བ་དང་། །ཞེ་སྡང་མཚོན་པ་སྐྱེ་བར་འགྱུར། །ནོར་མང་དཔའ་བོ་ལ་སྡང་དང་། །འཇིག་རྟེན་ཤེས་ཤིང་མཐོང་ན་དགའ། །
དེས་གྲོལ་ཆགས་པ་མེད་པ་དང་། །བརྟན་ཅིང་སྡུག་བསྔལ་རྟག་ཏུ་བཟོད། །ང་རྒྱལ་ཕྲག་དོག་མ་རུངས་པ། །བུད་མེད་རྣམས་ལ་དགའ་བར་བྱེད། །སྤྲོ་ཆེན་བརྟན་དང་བློན་པོ་དང་། །ལོངས་སྤྱོད་ཆེན་པོར་སྐྱེ་བར་འགྱུར། །
ཤེས་བཞིན་ལས་ཀྱིས་ཉེར་སྤྱོད་པའི། །སེམས་ཅན་ཟིལ་གྱིས་མནན་ནས་སྤྱོད། །སྔགས་ནི་སྲོག་ལ་གནོད་བྱེད་པ། །དེ་ནི་དེ་ལ་མྱུར་འགྲུབ་འགྱུར། །མི་བཟད་ཐུབ་པས་སྤངས་པའི་དོན། །མྱུར་དུ་སྒྲུབ་པར་བྱེད་
<pb id="95.145b"/>
པ་ཡིན། །སེམས་ཅན་གནོད་ཕྱིར་བྱེད་པའི་ལས། །ལུས་ཅན་དེ་ལ་གྲུབ་པར་འགྱུར། །ཆོ་ག་སྦྱར་བའི་ཆོས་རྣམས་གང་། །སྔགས་པས་ཐམས་ཅད་རབ་སྦྱར་ན། །སྤྱོད་པ་དེས་ནི་འགྲུབ་འགྱུར་ཏེ། །གཞན་ལས་སེམས་ཅན་དེ་ལ་
མིན། །སྔགས་པ་ཞེ་སྡང་ཅན་དག་ལ། །སེམས་ཅན་གཞན་ལ་གནོད་པ་དང་། །དེ་བཞིན་གཞན་གྱི་སྔགས་གཅོད་པ། །སེམས་ཅན་ཁྲོ་བ་ལ་གྲུབ་འགྱུར། །གཞན་གྱི་རྫས་ནི་འཕྲོག་དོན་དང་། །གཞན་གྱི་སྲོག་ནི་གཅོད་པ་ལ། །
ཁྲོ་བའི་སྔགས་ཀྱིས་གྲུབ་འགྱུར་ཏེ། །སྔགས་གཞན་དག་ལ་སྦྱར་མི་བྱ། །ཞེ་སྡང་རིགས་ཀྱི་སེམས་ཅན་འདི། །བདག་པོ་ཉིད་ཀྱང་བྱེད་པར་འགྱུར། །མདོག་ནག་པའམ་སྔོ་བསངས་སམ། །དཀར་བའམ་ཡང་ན་འདྲེས་པ་ཡི། །
མི་ནི་ཁྲོ་ལྡན་གསེར་གྱི་མདོག །རྣམ་པར་སྤངས་པ་སྐྱེ་བར་འགྱུར། །མི་ནི་རྩུབ་མདོག་དུ་བའི་མདོག །སེར་སྐྱའི་མདོག་ཏུའང་སྐྱེ་བ་ཡིན། །དཔའ་དང་དེ་བཞིན་དྲག་པ་དང་། །འདབ་ཆགས་སྡིག་པའི་ཁྱིམ་ལས་སྐྱེས། །གཟའ་
ནི་མིག་དམར་ཞིང་བདག་གནས། །བད་ཀན་ཅན་ལ་ཕུར་བུའི་བདག །སྐྱེ་འགྱུར་ཉུང་ངུ་ཟ་བ་དང་། །ཚ་དང་སྐྱུར་བའི་རོ་བསྟེན་ཅིང་། །དེ་ཡི་ཚེ་ནི་རིང་འགྱུར་ཞིང་། །དྲན་དང་ལྡན་པ་སྐྱེ་བར་འགྱུར། །སྤྱོད་པ་དང་ནི་རྗེས་སྤྱོད་པ། །
རླུང་ནད་ཅན་གྱི་བཤད་པར་བྱ། །མདོག་མི་སྡུག་དང་རྩུབ་མདོག་དང་། །བོང་ཚོད་མེད་ཅིང་ཤིན་ཏུ་རྗུད། །བློ་ཉམས་ཤེས་རབ་མེད་པ་དང་། །མི་བརྟན་གནས་པ་མེད་པ་དང་། །ལུས་ནི་འགུལ་དང་འཁོར་བ་དང་། །སྐྱུག་ཅིང་བཤང་
གཅི་མང་དུ་འབྱུང་། །མང་དུ་ཟ་ཞིང་རྟག་པར་ཟ། །དེ་དག་གང་ཕྱིར་ནད་མང་འགྱུར། །འཇིག་རྟེན་རིགས་དང་མི་མཐུན་ཞིང་། །དགྲ་ནི་མང་པོ་སྐྱེ་བར་འགྱུར། །དེ་ནི་ས་སྟེང་འདི་དག་ཏུ། །ཚུལ་འཆལ་སྡུག་བསྔལ་སྐྱེ་
འགྱུར་ཏེ། །མི་སྣང་བ་ཡི་སྔགས་དག་ནི། །དེ་ལ་འགྲུབ་པར་བསྟན་པ་ཡིན། །གང་ཞིག་རླུང་ནད་འཁྲུག་བྱེད་པའི། །ཟས་ལ་དེ་ནི་དགའ་བར་འགྱུར། །ཟློས་པ་ལས་ནི་གྲུབ་འདོད་པས། །དེ་ནི་ཡོངས་སུ་བསྟེན་མི་བྱ། །
<pb id="95.146a"/>
སེམས་ཅན་རླུང་ནད་འཁྲུག་པ་ལ། །གཏི་མུག་ཉེ་བར་ཞི་བ་དང་། །རྨོངས་པའི་རིགས་ཅན་ལ་གསུངས་པ། །རྨོངས་པའི་སྔགས་ནི་རབ་སྒྲུབ་པ། །རྟག་ཏུ་དེ་དག་རྨོངས་པ་ལ། །རྨོངས་པ་དག་ནི་འགྲུབ་པར་
འདོད། །རྒྱུ་སྐར་ཁྱིམ་ནི་ཆུ་སྐྱེས་དང་། །གཟའ་ནི་བདག་པོ་སྤེན་པར་བལྟ། །རླུང་ནད་སྐྱེས་པའི་སེམས་ཅན་ནི། །དགེ་བའི་ལས་ལ་མི་སྤྱོད་དེ། །འབྱུང་པོ་དབང་དང་འགུགས་པར་བྱེད། །དེ་བཞིན་རྨོངས་དང་རེངས་པའོ། །རླུང་
ནད་ཅན་གྱི་སེམས་ཅན་ལ། །གཏི་མུག་ཅན་དེ་སྡིག་པ་བྱེད། །རྨི་ལམ་བདེན་པར་མཐོང་བ་ནི། །མཚན་ཉིད་འདི་དག་གསུངས་པ་ནི། །སེམས་ཅན་རྣམས་ཀྱི་དོན་སྒྲུབ་པ། །ཐུབ་པ་རྣམས་ཀྱི་སྔོན་གསུངས་པའོ། །ལུག་
གླང་དང་ནི་སྦྱོར་བ་དང་། །སྦལ་པ་སེང་གེ་ཉིད་དང་ནི། །སྲང་དང་བུ་མོ་སྡིག་པ་དང་། །དེ་བཞིན་གཞུ་དང་ཆུ་སྲིན་དང་། །བུམ་པ་ཉ་དང་གླང་པོ་དང་། །ལྷ་དང་སྤྲེའུ་ལྷ་མ་ཡིན། །གྲུབ་དང་དྲི་ཟ་གནོད་སྦྱིན་སོགས། །མི་རྣམས་
གང་གིས་རབ་བསྒྲགས་པ། །སེམས་ཅན་རྣམས་ཀྱི་ཁྱིམ་མང་པོ། །གང་ཟག་མཆོག་གིས་གསུངས་པ་ཡིན། །རྣམ་པ་མང་པོ་སྣ་ཚོགས་དོན། །རྣམ་པ་སྣ་ཚོགས་ལས་བསྟན་པ། །དེ་དག་ལས་ནི་ཐམས་ཅད་ལ། །
ཡོན་ཏན་རྒྱ་ཆེར་སྨན་པར་འགྱུར། །ལས་ལས་གོལ་བ་མེད་པར་ནི། །ལུས་ཅན་ཡོན་ཏན་མི་སྨིན་ཏེ། །ཡོན་ཏན་ཁོ་ན་ལས་ལྡན་པས། །སྐྱེ་བར་ཡང་ནི་བྱེད་པ་ཡིན། །ཡོན་ཏན་ཆོས་དོན་ལྡན་པ་ནི། །སྔགས་
ལ་འགྲུབ་པ་སྐྱེ་བར་འགྱུར། །ཟློས་པ་སེམས་ཅན་ཡོན་ཏན་ཤེས། །ཡོན་ཏན་ཡོན་ཏན་མིན་ལས་འཆིང་། །ཡོན་ཏན་མེད་ལ་བྱ་མིན་གང་། །དེ་ཡི་ལས་ནི་བྱ་བ་མིན། །གང་ཕྱིར་བྱ་བ་ལས་བྱེད་དེ། །བྱ་བ་ཡོན་
ཏན་མེད་མ་ཡིན། །བྱ་བ་ལས་དང་ཡོན་ཏན་ཉིད། །ཡང་དག་ལྡན་པ་སྒྲུབ་པར་འགྱུར། །ཆོ་ག་སྔོན་འགྲོ་བྱ་བའི་ལས། །སྟོབས་བཅུ་ལྡན་པས་སྔོན་བསྟན་ཏོ། །རྫས་དང་སེམས་ཅན་སྤྱོད་པ་གཞན། །
<pb id="95.146b"/>
བྱ་བ་ལས་དང་ཡོན་ཏན་ཡིན། །རྣམ་པ་སྣ་ཚོགས་རྨི་ལམ་ཚུལ། །ལས་ལས་འབྱུང་བར་སྣང་བ་ཡིན། །དེ་བས་རྨི་ལམ་མཚན་མ་ཡིས། །རྒྱ་ཆེ་ལས་ལ་རབ་སྦྱར་བྱ། །རྣམ་པ་སྣ་ཚོགས་རྣམ་པ་དང་། །
ཡིད་འོང་བལྟ་ན་སྡུག་པ་དང་། །བགེགས་ཀྱི་གཟུགས་དང་གཟུགས་མེད་པ། །རྨི་ལམ་རྒྱུར་ནི་སྣང་བ་ཡིན། །མཐུ་ཆེ་སྤྲོ་བ་ཆེ་བ་ནི། །མི་ནི་གྲུབ་པ་འདོད་པ་ཡིན། །མཆོག་དང་ཐ་མ་འབྲིང་དག་ནི། །དེ་དག་ལ་
ནི་གྲུབ་པར་བརྟག །དྲག་ཅིང་མ་རུངས་ལས་རྣམས་ནི། །རྨི་ལམ་རྟག་ཏུ་འཕྲལ་དུ་སྨིན། །བཟང་པོ་བརྟན་པའི་ལས་དག་ནི། །ཡུན་རིང་དུས་སུ་གྲུབ་ཕྱིར་རོ། །འཇིག་རྟེན་འཇིག་རྟེན་འདས་རྣམས་ཀྱིས། །ཡོན་
ཏན་སྐྱེ་བར་ཡང་དག་འབྱུང་། །རྨི་ལམ་རྣམ་པ་སྣ་ཚོགས་སྣང་། །ཟློས་པས་སྔགས་རྣམས་འགྲུབ་པར་འགྱུར། །མི་འགྲུབ་དོན་དུ་སྔགས་རྣམས་ནི། །གཉིད་དང་སྙོམ་པ་རབ་ཏུ་བརྟག །བགེགས་འཇོམས་བྱེད་པའི་
སྔགས་རྣམས་ནི། །དེ་ཡི་དུས་སུ་རབ་ཏུ་བརྟག །དེ་ཚེ་སྔགས་ནི་རིགས་ཚུལ་གྱིས། །ཟློས་པས་དེ་ཚེ་རབ་ཏུ་སྦྱར། །ཁྲོ་བོ་ཆེན་པོ་ཕྱག་དྲུག་དང་། །ཞལ་དྲུག་ཉིད་དུ་བརྟག་པར་བྱ། །སྔགས་ཆེན་ཡི་གེ་བཞི་
པ་ནི། །གཞོན་ནུའི་གཟུགས་ལ་གནས་པ་ཡིན། །དྲག་པོའི་གཟུགས་ནི་གཟུགས་ཆེན་པོ། །ཕག་གི་རྣམ་པར་ཡང་དག་འབྱུང་། །བགེགས་ཀུན་རྣམ་པར་གཞིག་བྱའི་ཕྱིར། །དུས་མཚན་དེ་ནི་ལྷ་ཡི་རྒྱལ། །སྟག་
གི་པགས་པའི་ཤམ་ཐབས་ཅན། །སྦྲུལ་གྱི་གདེངས་ཀ་རྣམ་པར་འཕྱང་། །ལག་ན་རལ་གྲི་སེམས་དཔའ་ཆེ། །གཟི་བརྗིད་ཆེན་པོ་གཤིན་རྗེའི་གཟུགས། །བགེགས་རྣམས་ཀུན་ལ་གཙེ་བར་བྱེད། །ལོག་འདྲེན་རྣམས་ཀྱི་
སྲོག་འཕྲོག་བྱེད། །འབྱུང་པོ་ཀུན་ནི་རབ་ཉོན་ཅིག །མི་བཟད་སྔགས་ནི་བཤད་པར་བྱ། །ཆོ་འཕྲུལ་ཆེན་པོ་བགེགས་རྣམས་ཀུན། །མ་རུངས་སེམས་ཅན་འཇིག་པར་བྱེད། །སྔགས་རྣམས་ཀུན་ནི་སྒྲུབ་བྱེད་པ། །ལྷ་ཡི་ཚོགས་རྣམས་ང་ལ་ཉོན། །
<pb id="95.147a"/>
ན་མཿས་མནྟ་བུད་དྷཱ་ནཱཾ། ཨ་པྲ་ཏི་ཧ་ཏ་ཤཱ་ས་ནཱ་ནཱཾ། ཏདྱ་ཐཱ། ཧེ་ཧེ་མ་ཧཱ་ཀྲོ་དྷ་ཥ་ཎ་མུ་ཁཱ་ཥྚ་ཙ་ར་ཎ། སརྦ་བིགྷ་ན་བིགྷཱ་ན་གྷཱ་ཏ་ཀ་ཧཱུཾ་ཧཱུཾ། ཀིཉྩི་ར་ཡ་སི་བི་ནཱ་ཡ་ཀ་ཛཱི་བི་ཏཱནྟ་ཀ་ར་དུཿསྭཱ་མེ་ནཱ་ཤ་ཡ། ལ་ཧུ་
ལ་ཧུ་ས་མ་ཡ་མ་ནུ་སྨ་ར་ཕཊ་ཕཊ་སྭཱ་ཧཱ། ཁྲོ་བོའི་རྒྱལ་པོ་ཆེན་པོས་འདི་གསུངས་མ་ཐག་ཏུ་བགེགས་དང་ལོག་འདྲེན་ཐམས་ཅད་འཇིགས་ཤིང་ཉམ་ཐག་ནས། སྙིང་གས་ཏེ་ཡིད་ཤིན་ཏུ་སྐྲག་ནས། བཅོམ་ལྡན་
འདས་ཤཱཀྱ་ཐུབ་པ་དང་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་བར་བྱེད་ཅིང་དམ་ཚིག་ལ་གནས་པར་གྱུར་ཏོ། །དེ་ནས་བཅོམ་ལྡན་འདས་ཤཱཀྱ་ཐུབ་པས་ཐམས་ཅད་དང་ལྡན་པའི་གནས་གཙང་མའི་གཞལ་
མེད་ཁང་ལ་གཟིགས་ནས། འཁོར་གྱི་དཀྱིལ་འཁོར་ཆེན་པོ་དེ་ལ་འདི་སྐད་ཅེས་བཀའ་སྩལ་ཏོ། །ཀྱེ་ཀྱེ་ལྷའི་ཚོགས་ཆེན་པོ་དག་ཁྲོ་བོའི་རྒྱལ་པོ་འདི་ནི། འཇིག་རྟེན་དང་འཇིག་རྟེན་ལས་འདས་པ་ཐམས་ཅད་ཀྱི་སྔགས་
རྣམས་འདོན་པར་བྱེད་པ་ན་གང་ཞིག་མ་རུངས་པའི་སེམས་ཅན་གྱི་གཟུགས་ཅན་གྱིས་རྣམ་པར་འཚེ་བར་བྱེད་པ་དེ་ལ། ཁྲོ་བོའི་རྒྱལ་པོ་འདིས་ནི་རིགས་རྒྱུད་ཐམས་ཅད་འདུལ་བར་བྱེད་ཅིང་། སྲོག་ཀྱང་འཛིན་པར་
མི་བྱེད་དེ། ཡོངས་སུ་གདུང་བར་བྱེད་ཅིང་། ཡོངས་སུ་སྐེམ་པར་བྱེད་པའི་རྣམ་པར་གཞག་པར་བྱ་བ་ལ་འཇོག་པར་བྱེད་ཅིང་། ཟློས་པ་དག་ལ་ཡང་སྲུང་བ་དང་སྦ་བ་དང་སྦེད་པ་ལ་གནས་པར་འཇོག་པར་བྱེད་ཅིང་། 
རྗེས་སུ་འཕེལ་བར་བྱེད་པ་དང་གང་ཞིག་དམ་ཚིག་འདི་ལས་འདའ་བར་བྱེད་པ་དང་ཁྲོ་བོའི་རྒྱལ་པོས་སྒྲུབ་པ་པོ་སྲུང་བར་བྱས་པ་ལ་རྣམ་པར་ཐོ་འཚམ་པར་བྱེད་ན། མགོ་བོ་ཨ་རྫ་ཀའི་དོག་པ་བཞིན་དུ་རྣམ་པ་བདུན་དུ་
འགས་པར་འགྱུར་རོ། །ཐུབ་པ་མཆོག་གིས་དེ་གསུངས་ནས། །འཇམ་པའི་དབྱངས་ལ་དེ་ཚེ་གསུངས། །གཞོན་ནུ་ཁྱོད་ཀྱི་སྔགས་རྣམས་ལ། །མ་ལུས་དོན་ནི་རྒྱ་ཆེན་དོན། །སྔགས་རྒྱུད་དོན་དང་ལྡན་པ་དང་། །སྒྲུབ་པ་རྣམས་ལ་ཁྱད་པར་དུ། །
<pb id="95.147b"/>
བགེགས་རྣམས་མ་ལུས་འཇོམས་པ་ཡི། །རྒྱུད་ལ་ཁྲོ་རྒྱལ་བསྟན་པ་ཡིན། །འཇིག་རྟེན་མགོན་གྱིས་སྔོན་འདི་ནི། །དེ་བཞིན་དུ་ནི་ཡང་དག་སྦྱར། །མ་ལུས་བགེགས་རྣམས་འཇིག་བྱའི་ཕྱིར། །དགྲ་རྣམས་
ཀྱི་ནི་ཁྲོ་བ་སེལ། །ཟློས་པས་རྟག་ཏུ་འདོན་བྱས་ན། །སེམས་ཅན་རྣམས་ནི་སྲུང་དོན་དང་། །རྨི་ལམ་ངན་པ་སེལ་བར་བྱེད། །སྔགས་རྣམས་མ་ལུས་སྒྲུབ་པ་ལ། །འཇིག་རྟེན་མཆོག་གིས་གསུངས་པ་ཡིན། །དེ་ནས་གཞན་
ཡང་རབ་བཤད་པ། །སྐྱེས་བུའི་མཚན་ཉིད་བཟང་པོ་ཡིན། །གང་ལ་སྔགས་རྣམས་འགྲུབ་འགྱུར་བ། །མཆོག་དང་ཐ་མ་བར་མའོ། །གཟི་བརྗིད་ལྡན་དང་ཤེས་ལྡན་དང་། །གསེར་མདོག་གསུས་པ་ཆེ་བ་དང་། །དཀྱུས་
རིང་མིག་དང་སྣུམ་པ་དང་། །ཆགས་ཆུང་ཁྲོ་བ་རྣམ་པར་སྤངས། །མིག་མཐའ་དམར་ཞིང་སྙན་པར་སྨྲ། །དེ་ལ་གྲུབ་པ་མཆོག་ཏུ་འགྱུར། །པགས་པ་སྲབ་ཅིང་སྔོ་བསངས་མདོག །ཧ་ཅང་རིང་མིན་ཡན་ལག་ཕྲ། །སྤྲོ་བ་
ཆེ་ཞིང་གཟི་བརྗིད་ཆེ། །ཆོག་ཤེས་ཀུན་ནས་དགེ་བ་བྱེད། །སྐྱེ་གནས་བཟང་པོ་དག་པ་དང་། །འདོད་པ་ཆུང་ཞིང་ཅུང་ཟད་དགེ། །ལས་རྣམས་ཀུན་དུ་སྣང་བ་ནི། །དེ་ལ་ངེས་པར་གྲུབ་པ་མཆོག །ཡན་ལག་ཐམས་ཅད་
མ་ཚང་མེད། །དཱུར་བ་སྔོ་སངས་གཟི་བརྗིད་ཆེ། །ཉོན་མོངས་མེད་སེམས་ཤེས་པ་ཅན། །རྟག་ཏུ་གཙང་ཞིང་ཚངས་པར་སྤྱོད། །ཕྲ་བའི་གོས་ལ་རྟག་ཏུ་དགའ། །ཆོས་ཀྱི་ངང་ཚུལ་འཇིག་རྟེན་ཤེས། །གྲོགས་མང་རྟག་ཏུ་
གཏོང་བ་དང་། །ཟས་ཚོད་རིག་དག་རྟག་གཙང་ལྡན། །ཤེས་ཉེན་ཚུལ་ཁྲིམས་སྤྱོད་པ་དང་། །གཙང་བའི་སྤྱོད་ལ་རྟག་ཏུ་དགའ། །བདེན་པར་སྨྲ་ཞིང་སྙིང་རྗེ་ཅན། །དེ་ལ་གྲུབ་པ་མཆོག་ཏུ་འགྱུར། །ཡོན་ཏན་རྒྱ་ཆེ་ཡན་ལག་ཚང་། །
རིགས་ལྡན་རྟག་ཏུ་ཆོས་དང་ལྡན། །མ་དང་ཕ་ལ་གུས་པ་དང་། །བྲམ་ཟེ་ལ་ནི་མཆོད་པ་བྱེད། །ཤིན་ཏུ་སྙིང་རྗེ་ལྡན་ཞིང་བརྟན། །དེ་ལའང་གྲུབ་པ་མཆོག་ཏུ་འགྱུར། །སྔོ་སངས་དཀར་དང་སྣུམ་པ་དང་། །རྟག་ཏུ་གཙང་ཞིང་ཉུང་ངུ་སྨྲ། །
<pb id="95.148a"/>
བསོད་པའི་ཁ་ཟས་ལ་དགའ་ཞིང་། །གཙང་བའི་སྤྱོད་པས་མངོན་པར་འགྲོ། །མང་འདོད་སེམས་ཅན་འཇིག་རྟེན་ཤིས། །དེ་ལའང་གྲུབ་པ་མཆོག་ཏུ་འགྱུར། །ཧ་ཅང་མི་ཐུང་རིང་བའང་མིན། །སྐུ་ནི་མིག་སྨན་བཞིན་དུ་གནག །
མིག་དང་མིག་འབྲས་རབ་ཏུ་སྣུམ། །གཙང་ཞིང་རྟག་ཏུ་ཁྲུས་ལ་དགའ། །དཀོན་མཆོག་གསུམ་ལ་ཤིན་ཏུ་དད། །དེ་ཡི་གྲུབ་པ་མཆོག་ཏུ་འགྱུར། །མཆོག་གི་ལས་ནི་རབ་སྟོན་ཅིང་། །སེམས་ཅན་རྣམས་ཀྱི་བསམ་པ་ཤེས། །བཟོད་
ལྡན་སྙན་པར་སྨྲ་བ་དང་། །རྒྱལ་བའི་སྲས་ལ་རབ་ཏུ་དགའ། །དེ་ཚེ་འཇིག་རྟེན་འདས་པ་གྲུབ། །དེ་ལ་འབྲས་བཅས་གྲུབ་པར་འགྱུར། །སེམས་དཔའ་ཆེ་ཞིང་བརྩོན་འགྲུས་ཆེ། །གཟི་བརྗིད་ཆེ་ཞིང་བརྟུལ་ཞུགས་ཆེ། །
ལོངས་སྤྱོད་ཆེ་ཞིང་སྔགས་རྣམས་ཤེས། །སྔགས་རྣམས་ཀུན་ལ་དེ་ཉིད་རིག །རིགས་ཀྱི་མཆོག་ནི་རྒྱལ་རིགས་སམ། །བྲམ་ཟེ་ཤེས་དང་ལྡན་པ་དང་། །བུད་མེད་ལ་བརྟེན་དེ་ལ་ཆགས། །དེ་བཞིན་གསེར་གྱི་མདོག་དང་
ལྡན། །བོང་ཚོད་ཆེ་ཞིང་དཀར་བ་དང་། །སྣ་ནི་མཐོ་ཞིང་ལག་པ་ཆེ། །དཔའ་ཞིང་ལག་པ་རིང་བ་དང་། །རྒྱལ་པོ་ཆེ་ལ་མངོན་པར་འདོད། །རྒྱལ་བའི་སྲས་ལ་དད་པ་དང་། །བུད་མེད་མིག་ལྡན་ལྷ་ལ་མཆོད། །དཀོན་
མཆོག་གསུམ་ལ་གུས་པ་དང་། །བྱང་ཆུབ་སེམས་ཀྱིས་བརྒྱན་པ་ཡིན། །ལྷག་པར་སྙིང་རྗེ་བརྟན་པ་དང་། །ཅུང་ཟད་ཁྲོ་ཞིང་ཅུང་ཟད་རྨོངས། །ལོངས་སྤྱོད་ཆེ་ཞིང་གཏོང་བ་ཆེ། །གཟི་བརྗིད་ཆེ་ཞིང་ཐུལ་བར་དཀའ། །བུད་
མེད་རྣམས་ནི་དགའ་དང་དཔའ། །དེ་ཡི་གྲུབ་པའང་མཆོག་ཡིན་ནོ། །ཤིན་ཏུ་བཏུང་དང་དགའ་དང་དཔའ། །རྟག་ཏུ་བུད་མེད་ལ་ཆགས་དང་། །གསེར་གྱི་མདོག་དང་བྱིན་པ་ཕྲ། །རྐེད་པ་ཆེ་ཞིང་གཙང་བ་དང་། །བརྩེ་དང་སྙིང་རྗེ་ལྡན་
མཁས་པ། །ཡོན་ཏན་མང་འདོད་འཇིག་རྟེན་ཤེས། །རྟག་ཏུ་སྔགས་རྣམས་ཟློས་ལ་གུས། །རྒྱལ་བ་ལ་ནི་སྲོག་ཀྱང་གཏོང་། །དེ་བཞིན་ཉན་ཐོས་སྲས་རྣམས་དང་། །བསེ་རུ་ལ་ཡང་རྟག་ཏུ་གཏོང་། །སྟོབས་ལྡན་འཇིག་རྟེན་
<pb id="95.148b"/>
གཙོ་བོ་དང་། །རིགས་ནི་གཉིས་པ་བཟང་པོ་ཡིན། །ཡན་ལག་ཐམས་ཅད་མ་ཚང་མེད། །མ་རུངས་རྟག་ཏུ་བབ་ཅོལ་བྱེད། །གཏོང་ལྡན་ཚུལ་ལྡན་དགྲ་ལས་རྒྱལ། །ཆོས་དང་ཆོས་མིན་རྣམ་དཔྱོད་བྱེད། །ཧ་ཅང་སྦོམ་མིན་
རྗུད་པའང་མིན། །ཧ་ཅང་རིང་མིན་ཐུང་བའང་མིན། །བར་མའི་མི་ནི་མཆོག་ཡིན་ཏེ། །དེ་ཡི་གྲུབ་པ་མཆོག་ཏུ་འགྱུར། །སེན་མོ་ཟངས་མདོག་ལེགས་སྣུམ་དང་། །ལག་མཐིལ་དམར་དང་གཙང་བ་དང་། །རྐང་པའི་མཐའ་དམར་
སྣུམ་པ་དང་། །འཁོར་ལོ་སྭ་སྟི་ཀས་བརྒྱན་དང་། །རྒྱལ་མཚན་རྟ་བབས་ཉ་དང་ནི། །བ་དན་པདྨ་ཐོ་བ་དང་། །མི་གང་རྐང་པ་ལག་པ་ལ། །མཚན་ནི་འདི་དག་ཡོད་གྱུར་པ། །དེ་འདྲའི་སྐྱེས་བུ་དམ་པ་ལ། །གྲུབ་པ་
མཆོག་ཏུ་བརྟག་པར་བྱ། །མཆེ་བ་དཀར་ཞིང་བཟང་བ་དང་། །མཐོ་བའི་རི་བོ་དང་འདྲ་དང་། །སྣ་བཟང་མཐོ་ཞིང་མིག་དཀྱུས་རིང་། །སྨིན་མ་སྟུག་ཅིང་ཀོས་ཀོ་བཟང་། །བ་ཡི་རྫི་མ་འཇིག་རྟེན་མཚན། །ནག་པའི་ལྟ་བའི་མིག་
འབྲས་མཚན། །དཔྲལ་བའི་དབྱེས་གང་རྒྱ་ཆེ་ཞིང་། །མགོ་བོ་གདུགས་འདྲའི་རྣམ་པ་བཟང་། །མགོ་བོ་གཙུག་ཏོར་འདྲ་བ་དང་། །རྣ་བ་བཟང་བ་དམ་པ་ཡིན། །རྟག་ཏུ་སེང་གེའི་འགྲམ་འདྲ་དང་། །མ་མཆུ་བིམ་པ་སྨིན་འདྲའི་
མདོག །གང་གི་ལྕེ་ནི་རབ་སྣང་བ། །པདྨ་འདབ་མ་དམར་འདྲའི་མདོག །མགྲིན་པ་བུམ་པ་འདྲ་བ་དང་། །ཐལ་གོང་རྒྱས་ཤིང་ཡང་དག་འཕགས། །མཆན་ཁུང་ཐོང་ཀ་བཟང་བ་མཆོག །དེ་བཞིན་བརླ་ནི་རྒྱ་ཆེ་དང་། །ལྟེ་བའི་
ཕྱོགས་ཀྱང་ཆུང་བ་དང་། །རྐེད་པ་རྒྱ་ཆེ་བཟང་བ་དང་། །ལྟེ་བ་ཟབ་ཅིང་གཡས་སུ་འཁྱིལ། །ཀུན་ནས་དཀར་མེད་བ་སྤུ་དང་། །ལག་རིང་ལག་ནི་ཆེ་བ་དང་། །རྐེད་པ་སེང་གེ་འདྲ་བའི་མཚན། །གང་གི་བརླ་ནི་ཟླུམ་པ་དང་། །
གྲུ་མོ་ཉམས་མེད་ཟླུམ་པ་དང་། །བྱིན་པ་ཨེ་ན་ཡ་ལྟ་བུར། །ཟླུམ་པའི་ནང་ནི་ཟླུམ་པོར་གྲུབ། །རྐང་པ་ཤ་དང་ལྡན་པ་དང་། །སོར་མོ་རྣམས་ཀྱི་རིང་བ་དང་། །དམར་ཞིང་སེན་དམར་སྣུམ་པ་དང་། །ཤ་རྒྱས་པས་ནི་སྣུམ་པ་ཡིན། །
<pb id="95.149a"/>
ནང་སྟོང་མ་ཡིན་མཐིལ་མཉམ་གནས། །དགེ་ཞིང་མཐོང་ན་དགའ་བ་དང་། །འཇམ་ཞིང་ཁ་དོག་དག་པ་དང་། །རབ་བསྔགས་འཇིག་རྟེན་བཀྲ་ཤིས་དང་། །དེ་དག་གི་ནི་སྟེང་དག་ཏུ། །རྩ་ཡི་དྲ་བ་མངོན་པ་མེད། །བཤང་བ་
འབྱུང་བའི་ལམ་དག་ཏུ། །རི་མོ་ཟབ་ཅིང་གཡས་སུ་འཁྱིལ། །མཆིག་པ་རབ་བསྔགས་ཤིན་ཏུ་ཆུད། །རྟག་ཏུ་ཟླུམ་ཞིང་དགེ་བ་ཡིན། །མ་འབྲེལ་དུམ་བུ་མ་ཡིན་དང་། །གཅིག་མིན་ཉིད་དུ་བསྟན་པ་ཡིན། །གང་ཚེ་སྐྱེས་དབང་
གཙང་བ་དང་། །རྩེ་མོ་དམར་ལ་ཡང་དག་གནས། །སྐྱེ་བོ་ཉལ་ཁར་ཁ་ཟས་ནི། །རོ་ནི་རྩ་བར་བྱེད་པ་ཟ། །བཤང་བ་ཁ་དོག་སྔོ་བ་འམ། །གལ་ཏེ་དམར་པོར་རབ་སྣང་ཞིང་། །མང་པོ་མ་ཡིན་སྣུམ་པ་དང་། །དགེ་བའི་མཚན་གྱི་
རབ་མཚན་པ། །དེ་ལྟའི་སེམས་ཅན་གང་ཡིན་པ། །གྲུབ་པ་མཆོག་ཏུ་འདོད་པ་ཡིན། །ལན་གསུམ་བཤང་ཞིང་སྔགས་དྲུག་དྲན། །གཙང་སྦྲའི་སྤྱོད་དགའ་ཡོངས་སུ་གཙང་། །གང་ཞིག་ཐུན་ནི་ཐ་མར་ཉལ། །ཐོ་རངས་
ལྡང་བའི་སྐྱེ་བོ་རྣམས། །དེ་ཡི་གྲུབ་པ་རྟག་ཏུ་མཆོག །ལས་ཀུན་བྱེད་པར་སྣང་བ་ཡིན། །འབྲས་བུ་རྣམ་པ་སྣ་ཚོགས་དང་། །ཕུན་ཚོགས་རྣམ་པ་མང་པོ་ལ། །མི་རྣམས་རྗེས་སུ་འདོད་པ་ཡང་། །མཚན་ཉིད་ཀྱིས་ནི་
མངོན་མཚན་པའོ། །རྒྱུ་སྐར་དག་ལའང་སྐྱེས་པ་ནི། །རྒྱལ་དང་ནམ་གྲུ་གྲེ་དབོ་དང་། །མཆུ་དང་ལྷ་མཚམས་དག་དང་ནི། །ནག་པ་སྣར་མ་སྨིན་དྲུག་དང་། །ནུས་པའི་གཟའ་རྣམས་ཀྱིས་མཚན་པ། །དེ་དག་ལ་ནི་སྐྱེས་
མཐོང་དང་། །ཉི་མའི་དཀྱིལ་འཁོར་འཆར་ཁ་ནི། །ཐོ་རངས་དུས་སུ་གང་སྐྱེས་དང་། །གང་ཚེ་དེ་ཡི་དུས་སུ་སྐྱེས། །དེ་ལ་གྲུབ་པ་རབ་ཏུ་སྣང་། །ཉིན་ཕྱེད་དང་ནི་ཐོ་རངས་དང་། །ཉི་མའི་མཐར་ཡང་གཟའ་བཟང་པོ། །དཀར་བ་ཟླ་བ་
པ་ཝ་སངས། །སེར་བ་གཟའ་ལྷག་ཕུར་བུ་ཡིན། །སྐྱེ་བོ་རྣམས་ཀྱིས་མཐོང་ན་ནི། །འབྲས་བུ་འགྲུབ་ཕྱིར་ནུས་པ་ཡིན། །མི་ནི་གང་ཞིག་དགེ་ལས་ཀྱིས། །འདི་ལ་སྐྱེས་པར་གྱུར་པ་ཡི། །སྔགས་དོན་མ་ལུས་སྒྲུབ་པ་ལ། །
<pb id="95.149b"/>
དེ་དག་འབད་མེད་འགྲུབ་པར་འགྱུར། །ཉི་མ་ཕྱེད་ནི་འདས་པ་དང་། །རྟག་ཏུ་ཉི་མ་ནུབ་པ་ན། །ལུས་ཅན་རྣམས་ཀྱི་རྟག་དེ་ལ། །མ་རུངས་གཟའ་མཐོང་གང་ཡིན་པ། །མ་རུངས་ཉི་མ་མིག་དམར་དང་། །མཇུག་
རིངས་སྒྲ་གཅན་སྤེན་པ་དང་། །གང་ཡང་གཟའ་ནི་གཙོ་བོ་དང་། །ལས་ནི་ངན་འཇོམས་སྐར་མདའ་ཅན། །སྐར་མ་ཤིན་ཏུ་མི་བཟད་ཉིད། །དེ་བཞིན་ནག་པོ་འཆི་ལྟས་དང་། །དུས་མིན་འཆི་བ་ས་ལ་ནི། །མི་བཟད་དེ་ཚེ་
སྣང་བ་ཡིན། །ཉི་མ་འཆར་བའི་དུས་སུ་ནི། །གཟའ་ལྷག་གིས་ནི་ས་རྣམས་མཐོང་། །གཉའ་ཤིང་གང་ཙམ་ཉི་མས་ཕྱིན། །ཕུར་བུས་ས་དེ་མཐོང་བར་འགྱུར། །དེ་ནས་ཕ་རོལ་གཉའ་ཤིང་ཙམ། །པ་སངས་
ནོར་སྤྱན་གྱིས་དེ་མཐོང་། །ཉི་མ་ཕྱེད་ནི་ཡོངས་རྫོགས་ན། །ཟླ་བས་ལུས་ཅན་མ་ལུས་མཐོང་། །གཟའ་ལྷག་དུས་སུ་རྒྱལ་ཐབས་ཐོབ། །ཕུར་བུས་ནོར་དང་ལོངས་སྤྱོད་བྱེད། །པ་སངས་ནོར་ནི་ངེས་སྒྲུབ་དང་། །རྒྱལ་སྲིད་
ཚེ་དང་ལོངས་སྤྱོད་ལྡན། །ཟླ་བ་དེ་བཞིན་ཚེ་རིང་ཞིང་། །དབང་ཕྱུག་དང་ནི་འབྲས་བུ་བཅས། །དེ་བཞིན་ཉིན་ཕྱེད་ཉི་མ་ནི། །ཉི་མ་ཕྱེད་དུ་མཉམ་པར་མཐོང་། །རྟག་ཏུ་ཉིན་ཕྱེད་རྣམ་འདས་ན། །ཉི་མས་ཕྱོགས་ནི་
མཐོང་བར་བྱེད། །ཐུང་འགྱུར་ཉི་མ་གཉའ་ཤིང་ཙམ། །བྱེད་པ་ཉིད་དུ་བསྟན་པ་ནི། །སྒྲ་གཅན་སྤེན་པ་ཉིད་དག་ཡིན། །མུན་པ་དུས་དང་དུས་མཐར་བྱེད། །དེ་ནས་ཕར་ནི་ཐུང་བ་ན། །འཆི་ལྟས་སྐར་མདའ་ས་འགུལ་བྱེད། །
ལི་ཁྲི་ཚོགས་ཀྱིས་མདོག་བསྒྱུར་བའི། །ཉི་མ་ནུབ་ཀར་ཟངས་མའི་མདོག །གཟའ་ཡི་གཙོ་བོ་གང་ཡིན་དེ། །བྱིས་པ་གཞོན་ནུའི་ཚུལ་འཛིན་ཅིང་། །ལག་ན་མདུང་ཐོགས་མ་རུངས་པ། །མིག་དམར་ཉིད་ཀྱིས་མཐོང་བ་ཡིན། །
དེ་ནས་ཉི་མ་གཉའ་ཤིང་འདས། །དགེ་བའི་གཟའ་ནི་འབྱུང་བ་ཡིན། །ཉི་མས་མཐོང་བ་ལས་སྐྱེས་པ། །མ་རུངས་བབ་ཅོལ་བྱེད་པར་འགྱུར། །སྤེན་པ་མིག་དམར་ལས་སྐྱེས་པ། །ཁྲོ་ལྡན་སྐམ་ཞིང་ང་རྒྱལ་ཅན། །མཇུག་རིངས་
<pb id="95.150a"/>
འཆི་ལྟས་དུད་རྣམས་ལ། །སྐྱེས་པ་ནད་ནི་ཡང་དག་འབྱུང་། །དབུལ་ཞིང་ནད་བཏབ་གླེན་པ་དང་། །དེ་བཞིན་དུ་ནི་རྟག་ཏུ་རྨོངས། །དུས་དང་མུན་པ་འགུལ་བྱེད་དང་། །སྐར་མདའ་ཅན་དང་གཟའ་ངན་དང་། །འགུལ་བྱེད་
སྒྲ་དྲག་དམར་བའི་མདོག །གནམ་ལྕགས་ཉིད་ཀྱང་རབ་རྡུང་བྱེད། །དེ་བཞིན་རྡོ་རྗེ་འཆི་ལྟས་དང་། །གཞན་ཡང་ཁྱིམ་སོགས་རབ་ཏུ་མཐོང་། །སྐྱེ་བོ་ཀུན་གྱིས་སྒྲ་གཅན་ནི། །མི་བཟད་རབ་ཏུ་མཐོང་གྱུར་ན། །
དབུལ་ཞིང་མགོན་མེད་ཚུལ་ཁྲིམས་འཆལ། །མི་ནི་རྟག་ཏུ་སྡིག་པ་སྤྱོད། །མི་ནི་སྡུག་བསྔལ་སྐྱེ་འགྱུར་ཏེ། །ནད་ཀྱི་གཞི་ནི་སྐྱེ་བར་འགྱུར། །མཛེ་ཅན་ནད་ནི་མང་བ་དང་། །ལོང་བ་འཐེང་བོ་ཤུ་བར་བཅས། །
ཟ་མ་མ་ནིང་མོ་ཤམ་དང་། །བུད་མེད་མཚན་ནི་ངན་པ་དང་། །སྐྱེས་པ་བུད་མེད་དེ་བཞིན་གཞན། །གཟའ་ནི་ངན་པ་མཐོང་བ་ཡིན། །དེ་ལྟར་སྐྱེས་གྱུར་སྐྱེས་པ་དང་། །འཇིག་རྟེན་མང་པོ་སྐྱེ་བ་ཡིན། །དཀར་དང་སེར་
བའི་གཟའ་མཆོག་ནི། །དེ་དག་ལས་སྐྱེས་དགེ་བ་ཡིན། །མདོག་ནི་དཀར་དང་སེར་བ་དག །རྒྱལ་བས་རབ་ཏུ་བསྔགས་པར་གསུངས། །གཟའ་ནི་གཙོ་བོ་བཞིར་བཤད་པ། །པ་སངས་ཟླ་བ་བླ་མ་ལྷག །ཟློས་པ་
ལས་རྣམས་ཀུན་ལ་ནི། །དེ་དག་མཐོང་ན་འགྲུབ་པའི་དོན། །སེམས་ཅན་བྱིས་པ་རྣམས་ལ་ཡང་། །རྟག་ཏུ་དེ་དག་སྐྱེ་བ་བཟང་། །ལོ་ནི་ཀུན་ལ་འདོད་པའང་ཞེས། །འཇིག་རྟེན་མཆོག་གིས་གསུངས་པ་ཡིན། །སྐད་
ཅིག་ཙམ་ལའང་དེ་བཞིན་དུ། །མིག་འབྱེད་མི་འཛུམ་སེ་གོལ་གཏོགས། །འདི་ནི་མདོར་བསྡུས་སྐྱེ་བ་ཞེས། །འཇིག་རྟེན་མཆོག་གིས་གསུངས་པ་ཡིན། །འདི་ཙམ་གྱི་ནི་ཚད་དག་ཏུ། །གཟའ་ཀུན་འཇིག་རྟེན་དགོངས་པ་ཡིན། །དེ་དག་
དེ་བཞིན་རྟག་ཏུ་འཆར། །འདི་དག་དུས་ཀྱི་དེ་ཉིད་ཡིན། །འདི་དག་དགེ་དང་སྡིག་པའི་གཟའ། །འཁོར་ལོ་བཞིན་དུ་རྟག་ཏུ་འཁོར། །འཇིག་རྟེན་དགེ་དང་མི་དགེ་བྱེད། །དེ་ཉིད་འཇིག་རྟེན་གནས་པ་ཡིན། །དེས་ན་དེ་དག་གང་ཅུང་ཟད། །
<pb id="95.150b"/>
སྡིག་པའི་བློ་ཡང་སྐྱེ་བར་འགྱུར། །སེམས་ཅན་དགེ་དང་མི་དགེའི་འབྲས། །མང་པོ་ཡང་ནི་སྐྱེ་བར་འགྱུར། །གཟའ་རྣམས་ལས་ལ་སྤྱོད་པ་ཞེས། །དེས་ན་འདི་ནི་མཐོང་ཞེས་གསུངས། །མྱུར་ལྡན་མྱུར་བཅས་འོད་འགྱུར་ཞིང་། །
མྱུར་བར་འོང་བས་མྱུར་ལྡན་ཡིན། །མིག་གིས་མཐོང་དང་མ་མཐོང་བའི། །སེ་གོལ་གཏོགས་པའི་མྱུར་འགྲོས་ཡིན། །འདི་ཙམ་གྱི་ནི་ཚད་དག་ཏུ། །བློ་མཆོག་རྣམས་ཀྱིས་བསྟན་པ་ཡིན། །དེ་ནས་གཞན་ཡང་རབ་བཤད་པ། །
ངེས་པར་ཟློས་པས་རྟག་ཏུ་བྱ། །ཡུད་ཙམ་དག་ནི་བཅུ་གཉིས་དང་། །དུས་དང་དུས་མིན་འགྲོ་བའི་རྒྱུ། །གྲུབ་པའི་རྒྱུ་འམ་མ་ཡིན་པ། །འགྲོ་བ་མིན་པའང་བཤད་པར་བྱ། །འཇིག་རྟེན་ལ་ཉེ་བཟང་བ་དང་། །ཆར་དང་ཆར་མིན་
ཡང་དང་ཡང་། །ཡུལ་འཁོར་འཇིག་དང་མུ་གེ་དང་། །ལོ་ལེགས་ཉི་མ་གསལ་མཐོང་དགེ། །དུས་དང་དེ་བཞིན་དབང་པོའི་གཞུ། །སྐྱེ་བོ་རྣམས་ལ་རྟག་ཞི་བྱེད། །མཇུག་རིངས་ས་འགུལ་གནམ་གྲུམ་དང་། །སྐར་མདའ་དང་ནི་ལྷོ་འུར་
དང་། །རྒྱུ་སྐར་གཟའ་དང་སྐར་རྣམས་ཀྱི། །སྤྱོད་པ་དགེ་དང་མི་དགེ་བ། །འབྱུང་པོ་རྣམས་ཀྱི་སྤྱོད་པ་ནི། །དགེ་དང་མི་དགེའི་སྤྱོད་པ་ཡིན། །ཤ་ཟ་དང་ནི་མ་མོ་དང་། །དྲག་པོ་མ་རུངས་ཉེར་འཇོམས་བྱེད། །ཤ་ཟ་རྣམས་ཀྱི་སྤྱོད་པ་ནི། །
དེ་བཞིན་མ་རུངས་སེམས་ཅན་བརྗོད། །གང་དུ་ལྷ་ལ་རབ་དད་དང་། །རིན་ཆེན་ཆོས་དང་བློ་མཆོག་དང་། །དགེ་བའི་ལས་དང་རྟག་ཏུ་ལྡན། །བྱམས་སེམས་བརྩེ་བར་ལྡན་པ་དང་། །ལེགས་པར་སྤྱོད་པའི་དོན་ལྡན་བློ། །གཞན་གྱི་སྡུག་
བསྔལ་དག་ལ་སེམས། །སྔགས་དང་རིག་པ་རྣམས་ཀྱིས་དྲངས། །སྨན་གྱི་དོན་དུ་ཁ་ཟས་སྤྱོད། །གང་དུ་མཚན་ཉིད་ལ་བརྟེན་པས། །སྤྱོད་པ་རྒྱ་ཆེར་བསྟན་པ་ཡིན། །གཞན་གྱི་ལུས་ལ་གནས་ནས་ནི། །མི་ལུས་བརྟེན་ནས་
གནས་པ་ཡིན། །ལྷ་ནི་མཆོད་པ་ཞེས་བཤད་དེ། །ལྷ་མིན་ང་རྒྱལ་ཅན་གྱི་རྒྱུས། །གནས་དེར་གནས་པའང་རྣམ་པ་གཉིས། །རིམ་བཞིན་ལྷ་དང་ལྷ་མ་ཡིན། །དེ་ཡང་དེར་ནི་རྣམ་གཉིས་ཏེ། །དྲག་པ་དང་ནི་ཐུན་མོང་ཡིན། །དེ་ཡང་དེར་
<pb id="95.151a"/>
ནི་རྣམ་གཉིས་འགྲོ། །དགེ་དང་མི་དགེ་འགྲོ་བ་ལྔ། །དེར་གནས་རྣམ་གསུམ་འགྲོ་བ་སྟེ། །ཉི་ཤུ་སུམ་ཅུ་གྲངས་མེད་པའོ། །ལྷ་དབང་དང་ནི་འོག་མིན་པར། །གོ་རིམས་ཇི་བཞིན་ས་མེད་པའོ། །འཇིག་རྟེན་ཁམས་ནི་མཐའ་མེད་པ། །དགེ་
དང་མི་དགེ་འཇིག་རྟེན་ཡིན། །འཁོར་སྤྱོད་སེམས་ཅན་ཇི་སྙེད་དང་། །འཕགས་པ་ཉན་ཐོས་ཇི་སྙེད་དང་། །སངས་རྒྱས་རང་སངས་རྒྱས་རྣམས་དང་། །དེ་ཡི་ཐུགས་ལས་སྐྱེས་སྲས་དང་། །བྱང་ཆུབ་སེམས་དཔའ་སེམས་དཔའ་ཆེ། །ས་བཅུ་ལ་ནི་
རབ་གནས་དང་། །རྟག་ཏུ་སེམས་ཅན་ཐམས་ཅད་ཀྱི། །སེམས་ཅན་སྐྱེ་གནས་ཡང་དག་བརྟེན། །བྱིས་པའི་སྐྱེ་བོ་ཐམས་ཅད་ཀྱི། །འགྲོ་བའི་སྐྱེ་གནས་རྟེན་པ་དང་། །རྟག་ཏུ་འཕགས་རྣམས་ཐམས་ཅད་ཀྱི། །མཚན་ཉིད་དང་ནི་སྤྱོད་པ་
དང་། །ཚིག་དང་བརྡ་དང་དེ་ཉིད་ཀྱང་། །རྒྱ་ཆེར་རབ་ཏུ་བཤད་པར་བྱ། །སྔགས་དང་རྒྱུད་ནི་རིག་བཅས་པས། །འབྱུང་པོ་ཀུན་ནི་དགུག་པར་བྱ། །དབབ་དང་དགུག་པའི་སྔགས་ཤེས་པས། །གཞན་གྱི་ལུས་ལ་ཡང་དག་བརྟེན། །དགེ་དང་
མི་དགེའི་ལས་ཤེས་ཞིང་། །བག་ཡོད་རིགས་ནི་བཟང་བ་དང་། །མི་བླུན་སྤྱོད་པའི་སེམས་ཅན་དང་། །ཚར་གཅད་རྗེས་གཟུང་སྤྱོད་པ་དང་། །འཇིག་རྟེན་ས་སྟེང་འགུགས་བྱེད་པ། །མི་ནི་སྔགས་ཟློས་བྱེད་པ་དག །དེ་དག་གྲུབ་པའི་
མཚན་མ་ནི། །དེ་ཉིད་ཐམས་ཅད་བཤད་པར་བྱ། །མི་རྣམས་ཀྱི་ནི་མདོར་བསྡུ་ན། །དེ་དག་གི་ནི་ལུས་བཟུང་ནས། །རྟག་ཏུ་ཤིན་ཏུ་ཆོས་དོན་དང་། །ཐར་པའི་དོན་དུ་རྣམ་པར་བརྟག །མ་རུངས་རྣམས་ནི་ཚར་གཅད་དང་། །རྣམ་
དག་རྣམས་ནི་མཆོད་པ་སྟེ། །ཚར་གཅད་རྗེས་གཟུང་ཉིད་ལ་ནི། །སྔགས་དང་རྒྱུད་ནི་རབ་ཏུ་བརྟག །རླུང་དང་བད་ཀན་མཁྲིས་ཅན་ནི། །རྣམ་གསུམ་དག་ལ་སྤྱོད་པའང་གསུམ། །དེ་དག་ཞི་བར་རབ་བརྟགས་ལ། །
རྣམ་གསུམ་ཉིད་དུ་རིམ་པར་འདོད། །མི་རྣམས་ཀྱི་ནི་གསོ་བ་ལ། །སྔགས་དང་རྒྱུད་ཀྱིས་རྟག་ཏུ་བྱ། །འབྱུང་བ་ཆེན་པོར་རྣམ་བརྟགས་པ། །འབྱུང་དང་འབྱུང་མིན་ལ་སོགས་ཤེས། །འབྱུང་བ་མིན་དང་འབྱུང་བ་དང་། །
<pb id="95.151b"/>
ལྷག་པར་འབྱུང་བ་དེ་ལ་བརྗོད། །སྐྱེ་བོ་གང་ཚེ་ལྷག་འབྱུང་ཟིན། །དེ་ཚེ་བདེ་བ་མེད་པར་འགྱུར། །འབྱུང་དང་འབྱུང་མིན་རྣམ་པ་ནི། །རྣམ་པ་གཉིས་སུ་རབ་ཏུ་བརྟག །རྟག་ཏུ་སེམས་ཅན་འབྱུང་བ་ཆེ། །སེམས་ཅན་
མ་ཡིན་རབ་ཏུ་བརྟག །མཁྲིས་པ་བད་ཀན་དེ་བཞིན་རླུང་། །གང་གཞན་རྣམ་པ་སྣ་ཚོགས་བྱས། །འབྱུང་བ་ཆེན་པོ་བཞི་དང་ནི། །ལྔ་པ་དག་ནི་ནམ་མཁར་བརྗོད། །ཆུ་དང་མེ་དང་ལྡན་པ་དང་། །ས་དང་རླུང་དུ་ཡང་དག་ལྡན། །
བློ་དང་ལྡན་པས་རྟག་ཏུ་ཡང་། །སེམས་ཅན་མིན་པའི་གྲངས་སུ་བསྟན། །འཇིག་རྟེན་མཆོག་གི་བདག་པོ་དང་། །འོད་ཆེན་ལྡན་པས་གསུངས་པ་ཡིན། །སེམས་ཅན་མ་ཡིན་གྲངས་སུ་བསྟན། །སེམས་ཅན་གྲངས་འགྲོ་
མི་མ་ཡིན། །བློ་མཆོག་སྨྲ་བ་དམ་པ་ཡིས། །མི་རྣམས་སེམས་ཅན་ཉིད་དུ་གསུངས། །མི་མ་ཡིན་དང་མི་དག་ཀྱང་། །རྟག་ཏུ་སེམས་ཅན་གྲངས་ཉིད་དོ། །སེམས་ཅན་རྣམས་ལ་དགེ་དོན་དུ། །ཐམས་ཅད་མཁྱེན་པའི་གསུང་
ཡང་ཡིན། །འདས་དང་མ་བྱོན་སངས་རྒྱས་དང་། །དེ་བཞིན་ད་ལྟར་བྱུང་རྣམས་ཀྱིས། །དགེ་བའི་ལས་ཀྱི་ལས་བྱུང་ཕྱིར། །ལས་འདི་དག་ནི་ཡོངས་སུ་གསུངས། །སངས་རྒྱས་རྣམས་ཀྱི་གསུང་དག་པ། །ལས་ནི་དོན་མེད་མི་བྱེད་དེ། །
དེ་ཡི་རྒྱུ་མཚན་རིགས་དང་སྤྱི། །གྲུབ་པ་ཉིད་དུ་རབ་སྣང་སྟེ། །ཐམས་ཅད་མཁྱེན་པའི་ཡེ་ཤེས་དང་། །བདེ་ཞིང་ཞི་ལ་རྟག་ཏུ་གཙང་། །མཐར་ཐུག་དག་དང་བདག་མེད་དང་། །དོན་དམ་ཐར་པ་འདོད་པ་སྟེ། །དེ་ཉིད་ཆོས་ནི་བཙལ་བྱའི་
ཕྱིར། །རྒྱུད་འདི་ཡོངས་སུ་བཤད་པ་ཡིན། །རྒྱུད་དང་སྔགས་དང་སྨན་བཟང་པོ། །བཀའ་ནི་ཡང་དག་གསུངས་པ་ཡིན། །བྱུང་དང་འབྱུང་འགྱུར་ད་ལྟར་གྱི། །བསྟན་བཅོས་ཐམས་ཅད་ལེགས་བསྔགས་དང་། །འཇིག་རྟེན་
མཆོག་དང་ཆོས་བདག་མེད། །རྟག་ཏུ་ཞི་དང་ཤིས་པའི་གནས། །འདི་ནི་ཐམས་ཅད་མཁྱེན་པའི་གསུང་། །དེ་ཡི་གོ་འཕང་མཆོག་གནས་པ། །ཐམས་ཅད་མཁྱེན་པའི་ཡེ་ཤེས་འབྱུང་། །
<pb id="95.152a"/>
མ་འདྲེས་རབ་ཏུ་བརྟགས་པ་ཡིན། །སངས་རྒྱས་རྣམས་ཀྱི་མཐུ་དང་ནི། །བྱང་ཆུབ་སེམས་དཔའ་བློ་ལྡན་དང་། །སྔགས་རྣམས་ཀུན་གྱི་ཆོ་ག་ལ། །གྲུབ་པ་ཀུན་ཏུ་བསྟན་པ་ཡིན། །དེས་ན་འདི་ཉིད་ཐུབ་
དབང་གིས། །ཆོ་གའི་རྒྱལ་པོར་གསུངས་པ་ཡིན། །ལུས་ཅན་རྣམས་ནི་སྔགས་ཚུལ་གྱི། །འདི་ཉིད་ཀྱི་ནི་ལམ་གྱིས་འགྲོ། །ཞི་བ་ནད་མེད་ཕུན་སུམ་ཚོགས། །མྱ་ངན་འདས་གྲོང་ཕྱིན་པར་འགྱུར། །མྱ་ངན་མེད་
དང་རྡུལ་མེད་དང་། །རྟག་ཏུ་བྱང་ཆུབ་གཞོལ་ཞིང་ཤིས། །གང་འདི་བསྟན་པ་དག་ལ་ནི། །སྔགས་ཀུན་འདོན་པར་བྱེད་པ་ན། །ཀུན་མཁྱེན་ཤེས་དང་ཤེས་བྱ་ཡི། །ལས་ཀྱི་རྒྱུད་ནི་འབྲེལ་པ་དང་། །སྔགས་ཟློས་པ་ཡི་ཆེད་
དུ་ནི། །རྒྱུད་རྣམས་མཐའ་དག་ས་སྟེང་གསུངས། །སྔགས་རྒྱུད་མ་ལུས་དོན་དག་ནི། །བྱང་ཆུབ་རྣམ་གསུམ་གཞོལ་བ་སྟེ། །སངས་རྒྱས་རྣམས་ཀྱི་ཡེ་ཤེས་དག །ཆོ་ག་འདིར་ནི་རབ་ཏུ་བསྟན། །སེམས་ཅན་རྣམས་ལའང་
ཕན་པའི་ཕྱིར། །འཇིག་རྟེན་ཀུན་ལ་རབ་ཏུ་བསྐོར། །གཞན་ལ་ཆོ་ག་རབ་སྣང་བ། །ཆོ་གའི་རྒྱལ་པོ་འདི་ལའང་ཡོད། །ཐུབ་མཆོག་ཐུབ་པའི་སྲས་དག་གིས། །གཞན་དུ་ཆོ་ག་གང་བསྟན་པ། །སྔགས་རྣམས་
ཐམས་ཅད་འདི་ལ་ཡོད། །དེ་ན་ཆོ་ག་རྒྱ་ཆེན་ཡིན། །དེ་ཉིད་ཕྱིར་ན་ཐུབ་དབང་གིས། །ལུས་ཅན་ཀུན་ལ་གསུངས་པ་ཡིན། །གང་དུ་ཆོ་གའི་རྒྱལ་པོ་འདིས། །དབང་འགྱུར་མིན་དང་བཀུག་མིན་པ། །ས་སྟེང་འཇིག་རྟེན་
གསུམ་འདི་ན། །རིག་པའི་སྔགས་རྒྱལ་དེ་ཡོད་མིན། །ཐུབ་པའི་ཟླ་བ་རབ་ནུབ་ཅིང་། །ས་ཡི་དཀྱིལ་འཁོར་སྟོངས་པ་ན། །ཆོ་ག་འཇིག་རྟེན་འདིར་གནས་པ། །བསྟན་པའི་དོན་ནི་བྱེད་པར་འགྱུར། །འཇམ་པའི་
དབྱངས་ནི་རྟག་ཏུ་དགེ། །འབྱུང་པོ་ཀུན་ལ་གཞོན་ནུ་ནི། །དེ་ཚེ་སངས་རྒྱས་མཛད་པ་ནི། །འཇིག་རྟེན་བསྟན་ལ་བྱེད་པར་འགྱུར། །ཆོ་གའི་རྒྱལ་པོ་མཐུ་ལ་ནི། །ཡུན་རིང་དུས་སུ་འདོད་པ་རྣམས། །
<pb id="95.152b"/>
ལན་ཅིག་ཐོས་ཀྱང་གྲོལ་འགྱུར་ཏེ། །རྟག་ཏུ་དེ་ལ་འགྲུབ་པར་འགྱུར། །སངས་རྒྱས་ཀུན་གྱི་གསུང་དག་ནི། །རྟག་ཏུ་དགེ་བ་དོན་ཡོད་འགྱུར། །སྔགས་རྣམས་ཀུན་ལ་སྔགས་པ་ནི། །བཟླས་དང་སྦྱིན་
སྲེག་རྟག་འདོད་པའོ། །དུས་གསུམ་དག་ཏུ་ཤེས་བྱ་ལ། །མཁྱེན་པ་གང་དུ་རབ་འཇུག་པ། །དེ་བཞིན་འདི་ལ་འཇུག་བྱེད་པ། །ཆོ་གའི་རྒྱལ་པོ་དམ་པ་ཡིན། །སངས་རྒྱས་རྣམས་ཀྱི་བསྟན་པ་ནི། །སྔགས་
སུ་རབ་གནས་དེ་འདིར་གསུངས། །སྔགས་དེ་རྣམ་པར་མི་རྟོག་པར། །ཆོ་ག་དེ་འདིར་གསུངས་པ་ཡིན། །དོན་དང་དོན་མིན་སེམས་ཅན་གྱི། །དགེ་དང་མི་དགེ་བྱེད་པར་འགྱུར། །དེ་ཚེ་འགྲོ་བ་བློ་བཞིན་དུ། །འཇིག་
རྟེན་ཀུན་གྱི་དགེ་མི་དགེ། །དེ་ཉིད་ཆོ་ག་འདིར་སྤྲོས་པ། །དེ་བཞིན་གཤེགས་པ་སྤྲོས་པ་མེད། །འཇིག་རྟེན་འདས་པ་རྫོགས་སངས་རྒྱས། །འཇིག་རྟེན་ཕྱིར་ནི་འདིར་གསུངས་སོ། །ལས་
རྣམས་ཀུན་ལ་ཤིན་ཏུ་ལྷག །འཇིག་རྟེན་ལས་ལས་རབ་ཏུ་འདས། །ཆོས་རྣམས་རྣམ་པ་སྣ་ཚོགས་བྱེད། །འཇིག་རྟེན་ཀུན་གྱིས་རབ་ཏུ་བསྔགས། །སྔགས་རྒྱལ་ལས་ལ་བརྩོན་པར་བྱེད། །
དེ་བཞིན་སེམས་ཅན་ཚོགས་ལ་ཕན། །གཞོན་ནུ་འཇམ་པའི་དབྱངས་དེ་ནི། །སངས་རྒྱས་མཛད་པ་བྱེད་པར་འགྱུར། །དེ་དོན་ཡོན་ཏན་ངེས་གྲུབ་དང་། །འཇིག་རྟེན་ཁམས་ཀྱི་དགེ་མི་དགེ། །བག་མེད་མ་
བསྐུལ་མ་ཡིན་ཏེ། །བསྐུལ་ནས་ངས་ནི་ཆོས་བཤད་དོ། །སེམས་ཅན་མ་ལུས་ཕན་ཉིད་ཕྱིར། །སངས་རྒྱས་ཀྱིས་ནི་བཤད་པ་ཡིན། །འདས་པའི་སངས་རྒྱས་ཀུན་གྱིས་ཀྱང་། །བཤད་ཅིང་ངས་ཀྱང་བཤད་པ་
ཡིན། །སངས་རྒྱས་གདུང་ནི་མི་གཅོད་ཕྱིར། །བདག་གིས་ཀྱང་ནི་བཤད་པ་ཡིན། །སྔགས་པའི་ལས་རྣམས་ཀུན་ལ་ནི། །ཀུན་མཁྱེན་ཡེ་ཤེས་འབྱུང་དོན་དུའོ། །ཀུན་
<pb id="95.153a"/>
མཁྱེན་ཡེ་ཤེས་རབ་འཇུག་ལ། །ལས་རྣམས་གཅིག་ཏུ་བསྔགས་པ་ཡིན། །འཇིག་རྟེན་སྔོན་ལས་བདག་ཡིན་ཏེ། །དེ་ནི་ད་ལྟར་ཡོངས་སུ་སྤྱོད། །དེ་བས་ལས་རྣམས་རབ་ཏུ་བྱ། །ཚེ་འདིར་དཀའ་བ་ལེགས་
སྤྱད་ཅིང་། །ལས་ལྡན་ཚེ་ནི་འདི་ལ་ཡང་། །འབད་པ་མེད་པར་སྔགས་རྣམས་འགྲུབ། །ལས་ནི་འདི་ལའང་སྣང་འགྱུར་ན། །སྐྱེ་བ་འདི་ལ་འགྲུབ་པར་འགྱུར། །དེ་བས་སངས་རྒྱས་ཐམས་ཅད་ཀྱིས། །ལས་ནི་གཅིག་
པུ་རབ་ཏུ་བསྔགས། །ལས་དེ་ཆོ་གར་ལྡན་པ་ན། །དེ་ནི་འདི་ལ་མྱུར་དུ་འགྲུབ། །སེམས་ཅན་བྱིས་པ་ཆོ་ག་ཉམས། །རབ་ཏུ་རྨོངས་པ་འཁོར་བར་འགྱུར། །དེ་བས་རྣམ་པ་ཀུན་གྱིས་ནི། །ལས་ནི་གཅིག་པུ་རབ་
བསྔགས་ཡིན། །ཆོ་ག་ལས་ནི་ཡང་དག་ལྡན། །སྒྲུབ་པ་པོས་ནི་བསྒྲུབ་པར་བྱ། །དེ་བཞིན་ཆོ་ག་ཉམས་པའི་ལས། །ཤིན་ཏུ་ཡུན་རིང་དག་གིས་འགྲུབ། །བསམ་གཏན་མེད་པར་ཐར་པ་མེད། །ཐར་པ་མེད་པར་
བསམ་གཏན་མེད། །དེ་བས་བསམ་གཏན་ཐར་པ་ནི། །ཡང་དག་ལྡན་པ་བྱང་ཆུབ་བརྗོད། །འཕགས་པ་འཇམ་དཔལ་གྱི་རྩ་བའི་ཆོ་ག །བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་ཆེན་པོ་ཤིན་ཏུ་རྒྱས་པའི་མདོ་
ལས། ལས་ཐམས་ཅད་ཀྱི་བྱ་བའི་དོན་གྱི་ལེའུ་རབ་འབྱམ་བཅྭ་ལྔ་པ་རྫོགས་སོ།།  །།<head n="2" t="བཅུ་དྲུག་པ། ཚིགས་སུ་བཅད་པའི་ལེའུ།" type=" lewu"  zh="88.598"/>དེ་ནས་བཅོམ་ལྡན་འདས་ཤཱཀྱ་ཐུབ་པས་གཞན་ཡང་གནས་གཙང་མའི་གཞལ་མེད་ཁང་ལ་གཟིགས་
ནས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། བློ་དང་ལྡན་པ་གནོད་སྦྱིན་གྱི་བདག་པོ་ལག་ན་རྡོ་རྗེས་ང་ལ་དྲིས་ནས། འཇམ་དཔལ་ཁྱོད་ཀྱི་དོན་ཐམས་ཅད་བྱ་བའི་ལས་ཀྱི་ལེའུ་རབ་འབྱམ་
འཁོར་གྱི་དཀྱིལ་འཁོར་གྱི་ནང་དུ་རྒྱ་ཆེར་སྔར་བསྟན་པ་ཡིན་ནོ། །སྔགས་ཀུན་དོན་དང་ལྡན་པ་ཡི། །རྨི་ལམ་དགེ་དང་མི་དགེ་ཡིན། །དེས་ན་ཞར་ལ་འདི་ཀུན་ནི། །སྔགས་ཀྱི་ཟློས་པ་བསྟན་པ་ཡིན། །གནོད་སྦྱིན་
<pb id="95.153b"/>
བདག་པོ་ཡིད་དགའ་ནས། །ཐལ་སྦྱར་སྤྱི་བོར་བྱས་ནས་ནི། །སྟོན་ལ་མགོ་བོས་ཕྱག་འཚལ་ནས། །དེ་ཚེ་ཚིག་ནི་འདི་སྐད་ཞུས། །འཇིག་རྟེན་རྗེས་སུ་གཟུང་དོན་དུ། །བློ་མཆོག་རྣམས་ཀྱིས་གསུངས་པ་དང་། །
བདག་ལའང་རྗེས་སུ་ཐུགས་བརྩེ་དང་། །སེམས་ཅན་རྣམས་ནི་བདེ་དོན་དུ། །ཟློས་པའི་སྔགས་ནི་ཐམས་ཅད་ལ། །རྨི་ལམ་དགེ་དང་མི་དགེ་དང་། །སེམས་ཅན་མཆོག་དང་ཐ་མ་ཡི། །སྤྱོད་པའི་ཡོན་ཏན་རྒྱ་ཆེར་
བསྟན། །བཟང་པོའི་འགྲོ་བའི་སྐྱེ་གནས་དང་། །རྒྱུ་དང་ཤེས་པའི་རྣམ་པ་སྤྱོད། །འདས་དང་མ་འོངས་ཤེས་པ་དང་། །དགེ་དང་མི་དགེ་ད་ལྟར་གྱི། །ཐམས་ཅད་ཀུན་འགྲོའི་ཤེས་པ་དང་། །ཀུན་མཁྱེན་ཡེ་ཤེས་སྤྱོད་པ་དང་། །སྣང་
མེད་དམིགས་པ་མེད་པ་དང་། །སྤྲོས་མེད་རབ་ཏུ་སྤྲོས་པ་ཡིན། །རྣམ་པ་ཀུན་མཆོག་ལྡན་པ་དང་། །ཤིས་པ་ཞི་བ་བསྟན་པ་ཡིན། །སངས་རྒྱས་ཀུན་གྱི་མཐུ་རྣམས་ནི། །བློ་མཆོག་གིས་ནི་བསྟན་པ་ཡིན། །ཁྱད་པར་དུ་ནི་ཟློས་པ་
ལ། །སྔགས་རྣམས་དོན་དང་ལྡན་པར་བཤད། །ལས་དང་ལས་འབྲས་སེམས་ཅན་གྱི། །བྱ་བ་དུས་དང་དེ་བཞིན་དུ། །དེ་བཞིན་སྣོད་དང་གནས་དང་ནི། །ཆ་བྱད་རྨི་ལམ་ཞར་ལ་གསུངས། །གནོད་སྦྱིན་བདག་པོ་ཐུབ་མཆོག་
ནི། །དེ་བཞིན་གཤེགས་པ་བདུན་པ་ལ། །གང་ཞིག་བསྐལ་བཟང་སངས་རྒྱས་པ། །ཤཱཀྱའི་སྐྱེས་མཆོག་བདུན་པ་འདི། །ཤཱཀྱའི་སེང་གེ་དགྲ་ལས་རྒྱལ། །འདི་ནི་བདུན་པར་རབ་ཏུ་བརྟགས། །དུས་ཀྱི་ཐ་མར་རྫོགས་
སངས་རྒྱས། །འཇིག་རྟེན་མགོན་པོ་འོད་བྱེད་པ། །བརྩོན་འགྲུས་ཆེ་ཞིང་ཤེས་རབ་ཆེ། །ཐུབ་པ་མཐུ་ནི་ཆེན་པོ་ཐོབ། །ལག་ན་རྡོ་རྗེ་གནོད་སྦྱིན་བདག །བྱང་ཆུབ་སེམས་དཔའ་ཕྱག་བྱས་ཏེ། །རང་གི་གནས་སུ་འདུག་
གྱུར་ནས། །བློ་ལྡན་དེ་ནས་ཅང་མི་སྨྲ། །དེ་ནས་འཇམ་དཔལ་ཤེས་རབ་ཆེ། །དེ་ཚེ་ཐུབ་པས་དྲིས་པ་ནི། །རྫོགས་སངས་རྒྱས་ལ་བསྐུལ་བ་ནི། །ཐུབ་མཆོག་དམ་པ་ཐ་མ་ལ། །ལེགས་སོ་བཅོམ་ལྡན་རྫོགས་སངས་རྒྱས། །
<pb id="95.154a"/>
ལས་དང་ཤེས་པ་རྒྱ་ཆེར་བཅས། །བཅས་པའི་གཟའ་ནི་གཙོ་བོ་སྟེ། །དགེ་དང་མི་དགེ་ལེགས་ཚུལ་བཤད། །ལས་དང་ཤེས་པ་རྒྱུར་བཅས་པའི། །སེམས་ཅན་མང་པོའི་སྤྱོད་པ་གསུངས། །མཆོག་དང་ཐ་མའི་སྤྱོད་
པ་དང་། །དགེ་བའི་དོན་དང་ལྡན་པ་དང་། །ཟློས་པ་གྲུབ་པའི་མཚན་མ་དང་། །བསྒྲུབ་བྱ་སྒྲུབ་མིན་རྣམ་པར་བརྟགས། །འབྱོར་པ་འདོད་དང་དེ་བཞིན་དུ། །འཇིག་རྟེན་དབང་ཕྱུག་ལོངས་སྤྱོད་འདོད། །རྒྱལ་པོ་ཁྱད་པར་ཅན་འདོད་དང་། །རིག་
པ་འཛིན་པ་གྲུབ་འདོད་དང་། །ཐམས་ཅད་ཀུན་འགྲོའི་ཡེ་ཤེས་ཀྱིས། །མདོར་བསྡུས་ནས་ནི་བཤད་དུ་གསོལ། །རྒྱལ་བའི་སྲས་ཀྱིས་གསོལ་བཏབ་ནས། །ཐུབ་པ་མཆོག་གིས་གསུངས་པ་ནི། །བློ་ལྡན་ཀ་ལ་པིང་ཀའི་སྐད། །
ལྷ་ཡི་རྔ་སྒྲའི་སྐད་དང་ནི། །བརྩོན་འགྲུས་ཆེན་པོ་ཚངས་པའི་སྒྲ། །འབྲུག་སྒྲ་ཡི་ནི་སྒྲ་སྐད་ཀྱིས། །ཐུབ་པ་བདུན་པས་ཚིག་བཤད་ནས། །སངས་རྒྱས་གསུང་ནི་དག་པས་གསུངས། །གཞོན་ནུ་འདི་ནི་དངོས་དོན་ཁྱབ་རྒྱུར་
ཅིང་། །མ་བྱུང་འཇིག་རྟེན་ཕན་པ་སྒྲུབ་བྱེད་ལ། །འགྲོ་བ་ཀུན་ལ་ཕན་པ་དགེ་ཕྱིར་སྟོན། །ཐར་པ་ཤེས་ཤིང་དག་པའི་གནས་སུ་འདུག །བདེན་དང་བརྩེ་དང་བཟོད་པ་ཕན་སེམས་དང་། །གང་ཞིག་རྟག་ཏུ་བྱམས་དང་སྦྱིན་ལ་
དགའ། །དེ་དག་རྟག་ཏུ་གྲུབ་པ་ཐོབ་པར་བྱེད། །ཀྱེ་མ་གཞན་ལའང་གྲུབ་པ་ཡོད་མ་ཡིན། །རྟག་ཏུ་སྔགས་མཆོག་ལ་ནི་དགའ་དད་དམ། །བསྟན་དང་འཁོར་ལོ་འཛིན་དང་འཇམ་མཆོག་དང་། །དེ་ནི་བདུད་འདུལ་
ཆོས་ཀྱི་འཁོར་ལོ་བསྐོར། །འཁོར་ལོ་འཛིན་པར་འདིར་ནི་རིགས་པ་ཡིན། །གང་གི་གསུང་ནི་བཟང་པོ་ཡིད་འོང་ཞིང་། །རྟག་ཏུ་བྱིས་པའི་སྐྱེ་བོ་རྣམ་སྤངས་ཡིན། །ཡིད་འོང་བཟང་པོ་རྣར་ནི་སྙན་པ་དང་། །
དགའ་སྐྱེད་སྙན་པ་དང་ནི་རྗེས་སུ་མཐུན། །སེམས་ནི་ཚིམ་བྱེད་བདེ་བ་རབ་ཏུ་སྦྱིན། །འཇམ་ཞེས་བྱ་བར་སངས་རྒྱས་ཡང་དག་གསུང་། །དེ་དག་དེ་བཞིན་གཤེགས་པའི་ཁྱད་པར་གྱིས། །གང་གིས་མཐུ་ནི་མཁྱེན་
<pb id="95.154b"/>
པར་མི་སྤྱོད་དེ། །དེ་དག་གི་སྲས་དེ་བཞིན་སར་ཞུགས་པ། །འཇིག་རྟེན་འདས་པ་དེ་བཞིན་བཅུ་ཡི་གྲངས། །ཁྱོད་ཀྱང་ལྷ་ཡི་དབང་ཕྱུག་འཇིག་རྟེན་ཁྱད་པར་གྱིས། །ཐུབ་བཟང་ཤེས་པར་ནུས་པ་མ་ཡིན་ནོ། །གཟུགས་
དང་གཟུགས་མེད་དེ་བཞིན་ས་གནས་དང་། །འདོད་ལྡན་ལྷ་དང་མི་ནི་ཡིད་ལས་སྐྱེས། །རྣལ་འབྱོར་གྲུབ་པ་ཐོབ་དང་འཇིག་རྟེན་ན། །ཁྱད་པར་ཅན་ཀུན་དེ་བཞིན་མི་ཡི་གཙོ། །དེ་ཡི་ཆེ་བ་གང་གིས་ཤེས་གྱུར་པ། །སེམས་
ཅན་གང་དེ་ཡོད་པ་མ་ཡིན་ཏེ། །ཁྱོད་ཀྱི་ཆེ་བ་འདི་ནི་ཡོངས་ཤེས་པ། །འཇམ་ཞེས་བྱ་བར་རབ་ཤེས་སངས་རྒྱས་ཡིན། །འཇམ་དཔལ་ཞེས་བྱར་ཡོངས་སུ་བརྟགས་པ་ནི། །ཁྱོད་ཀྱི་མིང་ནི་སྔོན་གྱི་རྒྱལ་བས་མཛད། །
ཁྱོད་ཀྱི་མིང་དུ་འདི་ལྟར་བརྟགས་བྱས་པ། །འདས་དང་མ་བྱོན་ད་ལྟར་སངས་རྒྱས་ཀྱི། །གཞན་དུ་མ་ཡེངས་རྩེ་གཅིག་ཡིད་དག་པས། །ཁྱོད་ཀྱི་མིང་ནི་འཁོར་གྱི་ནང་དུ་ཐོས། །དེས་ནི་འདི་ལ་ཤིས་དང་ཞི་བ་ཐོབ། །
སྲིད་མཐར་བྱང་ཆུབ་མཆོག་ནི་ཁྱད་པར་ཐོབ། །སྔགས་རྣམས་མ་ལུས་འགྲུབ་པར་འགྱུར་བ་དང་། །འགྲོ་བའི་སྐྱེ་གནས་མཆོག་ནི་རབ་ཐོབ་ཅིང་། །རྟག་ཏུ་ཆོས་མཆོག་ལ་ནི་ཡང་དག་གནས། །བགེགས་རྣམས་
རྣམ་པར་སྤང་ཤིང་གྲུབ་པ་ཐོབ། །འདོད་པའི་སྔགས་རྣམས་མ་ལུས་འགྲུབ་པར་བྱེད། །བྱང་ཆུབ་ཤིང་དབང་དྲུང་དུ་མྱུར་དུ་འགྲོ། །སོང་ནས་བྱང་ཆུབ་མཆོག་ནི་ཐོབ་པར་བྱེད། །སོང་ནས་སེམས་ཅན་ཕན་ཕྱིར་
དེར་འདུག་སྟེ། །སངས་རྒྱས་བྱང་ཆུབ་འཁོར་ལོ་རབ་ཏུ་སྐོར། །དེ་ལྟར་རྒྱལ་བའི་གཙོ་བོས་ཡོན་ཏན་གསུངས། །འཇམ་དཔལ་ཞེས་ནི་ཁྱོད་ཀྱི་མིང་དྲན་པ། །ཡོན་ཏན་བསམ་མི་ཁྱབ་ཅེས་རྒྱལ་བས་གསུངས། །
རྒྱལ་བའི་གཙོ་བོ་སྔར་གཤེགས་ཐམས་ཅད་ཀྱིས། །རྟག་ཏུ་ཁྱོད་ཀྱི་མཐུ་ནི་བསྟན་པ་ཡིན། །གཞོན་ནུ་དག་པ་ཁྱོད་ཀྱི་སྔགས་རྟོགས་པ། །བསྐལ་པ་གྲངས་མེད་རྟག་ཏུའང་སྟོན་མི་ནུས། །འཇམ་དཔལ་
<pb id="95.155a"/>
ཁྱོད་ཀྱི་སྔགས་ཀྱི་སྤྱོད་པ་ནི། །སངས་རྒྱས་མ་ལུས་དག་གིས་རབ་ཏུ་བཤད། །གཞོན་ནུ་འདི་ནི་ཐམས་ཅད་ཀུན་ཏུ་འགྲོ། །ང་ཡི་བསྟན་ལ་ཁྱོད་ནི་མི་མཆོག་བསྟན། །དག་པའི་གནས་ལ་གནས་པའི་སྐྱེ་བོ་
རྣམས། །འདིར་ནི་མ་ལུས་མཐའ་དག་ཞི་བར་འགྱུར། །ཁྱོད་ཀྱི་སྔགས་ནི་ནམ་ཡང་འདའ་མ་གྱུར། །ཁྱོད་ཀྱི་སྔགས་ནི་ནམ་ཡང་ཉམས་མ་གྱུར། །འཕགས་པ་འཇམ་དཔལ་གྱི་རྩ་བའི་ཆོ་ག །
བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་ཆེན་པོ་ཤིན་ཏུ་རྒྱས་པའི་མདོ་ལས། །ཚིགས་སུ་བཅད་པའི་ལེའུ་རབ་འབྱམ་བཅུ་དྲུག་པ་རྫོགས་སོ།།  །།<head n="2" t="བཅུ་བདུན་པ། ལས་བདག་གིར་བྱས་པའི་རྐྱེན་གྱི་ལེའུ།" type=" lewu"  zh="88.602"/>
དེ་ནས་བཅོམ་ལྡན་འདས་ཤཱཀྱ་ཐུབ་པས་དེ་བཞིན་གཤེགས་པ་ཐམས་ཅད་ཀྱི་རྣམ་པར་འཕྲུལ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །བཅོམ་ལྡན་འདས་ཤཱཀྱ་ཐུབ་པ་སྙོམས་པར་
ཞུགས་མ་ཐག་ཏུ། སྨིན་མཚམས་ཀྱི་མཛོད་སྤུ་ནས་འོད་ཟེར་སྔོན་པོ་དང་སེར་པོ་དང་དཀར་པོ་དང་ལེ་བརྒན་དང་ཤེལ་གྱི་ཁ་དོག་ལྟ་བུ་བྱུང་སྟེ། སངས་རྒྱས་ཀྱི་ཞིང་འདི་ཐམས་ཅད་ཀྱང་སྣང་བར་བྱས་
ཤིང་། འཇིག་རྟེན་གྱི་ཁམས་གཞན་དག་ཀྱང་སྣང་བར་མཛད་ནས། གཟའ་དང་རྒྱུ་སྐར་ཐམས་ཅད་ཀྱང་ཡུད་ཙམ་གྱིས་ཟིལ་གྱིས་མནན་ཏེ་བཀུག་པར་གྱུར་ཏོ། །བཀུག་ནས་ཀྱང་རང་རང་གི་གནས་ལ་ཡང་
དག་པར་སྦྱར་ནས། འཁོར་གྱི་དཀྱིལ་འཁོར་དེར་སངས་རྒྱས་ཀྱི་བྱིན་གྱིས་བརླབས་ཀྱིས་བཀུག་ནས་བཅོམ་ལྡན་འདས་ཀྱི་མཛོད་སྤུ་དེ་ཉིད་དུ་མི་སྣང་བར་གྱུར་ཏོ། །གཟའ་དང་རྒྱུ་སྐར་དང་སྐར་མ་ཐམས་
ཅད་ཀྱི་འོད་མེད་པར་བྱས་ནས་ཉམ་ཐག་པ་དང་འཇིགས་པས་བཅོམ་ལྡན་འདས་ཤཱཀྱ་ཐུབ་པ་ལ་སྐྱབས་སུ་འགྲོ་ཞིང་ཐལ་མོ་སྦྱར་ནས་འདུག་པར་གྱུར་ཏེ། དེ་ལྟར་རབ་ཏུ་འདར་ཞིང་ཡང་དང་ཡང་སའི་སྟེང་དུ་
<pb id="95.155b"/>
འགྱེལ་བར་གྱུར་ཏོ། །དེ་ནས་བཅོམ་ལྡན་འདས་ཤཱཀྱ་ཐུབ་པས་གཟའ་དང་རྒྱུ་སྐར་དང་སྐར་མ་ཐམས་ཅད་ལ་མཁས་པ་རྣམས་དང་། བྱིས་པའི་སྐྱེ་བོའི་བློ་དང་ལྡན་པའི་སེམས་ཅན་རྗེས་སུ་གཟུང་བའི་ཕྱིར་
བཀའ་སྩལ་པ་ནི། ལྷའི་ཚོགས་མི་དང་བཅས་པའི་གྲོགས་པོ་དག་ཁྱེད་ཅག་ཉོན་ཅིག །འཇིག་རྟེན་སྣ་ཚོགས་ནི་ལས་ཉིད་ལ་སེམས་ཅན་རྣམས་རྣམ་པར་རྟེན་པར་བྱེད་དེ། གང་ཡང་སངས་རྒྱས་
བཅོམ་ལྡན་འདས་ཀྱི་རྡོ་རྗེའི་སྐུ་ཡང་མངོན་པར་གྲུབ་ལ། གང་ཡང་ལྷ་དང་ལྷ་མ་ཡིན་དུ་བཅས་པའི་འཇིག་རྟེན་ཡང་འཁོར་ཞིང་། འཁོར་བའི་འབྲོག་དགོན་པ་ཆེན་པོར་རབ་ཏུ་ཞུགས་ལ། འཇིག་རྟེན་རྣམ་པ་སྣ་ཚོགས་
ཀྱི་ལུས་མངོན་པར་གྲུབ་སྟེ། ཐམས་ཅད་ཀྱང་ལས་དགེ་བ་དང་མི་དགེ་བ་དང་འབྲེལ་བ་ལས་སྐྱེས་ལ། དེ་ལ་བྱེད་པའི་བྱེད་པ་པོའམ་དབང་ཕྱུག་གམ་གཙོ་བོའམ་སྐྱེས་བུའམ་གྲངས་ཅན་གྱིས་རབ་ཏུ་འབྱིན་པར་བྱེད་པ་ནི་
གང་ཡང་མེད་དོ། །ལས་ལས་སྐྱེས་པ་ནི་མ་གཏོགས་ཏེ། དེ་ཡང་ལས་ཀྱི་རྐྱེན་གྱིས་སྐྱེད་པ་རྒྱུ་ལ་ལྟོས་པ་ཡིན་ཏེ། དེ་ཡང་རྒྱུ་དང་རྐྱེན་ལ་ལྟོས་པའོ། །དེ་བཞིན་དུ་རྟེན་ཅིང་འབྲེལ་བར་འབྱུང་བའི་རྐྱེན་ཕན་ཚུན་
དུ་འབྱུང་བ་ཉེ་བར་འབྲེལ་བ་ཡིན་ཏེ། ལྷག་མ་འབྱུང་པོ་རྣམས་མངོན་པར་འགྲུབ་པ་ནི་འབྱུང་བ་ཆེན་པོ་ལས་སྐྱེས་པ་ཡིན་ཏེ། འབྱུང་བ་ཆེན་པོ་དེ་ཡང་མ་འོངས་པའི་ཕུང་པོ་གཞན་དག་ཏུ་འགྲོ་བར་སྐྱེ་བར་འགྱུར་ཞིང་། སྐྱེས་ནས་
ཀྱང་འགྲོ་བ་དང་། ཡུལ་གཞན་རྒྱ་ཆེ་བའི་རྣམ་པར་དབྱེ་བ་དག་ཏུ་སྐྱེ་བར་འགྱུར་ཏེ། དུས་གཞན་ན་ལུགས་ལས་བཟློག་སྟེ་འགག་པ་ན་ཡེ་ཤེས་ཀྱི་མེས་བསྐུལ་ཏེ། ལས་ཀྱིས་བསགས་པའི་བག་ཆགས་མཐའ་དག་མངོན་པར་
བསྲེགས་ནས། ཐེག་པ་རྣམ་པ་གསུམ་མཉམ་ཞིང་སྤྲོས་པ་མེད་པར་ཡང་དག་པར་བསྒྲུབ་པར་འགྱུར་རོ། །ཐེག་པ་ཆེན་པོ་ནི་དུས་རིང་པོར་ཉེ་བར་ཆགས་པའི་ལས་བདག་གིར་བྱེད་པ་དང་། དུས་བར་མ་ནི་རང་རྒྱལ་བ་བསེ་
<pb id="95.156a"/>
རུ་ལྟ་བུ་རང་བྱུང་གི་ཤེས་རབ་རབ་ཏུ་འབྱུང་བ་དང་། གཞན་གྱི་སྒྲའི་རྗེས་སུ་འཇུག་པ་ཉན་ཐོས་ནི་དུས་ཐུང་ངུས་མངོན་པར་འཚང་རྒྱ་བའོ། །ཆོས་གཞན་ལ་བློ་ཉིད་འཇུག་པར་འགྱུར་བ་ནི་མ་ཡིན་ཏེ། 
བྱིས་པ་རྣམས་ཀྱི་རྣམ་པར་རྨོངས་པ་ཉིད་དང་ཇི་སྟེ་ཡང་འཇིག་རྟེན་སྣ་ཚོགས་གནས་པ་འདི་ནི་ལས་ལས་སྐྱེས་པ་ཡིན་ཏེ། ཕྱོགས་དང་ཆ་བྱད་ཞིག་ན་ནད་མེད་པའི་གོ་འཕང་མྱ་ངན་མེད་པ། རྡུལ་མེད་པ་ལས་ཀྱིས་འཇིག་རྟེན་གྲུབ་
པ་ལ་ལྟོས་པ་ཡིན་ཏེ། དྲི་མ་མེད་པའི་ལམ་རྣམ་པར་གྲོལ་བ། ཡན་ལག་བརྒྱད་དང་ལྡན་པ། ཤིན་ཏུ་བསིལ་བའི་ལས་ཉིད་ཀྱིས་བྱེད་དེ། ལས་གཞན་ལ་ལྟོས་པ་མ་ཡིན་ཞིང་ལས་དང་ལས་མ་ཡིན་པ་ལས་རྣམ་པར་གྲོལ་
ཏེ། སྤྲོས་པ་མེད་པ་ལ་ཉེ་བར་གནས་པ་ཡིན་ནོ། །ཐེག་པ་རྣམ་གསུམ་རབ་འཇུག་ལས། །ཞི་བ་གཞན་ཡང་ཡོད་མིན་ཏེ། །སྔགས་ཀྱང་རྣམ་པ་གསུམ་དུ་འགྱུར། །རྣམ་གསུམ་ལས་སུ་ཡང་དག་བསྒྲགས། །དེ་ལས་
རྣམ་ཟློས་རྣམ་གསུམ་ལས། །རྣམ་པ་གསུམ་དུ་རབ་ཏུ་སྣང་། །རིགས་ཀྱང་རྣམ་གསུམ་གསུངས་པ་ནི། །སྔགས་རྣམས་ཀུན་གྱི་གཞི་ཡང་ཡིན། །རིགས་གསུམ་རྣམ་པ་བརྒྱད་དུ་ཡང་། །རྒྱུད་དག་ལ་ནི་རབ་ཏུ་སྣང་། །རྣམ་པ་
གཅིག་ཏུའང་རིགས་སྣང་སྟེ། །སྔགས་རྣམས་ཀུན་གྱི་གནས་ཀྱང་ཡིན། །སངས་རྒྱས་རྣམས་ཀྱི་དག་པའི་ཐུགས། །རིགས་ནི་ཞི་བ་མྱ་ངན་འདས། །ཡན་ལག་སོ་སོ་དེ་ཉིད་ལས། །སྔགས་རྣམས་ཀུན་ཏུ་རབ་ཏུ་བསྟན། །འཇིག་རྟེན་སྐར་
མཁན་ཡན་ལག་ནི། །གྲུབ་པའི་རྒྱུར་ནི་རབ་ཏུ་བརྟག །དེ་ཉིད་ཡན་ལག་ལས་ཡིན་ཏེ། །རྐྱེན་གྱི་ཡན་ལག་དག་ལ་འཇུག །ཇི་ལྟར་སཱ་ལུའི་འབྲུ་རྣམས་ནི། །མྱུ་གུས་རྣམ་པར་ཤེས་པར་བྱེད། །དེ་བཞིན་གྲུབ་པའི་རྫས་
རྣམས་ནི། །མཚན་ཉིད་ཀྱིས་ནི་རྣམ་པར་ཤེས། །ཇི་ལྟར་ཁ་དོག་དཀར་པོ་ནི། །ཐ་སྙད་ཀྱིས་ནི་རྣམ་པར་བརྟགས། །དེ་བཞིན་སྐར་མ་ལྡན་པས་ནི། །ཐ་སྙད་དོན་དུ་རབ་ཏུ་བརྟག །ཐམས་ཅད་དུ་ནི་ཐམས་ཅད་ལྡན། །
<pb id="95.156b"/>
ལས་ནི་གཅིག་པུ་རབ་ཏུ་བསྔགས། །ལས་རྣམས་མེད་པར་མཚོན་པ་མེད། །གང་ནའང་ལུས་ནི་ཡོད་མ་ཡིན། །རྒྱུ་མཚན་དང་ནི་སྤྱོད་པ་དང་། །སྐྱེ་བ་དང་ནི་རིགས་དང་གནས། །རྟག་ཏུ་ལ་ཉེ་སྣ་ཚོགས་པ། །ལས་དེ་ལས་ནི་
ཉེ་བར་དམིགས། །ལས་ནི་གང་དུའང་ལུས་ཅན་མིན། །ནང་ན་གནས་ཤིང་མཚོན་པ་མེད། །ཀུན་ནས་སྐྱེ་བོ་རྒས་པ་ན། །རྣམ་པར་འགྱུར་ལས་ཉེ་བར་དམིགས། །དེ་བཞིན་ལུས་ལ་བརྟེན་ནས་ནི། །ལས་ནི་ལུས་ཅན་དག་ལ་
སྣང་། །འབྲས་བུ་དགེ་དང་མི་དགེའི་རྟགས། །སྐྱེ་བར་ཡང་ནི་རབ་བརྗོད་དང་། །རྣམ་པ་སྣ་ཚོགས་ལ་ཉེ་བཟང་། །ལས་རྣམས་སྣ་ཚོགས་དག་ལས་བྱུང་། །དུས་ཚོད་དེ་བཞིན་འགྲོ་བ་དང་། །རྣམ་པ་སྣ་ཚོགས་སྲོག་ཆགས་སྒྲ། །
གྲུབ་དང་མ་གྲུབ་མཚན་མ་ནི། །རྐྱེན་གྱི་དོན་ལ་ལྟོས་པ་ཡིན། །རྒྱུ་མཚན་སྤྱོད་དང་མཚན་མ་ནི། །རྐྱེན་ལ་མངོན་པར་རབ་ཏུ་བརྟག །དེ་བས་རྣམ་ཀུན་འབད་ནས་ནི། །རྐྱེན་ལ་རག་ལས་བྱ་བ་ཡིན། །ཟློས་པའི་སྔགས་
རྣམས་རྟག་ཏུ་ནི། །གྲུབ་པ་རྒྱུ་ལ་ལྟོས་པ་ཡིན། །འདི་དག་རྐྱེན་གྱི་ཡན་ལག་ནི། །ལས་ནི་བདག་གིར་བྱེད་པས་མཚོན། །མི་མཚོན་སྔགས་རྣམས་ཐམས་ཅད་ནི། །བགེགས་ལས་ཤིན་ཏུ་མི་བཟད་འགྱུར། །དེ་
བས་འདི་དག་ཐམས་ཅད་ཀྱི། །ཡན་ལག་ཏུ་ནི་ཐུབ་པས་གསུངས། །ས་དབང་རྒྱལ་པོ་ཐམས་ཅད་མཁྱེན། །བྱང་ཆུབ་སྙིང་པོར་ཏིང་འཛིན་ཐོབ། །སྔགས་ནི་ཡོངས་སུ་གསུངས་པ་ན། །བགེགས་རྣམས་མ་ལུས་
རབ་ཏུ་འཇིག །རྨི་ལམ་ངན་དང་མཚན་མ་ངན། །བཟོད་པར་དཀའ་བའང་རྣམ་པར་འཇོམས། །ཀུན་མཁྱེན་བདག་ཉིད་ཆེན་པོ་ཡི། །དེ་ཐུགས་བྱང་ཆུབ་ལ་ཞུགས་པ། །མ་རུངས་བདུད་ཀྱི་སེམས་ཀྱིས་ནི། །
བགེགས་ཆེན་འཇིགས་པར་ག་ལ་འགྱུར། །དེ་ནས་འཇིགས་པ་ཆེན་པོ་ནི། །དེས་ནི་རྒྱུ་མཚན་མེད་པར་སྣང་། །རྣམ་པ་སྣ་ཚོགས་འཇིགས་པ་རྣམས། །དེ་ལ་རྒྱུ་མཚན་མེད་པར་འབྱུང་། །དེ་ནི་བསོད་ནམས་སྟོབས་བསྐྱེད་པ། །
<pb id="95.157a"/>
ཡུན་རིང་དུས་སུ་ཡོངས་སུ་བསྔགས། །དེ་ཡི་སྔགས་ཀྱི་སྟོབས་ཀྱིས་ནི། །དེ་ཚེ་བདུད་ནི་བཅོམ་པར་འགྱུར། །རྫུ་འཕྲུལ་ལྡན་ཞིང་བརྩོན་འགྲུས་ཆེ། །དེ་ནི་འོད་ཆེན་ལྡན་པར་གྱུར། །དེ་ཡི་སྔགས་ཀྱིས་
མཐུ་ཡིས་ནི། །བྱང་ཆུབ་དམ་པ་ཐོབ་པར་གྱུར། །རྨི་ལམ་ངན་པ་ཉེར་འཇིག་པ། །སྔགས་དེ་འདིར་ནི་བཤད་པར་བྱ། །གང་དག་ས་ལ་སྤྱོད་པ་ཡི། །འབྱུང་པོའི་ཚོགས་ཀུན་རབ་ཉོན་ཅིག །རྨི་ལམ་ངན་པ་བཟོད་
དཀའ་དང་། །མ་རུངས་སེམས་ཅན་ཟློག་བྱེད་པ། །རྒྱལ་བ་སཱ་ལའི་དབང་པོ་ཡི། །སྔོན་ནི་སྔགས་རྒྱལ་ཡོངས་གསུངས་པ། །ལྷ་ཡི་ཚོགས་དང་གཟའ་རྣམས་དང་། །རྒྱུ་སྐར་སྐར་མཁན་རྣམས་ཉོན་ཅིག །
གཟའ་དང་རྒྱུ་སྐར་སྐར་མ་རྣམས། །མ་རུངས་ཚར་གཅད་དོན་དང་ནི། །འབྱུང་པོ་རྣམས་ནི་ཐམས་ཅད་ཀྱང་། །ཞི་བའི་སེམས་ནི་རབ་བསྐྱེད་ཕྱིར། །གང་དག་ས་ལ་སྤྱོད་པ་དག །རྐང་མེད་རྐང་མང་དག་དང་
ནི། །རྐང་གཉིས་དང་ནི་རྐང་བཞི་དང་། །མདོར་ན་སེམས་ཅན་ཐམས་ཅད་ནི། །འགྲོ་བ་དང་ནི་གནས་པ་ཡི། །འབྱུང་པོའི་ཚོགས་རྣམས་ཀུན་ཉོན་ཅིག །ན་མཿསརྦ་བུདྡྷཱ་ནཱཾ། ཨ་པྲ་ཏི་ཧ་ཏ་ཤཱ་ས་ནཱ་ནཱཾ། 
ཁ་ཁ་ཁཱ་ཧི་ཁཱ་ཧི་ཧཱུཾ་ཧཱུཾ་ཛྭ་ལ་ཛྭ་ལ། པྲ་ཛྭ་ལ་པྲ་ཛྭ་ལ། ཏིཥྛ་ཏིཥྛ་ཥྚི་ཕཊ་ཕཊ་སྭཱ་ཧཱ། གཙུག་ཏོར་འབར་བ་ཞེས་བསྒྲགས་པའི། །སྔགས་འདི་སྔགས་རྣམས་ཀུན་གྱི་མཆོག །གང་ཞིག་ལས་རྣམས་སྟོང་
ཕྲག་ནི། །དགུ་བཅུ་རྩ་བཞི་དག་དང་ནི། །བཀྲ་ཤིས་ཐམས་ཅད་འདོད་པ་ཡི། །རྣམ་པ་སྣ་ཚོགས་ལས་རྣམས་བྱེད། །རྨི་ལམ་ངན་དང་མཚན་མ་ངན། །ལན་ཅིག་བཟླས་པས་སེལ་བར་བྱེད། །ལས་རྣམས་
གཞན་ཡང་བྱེད་པ་ནི། །སྔགས་རྣམས་ཀུན་གྱི་བདག་པོ་ཡིན། །འབྱུང་པོ་ཀུན་ལ་དབང་བྱེད་པ། །བླ་མ་མངའ་བདག་སངས་རྒྱས་འདི། །སྔགས་འདི་དྲན་པ་ཙམ་གྱིས་ནི། །སྔགས་རྣམས་མ་
<pb id="95.157b"/>
ལུས་རབ་ཏུ་སེམས། །རྫོགས་སངས་རྒྱས་པ་ལྷ་ཡི་ལྷ། །ཐུབ་མཆོག་གིས་ནི་དེ་གསུངས་ནས། །ཡུད་ཙམ་མི་གསུང་བཞུགས་ནས་ནི། །ཅུང་ཟད་དུས་ནི་བཞེས་པར་མཛད། །དེ་ཚེ་གནས་གཙང་གནས་
པ་ཡི། །ལྷ་ཚོགས་དག་ཀྱང་འདུག་པར་འགྱུར། །ལྷ་རྣམས་གཙོ་བོ་ཐམས་ཅད་ནི། །རྒྱུ་སྐར་གཟའ་དང་སྐར་མ་རྣམས། །གཙུག་ཏོར་སྔགས་ཀྱི་བྱིན་རླབས་ཀྱིས། །འཇིགས་ཤིང་དམ་ཚིག་ལ་གནས་ཕྱིར། །
གཙུག་ཏོར་ཞེས་བྱ་མཐུ་བོ་ཆེ། །མཐུ་མཉམ་མཐུ་ནི་ཆེན་པོ་སྟེ། །བརྒྱ་ཕྲག་ལྔ་འམ་བཞི་འམ་ནི། །དེ་བཞིན་བདུན་ནམ་བརྒྱད་དང་དགུ། །གཉིས་དང་དྲུག་དང་ལྔ་དང་བདུན། །གཙུག་ཏོར་དབང་པོར་རབ་
ཏུ་བསྒྲགས། །དེ་ལྟར་གྲངས་དང་གྲངས་མེད་ནི། །གཙུག་ཏོར་རྒྱལ་པོ་དགེ་བ་ཡིན། །དེ་དག་དང་ནི་སྔགས་འདི་མཚུངས། །སྔོན་གྱི་རྒྱལ་བ་རྣམས་ཀྱིས་བཤད། །འཕགས་པ་འཇམ་དཔལ་གྱི་རྩ་བའི་ཆོ་
ག་བྱང་ཆུབ་སེམས་དཔའི་སྡེ་སྣོད་ཕལ་པོ་ཆེ་ཐེག་པ་ཆེན་པོ་ཤིན་ཏུ་རྒྱས་པའི་མདོ་ལས། ལས་བདག་གིར་བྱས་པའི་རྐྱེན་གྱི་ལེའུ་རབ་འབྱམ་ལས་བཅུ་བདུན་པ་རྫོགས་སོ།།  །།<head n="2" t="བཅོ་བརྒྱད་པ། སྐར་མའི་དཔྱད་ཀྱི་རྒྱུ་མཚན་ཤེས་པའི་ལེའུ།" type=" lewu" zh="88.608"/>དེ་ནས་བཅོམ་
ལྡན་འདས་ཤཱཀྱ་ཐུབ་པས་རྒྱུ་སྐར་དང་གཟའ་དང་སྐར་མ་དང་སྐར་མཁན་ཐམས་ཅད་འཇིག་རྟེན་གྱི་ཁམས་ཐམས་ཅད་དུ་གཏོགས་པ་དང་། ཕྱོགས་ཐམས་ཅད་དུ་རྣམ་པར་གནས་པའི་རྫུ་འཕྲུལ་ཆེན་པོ་དང་ལྡན་པའི་
མཆོག་རྣམས་ལ་བཀའ་སྩལ་པ། གྲོགས་པོ་དག་ཁྱེད་ཅག་ཉོན་ཅིག །གཟའ་དང་རྒྱུ་སྐར་ཐམས་ཅད་ཀྱི་མཐུའི་ཚིག་ཁྱེད་ཅག་ཐམས་ཅད་དག་ལ་ཡང་སྟོན་ཅིག །ཁྱེད་ཀྱི་སྔགས་བྱ་བའི་དོན་ཐམས་ཅད་
ཀྱང་སྒྲུབས་ཤིག །ཁྱེད་ཀྱིས་དམ་ཚིག་ལ་ཡང་གནས་པར་གྱིས་ཤིག །སྔགས་ཀྱི་རྒྱལ་པོ་འཇམ་པའི་དབྱངས་ཀྱིས་བསྟན་པ་འདི་གྲུབ་ན། དེ་ནས་གཞན་ཆོ་གའི་རྒྱལ་པོ་གྲུབ་པ་ལ་ཡང་ཁྱེད་ཅག་ཡིད་དད་པར་གྱིས་ཤིག་
<pb id="95.158a"/>
ཅེས་སོ། །དེ་ནས་བཅོམ་ལྡན་འདས་ཤཱཀྱ་ཐུབ་པས། གཟའ་རྣམས་ཀྱི་སྤྱོད་པ་སེམས་ཅན་ཐམས་ཅད་ཀྱི་དོན་དུ་གསུངས་ཏེ། ཟློས་པ་ཐམས་ཅད་ལ་ཕན་པའི་ཕྱིར་དང་སྔགས་ཀྱི་དོན་ཡང་རབ་ཏུ་
བསྒྲུབས་པའི་ཕྱིར་ཐམས་ཅད་ཀྱང་ཐམས་ཅད་མཁྱེན་པས་གསུངས་སོ། །ཐ་སྐར་དང་ནི་བྲ་ཉེ་དང་། །སྨིན་དྲུག་དང་པོའི་རྒྱུ་སྐར་ཏེ། །རྒྱུ་སྐར་གསུམ་པོ་འདི་དག་ལ། །མིག་དམར་གཟའ་ནི་བདག་པོ་ཡིན། །ལུག་ནི་
ཁྱིམ་དུ་བསྟན་པ་སྟེ། །འདི་ལ་གྲུབ་པ་ཡོད་མ་ཡིན། །གྲུབ་མཆོག་བར་མ་ཐ་མ་ཉིད། །གྲུབ་པ་ཡིན་པར་འདོད་པ་ཡིན། །ལས་རྣམས་ཀུན་ཏུའང་མི་འགྲོ་ཞིང་། །མ་རུངས་གཟའ་ནི་རྣམ་པར་ཟློག །སྣར་མ་
མགོ་དང་དེ་བཞིན་དུ། །ལག་ཏུ་རྒྱུ་སྐར་བརྗོད་པ་ཡིན། །རྒྱུ་སྐར་ནབ་སོ་རྒྱལ་དང་ནི། །སྐག་ཏུའང་རབ་ཏུ་བརྗོད་པ་ཡིན། །མཆུ་དང་དེ་བཞིན་གྲེ་དང་དབོ། །དེ་བཞིན་མེ་བཞི་ནག་པ་དང་། །ས་རི་ས་ག་ལྷ་མཚམས་
དང་། །ན་དང་དེ་བཞིན་སྣྲུབས་དང་ནི། །ཆུ་ནི་སྟོད་སྨད་དགེ་བ་སྟེ། །ཟློས་པ་ལ་ཕན་རབ་ཏུ་བསྔགས། །རྒྱུ་སྐར་གྲོ་བཞིན་མོན་གྲུ་ནི། །དྲག་པོའི་ལས་ལ་རབ་ཏུ་བསྔགས། །མོན་གྲེ་ཁྲུམས་ནི་སྟོད་སྨད་
གཉིས། །རྒྱུ་སྐར་གྲུབ་པའི་རྒྱུ་ཡིན་ནོ། །ནམ་གྲུ་ལས་སྐྱེ་དཔལ་དང་ལྡན། །འཐབ་ལ་དགའ་ཞིང་འཇིགས་པ་མེད། །རྒྱུ་སྐར་ལྷག་མ་གཙོ་བོ་ནི། །དུས་ཀྱི་ཐ་མར་འབྱུང་བ་མིན། །བྱི་བཞིན་ལེགས་པར་སྤྱོད་
པ་དང་། །གྲུབ་དང་བསོད་ནམས་རབ་ཏུ་བསྒྲགས། །ཉེ་རྒྱལ་དང་ནི་ཐ་ཆུངས་དང་། །འདོད་པ་དག་ནི་ཉིད་ཡིན་ནོ། །ཡང་དག་བདེན་དང་འཇིག་རྟེན་དང་། །སྣང་བར་ཡང་ནི་བརྗོད་པ་ཡིན། །ལོངས་སྤྱོད་སྦྱིན་དང་དགེ་སྦྱིན་
དང་། །མ་འགགས་པ་དང་འགགས་པ་ཉིད། །གྲགས་སྦྱིན་གཟི་བརྗིད་རྒྱལ་པོ་དང་། །དེ་བཞིན་རྒྱལ་པོ་འཇིག་རྟེན་དང་། །རྒྱུ་སྐར་མང་པོ་གསུངས་པ་སྟེ། །སྟོང་ཕྲག་དྲུག་ཅུ་རྩ་བཞིའོ། །དུས་ཀྱི་ཐ་མ་འདི་ལ་ནི། །འདི་དག་
<pb id="95.158b"/>
གི་ནི་ནུས་པ་ཡོད། །ཆོ་ག་རྒྱལ་འདི་བདེ་དོན་དུ། །དེ་ཙམ་ཤེས་པར་གསུངས་པ་ཡིན། །རང་ཉིད་འོད་ལྡན་སེམས་ཅན་ནི། །དེ་ཡི་དུས་སུ་རྫོགས་ལྡན་ཡིན། །ཐམས་ཅད་ནམ་མཁའ་ལ་འགྲོ་ཞིང་། །རྒ་དང་འཆི་བ་རྣམ་པར་སྤངས། །
དེ་ཡི་དུས་སུ་རྒྱུ་སྐར་མེད། །ཉི་མ་ཟླ་བ་སྐར་མ་མེད། །ལྷ་དང་ལྷ་མིན་འཇིག་རྟེན་མེད། །དང་པོའི་དུས་ནི་དུས་མཆོག་ཡིན། །མིང་མེད་རིགས་ཀྱང་ཡོད་མ་ཡིན། །ཚེས་དང་སྐྱེ་བའི་སྐར་མ་མེད། །སྨྱུང་བ་མེད་ཅིང་སྔགས་
ཀྱང་མེད། །དགེ་དང་མི་དགེའི་ལས་ཀྱང་མེད། །འདི་དག་རང་དགར་སྤྱོད་པ་སྟེ། །བཟའ་དང་བཟའ་བར་བྱ་བའང་མེད། །འདི་དག་ནད་མེད་དག་པ་སྟེ། །རྟག་ཏུ་སེམས་ཅན་རྣམ་མང་པོ། །དེ་ནས་དུས་ནི་བྲི་བ་ན། །འཇིག་
རྟེན་སྣོད་མིན་རབ་ཏུ་འཇུག །སྔོན་གྱི་ལས་ཀྱིས་དྲངས་ནས་ནི། །དེ་ནས་ས་ཡི་སྟེང་དུ་འགྲོ། །ས་སྟེང་ལྷ་གནས་གཞལ་མེད་ཁང་། །ལྷ་དང་ལྷ་མིན་ཡང་དག་བྱུང་། །བར་མའི་དུས་སུ་ཕྱིན་གྱུར་ནས། །མི་ཡི་ལུས་ལ་
ཡང་དག་བརྟེན། །བཟའ་དང་བཏུང་ལ་བརྐམ་ཆགསཔས། །འོད་དེ་དག་ནི་རབ་ཏུ་ཉམས། །ལུས་ནི་སྲ་བ་ཉིད་གྱུར་ཅིང་། །དགེ་དང་མི་དགེ་རྣམ་པར་སྤྱོད། །དེ་ནས་ཉིན་ཞག་ཟླ་བ་དང་། །གཟའ་ཡི་འོད་ནི་བྱུང་བར་གྱུར། །
དེ་ནས་བཟུང་ནས་གང་ཅུང་ཟད། །སྐར་མའི་དཔྱད་ཤེས་པ་ཉིད་དང་། །སེམས་ཅན་རྗེས་སུ་གཟུང་བར་བརྗོད། །ངས་ནི་དེ་དག་བསྟན་པ་ཡིན། །སྔོན་ནི་དྲང་སྲོང་ཆ་བྱད་གྱུར། །བློ་ལྡན་ཚངས་པའི་ཆ་བྱད་དང་། །དབང་ཕྱུག་
ཆེན་པོའི་ལུས་བསྟན་ཅིང་། །ཡང་ན་ཁྱབ་འཇུག་ཆ་བྱད་ཀྱིས། །ནམ་མཁའ་ལྡིང་གི་ལུས་སྤྱད་དང་། །གནོད་སྦྱིན་སྲིན་པོ་དྲི་ཟ་དང་། །ཤ་ཟ་དག་གིས་ལུས་ཉིད་གྱུར། །སྐྱེ་དང་སྐྱེ་བར་བདག་ཉིད་སྐྱེས། །བྱང་ཆུབ་སེམས་
དཔའ་མཁས་པར་ནི། །དེ་དང་དེར་ནི་སྐྱེ་བ་ལ། །བྱང་ཆུབ་སེམས་དཔའི་སྤྱོད་དོན་ཕྱིར། །རྟག་ཏུ་སྐྱེ་བའི་དབང་གིས་སོ། །བདག་ཉིད་དེ་ཚེ་དུས་དག་ཏུ། །སྔོན་ནི་བྱང་ཆུབ་སེམས་དཔར་གྱུར། །མི་ཤེས་མུན་པས་བསྒྲིབས་པ་ཡི། །
<pb id="95.159a"/>
བདག་ནི་དེ་ཚེ་བྱིས་པར་གྱུར། །འཇིག་རྟེན་ཇི་སྙེད་ཡོད་པ་ཡི། །ཁྱབ་འཇུག་གིས་བྱས་གཟོ་སྤྱད་དང་། །ལུགས་ཀྱི་བསྟན་བཅོས་སྔོན་གྱི་རབས། །དེ་བཞིན་རིག་བྱེད་བརྡ་སྤྲོད་པ། །སྡེབ་སྦྱོར་སྐར་མའི་དཔྱད་ཉིད་དང་། །རྩིས་
དང་སྒྱུ་རྩལ་འདོད་པ་དང་། །ལོག་ཤེས་དེ་བཞིན་ཤེས་པ་དང་། །དེ་བཞིན་ལོག་པར་སྤྱོད་ཉིད་དང་། །འཇིག་རྟེན་བསྟན་བཅོས་ཐམས་ཅད་ནི། །ཡུན་རིང་བདག་གིས་སྔོན་བསྟན་ཏོ། །ཞི་བ་ཐུབ་བདག་ཇི་ལྟ་བར། །ཡེ་ཤེས་བདག་
གིས་ཐོབ་མ་ཡིན། །བྱང་ཆུབ་རྒྱུ་ནི་གྲོལ་དོན་དང་། །དེ་བཞིན་དུ་ནི་ཐར་པའི་ཕྱིར། །འཁོར་བའི་བཙོན་རར་རབ་བཅིངས་པས། །ལས་རྣམས་ལས་ཀྱང་བདག་མ་གྲོལ། །ཞི་བ་རྣམ་རྒྱལ་སངས་རྒྱས་ཉིད། །མ་ཉམས་གོ་འཕང་མྱ་
ངན་འདས། །ཡུན་རིང་དོན་དུ་མངོན་འདོད་ཅིང་། །ལེགས་པར་ཡོངས་སུ་བཙལ་བས་ཐོབ། །དེ་ལྟར་བདག་གིས་རིག་ལྡན་པས། །ཚེགས་ཆུང་བྱ་བས་ཐོབ་པ་ཡིན། །རྒྱལ་བས་སྔོན་ནི་བསྟན་པས་ན། །རང་བྱུང་ཡེ་ཤེས་
ཐོབ་པ་ཡིན། །དེ་འདྲའི་གནས་ནི་རབ་མཐོང་བ། །ཕྱི་རོལ་ལམ་གྱིས་ཐོབ་མ་ཡིན། །བྱང་ཆུབ་རྒྱུ་ནི་རྙེད་དཀའ་བས། །འཁོར་བའི་དགོན་པར་འཁྱམས་པ་ཡིན། །བདག་གི་རང་བྱུང་འདི་འདྲ་བ། །ཡེ་ཤེས་བདག་
གིས་ཐོབ་པ་མིན། །རིག་པ་བཟང་པོའི་ལས་དགའ་བས། །ད་ནི་མྱ་ངན་འདས་པ་ཐོབ། །བདག་གིས་བསྟན་བཅོས་འདི་དག་ནི། །བསྡུས་པ་འབའ་ཞིག་བྱས་པ་ཡིན། །ལས་ལས་གྲོལ་བ་མེད་པར་ནི། །
གྲུབ་པའི་རྒྱུ་ནི་རྙེད་མ་ཡིན། །འཁོར་བའི་ཡུན་རིང་ཞགས་པ་འདིས། །ལས་ཀྱི་འཆིང་བས་ངེས་པར་བཅིངས། །དེ་ཡི་འགྲོ་འདི་བདག་ཉིད་ཆེ། །དགེ་དང་མི་དགེའང་སྨིན་པར་འགྱུར། །རྒྱུ་སྐར་གཟའ་དང་སྐར་མའི་དཔྱད། །
མཚོན་པར་བྱེད་པ་ཁོ་ནར་ཟད། །ཆོས་དང་མི་ལྡན་མི་རྣམས་དང་། །གཞན་ལ་རྟགས་ནི་སྣང་མི་འགྱུར། །དེ་ཉིད་ཀྱིས་ན་གཟའ་གསུངས་པ། །དགེ་དང་མི་དགེའི་རྗེས་གཟུང་ཕྱིར། །འཇིག་རྟེན་སྐྱོང་བ་བཞི་དག་
<pb id="95.159b"/>
དང་། །ཁམས་ནི་བཞི་པོ་དག་དང་ནི། །ཆུ་དང་ས་དང་རླུང་དང་མེ། །ནམ་མཁར་ཡོངས་སུ་བསྟན་པ་ཡིན། །འབྱུང་བ་ཡང་དག་བསྡུ་བའི་ཕྱིར། །འདི་དག་འབྱུང་བ་ཆེན་པོ་ཡིན། །སེམས་ཅན་ཡང་དག་བསྡུ་བའི་
ཕྱིར། །བག་མེད་ལས་ཀྱིས་བྱས་པ་ཡིན། །དེ་དག་དུས་ནི་ངེས་པ་ཡིས། །སྔགས་རྣམས་གྲུབ་པར་འགྱུར་བ་ཡིན། །དེ་ཡི་སྐྱེ་བ་འབད་པ་ཡིས། །དགེ་དང་མི་དགེ་བསྲུང་བར་བྱ། །རང་བཞིན་གྱིས་ནི་འཇིག་རྟེན་གཙོ། །
ལྷ་ཡི་དབང་ཕྱུག་བརྒྱ་བྱིན་སོགས། །དེ་ཡང་དེ་ཚེ་དེ་དུས་སུ། །དུས་ཀྱི་མཐར་ནི་ཡོངས་སུ་བརྟགས། །དུས་ཀྱི་ཐ་མ་དག་ལ་ནི། །སྔགས་རྣམས་གྲུབ་པ་ངེས་པ་ཡིན། །དེ་ཉིད་ཀྱིས་ན་ཐུབ་དབང་གིས། །གཞོན་ནུ་ཡོངས་སུ་བརྟགས་པ་ནི། །ཤེས་རབ་ཆེན་པོ་
འཇམ་པའི་དབྱངས། །བྱིས་པ་གཞོན་ནུའི་གཟུགས་དང་ལྡན། །འཇིག་རྟེན་འདིར་ནི་ཀུན་ཏུ་རྒྱུ། །སེམས་ཅན་རྗེས་སུ་གཟུང་བར་བཟོད། །དེ་ཡི་དུས་སུ་གྲུབ་པ་ནི། །འཇམ་པའི་དབྱངས་ནི་རབ་ཏུ་མཐོང་། །རྒྱུ་སྐར་
སྐར་མའི་དཔྱད་ཤེས་པ། །དེ་ཡི་ཚེ་ན་འབྱུང་བར་འགྱུར། །ཉི་ཤུ་རྩ་བདུན་རྒྱུ་སྐར་དང་། །ཡུད་ཙམ་དག་ཏུ་རབ་ཏུ་བསྒྲགས། །དུས་ཀྱི་ཐ་མ་དེ་ལ་ནི། །བཅུ་གཉིས་ཁྱིམ་ཡང་ཡོད་པ་ཡིན། །རྒྱུ་སྐར་ཚོགས་ལ་བརྟེན་ནས་ནི། །
དེ་དག་གཟའ་ནི་རྣམ་པར་དབྱེ། །ཐམས་ཅད་སོ་སོར་གྱུར་པ་ནི། །འཇམ་དཔལ་གྱིས་ནི་སོ་སོར་མཛད། །སྐྱེ་བ་དང་ནི་སྤྱོད་པ་ཉིད། །ཁྱིམ་རྣམས་ཀུན་ལ་རབ་ཏུ་གནས། །སྐྱེ་བོ་རྨོངས་པས་ཁྱབ་འགྱུར་ལ། །
དགེ་དང་མི་དགེའི་འབྲས་བུ་འབྱུང་། །དེ་ཉིད་ལས་ཀྱི་འཆིང་བ་ཡིས། །དེ་དག་ཁྱིམ་ནི་ཡང་དང་ཡང་། །སེམས་ཅན་རྣམས་ཀྱིས་གྲུབ་པ་ཙམ། །དགེ་དང་མི་དགེ་རྟོག་པར་བྱེད། །རྒྱུ་སྐར་སྣར་མར་ལྡན་པར་
ནི། །སྐྱེ་བར་ཡོངས་སུ་རབ་བརྟགས་པ། །དཔལ་ལྡན་བཟོད་པ་ཕུན་སུམ་ཚོགས། །ཚེ་རིང་བུ་ནི་མང་བ་དང་། །རྟག་ཏུ་དེ་ཚེ་ནོར་སྐལ་ལྡན། །དེ་ནི་དམག་གི་བདག་པོ་བྱེད། །འདི་ནི་ཁྱུ་མཆོག་
<pb id="95.160a"/>
ཁྱིམ་སྐྱེས་ན། །ཁྱུ་མཆོག་ཉིད་ལ་ཡོངས་སུ་འཆི། །མགོ་ཉིད་ལ་ནི་འཇིག་རྟེན་ཤེས། །ཆོས་ལྡན་མཐོང་ན་དགའ་བར་འགྱུར། །སྨིན་དྲུག་ཆར་སྐྱེས་རྟག་ཏུ་ནི། །ས་བདག་རྒྱལ་པོར་སྣང་བ་སྟེ། །
ཡང་དག་སྐྱེ་བ་དེ་ལ་བརྟེན། །རྟག་ཏུ་རྒྱ་མཚོ་གསུམ་བདག་འགྱུར། །ཕྱོགས་གཅིག་སྐྱེས་པ་བགྲོད་དཀའ་བའི། །ཕྱོགས་གཅིག་རྒྱལ་པོར་འགྱུར་བ་ཡིན། །གཟའ་ནི་བླ་མས་མཚན་པ་ཡི། །གལ་ཏེ་སྐྱེ་བར་འབྱུང་
འགྱུར་ན། །ས་ནི་ཁོར་ཡུག་མ་ལུས་པར། །རྗེས་སུ་སྤྱོད་པར་འགྱུར་བ་ཡིན། །ལོ་ནི་བཅུ་དང་ལྔ་པོ་ཉིད། །དེ་ཡི་རྒྱལ་ཐབས་བྱེད་པར་འགྱུར། །ཐ་སྐར་བྲ་ཉེ་ཉིད་དང་ནི། །སྨིན་དྲུག་ཆ་ལས་སྐྱེས་གྱུར་
པ། །ཁྱིམ་འདི་དག་གི་ནུས་པ་ནི། །ཚོང་གི་དོན་གྱིས་ནོར་སྒྲུབ་འགྱུར། །གལ་ཏེ་སྐྱེས་པ་དེས་བྱུང་ན། །དབང་ཕྱུག་ལོངས་སྤྱོད་ཕུན་སུམ་ཚོགས། །རྒྱུ་སྐར་འདི་ལ་སྐྱེས་པ་ན། །ཉི་མའི་དཀྱིལ་འཁོར་
དམར་བར་འགྱུར། །དེ་བཞིན་ཉི་མ་ནུབ་པ་ན། །དེ་ནི་འཆི་བར་འགྱུར་བ་ཡིན། །མ་རུངས་ཚམ་ཚོམ་མེད་པ་དང་། །བདེན་པར་སྨྲ་བ་མ་ཡིན་དང་། །ལུས་ཀྱི་ལྤགས་སྲབ་དམར་བའི་མདོག །ས་ཡི་སྟེང་ན་དེ་
སྣང་ངོ་། །འདི་ཡི་འགྲོ་བ་སྐད་ཅིག་ནི། །མིག་འབྱེད་འཛུམས་སུ་རབ་ཏུ་བསྟན། །འདི་ཡི་བར་དུ་གང་སྐྱེས་པ། །རྒྱ་ཆེ་ཡོན་ཏན་དེ་འདི་ཡིན། །སེ་གོལ་གཏོགས་གནས་ཙམ་དུ་ནི། །འདི་ཡི་འགྲོ་བ་རབ་ཏུ་བསྟན། །
དེས་ན་དེ་དག་འགྲོ་བ་ཉམས། །གཟའ་རྣམས་ཀྱིས་ནི་མཐོང་མ་ཡིན། །སྐྱེ་བ་རྣམ་པར་འདྲིས་གྱུར་པའི། །སེམས་ཅན་རྣམ་པ་སྣ་ཚོགས་སྐྱེ། །འདྲེས་པའི་འགྲོ་བ་ཕུན་སུམ་ཚོགས། །འདྲེན་པའི་ལོངས་སྤྱོད་ལྡན་
པ་ཡིན། །དེ་ཉིད་ཀྱིས་ན་མི་སྐྱེ་སྟེ། །སྐྱེ་བ་ཉིད་ན་བརྗོད་པ་ཡིན། །སྐྱེ་བའི་སྐར་མ་སུམ་ཅུ་ནི། །དགེ་དང་མི་དགེའི་འབྲས་བུ་འབྱུང་། །གཟའ་ནི་མིག་དམར་གྱིས་མཚན་པ། །འདི་ནི་མ་རུངས་སྐྱེ་བར་འགྱུར། །
<pb id="95.160b"/>
གསུས་ཆེ་ལུས་ནི་སྣུམ་པ་དང་། །མིག་དཀྱུས་རིང་ཞིང་སྙན་པར་སྨྲ། །གཟའ་ནི་ཕུར་བུས་བལྟས་པ་ནི། །རྟག་ཏུ་བརྟན་ལྡན་སྐྱེ་བར་འགྱུར། །ཆུ་ཚོད་ཟུང་ཙམ་ཉི་མ་དང་། །ཟླ་བའི་ལྷ་ནི་རབ་བཤད་པ། །དེ་བཞིན་རྟག་ཏུ་
ཉིན་མཚན་ལ། །ཡང་དག་སྐྱེ་བར་འདོད་པ་ཡིན། །ཕྱིན་ཅི་ལོག་པའི་སྐྱེ་བ་གཞན། །ཕྱིན་ཅི་ལོག་ཏུའང་བརྟགས་པ་ཡིན། །གཟའ་ནི་མི་དགེ་མཐོང་བ་དང་། །མི་དགེའི་སྐྱེ་བ་དགེ་མི་དགེ། །མི་དགེའི་འབྲས་བུ་གྲུབ་པ་དང་། །
ཡང་དག་སྐྱེ་བ་བཟང་པོ་འབྱུང་། །འགྲོ་བའི་སྐྱེ་གནས་ལ་བརྟེན་ནས། །ཁྱིམ་ལ་སྐྱེ་བར་རབ་ཏུ་གནས། །གཟའ་ནི་ངན་སྤོང་བུས་མཚན་པ། །སྦྱིན་བྱེད་སེམས་དཔའ་ཆེ་བ་སྟེ། །ལག་དང་ནབ་སོ་དག་དང་ནི། །
སྐག་གི་ཆ་ལ་རབ་ཏུ་བརྗོད། །འདི་དག་ལ་སྐྱེས་གཏོང་བ་ཆེ། །གཡོ་སྒྱུ་ཅན་ནི་བབ་ཅོལ་བྱེད། །དོན་དང་དོན་མེད་འབྱོར་བ་ལ། །རྟག་ཏུ་བརྐམ་ཆག་བུད་མེད་ཆགས། །གཞན་གྱི་བུད་མེད་མངོན་འགྲོ་ཞིང་། །དེ་ཉིད་
ནག་པོ་ལ་སྤྱོད་དང་། །དུད་པའི་མདོག་འདྲར་སྐྱེ་འགྱུར་ཏེ། །དྲག་ཅིང་འཁྲིག་པ་ལ་ཡང་དགའ། །སྦྱོར་བའི་ཁྱིམ་ལ་རབ་བརྟེན་ནས། །དེ་ནི་སྤེན་པ་དག་ལ་སྐྱེ། །ཉིན་དང་མཚན་དུ་ཡང་དང་ཡང་། །དེར་གནས་
སྤེན་པ་རྒྱུ་བར་བྱེད། །དེ་ལས་སྐྱེས་པ་ཉི་མ་ཕྱེད། །སེམས་ནི་སྟོབས་དང་ལྡན་པར་འགྱུར། །དེ་ཡི་དུས་ལ་གང་སྐྱེས་པ། །དེ་ཡི་མཚན་ཉིད་བརྗོད་པར་བྱ། །ནོར་ནི་གྲུབ་པར་འགྱུར་བ་དང་། །དབང་ཕྱུག་གིས་ནི་
ལེགས་མཚན་པའོ། །རྒྱུ་སྐར་དེ་བཞིན་རྒྱལ་དང་ནི། །སྐག་ལ་ཡང་ནི་གང་སྐྱེས་པ། །འདི་ནི་སྦལ་པའི་ཁྱིམ་ཡིན་ཏེ། །དགེ་དང་ལྡན་ཞིང་རྫུ་འཕྲུལ་ཆེ། །མདོག་ནི་སེར་པོ་དང་ལྡན་ཞིང་། །དེ་ནི་སྐྱེ་བ་མཆོག་ཏུ་བསྟན། །
རྟག་ཏུ་དེ་བཞིན་མཚན་ཕྱེད་དུ། །འདི་ནི་སྐྱེ་བར་བསྟན་པ་ཡིན། །དེ་ཡི་དུས་ཀྱི་ཚད་ལ་ནི། །གལ་ཏེ་སེམས་ཅན་སྐྱེ་བར་འདོད། །ཆོ་ག་མཐོང་བའི་རྒྱུ་ཡིས་ན། །འདི་ནི་དོན་རྣམས་ཐམས་ཅད་སྒྲུབ། །དེ་ནི་ཤིན་ཏུ་གཞོན་པ་ནས། །
<pb id="95.161a"/>
རྒྱལ་ཐབས་བྱེད་ཅིང་ནོར་རྣམས་ཐོབ། །མདོག་ནི་སེར་དང་སྔོ་བསངས་ནི། །ཁ་དོག་རྒྱས་པ་སྣང་བར་འགྱུར། །གཙང་སྦྲའི་སྤྱོད་ལ་དགའ་བ་དང་། །དེ་ནི་དཔལ་ལྡན་འཇིགས་མེད་སྐྱེ། །མཆུ་དང་དེ་བཞིན་གྲེ་དང་
ནི། །དེ་བཞིན་དབོ་ཡི་ཆ་དག་ནི། །སྣང་བྱེད་ཀྱི་ནི་ཞིང་དུ་འགྱུར། །སེང་གེའི་ཁྱིམ་དུ་བྱ་བ་ཡིན། །དེ་ལ་སྐྱེས་པ་དཔའ་བོ་ཆེ། །ཤ་ཡི་ཁ་ཟས་དེ་ལ་དགའ། །རི་ཡི་རྫོང་ལ་བརྟེན་ནས་ནི། །རྒྱལ་ཐབས་དབང་ཕྱུག་
བྱེད་པར་འགྱུར། །གལ་ཏེ་དེར་སྐྱེས་ཐོབ་གྱུར་ན། །ཞིང་ལ་གནས་ཤིང་དེས་སྡོམ་རྟེན། །དེ་བཞིན་ཉི་མ་འཆར་བ་ན། །སྐྱེས་པ་འདི་ལ་བརྗོད་པ་ཡིན། །རྒྱུ་སྐར་དབོ་ཡི་ཆ་དང་ནི། །དེ་བཞིན་མེ་བཞི་ནག་པ་ཉིད། །རྒྱུ་
སྐར་དེ་ལ་སྐྱེ་གནས་པ། །མི་ནི་ཡོངས་སུ་དཔའ་བར་འགྱུར། །སྡོམ་མིན་གཞན་གྱི་བུད་མེད་འགྲོ། །དེ་ནི་དམག་དཔོན་བྱེད་པར་འགྱུར། །གལ་ཏེ་སྐྱེ་བ་ཐོབ་འགྱུར་ན། །ངེས་པར་རྒྱལ་ཐབས་བྱེད་པར་འགྱུར། །གང་དུ་
སྐར་མ་དེ་དག་གནས། །འདི་ནི་བུ་མོའི་ཁྱིམ་དུ་འགྱུར། །འདི་ཡི་བདག་པོ་གཟའ་ལྷག་སྟེ། །ཁ་ཅིག་ཏུ་ནི་གཞན་ཡང་ཡིན། །འདི་དག་སྐར་མ་མཆོག་ལ་ནི། །གཟའ་ནི་མི་བཟད་བསྲུང་བར་འགྱུར། །ཟླ་བ་ཡང་ནི་བཟང་བ་
སྟེ། །ཡང་ན་ཟླ་བའི་བུ་བདག་ཡིན། །ཉིན་ཕྱེད་རྫོགས་ན་སྐྱེ་བ་ནི། །འདི་ཡི་སྐྱེ་བར་སྣང་བ་ཡིན། །ནག་པའི་ཆ་དང་ས་རི་དང་། །ས་གའི་ཕྱེད་ཀྱིས་ལྷག་པ་ལ། །སྲང་གི་ཁྱིམ་སྟེ་བཟང་པོའི་དོན། །ཟླ་བ་ལ་སྤྱོད་
སེམས་ཅན་གྱི། །འདི་ནི་མི་བཟད་ཞིང་ཡིན་ཏེ། །སྐལ་མེད་མ་ཡིན་ནོར་གྱི་གནས། །འདི་ཡི་སྐྱེ་བ་སྐྱེ་གྱུར་གནས། །མཚན་མོའི་ཐུན་གྱི་ཐ་མའོ། །མི་ནི་འདི་ལ་སྐྱེས་གྱུར་པ། །རྟག་ཏུ་བཏུང་བ་དག་ལ་དད། །
སྤྱི་མཚན་མ་ཡིན་ངོ་ཚ་མེད། །མང་པོས་བཀུར་ཅིང་མཆོད་པ་དང་། །ལ་ལར་རྒྱལ་སྲིད་ལོངས་སྤྱོད་དང་། །ནོར་ཆེན་ཐོབ་པར་འགྱུར་བ་ཡིན། །ངེས་མེད་སྐྱེ་བ་ཡོངས་སྣང་ཞིང་། །བྱིས་པར་མས་ནི་སྤངས་པ་ཡིན། །གལ་ཏེ་
<pb id="95.161b"/>
སྐྱེ་བ་ཐོབ་འགྱུར་ན། །བུ་མང་བདེ་བ་སྐྱེ་བར་འགྱུར། །རྒྱུ་སྐར་ལྷ་མཚམས་ལས་སྐྱེས་པ། །བཟོ་ཡི་ལས་ནི་སྒྲུབ་པ་དང་། །བྱམས་པའི་བདག་ཉིད་གྲོགས་པོ་མང་། །རྟག་ཏུ་དཔའ་ཞིང་རྟུལ་ཕོད་ཆེ། །འཇིག་རྟེན་སྣྲོན་ལ་
སྐྱེས་པ་ནི། །མི་ནི་རབ་གཏུམ་བརྟན་པ་ཡིན། །སྡུག་བསྔལ་མང་པོ་བཟོད་པ་དང་། །མི་ནི་མ་རུངས་སྐྱེ་བར་འགྱུར། །ཁྱིམ་ནི་སྡིག་པར་བཤད་པ་སྟེ། །རྟག་ཏུ་རྣོ་ཞིང་བབ་ཅོལ་བྱེད། །འདི་དག་ཉིད་ལ་རྟག་སྐྱེས་པ། །སྐྱེ་
བར་ཡང་དག་བརྗོད་པ་ཡིན། །དེ་བཞིན་ཉིན་ཕྱེད་ཉི་མ་ལ། །གལ་ཏེ་མི་ནི་སྐྱེ་གྱུར་ན། །དྲག་ཅིང་གཡུལ་ལས་རྣམ་རྒྱལ་བའི། །རྒྱལ་པོར་དེ་ནི་ངེས་པར་འགྱུར། །བྱིས་པ་གཞོན་ནུའི་གཟུགས་ཡོད་པའི། །
དེ་ཡི་སྐད་ཅིག་གཟས་མཐོང་འགྱུར། །ས་ཡི་ལྷ་མོའི་བུར་གྱུར་པ། །གང་ཡིན་དེ་ནི་མིག་དམར་གསུངས། །དེ་ཉིད་ཕྱིར་ན་ས་ལ་སྤྱོད། །རང་བུ་ཉིད་ཀྱིས་གསོད་པར་བྱེད། །དེ་ལས་གཞན་པ་བཟློག་པས་
ནི། །དགེ་དང་མི་དགེའི་སྐྱེ་བ་ཉིད། །ཚེ་རིང་གཟི་བརྗིད་ལྡན་པ་དང་། །ཤེས་ལྡན་ཉིད་དུའང་སྐྱེ་བར་འགྱུར། །ལྷ་མཚམས་ལ་ནི་རབ་སྐྱེས་པ། །ཤེས་རབ་ཆེ་ཞིང་གྲོགས་ལ་བྱམས། །མིག་དམར་གྱི་ནི་ཞིང་འདི་ཡིན། །
ཡང་ན་རྟག་ཏུ་གཟའ་འདྲེས་ཡིན། །རྒྱུ་སྐར་སྣྲུབས་ལས་སྐྱེས་པ་དང་། །དེ་བཞིན་དུ་ནི་ཆུ་སྟོད་དང་། །ཆུ་སྨད་ཀྱི་ནི་ཆ་དག་ལ། །གཞུ་ཡི་ཁྱིམ་དུ་རབ་ཏུ་བསྟན། །དེ་ཡི་སྐྱེ་བའི་སྐྱེ་བ་ནི། །ཕུར་
བུའི་ཞིང་དེར་བརྟན་པ་ཡིན། །ཉི་མ་ཕྱི་དྲོར་གྱུར་པ་དང་། །ཟླ་བ་ནམ་སྨད་གྱུར་པ་ལ། །དེ་ཡི་སྐྱེ་བ་ཞེས་བསྟན་པ། །གང་ཞིག་སྐྱེས་པ་སྐྱེ་བའི་རྒྱུ། །སྣྲུབས་ལས་སྐྱེས་པ་རང་རིགས་འཇིག །ཐ་མར་བཟང་པོར་འགྱུར་བ་ཡིན། །
སྐྱེ་གནས་བར་མར་ལོངས་སྤྱོད་ནི། །ཐོབ་པར་དེ་ནི་ཐེ་ཙོམ་མེད། །གཞོན་པ་ཡོངས་སུ་འདས་པ་ན། །སྣང་བྱེད་དཀྱིལ་འཁོར་ཇི་ལྟ་བར། །རྒས་པར་གྱུར་ན་རྒྱལ་པོར་འགྱུར། །ལོངས་སྤྱོད་ཆེ་ཞིང་ནོར་ཆེར་འགྱུར། །
<pb id="95.162a"/>
དམའ་བའི་ཕྱོགས་སུ་ལུས་འགྱུར་གྱི། །གཞན་གྱི་ཕྱོགས་སུ་མ་ཡིན་ནོ། །དེ་ལས་གཞན་དུ་བཟློག་པར་ནི། །རྣམ་པ་སྣ་ཚོགས་སྐྱེ་བོ་སྣང་། །ཆུ་སྨད་ཀྱི་ནི་ཆ་དག་དང་། །གྲོ་བཞིན་ཉིད་དུ་བརྟན་པ་དང་། །
མོན་གྲུ་རྒྱུ་སྐར་མཆོག་ཉིད་ནི། །ཁྱིམ་འདི་ཆུ་སྲིན་ཁོ་ན་ཡིན། །འདི་ནི་སྤེན་པའི་ཞིང་ཡིན་ཏེ། །ཡང་ན་གཟའ་གཞན་གྱིས་མཚན་པའོ། །རྟག་ཏུ་འདི་ལ་སྐྱེ་གནས་པ། །དེ་ཡང་ས་སྟེང་འདི་ལ་སྣང་། །དང་
པོའི་མཐའ་དང་བར་མའི་མཐའ། །མཚན་མོའི་ཆ་ནི་འདས་པ་ལ། །དེ་དག་ལས་སྐྱེས་ལོངས་སྤྱོད་ཆེར། །ཀུན་ནས་སྣང་བར་གྱུར་པ་ཡིན། །མཐོ་དང་དམའ་བའི་རིགས་གནས་ཤིང་། །དེ་དག་ས་ཡི་བདག་པོར་འགྱུར། །
རབ་གཏུམ་ཁ་དོག་ནག་པོའམ། །སྔོ་བསངས་མདོག་ཏུ་དེ་དག་འགྱུར། །མིག་མཐའ་དམར་ཞིང་འཇམ་པ་དང་། །རྟག་ཏུ་དཔའ་ཞིང་རྟུལ་ཡང་ཕོད། །དེ་བཞིན་ཆུ་ཡིས་ཁྱབ་པ་ཡི། །ཕྱོགས་སུ་རྒྱལ་པོ་བྱེད་པར་འགྱུར། །
ཚེ་རིང་བུ་ནི་མེད་པ་དང་། །སྡུག་བསྔལ་མང་པོ་བཟོད་པར་འགྱུར། །དེ་ལས་གཞན་པ་བཟློག་པ་ལ། །སྐྱེ་བོ་རྣམ་པར་བཟློག་པ་སྣང་། །མོན་གྲུའི་ཕྱེད་དང་མོན་གྲེ་དང་། །དེ་བཞིན་ཁྲུམས་སྟོད་ཕྱེད་དག་ནི། །དེ་ཡི་
ཁྱིམ་དུ་འགྱུར་བ་ནི། །བུམ་པ་ཞེས་ནི་བརྗོད་པ་ཡིན། །འདི་ལ་གཟའ་ཡི་གཙོ་བོ་ནི། །ཞིང་དུ་རྟག་ཏུ་བརྟེན་པ་ཡིན། །དེ་བཞིན་འདྲེས་པའང་ཟླ་བ་དང་། །བློ་ལྡན་པ་ཝ་སངས་ཉིད་ཡིན། །འདི་དག་སྐྱེ་བར་འགྱུར་བ་ནི། །
མཚན་མོའམ་ནམ་ནི་ལངས་པར་སྣང་། །རྟག་ཏུ་སྐྱེ་འདི་བཟང་པོ་སྟེ། །འཇིག་རྟེན་སྤྱོད་པ་དག་པ་ཡིན། །མི་ནི་མ་རུངས་ལས་བྱེད་ཅིང་། །བློ་དང་ལྡན་པར་བརྗོད་པ་ཡིན། །ལོངས་སྤྱོད་སྣ་ཚོགས་ཕུན་སུམ་ཚོགས། །ས་སྟེང་རྗེས་
སུ་སྤྱོད་པར་འགྱུར། །དེ་ལས་གཞན་དུ་བཟློག་ན་ནི། །དབུལ་ཞིང་ནད་རྣམས་སྣོད་དུ་འགྱུར། །རྒྱུ་སྐར་ཁྲུམས་སྨད་ཉིད་དང་ནི། །ནམ་གྲུ་ཞེས་ནི་བརྗོད་པ་དང་། །ཁྲུམས་སྟོད་ཀྱི་ནི་བཞི་ཆ་ལ། །ཁྱིམ་ནི་ཉ་རུ་རབ་ཏུ་བརྟགས། །སྐྱེ་བ་དེ་དག་རྟག་གནས་
<pb id="95.162b"/>
པ། །ཀུན་ཏུ་ཇི་ལྟར་སྣང་ཞེ་ན། །མཚན་མོའི་ཐུན་གྱི་བར་མ་དང་། །ཉིན་པར་ཉི་མ་ཤར་བ་དང་། །ཉི་མ་ཐུན་ཕྱེད་འདས་པ་དང་། །ཉིན་ཕྱེད་ཅུང་ཟད་འདས་པ་དང་། །ལྷག་མ་ཁྲུ་གང་ཙམ་འདས་པར། །འདི་ཡི་དུས་སུའང་སྐྱེས་
པ་ནི། །དག་པ་དང་ནི་རབ་དག་ཉིད། །པ་སངས་ཉིད་ཀྱིས་རབ་ཏུ་མཆོད། །པ་ཝ་སངས་ཀྱི་ཞིང་ཞེས་པ། །ལྷ་ཡི་རིགས་ཞེས་ཚངས་པར་སྤྱོད། །སེར་དང་དཀར་བའི་མདོག་དག་གི། །གཟའ་ཡིས་ཀྱང་ནི་རབ་ཏུ་བསྟེན། །དེས་ཤིང་
རྟག་ཏུ་དགེ་བ་དང་། །ཆོས་ལྡན་མཆོག་ཏུ་བཟང་བ་ཡིན། །མི་ནི་དེ་ལ་སྐྱེས་གྱུར་པ། །ཡན་ལག་ཀུན་ཀྱང་ཤིན་ཏུ་མཛེས། །བརྩོན་འགྲུས་ཆེ་ཞིང་རྒྱལ་པོ་འདོད། །གཉེན་དང་བཤེས་ནི་བརྟན་པ་དང་། །ཚེ་རིང་ལོངས་སྤྱོད་ཆེ་བ་དང་། །
དམའ་བའི་ཡུལ་ལ་ཡང་དག་བརྟེན། །ཤར་གྱི་ཕྱོགས་ལ་བརྟེན་ནས་ནི། །དེ་དག་རྟག་ཏུ་སྐྱེ་བར་འགྱུར། །དེ་དག་མྱ་ངམ་ཕྱོགས་སུ་ནི། །རྟག་ཏུ་སྐྱེ་བར་མི་འགྱུར་ཏེ། །ཉ་ནི་ཐང་ལ་ཡོངས་སྤྱོད་པར། །ནམ་ཡང་སྣང་བ་མ་
ཡིན་ནོ། །དྲང་སྲོང་རྣམས་ཀྱི་ཆུ་གནས་དང་། །ཆུ་བོ་དག་ཏུ་འཕེལ་བར་འགྱུར། །དེ་ལ་སྐྱེ་བར་རབ་བརྟན་པ། །ཁྱིམ་ཉིད་དུ་ནི་རབ་ཏུ་བསྟན། །མི་ནི་དེ་དག་ལས་སྐྱེས་པ། །དམའ་བའི་ཡུལ་དུ་རྣམ་པར་འཕེལ། །རྟག་
ཏུ་ཤར་གྱི་ཕྱོགས་གནས་པའི། །ས་བདག་སྐལ་བ་ཆེན་པོར་འགྱུར། །ཕུར་བུ་དང་ནི་སྤེན་པ་དག །གཟའ་མཆོག་གི་ནི་མངོན་པར་བལྟས། །ཤར་གྱི་ཕྱོགས་ཀྱི་བདག་པོ་བྱེད། །དེ་དག་ལས་སྐྱེས་ཐེ་ཚོམ་མེད། །
ཁྱིམ་ནི་རྣམ་པ་མང་པོ་དང་། །རྒྱུ་སྐར་དུ་མ་གསུངས་པ་ཡང་། །རྣམ་པ་སྣ་ཚོགས་གཟའ་མཆོག་ཀྱང་། །སྔོན་གྱི་དུས་ཡིན་ད་ལྟར་མིན། །མི་རྣམས་དེ་ལས་སྐྱེས་པ་ཡང་། །དེ་བཞིན་ཚེས་གྲངས་བཅོ་ལྔ་དང་། །ཉིན་ཞག་
སུམ་ཅུ་དག་ཉིད་དེ། །དེས་ན་ཟླ་བར་རབ་ཏུ་བསྟན། །ཟླ་ཕྱེད་ཉིན་མཚན་བཅོ་ལྔ་སྟེ། །ཟླ་ཕྱེད་གཉིས་ལ་ཟླ་བར་བརྗོད། །དེས་ན་ཟླ་བ་བཅུ་གཉིས་ལ། །ལོ་གཅིག་ཏུ་ནི་རབ་ཏུ་བསྒྲགས། །འདི་ཙམ་
<pb id="95.163a"/>
དུས་ཀྱི་ཚོད་ལ་ནི། །དུས་ཀྱི་ཐ་མར་ཡོངས་སུ་བརྟགས། །རྩོད་པའི་དུས་སུ་ཕྱིན་པ་ན། །འདི་ཡི་གྲངས་སུ་རབ་ཏུ་བསྟན། །མི་རྣམས་ཚེ་ནི་དེ་བཞིན་དུ། །ལོ་བརྒྱ་དག་ཏུ་བསྒྲགས་པ་ཡིན། །དེ་དག་ལོ་ཚིགས་ཕྱིན་པ་ན། །
དུས་ནི་དྲུག་ཏུ་རབ་ཏུ་བརྗོད། །དང་པོ་བར་དང་ཐ་མར་ནི། །དེ་དག་གསུམ་དུ་རབ་ཏུ་བསྟན། །ལྷ་མཚམས་ལ་ནི་ས་འགུལ་ན། །མི་རྣམས་འདིར་ནི་ཚེ་རིང་འགྱུར། །དེ་དག་མི་ཡི་འཇིག་རྟེན་འདིར། །སྐྱེ་ཞིང་འཕེལ་བར་འགྱུར་
བ་ཡིན། །མི་མ་ཡིན་པ་འཇིག་རྟེན་འདིར། །ཕན་ཚུན་དུ་ནི་འབྱེར་བར་འགྱུར། །དེ་དག་རྣམ་སྐྲག་འཇིགས་པ་དང་། །ཕན་ཚུན་དུ་ནི་རྣམ་པར་རྒྱུ། །ལྷ་དང་ལྷ་མིན་གཙོ་བོ་ནི། །གང་ཚེ་འཐབ་པར་རབ་འཇུག་པ། །དེ་ཚེ་མི་ཡི་འཇིག་
རྟེན་འདིར། །ནད་ནི་འབྱུང་བར་བྱེད་པ་ཡིན། །མཇུག་རིངས་ལས་དང་སྐར་མདའ་དང་། །གནམ་ལྕགས་དང་ནི་རྡོ་རྗེ་དང་། །དུད་པ་ཕྱོགས་ནི་མཐའ་དག་ཏུ། །དུ་བ་མཇུག་རིངས་རབ་ཏུ་སྣང་། །ཟླ་བ་ཉི་མའི་དཀྱིལ་འཁོར་ལ། །མུན་ནག་གིས་ནི་ཁེབས་
པར་གནས། །ཉི་ཟླ་རྫུ་འཕྲུལ་ཆེན་པོ་དག །བུག་པ་ཡོད་པར་སྣང་བ་དང་། །དེ་ལྟར་རྣམ་པ་སྣ་ཚོགས་པ། །རྣམ་མང་ཡང་ནི་སྣང་གྱུར་ན། །མུ་གེ་ཚེ་ནི་ཉམས་པ་དང་། །དེ་བཞིན་ཡུལ་འཁོར་འཇིག་པ་དང་། །མི་ཡི་བདག་པོ་
འཆི་བ་དང་། །སྡོམ་བརྩོན་འཇིགས་པ་ཆེན་པོ་འབྱུང་། །སྡོམ་བརྩོན་འཇིག་པ་ཆེན་པོ་འབྱུང་།
འཇིག་རྟེན་དག་ནི་ཐམས་ཅད་ལ། །དེར་ནི་འཇིགས་སུ་རུང་བ་འབྱུང་། །མཆུ་དང་ཐ་སྐར་དག་དང་ནི། །ནབ་སོ་ལ་ནི་ས་འགུལ་ན། །དེ་ཚེ་དབུས་ཀྱི་ཡུལ་དག་ཏུ། །རྐུན་མ་བབ་ཅོལ་བྱེད་ལ་གནོད། །ལྷོ་ཡི་ཕྱོགས་ལ་གནས་པ་ཡི། །རྒྱལ་པོ་ཆེན་པོ་
རྣམ་པར་འཇིག །བྲ་ཉེ་སྨིན་དྲུག་ཉིད་དང་ནི། །གང་ཚེ་སྣར་མ་དང་ནི་མགོ །འགུལ་ན་འཇིག་རྟེན་འཇིགས་པ་ཆེ། །དེ་ལ་དོགས་པ་རབ་ཏུ་འབྱུང་། །ནུབ་ཕྱོགས་ན་ནི་གནས་པ་ཡི། །དེ་ཚེ་རྒྱལ་པོ་འཆི་བར་འགྱུར། །གང་ཡང་མཐའ་འཁོབ་གནས་པ་ཡི། །
<pb id="95.163b"/>
ཀླ་ཀློ་རྐུ་བས་འཚོ་བྱེད་དང་། །དེ་བཞིན་འབིགས་བྱེད་སྟེང་གནས་དང་། །ནང་དུ་མི་ཡི་དབང་ཕྱུག་གནས། །དེ་ཡང་དེ་ཡི་དུས་དག་ཏུ། །ནད་ཀྱིས་བརྒྱལ་ཞིང་གནོད་པར་འགྱུར། །དེ་དག་ལ་ནི་དགྲ་རྣམས་འབྱུང་། །གཅིག་ལ་གཅིག་
ནི་ཡུལ་འཕྲོག་འགྱུར། །རྒྱུ་སྐར་ལག་དང་རྒྱལ་དང་ནི། །སྐག་དང་དེ་བཞིན་གྲེ་དང་དབོ། །འདི་དག་ལ་ནི་ས་འགུལ་ན། །མི་བདག་ཀུན་ནི་མི་མཐུན་ནས། །ཕན་ཚུན་གནོད་པ་བྱེད་འགྱུར་བ། །གསོད་དང་འཆིང་དང་གནོད་པ་དང་། །
མུ་གེ་དག་ཀྱང་རབ་ཏུ་འབྱུང་། །མེ་བཞི་ནག་པ་ས་རི་དང་། །དེ་བཞིན་ལྷ་མཚམས་ན་ཉིད་ལ། །སྣོད་ཀྱི་འཇིག་རྟེན་སར་གྱུར་པ། །འདི་ལ་གང་ཚེ་འགུལ་གྱུར་ན། །ཁ་བ་ཅན་གནས་ཀླ་ཀློ་དང་། །རྐུན་མ་ཀུན་ནས་གནས་
པ་དང་། །བལ་ཡུལ་གྱི་ནི་བདག་པོ་དང་། །ཁ་ཤའི་ལུང་པར་གནས་པ་ཡི། །དེར་ནི་མི་བདག་མ་ལུས་པ། །ཕན་ཚུན་དུ་ནི་མི་མཐུན་ནས། །ཐམས་ཅད་གཡུལ་ལ་སྤྱོད་འགྱུར་བར། །འདིར་ནི་ཐེ་ཚོམ་མེད་པ་ཡིན། །
རྒྱུ་སྐར་གང་ཡིན་སྣྲུབས་དང་ནི། །ཆུ་ནི་སྟོད་སྨད་གཉི་ག་ལ། །ས་ཡི་སྟེང་དུ་འགུལ་བར་ནི། །འདི་དག་ལ་ནི་རབ་མཐོང་ན། །ཤར་གྱི་ཕྱོགས་ཀྱི་མི་རྣམས་དང་། །པོན་དྲ་ཨོ་ཊ་ཀཱ་མ་རུ། །བྷངྒ་ལ་བདག་རྒྱལ་པོ་ནི། །
འཆི་བར་འདི་ལ་ཐེ་ཚོམ་མེད། །གཽ་ཊཱའི་བདག་པོ་དཔལ་དང་ལྡན། །ཡུལ་འཁོར་གཞན་གྱིས་ཡོངས་བསྐོར་བའམ། །འཕྲལ་ལ་ན་བར་གྱུར་པ་དང་། །ལ་ལར་ཡང་ན་འཆི་བར་འགྱུར། །འཇིག་རྟེན་རྒྱ་མཚོའི་ངོགས་
གནས་དང་། །གངྒཱའི་འགྲམ་དུ་ཡང་དག་གནས། །ཆུ་ཡིས་ཐམས་ཅད་ཁྱེར་བའམ། །ནད་རྣམས་མང་པོ་ཀུན་གནོད་བྱེད། །གྲོ་བཞིན་དང་ནི་མོན་གྲུ་དང་། །མོན་གྲེ་དང་ནི་ཆུ་སྟོད་དང་། །དེ་བཞིན་དུ་ནི་ཆུ་སྨད་དང་། །
གལ་ཏེ་ནམ་གྲུ་ལས་སྐྱེས་པ། །རབ་ཏུ་འགུལ་བ་ཉིན་ཕྱེད་ལ། །སྣོད་ཀྱི་འཇིག་རྟེན་ཡང་དག་འགུལ། །ས་རྣམས་ཐམས་ཅད་རབ་འགུལ་བ། །རི་བོ་དང་ནི་ནགས་སུ་བཅས། །རྟག་ཏུ་ནམ་མཁའ་ལ་སྣང་བ། །
<pb id="95.164a"/>
འཕར་ཞིང་འོག་ཏུ་འབྱུང་བྱེད་ན། །བྱང་ཕྱོགས་ཀྱི་ནི་ཡུལ་དག་དང་། །ནུབ་ཕྱོགས་ལ་ནི་ཡང་དག་གནས། །ལྷོ་ཡི་ཕྱོགས་ནི་ཐམས་ཅད་དང་། །ཕྱོགས་རྣམས་ཀུན་ལ་གནས་བྱེད་པའི། །མི་མཆོག་
ས་ནི་མང་སྤྱོད་པ། །ཕན་ཚུན་དུ་ནི་གནོད་པ་བྱེད། །སེམས་ཅན་རྣམས་ནི་གནོད་ཆེན་ལྡན། །མུ་གེས་ཡུལ་འཁོར་འབྱེར་བར་འགྱུར། །ཐོ་རངས་ས་ནི་འགུལ་གྱུར་ན། །ལུས་ཅན་ཤིས་དང་ཞི་བར་འགྱུར། །དེ་ལས་ཅུང་ཟད་ཕྱི་དུས་
ན། །དྲག་པོའི་འགུལ་བ་རབ་ཏུ་སྐྱེ། །དེ་ནས་ཅུང་ཟད་ཕྱིས་འགུལ་ན། །ཡུལ་ནི་མ་ག་དྷཱར་གནོད་དང་། །ཨངྒའི་ཡུལ་དུ་གནོད་འགྱུར་ཏེ། །མ་ག་དྷཱ་རྒྱལ་དེ་བཞིན་ནོ། །དེ་ནས་ཅུང་ཟད་ཉིན་ཕྱེད་དམ། །ཕྱི་དྲོའི་དུས་སུ་
གྱུར་པ་ན། །གལ་ཏེ་ས་ནི་འགུལ་བར་གྱུར། །ས་སྟེང་མ་ལུས་ཉིད་དག་གི། །རབ་ཏུ་བྱུང་བ་ཐམས་ཅད་ལ། །རྟག་ཏུ་ནད་ནི་འབྱུང་བ་འཐོབ། །རིམས་དང་ཡི་ག་འཆུས་དང་གཟེར། །དེ་བཞིན་ནད་ནི་འབྲུམ་བུ་ཡིས། །
ཞག་བདུན་བཏབ་པར་གྱུར་ནས་ནི། །དེ་ནས་དེ་དག་སོས་པར་འགྱུར། །དེ་ནས་ཉི་མ་ཡང་འདས་ནས། །ས་ནི་གལ་ཏེ་འགུལ་གྱུར་ན། །རིགས་བཞི་དག་གི་མཆོག་གྱུར་པ། །བྲམ་ཟེ་རྩྭ་ནི་སོ་མ་འཐུང་། །ཉོན་མོངས་
རྒྱལ་པོའི་བློན་པོ་ནི། །འཆི་བར་འགྱུར་བར་ཐེ་ཚོམ་མེད། །མདུན་ན་འདོན་ནི་ཆོས་དང་ལྡན། །བློན་པོའམ་ཞམ་འབྲིང་བྱེད་པ་ན། །གཞན་ཡང་སྡོམ་ཅན་གཙོ་བོ་ནི། །སྔགས་རྒྱུད་དོན་ལ་མཁས་པ་དང་། །བྲམ་ཟེ་དང་
ནི་རྒྱལ་རིགས་དང་། །དེ་བཞིན་དམངས་རིགས་རྗེའུ་རིགས་དང་། །བརྟན་པ་མཁས་པ་དག་དང་ནི། །བསྟན་བཅོས་དེ་ཉིད་དོན་ལུགས་ལྡན། །གསོད་དང་རབ་ཏུ་ཉམས་པའམ། །དྲན་ལྡན་ཐོས་དང་དེ་ཉིད་ཤེས། །སྔོན་བྱུང་
བ་ནི་སེམས་པ་དག །མྱུར་དུ་ནད་ཀྱིས་འཇིགས་འགྱུར་ཏེ། །གནམ་ལྕགས་རྡོ་རྗེས་ཤིང་ལ་བཞིན། །དེ་ནས་ཉི་མ་ནུབ་པ་ན། །དེ་ནས་ཡང་ནི་སོང་བ་ན། །ཕྱི་དྲོ་དུས་ཀྱི་མཐའ་ལ་ནི། །གལ་ཏེ་ས་ནི་རབ་ཏུ་
<pb id="95.164b"/>
འགུལ། །དེ་བཞིན་སེམས་ཅན་འདྲེས་པ་དང་། །དུད་འགྲོ་དག་གི་འགྲོ་བ་དང་། །མི་ཡི་འཇིག་རྟེན་གཙོ་བོ་དག །དེ་ཚེ་འགུམ་དང་རྣམ་པར་འཇིག །མཚན་མོའི་ཐུན་ནི་དང་པོ་ལ། །གལ་ཏེ་ས་ནི་འགུལ་གྱུར་ན། །
སེམས་ཅན་འདྲེས་པ་སྣ་ཚོགས་དང་། །དུད་འགྲོའི་སྐྱེ་གནས་རྣམས་དང་ནི། །མི་ནི་འཇིག་རྟེན་གཙོ་རྣམས་སུ། །ཆར་ཆེན་རབ་ཏུ་འབྱུང་བར་འགྱུར། །ཅུང་ཟད་ཐུན་དེ་བྲི་གྱུར་ལ། །ས་ནི་འགུལ་བར་གྱུར་པ་ཡི། །
དེ་ཚེ་རྟགས་དེ་སྣང་གྱུར་ན། །རླུང་དང་ཆར་པའི་འཇིགས་ཆེན་འབྱུང་། །དེ་ནས་ཐུན་དེ་ཟད་པའི་མཐར། །འགུལ་སྣང་ལས་ནི་མི་བཟད་པ། །ནུབ་ཕྱོགས་མི་ཡི་བདག་པོ་ཡི། 
།ཕ་རོལ་དམག་ཚོགས་འབྱུང་བར་ཤེས། །ཐུན་ནི་གཉིས་པ་དང་པོ་ལ། །གལ་ཏེ་ས་ནི་འགུལ་བ་བྱུང་། །གཞན་གྱི་དམག་ཚོགས་ནད་དང་འཆི། །ཁོང་པའི་ནད་ནི་མི་བཟད་འབྱུང་། །མཁྲིས་པ་བད་ཀན་ལས་གྱུར་ནད། །
སྐྱེ་བོ་རྣམས་ལ་འབྱུང་བར་འགྱུར། །འབྱུང་པོ་རྣམས་ནི་སྐྱོ་འགྱུར་ཞིང་། །དེ་ཚེ་ཕྱོགས་དང་ཕྱོགས་སུ་འགྲོ། །དེ་ནས་གཉིས་པའི་ཐུན་དཀྱིལ་དུ། །ས་ནི་རབ་ཏུ་འགུལ་བྱུང་ན། །རླུང་ཆེན་འབྱུང་བར་ཤེས་བྱ་སྟེ། །
ཤིང་དང་ལྷ་ཁང་འགྱེལ་བར་འགྱུར། །ཡང་ཐོག་ར་བ་རི་རྣམས་ཀྱི། །རྩེ་མོ་འཇིག་པར་ཐེ་ཚོམ་མེད། །གནས་དང་འདུག་གནས་བཟང་པོ་དང་། །ཁང་པ་དང་ནི་རྟ་བབས་དང་། །དུད་འགྲོ་རྣམས་ཀྱི་འདུག་གནས་
ཀྱང་། །ས་ལ་མྱུར་དུ་ལྟུང་བར་འགྱུར། །དེ་ནས་མཚན་ཕྱེད་དུས་དག་ཏུ། །གལ་ཏེ་ས་ནི་འགུལ་བ་བྱུང་། །དེ་ཚེ་ཤར་ཕྱོགས་ཡུལ་གྱི་བདག །མི་མཆོག་གཙོ་བོ་འཆི་བའམ། །དེ་བུ་འཆི་བར་འགྱུར་བའམ། །
མུ་གེ་འབྱུང་བར་རབ་ཏུ་སྟོན། །བར་མའི་ཐུན་ནི་བྲི་གྱུར་ནས། །ཐ་མར་ཉེ་ལ་འགུལ་བ་བྱུང་། །ས་རྣམས་དག་ནི་མ་ལུས་ལ། །ཞི་ཞིང་ནད་མེད་ངེས་པར་སྟོན། །དེ་ནས་མཚན་ཕྱེད་མཐར་གྱུར་ལ། །གལ་ཏེ་ས་
