<pb id="89.173b"/>
རྒྱལ་བའི་རྒྱུད་ལས་སྡེ་སྣོད་ཀྱི་ཚུལ་ཡོངས་སུ་དག་པར་སྤྱོད་པའི་ལེའུ་སྟེ་ལྔ་བཅུ་གཉིས་པའོ།།  །།<head n="3" t="ལྔ་བཅུ་གསུམ་པ། སངས་རྒྱས་ཐམས་ཅད་ཀྱི་སྐུ་གསུམ་གྱི་ཞིང་ཁམས་བསྟན་པའི་སྤྱོད་ཡུལ་བླ་ན་མེད་པའི་ལེའུ།" type="lewu" zh="82.553"/><bampo n="439.9"/>དེ་ནས་བཅོམ་ལྡན་འདས་དེ་བཞིན་གཤེགས་པ་གདངས་སྙན་པ་སངས་རྒྱས་ཐམས་ཅད་ཀྱི་འཁྲུལ་པ་མེད་ཅིང་འདྲེས་
པ་མེད་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །ཀུན་དུ་ཐུན་མོང་ཡུལ་མིན་ཞིང་། །ཁྱད་པར་གྱུར་པ་ཐུབ་པ་ཡི། །ཕྲིན་ལས་དག་པ་ཚད་མེད་པའི། །བྱང་ཆུབ་སེམས་འདི་བསྟན་
པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་བསོད་ནམས་སྟོབས་སངས་རྒྱས་ཐམས་ཅད་ཀྱི་ཅ་ཅོ་མེད་པའི་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །རགས་པ་
དང་ནི་ཕྲ་བ་ཡི། །ཀུན་ནས་ལྡང་བ་དག་པ་ཡིས། །དཀྲུགས་པས་འཁྲུག་པ་མི་མངའ་བ། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་མཐུའི་དཔལ་སངས་རྒྱས་ཐམས་ཅད་ཀྱི་
བསྙེལ་བ་མེད་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །སེམས་ཅན་དོན་ལ་དུས་ཀུན་དུ། །བསྐྱེད་དང་དབྲི་བ་མེད་པར་ནི། །རྒྱུན་ཆད་མེད་པས་འཇུག་པ་དག །བྱང་ཆུབ་
ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་འཕགས་པ་དགྱེས་པ་སངས་རྒྱས་ཐམས་ཅད་ཀྱི་ཡེ་ཤེས་མཉམ་པར་མ་བཞག་པ་མེད་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་
བྱང་ཆུབ་ཀྱི་སེམས་འདི་གསུངས་སོ། །མཉམ་པར་མ་བཞག་སྤྱོད་པ་ནའང་། །རྟག་ཏུ་དྲི་མེད་གནས་པས་ན། །བཏང་སྙོམས་ཙམ་དུའང་མི་གནས་ཏེ། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་
དེ་བཞིན་གཤེགས་པ་མཐུ་སྟོབས་སངས་རྒྱས་ཐམས་ཅད་ཀྱི་ཐ་དད་དུ་གཟིགས་པ་མི་མངའ་བ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །མ་སྤངས་མི་གནས་
<pb id="89.174a"/>
མཉམ་ཉིད་དེ། །བླང་དོར་མེད་པའི་ཡེ་ཤེས་ཅན། །སངས་རྒྱས་ཆོས་ཉིད་དག་པས་ན། །བྱང་ཆུབ་ཚུལ་འདི་དག་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་དྲང་སྲོང་སྐར་མ་ལ་དགྱེས་པ་
སངས་རྒྱས་ཐམས་ཅད་ཀྱི་སོ་སོར་མ་བཏགས་པའི་བཏང་སྙོམས་མེད་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །ཡོངས་སུ་སྦྱང་དང་བརྟག་པ་དང་། །གསལ་དང་དབྱེ་བ་
འབྱུང་བ་ལས། །ཁྱད་པར་བཏང་སྙོམས་མེད་པ་སྟེ། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་སྤྲིན་གྱི་སྒྲོན་མེ་སངས་རྒྱས་ཐམས་ཅད་ཀྱི་འདུན་པ་ཉམས་པ་མེད་པ་སངས་
རྒྱས་ཀྱི་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །དུས་རྣམས་ཕྱོགས་བཅུར་རྒྱལ་བ་ཡིས། །སྤྲོ་བ་བྱང་ཆུབ་སྙིང་པོའི་དོན། །སངས་རྒྱས་གདུང་ལས་གཞན་མི་རྟོག །
བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་སྤྱན་མཛེས་མངའ་བའི་ཞལ་སངས་རྒྱས་ཐམས་ཅད་ཀྱི་བརྩོན་འགྲུས་ཉམས་པ་མེད་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་
བྱང་ཆུབ་ཀྱི་སེམས་འདི་གསུངས་སོ། །སེམས་ཅན་གཅིག་གི་དོན་དུ་ཡང་། །བསྐལ་པ་གང་གཱའི་བྱེ་སྙེད་དུ། །རྡུལ་ཕྲན་གྲངས་འདས་རྩོམ་པ་ཆེ། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་
དེ་བཞིན་གཤེགས་པ་ཡེ་ཤེས་བཟང་ལྡན་སངས་རྒྱས་ཐམས་ཅད་ཀྱི་དྲན་པ་ཉམས་པ་མེད་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །དཔྱད་པ་མི་དམིགས་མ་འདྲེས་
པར། །ཡོངས་སུ་དག་པའི་མཁྱེན་པ་ཅན། །སྔ་མ་ལ་སོགས་རྟག་མེད་ཕྱིར། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་འབྱོར་པར་ལྡན་པ་སངས་རྒྱས་ཐམས་ཅད་ཀྱི་ཏིང་ངེ་འཛིན་
<pb id="89.174b"/>
ཉམས་པ་མེད་པ་སངས་རྒྱས་ཐམས་ཅད་ཀྱི་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །ཏིང་འཛིན་དུ་མ་གཅིག་སྡུད་ཅིང་། །གཅིག་ལས་དུ་མར་སྤྲོ་བ་ཡང་། །དེ་དག་སྙོམས་
པར་འཇུག་པ་ཡི། །དེ་ཉིད་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་ཡོན་ཏན་བཟང་པོའི་ཕུང་པོ་སངས་རྒྱས་ཐམས་ཅད་ཀྱི་ཤེས་རབ་ཉམས་པ་མེད་པ་རྡོ་རྗེའི་ཏིང་ངེ་འཛིན་ལ་སྙོམས་
པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །མཁྱེན་པ་རིག་པ་དུ་མ་ལས། །འགོག་པ་མེད་པར་གཟོ་ཡི་གནས། །བླ་མེད་མི་བཟད་ཚུལ་ཐོབ་པ། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །
དེ་ནས་དེ་བཞིན་གཤེགས་པ་དཔལ་གསལ་བ་སངས་རྒྱས་ཐམས་ཅད་ཀྱི་རྣམ་པར་གྲོལ་བ་མེད་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །ཡེ་ཤེས་སྟོང་ཉིད་མེ་ཆེན་
གྱིས། །འཁོར་བའི་དྲི་མ་མ་ལུས་པ། །ཆོས་དབྱིངས་ངང་དུ་སྲེག་མཛད་པའི། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་ཆོས་ཀྱི་རྒྱལ་མཚན་སངས་རྒྱས་ཐམས་ཅད་ཀྱི་
ལུས་ཀྱི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །དུས་རྣམས་ཀུན་དུ་ཐོགས་མེད་པར། །ལྷན་
ཅིག་སྐྱེས་པའི་ཡེ་ཤེས་ལས། །འབྱུང་ཞིང་འཇུག་དང་གནས་པར་མཛད། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་ཡེ་ཤེས་རོལ་པ་སངས་རྒྱས་ཐམས་ཅད་ཀྱི་ངག་
གི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །ཞིང་ཁམས་མ་ལུས་ཐམས་ཅད་དུ། །ཁྱབ་བྱེད་སྙིང་པོ་རྡོ་རྗེ་ལ། །
<pb id="89.175a"/>
འཇུག་གནས་ལྡང་བ་དབྱངས་བརྗོད་པ། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་ནམ་མཁའི་དཔལ་སངས་རྒྱས་ཐམས་ཅད་ཀྱི་ཡིད་ཀྱི་ལས་ཐམས་ཅད་ཡེ་ཤེས་སྔོན་དུ་
འགྲོ་ཞིང་ཡེ་ཤེས་ཀྱི་རྗེས་སུ་འབྲང་བ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །མཁའ་དབྱིངས་ཆོས་ཉིད་རྣམ་དག་དང་། །རྣམ་རྟོག་འགྲོ་འོང་མི་གནས་པས། །རང་བཞིན་དག་པའི་མཚན་
ཉིད་ནི། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་མཆོད་སྦྱིན་ང་རོ་སངས་རྒྱས་ཐམས་ཅད་ཀྱི་འདས་པའི་དུས་ལ་མ་ཆགས་མ་ཐོགས་པའི་ཡེ་ཤེས་མཐོང་བས་འཇུག་པ་རྡོ་རྗེའི་ཏིང་ངེ་
འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །གང་དུ་བརྟན་གཡོ་བཅས་པ་ཡི། །དངོས་པོ་དེ་བཞིན་གཤེགས་པ་ཡི། །ཕུན་སུམ་ཚོགས་པ་ཐོགས་མེད་པས། །བྱང་ཆུབ་ཚུལ་འདི་བསྟན་པའོ་
ཞེས་གསུངས་སོ། །དེ་ནས་དེ་བཞིན་གཤེགས་པ་ཡེ་ཤེས་རྣམ་པར་བཀོད་པའི་ང་རོ་སངས་རྒྱས་ཐམས་ཅད་ཀྱི་མ་འོངས་པའི་དུས་ལ་མ་ཆགས་མ་ཐོགས་པའི་ཡེ་ཤེས་དང་ལྡན་པའི་འཇུག་པ་རྡོ་རྗེའི་ཏིང་ངེ་འཛིན་ལ་
སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །འཇིག་རྟེན་ཁམས་ཀྱི་རྡུལ་ཕྲན་དང་། །སེམས་ཅན་སྤྱོད་པ་སྣ་ཚོགས་དང་། །དཔལ་ལྡན་བདེ་གཤེགས་མཛད་པ་དག །བྱང་ཆུབ་ཚུལ་འདི་བསྟན་
པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་འོད་ཟེར་ཡོན་ཏན་གཟི་བརྗིད་སངས་རྒྱས་ཐམས་ཅད་ཀྱི་ད་ལྟར་བའི་དུས་ལ་མ་ཆགས་མ་ཐོགས་པའི་ཡེ་ཤེས་དང་ལྡན་པས་འཇུག་པ་རྡོ་རྗེའི་ཏིང་ངེ་འཛིན་ལ་
སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །རྟོག་མེད་མེ་ལོང་གཟུགས་ལྟ་བུ། །གསལ་བ་འཛིན་པ་བྲལ་བ་ཡི། །རིམ་དང་ཅིག་ཅར་འབད་མེད་པར། །བྱང་ཆུབ་ཚུལ་འདི་བསྟན་པའོ་ཞེས་གསུངས་
<pb id="89.175b"/>
སོ། །དེ་ནས་དེ་བཞིན་གཤེགས་པ་དྲང་སྲོང་དབང་པོ་སངས་རྒྱས་ཐམས་ཅད་ཀྱི་ཡོངས་སུ་མ་འདྲེས་པའི་ཆོས་བཅྭ་བརྒྱད་རྣམ་པར་དག་པ་རྡོ་རྗེ་སངས་རྒྱས་ཐམས་ཅད་ཀྱི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་
འདི་གསུངས་སོ། །འདི་དག་མ་ལུས་སངས་རྒྱས་ཀྱི། །སྐུ་གསུང་ཐུགས་ཀྱི་རྡོ་རྗེའི་བདག །གསང་བ་འཛིན་པ་སྙིང་པོར་གྱུར། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་བློ་དང་
ལྡན་པ་སངས་རྒྱས་ཐམས་ཅད་ཀྱི་འཁྲུག་པ་མེད་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །ཐ་སྙད་རྣམས་ལས་འདས་པ་ཡི། །བདེན་པར་མ་གྲུབ་སྒྱུ་མའི་ཆོས། །དག་
པའི་ངོ་བོ་ཉིད་འབྱུང་བ། །བྱང་ཆུབ་ཚུལ་འདི་བསྟན་པ་ཡིན་ཞེས་གསུངས་སོ། །གང་དུ་མདོ་དོན་སྤྱོད་པ་ཡི། །བྱང་ཆུབ་མཆོག་ཏུ་སེམས་བསྐྱེད་པ། །དེང་ནས་བརྩམས་ཏེ་རྫོགས་སངས་རྒྱས། །བར་དུ་བསོད་ནམས་
ཡེ་ཤེས་ཀྱི། །གྲངས་མེད་དུ་མའི་ལམ་བགྲོད་དེ། །གང་དུ་ས་བཅུར་གནས་པ་ཡིས། །སྤྲུལ་པ་དུ་མ་སྟོན་པར་བྱེད། །ལྷ་དང་མི་ཡི་འཇིག་རྟེན་དུ། །ཇི་ལྟར་མངོན་པར་སངས་རྒྱས་ནས། །ཆོས་ཀྱི་འཁོར་ལོ་རབ་ཏུ་བསྐོར། །
སྤྲུལ་པ་སྒྱུ་མའི་ཆོ་འཕྲུལ་གྱིས། །སྣ་ཚོགས་གཟུགས་སུ་སྟོན་པར་བྱེད། །དངོས་དང་སྤྲུལ་དང་བྱིན་བརླབས་དང་། །ཆོ་འཕྲུལ་ངོ་མཚར་བསྐྱེད་པ་དག །གདུལ་བྱའི་དོན་དང་བྱེ་བྲག་པ། །སྤྱི་དང་དངོས་དང་དངོས་མེད་དང་། །
བརྟན་དང་གཡོ་བའི་དངོས་གང་དང་། །སྲོག་དང་སྲོག་མ་ཡིན་པར་འགྲོ། །གཟུགས་དང་སྒྲ་དང་ཡི་གེ་དང་། །རྩྭ་ལྕུག་འཁྲིལ་ཤིང་ལ་སོགས་པ། །དུ་མའི་རྣམ་པར་སྟོན་བྱེད་འགྱུར། །ཡེ་ཤེས་འོག་མིན་སྟུག་པོར་ནི། །
འདོད་ཆགས་ཆེན་པོའི་ཏིང་འཛིན་གྱིས། །རྣམ་པར་སྣང་མཛད་བྱང་ཆུབ་མཆོག །འཁོར་ལོས་སྒྱུར་བའི་རྒྱལ་པོ་ཆེ། །དང་པོའི་འོག་མིན་ཆོས་ཀྱི་དབྱིངས། །རང་བྱུང་ནམ་མཁའ་དག་པའི་ཞིང་། །བསམ་གྱིས་
<pb id="89.176a"/>
མི་ཁྱབ་སྤྱོད་ཡུལ་ལོ། །དེ་ཉིད་མངོན་པར་བྱང་ཆུབ་པ། །འོག་མིན་གཉིས་པ་ཡེ་ཤེས་ཡུལ། །རྣམ་པར་སྣང་མཛད་གངས་ཆེན་མཚོ། །དེ་བཞིན་གཤེགས་པའི་ཡུལ་གྱུར་ཏོ། །གཉིས་པ་འོད་གསལ་ལྷུན་གྱིས་
གྲུབ། །འོག་མིན་ཟག་པ་མེད་པའི་ཡུལ། །བདེ་ཆེན་རྒྱལ་བ་གཙུག་ཏོར་གནས། །བྱང་ཆུབ་མཆོག་དང་རབ་བཅིངས་པས། །བྱང་ཆུབ་སེམས་དཔའ་སྤྱོད་ཡུལ་ཅན། །སེམས་དཔའ་ཆེན་པོ་གསུམ་པའོ། །ཡང་དག་
ལམ་ནི་ལྔ་ལྡན་པ། །གསང་བ་འཛིན་པ་གོམས་པའི་ལམ། །རྣལ་འབྱོར་དབང་ཕྱུག་ཕྱག་རྒྱ་ཆེ། །དབང་གི་རྒྱལ་པོ་ཡོན་ཏན་གཏེར། །སྐད་ཅིག་གཅིག་ལ་གོམས་བྱེད་ཅིང་། །ཤིན་དུ་སྒྲིམ་ཞིང་བརྩོན་ལྡན་གྱིས། །རང་
བྱུང་ཐམས་ཅད་མཁྱེན་པ་ཡི། །ནོར་བུ་རིན་ཆེན་ལྟ་བུར་ནི། །འགྲོ་བའི་དགོས་འདོད་སྐོང་བྱེད་པས། །ཐམས་ཅད་རྡོ་རྗེ་གསུམ་དུ་ནི། །ལྷག་པའི་མཆོག་གིས་དབང་བསྐུར་ཏེ། །དུས་གསུམ་ཕྱོགས་བཅུའི་
སངས་རྒྱས་དང་། །བྱང་ཆུབ་སེམས་དཔའ་རིག་མར་བཅས། །ལྷ་མོའི་ཚོགས་དང་བཅས་པ་ཡིས། །ཁྲོ་བོའི་རྒྱལ་པོ་དུ་མ་ཡིས། །དབང་བསྐུར་གྱུར་པས་གསང་བའི་རིམ། །
སྦས་པའི་ཚུལ་གྱིས་འཚང་རྒྱར་འགྱུར། །དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་གསང་བ་འདུས་པ་རྣལ་འབྱོར་ཆེན་པོ་གཉིས་སུ་མེད་པ་མཉམ་པ་ཉིད་རྣམ་པར་རྒྱལ་བའི་རྒྱུད་
ལས་སངས་རྒྱས་ཐམས་ཅད་ཀྱི་སྐུ་གསུམ་གྱི་ཞིང་ཁམས་བསྟན་པའི་སྤྱོད་ཡུལ་བླ་ན་མེད་པའི་ལེའུ་སྟེ་ལྔ་བཅུ་གསུམ་པའོ།།  །།<head n="3" t="ལྔ་བཅུ་བཞི་པ། སངས་རྒྱས་ཐམས་ཅད་ཀྱི་གསང་བ་ཡོངས་སུ་རྫོགས་པའི་རྒྱུད་ཀྱི་དོན་བསྟན་པའི་ལེའུ།" type="lewu" zh="82.559"/>དེ་ནས་དེ་བཞིན་གཤེགས་པ་སྤོབས་པའི་མཆོག་འདུས་པ་སངས་
རྒྱས་ཐམས་ཅད་ཀྱི་རྣམ་པར་མི་འགྱུར་བ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །ཕུན་སུམ་ཚོགས་པའི་འབྱུང་གནས་གང་། །རྣལ་འབྱོར་ཆོས་ཀྱི་རྒྱས་གདབ་པས། །ཁམས་
<pb id="89.176b"/>
གསུམ་ཡེ་ཤེས་གཅིག་པར་སྒྱུར། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་ཆོས་སྦྱིན་སངས་རྒྱས་ཀྱི་ཆོས་ཐམས་ཅད་ལ་མངོན་པར་རྫོགས་པ་བྱང་ཆུབ་པ་ལ་མི་འཇིགས་པ་
རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །ཆོས་ཅན་མ་ལུས་རྒྱ་མཚོ་ཀུན། །རང་ལག་སྐྱུ་རུ་ར་བཞག་བཞིན། །རྣམ་པར་ཐོ་འཚམ་ལས་རྒལ་བའི། །བྱང་ཆུབ་ཚུལ་འདི་
བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་ཡེ་ཤེས་བཟང་པོ་སངས་རྒྱས་ཐམས་ཅད་ཀྱི་ཟག་པ་མ་ལུས་པར་མཁྱེན་པ་མི་འཇིགས་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་
ཆུབ་ཀྱི་སེམས་འདི་གསུངས་སོ། །ཡེ་ཤེས་རྡོ་རྗེའི་སྟོབས་ཀྱིས་ནི། །འཇིག་ཚོགས་སྲིད་པ་བཅོམ་ནས་ནི། །མི་ལྡོག་བྱང་ཆུབ་ཆེན་པོ་ཉིད། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་
གཤེགས་པ་ཟླ་བའི་ཞལ་སངས་རྒྱས་ཐམས་ཅད་ཀྱི་བར་དུ་གཅོད་པའི་ཆོས་རྣམ་པ་གཞན་དུ་མི་འགྱུར་བར་ངེས་པའི་ལུང་བསྟན་པ་ལ་མི་འཇིགས་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་
འདི་གསུངས་སོ། །བདུད་ལས་བྱུང་བའི་རྟགས་དང་བརྡ། །མཚན་མའི་གནས་ཀྱི་གཏན་ཚིགས་ལས། །བདུད་ལས་རྣམ་རྒྱལ་ལུང་བསྟན་པ། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་
གཤེགས་པ་ཤིན་དུ་གཟིགས་པ་སངས་རྒྱས་ཐམས་ཅད་ཀྱི་ཕུན་སུམ་ཚོགས་པ་ཐམས་ཅད་ཚིམ་པར་འགྱུར་བའི་ལམ་ངེས་པར་དེ་ཁོ་ན་ཉིད་དུ་འགྱུར་བ་ལ་མི་འཇིགས་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་
ཏེ་བྱང་ཆུབ་ཀྱི་སེམས་འདི་གསུངས་སོ། །ཀུན་འབྱུང་སྡུག་བསྔལ་སྤོང་བྱེད་པ། །ལམ་དང་འགོག་པའི་བདེན་པ་ལ། །དེ་ཉིད་ངེས་པར་འབྱུང་བསྟན་པས། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་
<pb id="89.177a"/>
དེ་བཞིན་གཤེགས་པ་རྡུལ་དང་བྲལ་བ་སངས་རྒྱས་ཐམས་ཅད་ཀྱི་མི་འཇིགས་པ་བཞི་རྣམ་པར་དག་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །སྟོན་པས་
ཁྱུ་མཆོག་རླབས་ཆེན་གནས། །བླ་མེད་སེང་གེའི་སྒྲ་སྒྲོགས་པ། །ཡང་དག་ཆོས་ཀྱི་འཁོར་ལོ་ཡི། །བྱང་ཆུབ་དེ་ཉིད་ཚུལ་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་ཡོན་ཏན་ཚོགས་སངས་རྒྱས་
ཐམས་ཅད་ཀྱི་རྐང་གཉིས་གཙོ་བོར་གྱུར་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །མཁའ་ལ་རྒྱུ་བའི་བྱ་དག་ནི། །འདབ་མ་མི་ལྡན་འཕུར་ནུས་མེད། །དེ་ལ་ཟུང་
འཇུག་དོན་ལྡན་པའི། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་ཏོག་དང་ལྡན་པ་སངས་རྒྱས་ཐམས་ཅད་ཀྱི་དགོངས་པ་གཅིག་ཏུ་དག་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་
སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །ཆོས་རྣམས་བསླབ་པའི་སྡོམ་པ་ལ། །གཞི་དང་རྒྱུ་ལམ་འབྲས་བུ་དག །མ་ཉམས་ས་བོན་མྱུ་གུ་བཞིན། །བྱང་ཆུབ་ཚུལ་འདི་བསྟན་པའོ་ཞེས་གསུངས་
སོ། །དེ་ནས་དེ་བཞིན་གཤེགས་པ་བསོད་ནམས་རྒྱལ་མཚན་སངས་རྒྱས་ཐམས་ཅད་ཀྱི་སྐྱེས་བུ་ཁྱུ་མཆོག་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །ནམ་མཁའ་དག་པའི་གནས་
མཚུངས་པར། །ཡུལ་དང་ཡུལ་ཅན་དག་པ་ལས། །དབྱིངས་དང་ཡེ་ཤེས་དབྱེར་མེད་པའི། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་ཡུལ་འཁོར་སྤོབས་པ་སངས་རྒྱས་ཐམས་ཅད་
ཀྱི་ཀུན་དུ་སྤྱོད་པ་དག་པ་རྡོ་རྗེ་སངས་རྒྱས་ཀྱི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །གང་དུ་ཆོས་ཅན་ཆོས་ཉིད་མེད། །ཀུན་རྫོབ་བློ་ཡི་སྤྱོད་ཡུལ་ཏེ། །ཆོས་ཀུན་སྒྱུ་མ་ཙམ་
<pb id="89.177b"/>
དུ་གནས། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་རིན་ཆེན་རབ་སྦྱིན་སངས་རྒྱས་ཐམས་ཅད་ཀྱི་ཕྱིན་ཅི་མ་ལོག་པའི་དག་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་
ཆུབ་ཀྱི་སེམས་འདི་གསུངས་སོ། །ཤེས་དང་ཤེས་བྱ་ཀུན་གྱི་ནི། །སྤྱོད་ཡུལ་བློ་ཡི་སྣང་བ་ལས། །རྟེན་དང་བརྟེན་མེད་ངོ་བོ་ཉིད། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་ཟླ་བ་རྒྱས་
པ་སངས་རྒྱས་ཐམས་ཅད་ཀྱི་མི་ཟད་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །དག་པའི་ཆོས་སྐུ་སྐྱེ་མེད་པ། །དྲི་མ་བྲལ་བ་དེ་འོད་གསལ། །མཐའ་ལས་གྲོལ་
བའི་ངོ་བོ་ཉིད། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་སེང་གེའི་སྟོབས་སངས་རྒྱས་ཐམས་ཅད་ཀྱི་མི་གནས་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་
སེམས་འདི་གསུངས་སོ། །སྲིད་པའི་དྲ་བ་གཅོད་པ་ཡི། །རྣམ་པར་ཞི་བའི་སེམས་སྤངས་ཏེ། །མགོན་པོ་ཡེ་ཤེས་གཅིག་པར་འབྱུང་། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་
པ་དབང་སྒྱུར་རྒྱལ་པོ་སངས་རྒྱས་ཐམས་ཅད་ཀྱི་ཡེ་ཤེས་འབྱུང་བ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །མ་འགགས་གོས་པ་མེད་པ་དང་། །མ་འདྲེས་ཐབས་ཀྱི་ཕ་རོལ་
སོན། །གསལ་བ་བློ་ལ་འཆར་བ་གང་། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་བདུད་རྩི་གསལ་བ་སངས་རྒྱས་ཐམས་ཅད་ཀྱི་རྒྱན་བཀོད་པ་སྣང་བ་རྡོ་རྗེའི་ཏིང་ངེ་འཛིན་ལ་
སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །རྒྱུན་ཆད་མེད་པའི་བྱང་ཆུབ་སེམས། །ཐམས་ཅད་དེ་ལས་སྐྱེས་པའི་དངོས། །ཕྲ་མོ་རྐྱེན་བྱུང་དག་པའི་དོན། །བྱང་ཆུབ་ཚུལ་འདི་བསྟན་པའོ་ཞེས་
<pb id="89.178a"/>
གསུངས་སོ། །དེ་ནས་དེ་བཞིན་གཤེགས་པ་བསམ་གཏན་སྙོམས་པས་སངས་རྒྱས་ཐམས་ཅད་ཀྱི་ཕྲིན་ལས་དག་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །
རང་བཞིན་གྱིས་ནི་རྣམ་པར་དག །ཁམས་རྒྱུད་ཡུལ་དང་དབང་པོ་དག །རབ་ཏུ་དག་པར་རྫོགས་པ་ནི། །བྱང་ཆུབ་སེམས་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་འཁྲུག་པ་མེད་པ་
སངས་རྒྱས་ཐམས་ཅད་ཀྱི་ཆོས་འབྱུང་རོལ་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །གནས་དག་བར་ཆད་མེད་པའི་ལམ། །ཆོས་རྒྱལ་ཞིང་ཁམས་ཡོངས་སུ་
དག །མི་ལྡོག་ཏིང་འཛིན་ཟད་མི་ཤེས། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་དྲི་མ་མེད་པ་སངས་རྒྱས་ཐམས་ཅད་ཀྱི་ཡོན་ཏན་མངོན་པར་དག་པ་རྡོ་རྗེའི་ཏིང་ངེ་འཛིན་ལ་
སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །རྣམ་པར་སྨིན་པ་བསོད་ནམས་སྟོབས། །བྲལ་བ་ཡེ་ཤེས་སྤྱོད་ཡུལ་བ། །ཁྱད་པར་རྣམ་པར་མི་རྟོག་ལས། །བྱང་ཆུབ་ཚུལ་འདི་བསྟན་པའོ་ཞེས་
གསུངས་སོ། །དེ་ནས་དེ་བཞིན་གཤེགས་པ་ཕྱོགས་མ་བསླད་པ་སངས་རྒྱས་ཐམས་ཅད་ཀྱི་ཐབས་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །སེམས་ཅན་མོས་པ་སྣ་
ཚོགས་ལ། །ཡེ་ཤེས་སྤྱོད་པའི་སྒྱུ་འཕྲུལ་གྱིས། །བསྟན་པ་བསམ་གྱིས་མི་ཁྱབ་པ། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་དེ་བཞིན་གཤེགས་པ་ཐུབ་པ་མཛེས་པའི་རྒྱལ་པོ་སངས་རྒྱས་
ཐམས་ཅད་ཀྱི་ཡེ་ཤེས་ཀྱི་ཕྲེང་བ་དག་པ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་འདི་གསུངས་སོ། །འཁོར་བའི་རྒྱ་མཚོ་མ་སྟོངས་པར། །ཡེ་ཤེས་འཁོར་ལོ་བསྐོར་བ་ཡི། །སངས་
<pb id="89.178b"/>
རྒྱས་རྣམས་ཀྱི་ཐུགས་རྗེས་སྟོན། །བྱང་ཆུབ་ཚུལ་འདི་བསྟན་པའོ་ཞེས་གསུངས་སོ། །དེ་ནས་འདི་ནི་གསུངས་ཙམ་གྱིས། །སངས་རྒྱས་བྱང་ཆུབ་སེམས་དཔའ་རྣམས། །རིག་པའི་རྒྱལ་པོ་རྗེས་དྲན་པས། །གསང་
བ་དམ་པ་བསྟན་པ་ཡིན། །དང་པོ་དབང་གི་དུས་ཡིན་ཏེ། །མངོན་པར་རྟོགས་པ་དང་པོའོ། །ཡེ་ཤེས་མཐོང་བའི་དང་པོ་ལས། །སྦྱོར་བ་རྣམ་པ་གསུམ་དུ་འགྱུར། །ལུས་དང་ངག་དང་སེམས་དམིགས་པས། །རིག་
པ་གཅིག་གི་ངང་ཉིད་ལས། །སྔགས་ཀྱི་རིམ་པ་རྡོ་རྗེ་ལྟར། །ཡུལ་སེམས་རླུང་ནི་མི་ཕྱེད་པས། །གཅིག་ཏུ་གྱུར་པའི་རིམ་པ་ལས། །སེམས་ལ་དམིགས་པ་ཡེ་ཤེས་ཆེ། །རླུང་སེམས་འགྲོ་ལྡོག་གཅིག་པས་
ན། །ངེས་པ་རྣམ་པར་དབེན་དོན་བསྟན། །ཕྱི་རོལ་ཡུལ་སྣང་སྒྱུ་མར་འཆར། །རང་རིག་འོད་གསལ་མངོན་བྱང་ཆུབ། །ཐམས་ཅད་བདེ་ཆེན་ཡེ་ཤེས་སུ། །ཡང་དག་རྫོགས་པས་རྫོགས་པའི་རིམ། །བསམ་གཏན་
བསྡུས་པའི་རིམ་པ་ཡིས། །རིལ་བར་འཛིན་པ་རྗེས་གཞིག་པ། །གཅིག་ཏུ་བྱེད་པ་གསང་བ་ཡིས། །ཟུང་འཇུག་ཡེ་ཤེས་ཐོབ་པར་འགྱུར། །དངོས་པོ་མེད་པ་བསྒོམ་པ་དངོས། །བསྒོམ་པར་བྱ་བ་བསྒོམ་པ་མིན། །དེ་བས་
དངོས་པོ་དངོས་མེད་པས། །བསྒོམ་པ་དམིགས་སུ་མེད་པའོ། །གང་དུ་ལུས་སེམས་ཀུན་རྫོབ་བཅས། །དོན་དམ་རྣམ་དག་ཟུང་འཇུག་སྟེ། །གང་དུ་དམིགས་པས་བསྡུས་པ་ནི། །བརྩོན་འགྲུས་ལྡན་པས་རབ་འཇུག་
ཡིན། །རིམ་གྱིས་མངོན་འདོད་ལེ་ལོ་ཅན། །གཡེང་བ་ཐམས་ཅད་སྤངས་ནས་ནི། །བྱང་ཆུབ་སེམས་དཔའ་ཚེ་འདི་ལ། །རྣལ་འབྱོར་བརྩོན་པས་རབ་བསྐུལ་བས། །ཟླ་དྲུག་གོམས་པའི་སྦྱོར་བ་ཡིས། །ཡེ་ཤེས་
མངོན་དུ་བྱེད་པ་འམ། །ཞག་བདུན་གྱིས་ནི་གཟི་ཆེ་ཡི། །རྣལ་འབྱོར་ཡེ་ཤེས་མཆོག་སྦྱོར་བས། །རིམ་པ་རྫོགས་པར་གནས་པའི་ལམ། །སྐད་ཅིག་ཞག་དང་ལོ་ཡི་དུས། །དུས་ནི་ཐུང་ངུའི་འགྲུབ་པར་འགྱུར། །
<pb id="89.179a"/>
བསྐྱེད་པའི་ཚུལ་འདི་དང་པོར་བསྟན། །མཐར་ཕྱིན་བརྟན་པར་གྱུར་པ་ཡིས། །གཉིས་པ་རྫོགས་པའི་རྣལ་འབྱོར་ཏེ། །རིམ་གཉིས་མཉམ་པར་སྦྱོར་བ་ཡིས། །རྣལ་འབྱོར་པ་ཡི་སྐུ་གསུང་ཐུགས། །རིམ་གཉིས་བླ་
ན་མེད་པ་ལས། །གསང་གསུམ་རྡོ་རྗེ་ཐོབ་པར་འགྲུབ། །འདིར་ནི་ཡི་གེའི་དབྱེ་བ་ཡིས། །སྒྲ་ལས་ཁྱད་པར་དོན་རྩོལ་བ། །རྐྱེན་དང་བྱེད་པ་སྟོན་པ་ཡི། །སྔགས་ནི་གསང་བར་བརྗོད་པ་ཡིན། །དེ་བཞིན་གཤེགས་པ་ཐམས་ཅད་
ཀྱི་སྐུ་དང་གསུང་དང་ཐུགས་ཀྱི་གསང་བ་གསང་བ་འདུས་པ་རྣལ་འབྱོར་ཆེན་པོ་གཉིས་སུ་མེད་པ་མཉམ་པ་ཉིད་རྣམ་པར་རྒྱལ་བ་ལས་སངས་རྒྱས་ཐམས་ཅད་ཀྱི་གསང་བ་ཡོངས་སུ་རྫོགས་པའི་རྒྱུད་ཀྱི་དོན་བསྟན་པའི་ལེའུ་
སྟེ་ལྔ་བཅུ་བཞི་པའོ།།  །།<head n="3" t="ལྔ་བཅུ་ལྔ་པ། གསང་བ་ཆེན་པོའི་དཀྱིལ་འཁོར་རབ་ཏུ་སྟོན་པ་རྡོ་རྗེའི་ལེའུ།" type="lewu" zh="82.565"/>དེ་ནས་རྒྱལ་པོ་རྡོ་རྗེ་འཛིན། །ཐུབ་པ་ཆེན་པོས་བཀའ་སྩལ་པ། །སྐུ་དང་གསུང་དང་ཐུགས་རྡོ་རྗེ། །གསང་གསུམ་རྡོ་རྗེ་འཆང་བའི་བདག །སྒྱུ་མའི་སྣང་བ་ལས་འདས་ཏེ། །རྡོ་རྗེ་གསང་བའི་
ངོ་བོ་ཉིད། །མངོན་པར་བྱང་ཆུབ་མཚན་ཉིད་ཅན། །ཡེ་ཤེས་དམིགས་མེད་ངོ་བོ་ཉིད། །འདུས་པ་གསང་བ་གནས་མེད་པ། །ཡི་གེའི་ཚིག་ནི་དམིགས་མེད་པས། །དེ་ཉིད་བརྗོད་པས་རྣམ་པར་དབེན། །དགོངས་པས་ཅང་ནི་མི་གསུང་
བཞུགས། །གསང་བའི་སྐུ་མཆོག་དྲི་མ་མེད། །གཞོན་ནུས་དབང་ཕྱུག་འདིར་རྟོག་གོ། །ཡེ་ཤེས་སྐུ་ནི་མི་འགྱུར་ཞིང་། །མ་སྐྱེས་སྐྱེ་མེད་མཆོག་གི་ཡུལ། །རྡོ་རྗེ་གསུང་ནི་འགག་པ་མེད། །མཚན་མ་མེད་ཅིང་དྲི་མ་མེད། །འོད་
གསལ་ནམ་མཁའ་ཞེས་བྱ་བ། །དེ་ཉིད་ལས་བྱུང་དེར་སྟོན་པ། །ཐམས་ཅད་དམིགས་མེད་རྟོགས་སུ་མེད། །ཡང་དག་སྣང་བ་ཀུན་རྫོབ་སྟེ། །ལེགས་པར་བཟུང་ཡང་མ་སྐྱེས་ཤིང་། །སྒྱུ་མ་ཙམ་དུའང་དམིགས་སུ་མེད། །ལོག་
པར་ཟིན་ལས་ལྡོག་པར་འགྱུར། །དེ་ནས་འཇམ་པའི་དབྱངས་ལ་སོགས། །ཐམས་ཅད་ཀྱིས་ནི་འདི་སྐད་གསོལ། །རྡོ་རྗེའི་ཚིག་གི་ཡུལ་མིན་པ། །ཀུན་དུ་འབྱུང་བའི་དྲི་མ་ལས། །ཕྱིན་ཅི་ལོག་ལས་རྣམ་པར་འདས། །དེ་ཉིད་
<pb id="89.179b"/>
བརྗོད་དང་བྲལ་བས་ན། །རྣམ་པར་དབེན་པ་སྤྲོས་དང་བྲལ། །ཐ་དད་གཅིག་ཏུ་བརྟག་མི་བྱ། །དེ་ཉིད་ཅི་ཡི་སླད་དུ་ནི། །སངས་རྒྱས་ཀུན་གྱི་གསང་བ་ནི། །བྱང་ཆུབ་སེམས་སུ་གྱུར་པ་ཉིད། །སྐྱེ་མེད་ཙམ་དུའང་མི་གནས་ལ། །སྒྱུ་མའི་
དབྱིངས་ཉིད་ལས་འདས་ཤིང་། །ངོ་བོ་ཉིད་ནི་རང་བྱུང་བ། །ཡང་དག་སྤྱོད་པར་གྱུར་པ་གང་། །དེ་བཞིན་ཉིད་དུ་གཤེགས་གྱུར་ཅིང་། །ཡེ་ཤེས་འཇུག་པས་གཤེགས་པར་མཛད། །ལྡོག་
པའི་ཁྱད་པར་རྗེས་སུ་འགྲོ། །དེ་ཉིད་གང་གི་སླད་དུ་ན། །འཇིག་རྟེན་དབང་པོ་ལ་སོགས་པས། །བྱང་ཆུབ་སེམས་དཔའ་རྣམས་ཀྱིས་ནི། །ངོ་བོ་ཉིད་ནི་མ་དམིགས་ཤིང་། །ཡེ་ཤེས་འཇུག་པ་མེད་པས་ན། །སླར་ཞིང་ཡང་དག་
ཡུལ་འདི་ལ། །འདི་སྙམ་དུ་ནི་རྟོག་གྱུར་ཏེ། །བདག་ཅག་སྟོན་པ་དེ་བཞིན་གཤེགས། །འདི་ཉིད་སངས་རྒྱས་ཐམས་ཅད་ཀྱི། །དེ་ཉིད་གསང་བ་ཆོས་དག་པ། །ཡུལ་དུས་མ་བྲལ་བརྗོད་བྲལ་བ། །རྟོགས་དཀའ་བརྟག་པར་དཀའ་བ་
ཉིད། །རིག་ནའང་མི་རིག་པ་ཡི་ཆོས། །གསང་བའི་ཡི་གེའི་རྣམ་པར་དབེན། །ཐོག་མ་ཐ་མ་མེད་པའི་བདག །ཇི་ལྟར་རྟོག་ཅིང་སྟོན་པར་བྱེད། །དེ་ལྟར་སེམས་པར་གྱུར་པས་ན། །བསམ་པ་དེ་དག་རབ་ཤེས་པས། །གསུང་
ནི་འདི་སྐད་བཀའ་སྩལ་ཏོ། །གསང་བ་མི་འགྱུར་རྡོ་རྗེའི་བདག །འདིར་ནི་དེ་བཞིན་གཤེགས་ཀུན་ཡང་། །དེ་ཉིད་གཟིགས་པ་མེད་པས་ན། །བླ་མེད་བྱང་ཆུབ་མི་ཤེས་སོ། །ཕྲ་ཞིང་བདག་མེད་སྟོང་བས་ན། །བྱང་ཆུབ་
སེམས་དཔའ་ལྟ་ཅི་སྨོས། །དེ་ཉིད་ཅི་ཡི་ཕྱིར་ཞེ་ན། །སྒྱུ་མ་སྐྱེ་བ་མེད་པས་ན། །རྡོ་རྗེ་མངོན་པར་བྱང་ཆུབ་པ། །ངོ་བོ་མེད་ཅིང་གནས་མེད་པ། །མི་འགྱུར་ལྷུན་གྱིས་གྲུབ་པ་ལས། །གཉིས་མེད་སྣང་བའི་ཡེ་ཤེས་
འབྱུང་། །དེ་ལྟར་ཤིན་དུ་རྟོགས་དཀའ་ཞིང་། །ཀུན་དང་ཐུན་མོང་མ་གྱུར་པས། །མོས་དང་རིག་པར་ལྡན་པ་ཡི། །སེམས་ཅན་རྣམས་ཀྱིས་ཇི་ལྟར་འགྱུར། །རིགས་ཀྱི་བུ་ཞེས་སྐལ་བར་ལྡན། །སེམས་ཅན་ཆེན་པོའི་
<pb id="89.180a"/>
རིགས་ཅན་གྱིས། །བླ་མེད་མངོན་པར་བྱང་ཆུབ་པ། །སྙིང་པོ་མཆོག་ལ་གནས་པ་ཡིས། །ཚེ་འདིར་རྡོ་རྗེར་སངས་རྒྱས་སྟེ། །དེ་ཉིད་སྐུ་གསུམ་དབྱེར་མི་ཕྱེད། །རྡོ་རྗེ་ཆོས་ཉིད་དག་པའི་ཕྱིར། །སྐུ་གསུང་ཐུགས་ཀྱི་
གསང་བ་ཆེ། །ཡེ་ཤེས་རྡོ་རྗེའི་གནས་ཐོབ་འགྱུར། །དབྱངས་དང་གསལ་བྱེད་སྦས་པའི་དོན། །ཐིག་ལེ་སྲོག་གི་རྣམ་པ་ནི། །སྙིང་གའི་དབུས་སུ་མི་ཤིགས་པ། །གསལ་བ་ཟླ་བའི་གཟུགས་བརྙན་ལ། །སེམས་ཀྱི་རྟེན་དུ་གྱུར་
པར་བརྗོད། །རྟེན་འདི་གཟུགས་བརྙན་དག་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། །ཆོས་སྐུ་གཉིས་སུ་མེད་པའི་ཐུགས། །ལོངས་སྤྱོད་རྫོགས་པའི་གསུང་རྡོ་རྗེ། །སྤྲུལ་སྐུ་ཡོངས་རྫོགས་གྲུབ་པའི་འབྲས། །དབྱེར་མེད་
རྡོ་རྗེ་བདེ་བ་ཆེ། །ལུས་ངག་སེམས་ནི་སྐུ་གསུམ་དུ། །འབྱུང་ཞིང་འཇུག་པར་མཛད་པ་གང་། །སྐུ་བཞིའི་ངོ་བོ་རྡོ་རྗེ་འཆང་། །དེ་ཉིད་བླ་མར་གསུངས་པས་ན། །གནས་པ་རྡོ་རྗེ་སེམས་དཔའི་སྐུ། །གང་དུའང་མི་གནས་མཉམ་
པ་ཉིད། །དེ་བཞིན་གཤེགས་པ་ཐམས་ཅད་ཀྱི། །སྐུ་གསུང་ཐུགས་ཀྱི་གསང་བ་ནི། །བདེན་གཉིས་ཡང་དག་རབ་སྦྱོར་བ། །རྒྱུ་དང་འབྲས་བུའི་ཁྱད་པར་གྱིས། །རིགས་གཅིག་ཐ་དད་མེད་པར་སྡོམ། །རྡོ་རྗེ་འཆང་ཆེན་ཉིད་དུ་ངེས། །
སྐུ་གསུང་ཐུགས་ཀྱི་སྦྱོར་བ་ཡིས། །བླ་མེད་འབྱུང་བའི་ལུས་ཅན་ལ། །བདུད་རྣམས་འཇོམས་པར་མཛད་པ་གང་། །འཁོར་ལོའི་སྦྱོར་བ་བྱང་ཆུབ་རིམ། །ཡོངས་སུ་རྫོགས་པར་གྱུར་པ་ཡི། །ཆོ་ག་ལེགས་པར་བྱས་
ན་ནི། །མཁའ་དབྱིངས་རྡོ་རྗེའི་མཐར་ཀླས་པར། །ཕུར་བུ་འདེབས་པར་གདོན་མི་ཟ། །འདི་ནི་སྔགས་རྣམས་ཐམས་ཅད་ཀྱི། །ཕུར་འདེབས་དེ་ཉིད་ལས་བྱུང་བ། །སྐུ་གསུང་ཐུགས་ཀྱི་མཆོག་སྦྱིན་པའི། །སྔགས་
ཀྱི་དེ་ཉིད་དོན་བསྡུས་པའོ། །བསྐྱེད་པའི་རིམ་པ་གནས་པ་ཡི། །རབ་ཏུ་དགའ་བ་ནས་བརྩམས་ཏེ། །མངོན་དུ་གྱུར་པའི་བར་དུ་བགྲོད། །རིང་དུ་སོང་བ་བདུན་པ་ནས། །མི་གཡོ་བ་ཡི་བར་དག་ཏུ། །སྦྱོར་བ་གསུམ་གྱིས་
<pb id="89.180b"/>
ངེས་པར་སྦྱངས། །ལས་ལ་སྦྱོར་བས་བརྒྱད་པའོ། །སྣང་བ་གསུམ་ལ་ཞུགས་པ་དག །ས་བཅུ་ལ་ནི་ངེས་གནས་པ། །རང་བཞིན་བརྒྱད་དང་དྲུག་བཅུ་པོ། །འོད་གསལ་བ་ལ་ཐིམ་གྱུར་པས། །སྦྱང་བྱ་སྦྱོང་བྱེད་གཉིས་ལ་ནི། །བཅུ་
གཅིག་བཅུ་གཉིས་བདེ་གཤེགས་པ། །དེང་གནས་བདེ་བ་ཆེན་པོ་ཡི། །བཅུ་གསུམ་རྡོ་རྗེ་འཛིན་ལ་གནས། །ཀོཊཀྵྱ་ཞེས་གྱེན་དུ་རྒྱུ་བའི་རླུང་། །དང་པོའི་དབང་པོ་མི་ཕྱེད་གྱུར་པ་སྟེ། །ཚེ་ལ་དབང་བ་སྟོབས་བཅུའི་མཆོག་
གྱུར་གང་། །གནས་དང་གནས་མ་ཡིན་པ་མཁྱེན་པར་བརྗོད། །ཀོ་ཊ་ཝ་ཀྵྱ་ཐུར་དུ་སེལ་བ་ཉིད། །བརྩོན་འགྲུས་དབང་པོ་རྩོམ་པའི་མཆོག་ཡིན་ཏེ། །བྱང་ཆུབ་སེམས་ལས་དབང་བ་ལྷ་ཡི་གཙོ། །མོས་པ་སྣ་ཚོགས་
མཁྱེན་པའི་སྟོབས་ཞེས་བརྗོད། །ཀོ་ཊ་བདྷ་མེ་དང་མཉམ་གནས་པ། །ཆོས་ཀུན་རྩ་བ་སྙིང་པོ་སྲོག་ཡིན་ཏེ། །མི་བརྗེད་དྲན་པའི་དབང་པོ་སེམས་ལ་དབང་། །བསམ་གཏན་ཉིད་དང་ཏིང་འཛིན་མཁྱེན་སྟོབས་གྱུར། །ཀོ་ཊ་བ་ཤ་སྲོག་
འཛིན་རླུང་གྱུར་པས། །མཉམ་བཞག་ཏིང་འཛིན་དབང་པོ་དང་ལོངས་སྤྱོད། །རྣམ་པར་ཐར་པ་བསམ་གྱིས་མི་ཁྱབ་དང་། །སྙོམས་པར་འཇུག་པ་མཁྱེན་པའི་སྟོབས་ཞེས་བརྗོད། །ཀུ་ཏི་ད་ར་ཁྱབ་བྱེད་རླུང་དུ་གྱུར། །ཆོས་རྣམས་འབྱེད་
པ་ཤེས་རབ་དབང་པོ་སྟེ། །སྐྱེ་བ་ལ་དབང་ཀུན་ནས་ཉོན་མོངས་དང་། །རྣམ་པར་བྱང་བ་མཁྱེན་པའི་སྟོབས་ཞེས་བརྗོད། །ཀོ་ལཊ་ཀྵྱ་འདི་ནི་རྒྱུ་བའི་རླུང་། །སྤྱོད་ཡུལ་དད་པའི་སྟོབས་དང་ལྡན་པ་ལས། །རྫུ་འཕྲུལ་བ་དང་ལས་ཀྱི་
འཇུག་པ་དང་། །ལས་ཀྱི་རྣམ་པར་སྨིན་པ་མཁྱེན་པའི་སྟོབས། །ཀོ་ལ་བྷྱ་ཞེས་རབ་ཏུ་རྒྱུ་བ་སྟེ། །རྒྱུན་ཆད་མེད་པ་བརྩོན་འགྲུས་སྟོབས་མཆོག་གྱུར། །མོས་པ་ལ་དབང་འབྱུང་འཇུག་ཕྲིན་ལས་ལ། །ཐམས་ཅད་ཉིད་དུ་སོན་
པའི་ལས་མཁྱེན་སྟོབས། །ཀོ་ལ་ལོ་བྷ་མངོན་པར་རྒྱུ་བ་ཉིད། །གཟུངས་འགྱུར་དྲན་པའི་སྟོབས་ལས་རྡོ་རྗེ་ཆེ། །ཞིང་ཁམས་སྤྱོད་པའི་སྨོན་ལམ་གནས་མཁས་པ། །སྔོན་གྱི་གནས་རྣམས་མ་ལུས་མཁྱེན་པར་བརྗོད། །ཀོ་ཊ་བྷི་
<pb id="89.181a"/>
ཞེས་ཁྱད་པར་རབ་རྒྱུ་བ། །དྲི་མེད་ཏིང་འཛིན་སྟོབས་ནི་རྩལ་ལྡན་པ། །ཡེ་ཤེས་ལ་དབང་ཕུན་སུམ་ཚོགས་པའི་ཡུལ། །འཆི་འཕོ་བ་དང་སྐྱེ་བའི་གནས་སྟོབས་གྱུར། །ཀོ་ལ་ཏ་ཐཱ་ན་ཞེས་ཀུན་དུ་རྒྱུ། །ཤེས་རབ་སྟོབས་
ལྡན་ཆོས་ལ་དབང་བ་གང་། །ཟག་པ་ཟད་པ་མཁྱེན་པའི་སྟོབས་ཡིན་ནོ། །འདི་དག་གནས་ཞེས་མཉམ་བཞག་སྤྱོད་པ་ཅན། །ཉེ་བའི་གནས་ཞེས་མཉམ་ལོངས་སྤྱོད་པའི་ཡུལ། །ཞིང་ནི་དབང་པོ་ལྔ་ཡི་ཡུལ་ཉིད་དེ། །ཉེ་ཞིང་འདོད་ཡོན་
རྡོ་རྗེའི་སྤྱོད་ཡུལ་གང་། །ཚན་དྷོ་དཀྱིལ་འཁོར་རང་ལ་རྫོགས་པའི་གནས། །ཉེ་ཚན་བརྟན་གཡོ་དཀྱིལ་འཁོར་འཁོར་ལོ་ཡི། །འདུས་བྱས་བྱང་ཆུབ་སེམས་ཀྱི་རྡོ་རྗེར་འགྱུར། །ཉེར་འདུ་ཚད་མེད་བཞི་ལྡན་རང་བྱུང་བ། །དུར་ཁྲོད་བདེ་
ཆེན་ལྷན་ཅིག་རོལ་པ་ཆེ། །ཉེ་བའི་དུར་ཁྲོད་ཡེ་ཤེས་རྒྱས་པར་འགྱུར། །གནས་བཅུ་འདི་དག་གསང་འཛིན་ང་ཡི་ཡུལ། །ས་བཅུའི་དབང་ཕྱུག་ཕྱག་རྒྱ་ཆེན་པོའི་ངང་། །གཅིག་དང་དུ་མར་དམིགས་མེད་བདེ་བ་ཆེ། །ཆོས་དང་ཆོས་
ལས་བྱུང་བའི་ཡུལ་མི་དམིགས། །ཀོ་ཊ་ཀྵྱ་ཀོ་ཊ་ཝ་ཀྵྱ་ཀོ་ཊ་ཝདྷ་ཀོ་ཊ་བ་ཤ ། ཀུ་ཏི་ད་ར། ཀོ་ལ་ཊ་ཀྵྱ། ཀོ་ལ་ལོ་བྷྱ། ཀོ་ལ་ལོ་བྷ། ཀོ་ཊ་བྷི། ཀོ་ལ་ཏ་ཐཱ་ན། བཅོམ་ལྡན་མགོན་པོ་རྡོ་རྗེ་འཛིན། །ཁྱོད་ནི་གླང་པོ་ལྟ་བ་ཆེ། །ཁྱོད་ནི་བཟང་པོའི་རྒྱན་དང་
ལྡན། །ཁྱོད་ནི་རྣམ་པར་གནོན་པ་ཡིན། །ཁྱོད་ནི་རིན་ཆེན་འབྱུང་གནས་གཙོ། །ཁྱོད་ནི་བདེན་པའི་འདྲེན་པ་ཡིན། །ཁྱོད་ནི་གཟུགས་སྡུག་ཡིད་འཕྲོག་ཡིན། །ཁྱོད་ནི་འཇོམས་པ་ཅིར་ཡང་སྣང་། །ཁྱོད་ནི་མེ་ལྕེའི་ཕྲེང་བ་ཅན། །ཁྱོད་ནི་གནས་
ལ་སྐྱོ་བ་མེད། །ཁྱོད་ནི་ཡིད་བཞིན་ནོར་བུ་སྟེ། །ཁྱོད་ཀྱི་སྐུ་ནི་མཛེས་པར་བསྟན། །རྒྱ་མཚོ་བླ་ན་མེད་པ་སྟེ། །བསྟོད་པའི་མཆོག་ཏུ་གྱུར་པའོ། །རྡོ་རྗེ་ངེས་པར་སྟོན་པའི་གསང་བ་གཅིག་ཏུ་བསྡུས་པ་བླ་ན་མེད་པ་རྡོ་རྗེ་ཞེས་བྱ་བའི་ཏིང་ངེ་
འཛིན་ཏོ། །གང་ལས་བླ་མེད་དཀྱིལ་འཁོར་རབ་གསལ་བ། །རྒྱུད་རྣམས་མ་ལུས་པ་ལ་ཁྱབ་པ་དང་། །ཆོས་ཀུན་ལ་ནི་འདི་ཡིས་རྒྱས་བཏབ་པས། །འདུས་པ་རྩ་བར་གསུངས་པ་དོན་བསྟན་པའོ། །སྙིང་པོའི་འོད་ཟེར་དཔག་མེད་ལས་
<pb id="89.181b"/>
སྤྲུལ་པའི། །ཐུབ་པས་རབ་རིབ་ཀུན་དུ་ངེས་བསལ་ནས། །མ་ལུས་སེམས་ཅན་སངས་རྒྱས་རྫོགས་བྱས་ཏེ། །གསང་སྔགས་རིག་པའི་ནང་དུ་ཆུད་པར་བྱ། །གཟུགས་ལ་སོགས་པའི་རྣམ་པ་མ་གཏོགས་པའི། །འཛིན་པ་དེ་ནི་དངོས་སུ་
མཐོང་མི་འགྱུར། །བཟུང་བ་དག་ཀྱང་ཅུང་ཟད་ཡོད་མིན་ལ། །གཞན་པའི་དྲ་བ་ཡིས་ཀྱང་མཐོང་དུ་མེད། །འཁྲུལ་པའི་ཤེས་རབ་བྱ་བ་གང་ཡང་མེད། །ཡོངས་སུ་འཛིན་པ་ཡོད་པར་མ་མཐོང་སྟེ། །ཅིག་ཅར་སྐྱེ་བཞིན་པ་ནི་གཟུགས་
མཆོག་ཡིན། །འདི་དག་འཛིན་པ་པོ་ནི་ཡོད་པ་མིན། །དཀར་དམར་ལ་སོགས་གང་ཞིག་མཐོང་བ་རྣམས། །དེ་ཉིད་དུས་གཞན་དག་ཏུ་མཐོང་མི་འགྱུར། །འདི་དག་གཅིག་ལ་གཅིག་གིས་འགལ་སྣང་ཕྱིར། །རྟག་ཏུ་འཕྲུལ་པའི་
ཤེས་པ་དག་དང་མཚུངས། །ཐོག་མཐའ་ལ་སོགས་བྱེ་བྲག་སྣང་བས་ན། །གཟུགས་ལ་སོགས་པ་འདི་དག་གཅིག་མ་ཡིན། །རྡུལ་ཕྲན་རྣམས་ཀྱང་སྣང་བ་མ་ཡིན་པས། །དུ་མའི་གཟུགས་སུ་མིན་པའང་དེ་དང་འདྲ། །རྡུལ་ཕྲན་
ཆ་ཤས་མེད་པ་ཉིད་ཀྱང་ནི། །ཕྲ་རབ་དུ་མ་འདུས་པར་མ་གྲུབ་པས། །དབང་ཆེན་དཀྱིལ་འཁོར་ལ་སོགས་པ་ཡི་གཟུགས། །བསགས་པ་འགའ་ཡང་འདིར་ནི་མེད་པར་འགྱུར། །དེ་བས་འཛིན་པ་པོ་ལ་སོགས་བྲལ་བས། །རང་རྒྱུད་ལ་
སོགས་བཏགས་པའི་ངོ་བོ་ཉིད། །བརྟན་དང་གཡོ་བའི་དངོས་རྣམས་མ་ལུས་གང་། །དྲི་ཟའི་གྲོང་ཁྱེར་དག་དང་མཚུངས་པ་ཡིན། །བདག་དང་བདག་གི་རྣམ་རྟོག་རྒྱུན་གྱིས་ནི། །ངོ་བོ་དག་གིས་དེ་ནི་འཁོར་བ་སྟེ། །དག་པ་ཕྱིན་ཅི་ལོག་
དང་བྲལ་བ་ཡི། །ངོ་བོ་ཙམ་ནི་རྣམ་པར་བརྟགས་གྱུར་པ། །སྲིད་དང་ཞི་བ་ཡི་ནི་མཚན་ཉིད་འདིར། །ཆོས་ཉིད་ཀྱིས་ནི་དབྱེ་བ་གང་ཡང་མེད། །གང་ཕྱིར་གཟུང་བ་ལ་སོགས་རྣམ་པ་དང་། །བྲལ་བར་ཐམས་ཅད་དུ་ནི་རྟག་ཏུ་བསྒྲུབ། །
སོ་སོར་སྣང་བ་རང་བཞིན་ཀུན་རྟོག་ལས། །ཐམས་ཅད་ཀྱང་ནི་ཅི་ཡང་ཡོད་མ་ཡིན། །ཆོས་རྣམས་སེམས་ལས་གཞན་པ་ཡོད་མིན་པས། །བདག་དང་བདག་གིར་བཏགས་པ་མ་གྲུབ་པས། །གང་ཞིག་གཟུགས་ལས་སོ་
<pb id="89.182a"/>
སོར་ཞུགས་གྱུར་པ། །དེ་ཡི་བདག་ཉིད་གང་ཡིན་དེ་ཉིད་གཟུགས། །དེ་བས་ཐམས་ཅད་ཁྱད་པར་མེད་པའི་བློས། །དངོས་པོ་ཐམས་ཅད་ཁྱད་པར་མེད་པར་བརྟག །སྣང་བར་གྱུར་པའི་ཡུལ་རྣམས་གང་ཡིན་དང་། །
གང་ཞིག་རྟོག་པའི་གནས་སུ་གྱུར་པ་རྣམས། །དེ་དེ་གཉིས་སུ་སྦྱོར་དང་བྲལ་བས་ན། །དེས་ན་རྣམ་པར་དབྱེ་བ་དུ་མས་མིན། །བཅོམ་ལྡན་འདས་རྡོ་རྗེ་འཛིན་པས་དབྱངས་ཀྱི་བརྗོད་པ་རྣམ་པར་དག་པ་རྡོ་རྗེའི་ཚུལ་ལས་འབྱུང་
བའི་གནས་འདི་ཡང་གསུངས་སོ། །དང་པོ་ཨ་ནས་བརྩམས་ནས་ཨཿཡི་མཐར། །བཅུ་གཉིས་དབྱངས་ནི་གསུང་རབ་ཡན་ལག་གྱུར། །ཨ་གང་མདོ་ཙམ་གྱི་ནི་སྤྱི་ཡི་དོན། །རྣམ་པར་བསྡུས་ནས་སྟོན་པ་མདོ་ཡི་སྡེ། །
ཨཱ་ཆོས་རྣམས་ཐམས་ཅད་སྤྱི་དང་བྱེ་བྲག་གི། །རྣམ་པ་ཡི་གེ་ཐ་སྙད་གསལ་བར་གྱུར། །དེ་ནི་ཚིགས་སུ་བཅད་པར་རྗོད་བྱེད་པ། །རྒྱས་པར་དབྱེ་བ་དབྱངས་ཀྱིས་བསྙད་པའི་སྡེ། །ཨི་ཆོས་རྣམས་རྒྱུ་རྐྱེན་འབྲས་བུ་དངོས་
པོ་རྣམས། །ཕྱིན་ཅི་མ་ལོག་ཡང་དག་སྟོན་བྱེད་པ། །མ་འོངས་པ་ན་འདི་ལས་འདི་འབྱུང་བ། །ཐམས་ཅད་སྟོན་པ་ལུང་དུ་སྟོན་པའི་སྡེ། །ཨཱི་རྩ་ཡན་ལག་འབྲེལ་བར་བཅས་པའི་ཚིག །ཚིགས་སུ་བཅད་པར་སྟོན་པ་
འདི་ཡང་སྡེ། །ཨུ་ཞུ་བ་པོ་དང་གནས་དང་དུས་དག་གི། །ཡི་རངས་དགའ་བས་རྒྱས་པས་ཆེད་བརྗོད་སྡེ། །ཨཱུ་ད་ལྟར་གནས་དང་མ་འོངས་འབྱུང་བ་དང་། །རང་བཞིན་བཅས་པ་སྟོན་པ་གླེང་གཞིའི་སྡེ། །ཨེ་བདག་དང་གདུལ་
བྱ་གཞན་དང་གཞན་དག་གིས། །སྐྱེ་བ་སྔོན་དང་ཚེ་རབས་ཐམས་ཅད་དུ། །གནས་དང་གནས་ཀྱི་གཏན་ཚིགས་སྤྱོད་པ་ཡི། །འདི་ལྟར་འབྱུང་བའི་སྡེ་ཞེས་བསྟན་པའོ། །ཨཻ་བྱང་ཆུབ་སེམས་དཔའི་སྤྱོད་པ་སྣ་ཚོགས་ལས་
ཀུན་དུ་དོན་སྤྱོད་བཞིས་བསྡུས་སྐྱེས་རབས་ཏེ། །ཨོ་ལམ་དང་འབྲས་བུ་ཟབ་དང་རྒྱ་ཆེ་ལས། །མ་རྒྱས་སྤྲོས་པ་ཤིན་དུ་རྒྱས་པའི་སྡེ། །ཨཽ་སངས་རྒྱས་རྣམས་དང་བྱང་ཆུབ་སེམས་དཔའ་དང་། །འཕགས་པ་རྣམས་ཀྱི་ཁྱད་
<pb id="89.182b"/>
པར་གྱུར་པ་ཡི། །ལྟ་སྤྱོད་ཆོས་ཀྱིས་འདུལ་བ་ལམ་སྟོན་པ། །རྨད་དུ་བྱུང་བའི་སྡེ་ཞེས་བསྟན་པ་ཡིན། །ཨྃ་ཆོས་ཀྱི་གནས་ལུགས་གཉིས་སུ་མེད་པ་ཉིད། །ངེས་པར་འབྱེད་པ་གཏན་ལ་ཕབ་པའི་སྡེ། །ཨཿགསང་བའི་སྤྱོད་
ཡུལ་ཕ་རོལ་ཕྱིན་པ་ཡི། །བདེན་གཉིས་དབྱེར་མེད་སྟོན་པ་མཆོག་གི་སྡེ། །བདེ་བར་གཤེགས་པ་ཐམས་ཅད་ཀྱི་གསུང་རབ་ཡན་ལག་བཅུ་གཉིས་རྣམ་པར་དག་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། །ཀ་ལ་ཀུཊ་ཏ ཀ་ཞེས་པ་
ནི་འབྱུང་བའི་སྒོ་ཡིན་ཏེ། །ལ་ཞེས་བྱ་བ་གང་ཡང་བླང་དོར་གཉིས། །ཀུ་ནི་གདུག་པ་ཅན་གང་ཕྱོགས་གནས་པ། །ཊ་ཏ་ཞེས་གནོད་རབ་ཏུ་ཞི་བར་བྱེད། །ཕྱོགས་བཅུ་ཀུན་དུ་ཡང་དག་པ་དང་ནི། །ཡང་དག་མ་ཡིན་འཇིག་རྟེན་
འཇིག་རྟེན་འདས། །དངོས་པོར་འཛིན་པའི་གདོན་ནི་ཕྱི་ནང་གང་། །གནས་པ་འདི་ནི་ས་གསུམ་ཀུན་དུ་སྤྱོད། །གསང་བར་བྱ་བ་ཕྱོགས་བཅས་ཕྱོགས་མེད་པ། །ཁྲོ་རྒྱལ་ཡུམ་བཅས་རོལ་པས་རབ་ཏུ་འཇོམས། །དངོས་པོར་འཛིན་
པའི་གདོན་བཅུ་རྣམ་པར་དག་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ། །གསང་བའི་ཚུལ་ནི་སྤྱི་དང་ཁྱད་པར་ཏེ། །མཆོག་ཏུ་གསང་བ་ཆེན་པོའི་ཚུལ་གྱིས་ནི། །མངོན་པར་བྱང་ཆུབ་ལྔས་གྲུབ་དང་པོ་སྟེ། །ཐབས་དང་ཤེས་
རབ་གཅིག་བསྡུས་གླེང་གཞིར་བརྗོད། །རིག་པའི་དབང་དང་དཀྱིལ་འཁོར་ངེས་བྱས་པ། །འབྲས་བུ་ཉེ་འགྲུས་སྤྱོད་པའི་ཚུལ་བསྟན་པའོ། །མི་རུ་འཁྲུངས་པ་དང་པོའི་ཚུལ་ངེས་སྡེ། །རབ་ཏུ་བྱུང་བ་ངེས་པ་གཉིས་པའི་ཚུལ། །
འདུལ་བའི་སྡོམ་པ་ངེས་པ་གསུམ་བརྗོད་པས། །ཟབ་མོའི་ཏིང་འཛིན་བསྟན་པ་ཚུལ་བཞི་པ། །ཕྱི་ནང་གསང་བའི་སྤྱོད་པ་ཐུབ་པ་ཡི། །དེ་ཉིད་བླ་ན་མེད་པ་བསྟན་པ་ཡིན། །ཁ་སྦྱོར་ལས་བྱུང་གཟུགས་ནི་དེ་སོང་ཡིད་བསྒོམས་
ན། །གསོ་བར་དཀའ་བའི་ནད་ཚོགས་ཐམས་ཅད་འཕྲོག་བྱེད་ཅིང་། །འོ་མའི་རྒྱུན་ནི་བབ་པས་ཐུགས་ནི་མཉེས་མཛད་པའི། །འཆི་བའི་དུས་ལ་བབ་པ་དྲག་པོ་ཀུན་ཀྱང་རབ་ཏུ་འཇོམས། །འཆི་བདག་འཇོམས་པར་བྱེད་པ་
<pb id="89.183a"/>
རྡོ་རྗེ་ཞེས་བྱ་བའི་ཏིང་ངེ་འཛིན་ལ་གནས་པར་གྱུར་ཏོ། །དེ་ནས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་བདག་པོ་རྡོ་རྗེ་འཛིན་པ་དཀྱིལ་འཁོར་ཆེན་པོ་རབ་ཏུ་སྡུད་པ་དང་སྤྲོ་བའི་
ཚུལ་རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་ཏེ་བྱང་ཆུབ་ཀྱི་སེམས་རྡོ་རྗེ་མཚུངས་པ་མེད་པ། བརྟག་ཏུ་མེད་པ། བལྟར་མེད་པ། དཔྱད་དུ་མེད་པ། ལྡན་པ་མེད་པ། མི་ལྡན་པ་མེད་པ། སྣང་བ་མེད་པ། དཔེ་མེད་པའི་རང་བཞིན་
ལ་ཡོངས་སུ་གནས་སོ། །དེ་ནས་དེ་བཞིན་གཤེགས་པ་ཐམས་ཅད་འདི་སྐད་ཅེས་གསུངས་སོ། །བཅོམ་ལྡན་འདས་དེ་བཞིན་གཤེགས་པ་ཐམས་ཅད་འདི་ལྟ་སྟེ། ལུས་དང་། ངག་དང་། སེམས་དང་། ཆོས་ཐམས་ཅད་
དང་། རྡོ་རྗེའི་གནས་ཀྱི་དམ་ཚིག་ནི་ཐམས་ཅད་ཀྱི་རྗེས་སུ་སོང་བ་ངོ་བོ་ཉིད་གཅིག་པའི་ཕྱིར་འདི་ལྟ་སྟེ་སེམས་ཀྱི་ངོ་བོ་ཉིད་དོ། །ལུས་དང་ངག་དང་སེམས་ཀྱི་ཁམས་གང་ཡིན་པ་དང་། ནམ་མཁའི་ཁམས་དེ་དག་ཀྱང་
གཉིས་སུ་མེད་དེ་གཉིས་སུ་བྱར་མེད་སོ་སོ་མ་ཡིན་ཐ་མི་དད་དེ། དབྱེར་མི་ཕྱེད་པ་རྡོ་རྗེའི་གནས་ཡིན་པའི་ཕྱིར་རོ། །འདིར་ནི་ཡང་དག་བསྡུས་པར་གྱུར་པ་ཡི། །རིགས་ཀྱི་དཀྱིལ་འཁོར་བླ་མེད་བསྟན་པ་ཡི། །སྙིང་པོ་ཡོངས་
སུ་བསྡུས་པ་རྡོ་རྗེ་འཆང་། །དེ་ཉིད་དཀྱིལ་འཁོར་ཚུལ་ནི་བསྟན་པ་ཡིན། །དལ་འབྱོར་འདི་ནི་ཤིན་ཏུ་གཡོ་འགྱུར་ཞིང་། །འཇིག་རྟེན་སྐྱེ་བོ་དམ་པ་ཕྲད་རྙེད་དཀའ། །དེ་བས་ཐབས་དང་ཤེས་རབ་ལ་གཞོལ་བའི། །ཡིད་ལ་
བྱེད་པ་མཆོག་དེ་བསྒྲུབ་པར་བྱ། །དེ་ལ་ཐོག་མར་རེ་ཤིག་བསྟན་པ་ཡི། །སངས་རྒྱས་ཐེག་པ་བསམ་པ་རིག་འཇུག་སྟེ། །རྡོ་རྗེ་འཛིན་པ་སྙིང་རྗེའི་སྟོབས་ཀྱིས་ནི། །བྱང་ཆུབ་མཆོག་ཏུ་སེམས་ནི་བསྐྱེད་པ་དང་། །
གཏོང་བ་ལ་སོགས་ཡོན་ཏན་རྣམས་ཀྱིས་བརྒྱན། །ཟབ་མོའི་ཚུལ་དག་ལ་ནི་རབ་ཏུ་མོས། །དཔལ་ལྡན་འདུས་པར་དཀྱིལ་འཁོར་ཆེན་པོ་ནི། །རང་ཉིད་དབང་བསྐུར་ཕུན་སུམ་ཚོགས་ལྡན་པའི། །ཆོ་ག་རིམ་བཞིན་རྗེས་
<pb id="89.183b"/>
གནང་ཐོབ་པ་ཡི། །བློ་དང་ལྡན་པས་གསང་སྔགས་བསྙེན་པར་བྱ། །ལ་ལར་དྲི་མེད་ཆུ་ནི་ཕུན་ཚོགས་ཤིང་། །འབྲས་ལྡན་ལྗོན་ཤིང་མཛེས་པས་རྣམ་བརྒྱན་པའི། །རི་བོའི་ཚང་ཚིང་གནས་སུ་བཅོམ་ལྡན་འདས། །
དཔལ་ལྡན་རྡོ་རྗེ་འཛིན་པ་བསྒྲུབ་པར་བྱོས། །དང་པོར་ཐོ་རངས་སྙིང་གར་ཟླ་དབུས་སུ། །འོད་ཟེར་རབ་འཕྲོ་དྲི་མེད་ཡི་གེ་ཧཱུྂ། །དཔལ་མཆོག་དེ་ཉིད་རྣམ་དགོད་བརྩེར་ལྡན་པའི། །ཁ་གདོང་ལ་སོགས་ཤིན་དུ་དག་པར་བྱ། །
ཙན་དན་དྲི་ཞིམ་བྱུག་པས་ལེགས་བྱུགས་ཤིང་། །བཟང་པོའི་མེ་ཏོག་སིལ་མ་གཏོར་ནས་ཀྱང་། །སྟོང་ཉིད་ཡེ་ཤེས་མཆོག་གི་ས་ཡི་ཆར། །རིམ་གྱིས་བསྐྱེད་པ་རྫོགས་ཚུལ་ལྡང་བ་ནི། །དེ་འོག་ཧཱུྂ་ཡྃ་རྃ་བྃ་ལྃ་བཅས་ཧཱུྂ། །
རྡོ་རྗེའི་ས་གཞི་དཀྱིལ་འཁོར་ཁ་དོག་དང་། །དབྱིབས་དང་མཚན་མའི་བྱེ་བྲག་འབྱུང་བ་ནི། །ཤིན་ཏུ་གསལ་ཞིང་དག་པར་རྣམ་པར་བསམ། །ཀུན་བཟང་ལས་བྱུང་བསམ་པར་བྱ་བ་ནི། །སྟོན་ཀའི་ཟླ་བ་ལྟ་བུར་རབ་དཀར་བ། །
མཐའ་ཡས་ཕྱོགས་གནས་སྣ་ཚོགས་འོད་དང་ལྡན། །གྲུ་གསུམ་གྱེན་དུ་གནས་པའི་ངོ་བོ་ནི། །ནམ་མཁའ་རང་གི་ངོ་བོ་རང་རིག་པ། །ཆོས་ཀྱི་འབྱུང་གནས་བྷ་གའི་པད་མ་ཉིད། །དེ་ཡི་དབུས་སུ་རིག་འཛིན་དབང་པོ་
དང་། །བྱིན་ཟ་གཞོན་ནུ་བདག་མོའི་རང་བཞིན་ཅན། །སོ་སོའི་བྱེ་བྲག་གཞི་ཡི་ཁྱད་པར་བསམ། །དེ་སྟེང་རི་ཡི་རྒྱལ་པོ་ལྷུན་གྲུབ་པ། །གྲུ་བཞི་ཟུར་ལྡན་མཛེས་པའི་བ་གམ་བཅས། །རིན་ཆེན་བཞིས་སྐྱེས་ཕྱོགས་ཀྱི་
འོད་ཀྱིས་ཁྱབ། །གཏེར་མཆོག་ཡོན་ཏན་རྒྱས་པའི་བདག་ཉིད་གནས། །དེ་སྟེང་པད་མ་སྣ་ཚོགས་རྡོ་རྗེས་མཛེས། །དེ་དབུས་ཧཱུྂ་ལས་བྱུང་བའི་འཁོར་ལོ་ནི། །རྩིབས་བཅུ་གསེར་གྱི་རང་བཞིན་མུ་ཁྱུད་ལྡན། །དེར་ནི་
བདག་ཉིད་དབུས་སུ་གནས་པ་ཡི། །དཔལ་ལྡན་ཞེ་སྡང་རྡོ་རྗེར་གནས་ནས་ནི། །དེ་ཡི་ཐུགས་ཀར་ཉི་མའི་དཀྱིལ་འཁོར་ལ། །གནས་པའི་ཡི་གེ་ཧཱུྂ་ལས་སྤྲོས་པ་ཡི། །རྂ་བཅུ་ལས་ནི་ཉི་མའི་དཀྱིལ་འཁོར་དང་། །
<pb id="89.184a"/>
དེ་སྟེང་ཧཱུྂ་བཅུ་རབ་འཕྲོས་ཁྲོ་བོ་བཅུ། །ཞལ་ཕྱིར་གཟིགས་ནས་ཕྱོགས་བཅུའི་གདོན་ལ་ཡང་། །གཙོ་བོའི་བཀའ་བསྒོའི་དོན་དུ་ཕུར་བུ་ཡིས། །ལུས་ངག་ཡིད་ལ་བརྡབས་དང་བརྡུངས་པར་གྱུར། །
འདི་ནི་བགེགས་ཀུན་འདའ་བར་མི་ནུས་པའི། །བསྲུང་བ་ཆེན་པོ་ཡོངས་སུ་བསྡུས་པ་ཡིན། །རྡོ་རྗེའི་ས་གཞིར་དྲ་བ་གུར་དང་ནི། །པད་མ་འཁོར་ལོ་རྡོ་རྗེའི་བླ་རེ་དང་། །ཕྱོགས་བཅུར་མེ་དོང་འབར་བ་རྒྱས་པ་ཡིན། །མེ་
འོད་འབར་བས་ཀུན་ནས་འཁྲིགས་པ་གང་། །རྡོ་རྗེ་ཕུར་བུ་བཅུ་ཕྲག་གསུམ་དག་གིས། །རྡོ་རྗེའི་ཐོ་བ་འབར་བས་བརྡུངས་པ་ཡིན། །འདི་ནི་བསྲུང་བའི་དཀྱིལ་འཁོར་ཚད་མེད་པ། །བར་ཆད་ལས་རྒྱལ་བདུད་རྣམས་
འཇོམས་པ་ཡིན། །སྐད་ཅིག་དེ་ལས་རང་ཉིད་མི་དམིགས་པར། །ཡོངས་སུ་བསྡུས་ཏེ་བྷྲུྃ་ལས་བྱུང་བ་ཡི། །རྣམ་པར་སྣང་མཛད་རྒྱལ་བའི་སྐུ་ལྟ་བུ། །ཐུབ་དབང་འོད་ཀྱི་དཀྱིལ་འཁོར་སྣ་ཚོགས་པའི། །ཟེར་གྱིས་ཕྱོགས་
མཚམས་མ་ལུས་ཀུན་དུ་ཁྱབ། །མི་མཉམ་བདག་མེད་དེ་ཕྱིར་ཟུར་བཞི་མཉམ། །དྲན་དང་དབང་པོ་མཆོག་བཞི་སྒོ་རྣམས་ཡིན། །བསམ་གཏན་བཞི་པོ་དག་ནི་རྟ་བབས་དང་། །ཏིང་འཛིན་ཁ་ཁྱེར་གྱིས་ནི་ཀུན་ནས་
བསྐོར། །ཁ་ཁྱེར་མདའ་ཡབ་རྟེན་པའི་མཆོད་པའི་རྟེན། །དམ་པ་འཛིན་པ་གཟུངས་ཀྱི་ཚོགས་རྣམས་ཡིན། །སྣ་ཚོགས་རྒྱན་རྣམས་ཀུན་གྱིས་རྣམ་སྤྲས་པ། །གང་ཕྱིར་འགྲོ་བའི་བསམ་པ་ཀུན་རྫོགས་པའི། །
རླུང་གིས་བསྐྱོད་པའི་བ་དན་ཕྲེང་བ་དང་། །དྲིལ་བུ་སྒྲ་སྒྲོགས་ཕྱོགས་བཅུ་ཀུན་ཁྱབ་པ། །གང་ཕྱིར་དམ་ཆོས་གསུང་རབ་ཡན་ལག་དགུ། །གདུལ་བྱ་ཐམས་ཅད་ལ་ནི་བསྐྱོད་པའོ། །རླུང་གིས་བསྐྱོད་པའི་བ་དན་ཕྲེང་
བ་དང་། །མེ་ལོང་དྲ་བ་དྲ་ཕྱེད་མེ་ཏོག་གི། །ཕྲེང་བ་སྣ་ཚོགས་ཀྱིས་བརྒྱན་མཉམ་པ་མེད། །ཡེ་ཤེས་མེ་ལོང་དྲི་མེད་བྱང་ཆུབ་ཀྱི། །ཡན་ལག་དྲི་ནི་མེ་ཏོག་ཕུན་སུམ་ཚོགས། །ཀ་བ་བཟང་པོ་བརྒྱད་ཀྱིས་ཉེར་མཛེས་
<pb id="89.184b"/>
པ། །རྣམ་ཐར་བརྒྱད་པོ་རྣམ་པར་དག་པ་ཡིན། །རྡོ་རྗེའི་གདུང་དང་ཡང་དག་ལྡན་པ་ནི། །རི་མིག་ཕོ་བྲང་དབུས་ཀྱི་མཚན་ཉིད་དེ། །རྡོ་རྗེ་འདོད་ཡོན་སྣམ་བུས་ཡོངས་འཁོར་བ། །གྲུ་ཆད་རིམ་གཉིས་ལྷ་སྣམ་ནང་སྐོར་ཡངས། །པཉ་ཙ་
རེ་ག་ཡེ་ཤེས་ལྔ་ལྡན་པའི། །རྡོ་རྗེའི་རྩིག་པ་མ་འདྲེས་གསལ་བ་ལས། །ཕྱི་ནང་མེད་པར་ཤེལ་སྒོང་དངས་པ་ལྟར། །དག་ཅིང་དྲི་མེད་ཡེ་ཤེས་ཕོ་བྲང་སྟེ། །རིན་ཆེན་ཕ་གུ་སྣ་ཚོགས་འཕྲས་སྤྲས་ཤིང་། །དྲ་བ་དྲ་བ་ཕྱེད་པའི་
དོ་ཤལ་ཅན། །རྟ་བབ་ཆོས་ཀྱི་འཁོར་ལོ་རི་དགས་བཅས། །བྱམས་སོགས་ཚད་མེད་གདུགས་ཀྱིས་ཁྱབ་པ་ཡི། །རྩེ་མོ་རིན་ཆེན་བུམ་པས་བསྡུས་པ་ཉིད། །ཐེག་མཆོག་གཅིག་ཏུ་ངེས་པར་བསྡུས་པ་སྟེ། །ཚད་མེད་
མུ་ཏིག་རྡོ་རྗེའི་ར་བ་དང་། །མེ་འོད་ཕྲེང་བ་འཁྲིགས་པའི་རང་བཞིན་ཅན། །ཆུ་སྐྱེས་གེ་སར་དུ་མའི་རྣམ་པ་ཅན། །རིགས་ཀྱི་ཡེ་ཤེས་བླ་མེད་བརྒྱན་པ་ཡི། །རྡོ་རྗེ་ཐེག་ཆོས་འཁོར་ལོ་རབ་བསྐོར་བའོ། །བླ་མེད་མཐའ་ཡས་
འདོད་ཡོན་རིག་མ་ཡི། །ལྷ་མོ་བཅུ་དྲུག་དག་གིས་ཡོངས་སུ་བསྐོར། །སྟོང་ཉིད་ཤེས་རབ་རང་བཞིན་ངོ་བོ་ཡིས། །གཟུགས་སོགས་ཡུལ་རྣམས་རྣམ་དག་ཕ་རོལ་ཕྱིན། །རྗེས་སུ་དྲན་པས་མཆོད་པས་ཉེར་བརྒྱན་པ། །ཆོས་དབྱིངས་
རྣམ་པར་དག་པའི་རྒྱུ་འཐུན་ཡིན། །སྣ་ཚོགས་པད་མའི་ཟེའུ་འབྲུར་ལེགས་གནས་པའི། །ཉི་ཟླའི་མགོན་བཅས་ལྷ་ཡི་གནས་རྣམས་དང་། །རིན་ཆེན་མ་ལུས་པ་ཡིས་རྣམ་སྤྲས་པའི། །གཞལ་ཡས་ཁང་པ་དེ་ལྟར་
བསམ་པར་བྱ། །དེ་ཡི་དབུས་སུ་རྡོ་རྗེ་འཛིན་པ་ནི། །དཀྱིལ་འཁོར་ལྷ་ཚོགས་འབྱུང་བ་ཐམས་ཅད་ཀྱང་། །སྐད་ཅིག་གཅིག་ལས་སྐྱེས་པའི་བདག་ཉིད་དེ། །དཔལ་ལྡན་གསང་བའི་རྒྱལ་པོ་རྡོ་རྗེ་འཛིན། །རང་འོད་བཅས་
པའི་རིག་མས་འཁྱུད་པ་ནི། །ཞལ་གསུམ་ཕྱག་དྲུག་དུང་དང་ཀུན་ད་ལྟར། །རིན་ཆེན་དུ་མས་སྤྲས་པའི་སྐུ་མཆོག་ཅན། །རྣམ་པར་སྣང་མཛད་ཤར་དུ་རྣམ་པར་གནས། །དཀོན་མཆོག་དཔལ་ལྷོ་འོད་དཔག་ནུབ་དུ་གནས། །
<pb id="89.185a"/>
གདོན་མི་ཟ་བ་བྱང་གི་ཕྱོགས་སུའོ། །ཤར་ལྷོའི་གྲྭར་ནི་ལྷ་མོ་སྤྱན་མ་དང་། །ལྷོ་ནུབ་གྲྭར་ནི་མཱ་མ་ཀཱི་མཆོག་དང་། །ནུབ་བྱང་གྲྭར་ནི་ལྷ་མོ་གོས་དཀར་མོ། །བྱང་ཤར་གྲར་ནི་ལྷ་མོ་སྒྲོལ་མ་སྟེ། །ཤར་ལྷོར་གཟུགས་
དང་ལྷོ་ནུབ་སྒྲ་རྡོ་རྗེ། །ནུབ་བྱང་དུ་ནི་དྲི་ཡི་ལྷ་མོ་དང་། །བྱང་ཤར་མཚམས་སུ་རོ་ཡི་ལྷ་མོ་དག །མཁས་པས་རིམ་པ་བཞིན་དུ་བསམ་པར་བྱ། །བྱམས་པའི་མགོན་པོ་ས་ཡི་སྙིང་པོ་དག །ཤར་གྱི་སྣམ་བུ་དག་ལ་ལེགས་པར་
དགོད། །གསང་བ་འཛིན་དང་ནམ་མཁའི་སྙིང་པོ་ནི། །ལྷོ་ཡི་སྣམ་བུར་གནས་པའི་སེམས་དཔའོ། །འཇིག་རྟེན་དབང་ཕྱུག་དང་ནི་འཇམ་པའི་དབྱངས། །ནུབ་ཏུ་རྣལ་འབྱོར་མཁས་པས་བསམ་པར་བྱ། །སྒྲིབ་པ་ཐམས་ཅད་
རྣམ་པར་སེལ་བ་དང་། །ཀུན་དུ་བཟང་པོ་བྱང་གི་སྣམ་བུར་དགོད། །གཤིན་རྗེ་གཤེད་པོ་ཤར་སྒོར་གནས་པར་བྱ། །གཞན་གྱིས་མི་ཐུབ་ལྷོ་ཡི་སྒོ་དྲུང་གནས། །རྟ་མགྲིན་རྒྱལ་པོ་ནུབ་ཀྱི་སྒོ་དྲུང་དགོད། །བདུད་རྩི་འཁྱིལ་པ་བྱང་
སྒོར་འབྱུང་བ་སྟེ། །ཤར་ལྷོ་མཚམས་སུ་མི་གཡོ་མགོན་པོ་དང་། །འདོད་པའི་རྒྱལ་པོ་ལྷོ་ནུབ་གྲྭར་དགོད་ཅིང་། །བྱང་ཤར་དུ་ནི་དབྱུག་པ་སྔོན་པོ་ཅན། །སྟེང་ཕྱོགས་གཙུག་ཏོར་འཁོར་ལོས་བསྒྱུར་བ་སྟེ། །འོག་ཕྱོགས་གནོད་
མཛེས་རྒྱལ་པོ་རྣམ་པར་བསམ། །དེ་ལྟར་རྣམ་པར་བསམས་པའི་དཀྱིལ་འཁོར་ལ། །ཐམས་ཅད་ཞལ་གསུམ་ཕྱག་ནི་དྲུག་པ་སྟེ། །རྣམ་པ་མ་ལུས་གསལ་བའི་རྒྱན་དང་ལྡན། །རིན་ཆེན་འོད་འཕྲོ་ནོར་བུའི་སྙིང་པོར་
བཅས། །ཇི་བཞིན་བལྟས་ཏེ་དེ་ཡི་གཙོ་བོ་ཡི། །ཐུགས་ཀའི་ཟླ་གནས་མཆོག་གི་ས་བོན་ལས། །འོད་ཟེར་དུ་མའི་རྣམ་པ་རབ་སྤྲོས་པས། །ཕྱོགས་བཅུའི་སངས་རྒྱས་བླ་མར་བཅས་པ་དང་། །རིག་མ་ལྷ་མོའི་མཆོད་
པ་ཁྲོ་བོར་བཅས། །བྱང་ཆུབ་སེམས་དཔའི་ཚོགས་རྣམས་མ་ལུས་པ། །བར་སྣང་ཞིང་ཁམས་རབ་ཏུ་ཁེངས་གྱུར་ལ། །སྡིག་པ་བཤགས་སོགས་མཆོད་པ་རྒྱ་མཚོ་དབུལ། །སྐྱབས་སུ་འགྲོ་ཞིང་བཟོད་པར་
<pb id="89.185b"/>
གསོལ་ནས་ཀྱང་། །གཤེགས་སུ་གསོལ་བ་བསོད་ནམས་ཚོགས་རབ་བསགས། །དེ་ནས་ཕྱི་དང་ནང་གི་དངོས་པོ་རྣམས། །མ་ལུས་སྟོང་པ་ཉིད་དུ་ངས་བསམས་ཏེ། །ཐམས་ཅད་ཡེ་ཤེས་ཆོས་ཉིད་དག་པའི་ངང་། །བྲག་
ཆ་ལྟ་བུའི་སྒྱུ་མའི་སྒྲས་བརྗོད་དོ། །ཨོྃ་་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏ་མ་ཀོ྅ཧྃ། ཆོས་ཉིད་ནཱ་ད་ཙམ་དུ་བསྡུས་པའི་དངོས། །དེ་ཉིད་རྟོག་མེད་སེམས་ཀྱི་སྣང་བའི་ངང་། །གསང་སྔགས་དེ་ཉིད་སྐུར་ནི་ལྡང་བའི་ཕྱིར། །སྟོང་པ་
ཙམ་དུ་གནས་པ་ཆོས་ཉིད་ལས། །རང་བྱུང་རྟ་བདུན་རྒྱལ་པོ་རྣམ་པར་བསམ། །བཅུ་དྲུག་ཆ་དང་དེ་ཚོགས་ལས་བྱུང་བའི། །ཟླ་བའི་དཀྱིལ་འཁོར་དག་གི་དབུས་ཉིད་དུ། །འོད་ཟེར་དཔག་ཏུ་མེད་པའི་ཚོགས་ལྡན་པ། །དབུས་
མའི་གདན་ལ་ཡི་གེ་གསུམ་གྱི་ནི། །ཆོ་གས་པད་མ་ཉི་མའི་ལྡན་པ་དག །དཔལ་མཆོག་དང་པོའི་སྙིང་པོ་ལས་བྱུང་བའི། །རྡོ་རྗེ་འབར་བ་ནོར་བུའི་སྙིང་པོ་ལྟར། །རྒྱུ་དང་མི་རྒྱུའི་དངོས་པོ་མ་ལུས་པ། །དཔག་མེད་ཐུབ་
པའི་ཚོགས་རྣམས་འོད་འཕྲོ་བ། །ཕྱོགས་སྒོ་མཐའ་ཡས་ཁྱབ་པར་རབ་བསྒྲུབ་པ། །དེ་ཉིད་ཡེ་ཤེས་ངང་ལས་རང་བྱུང་བ། །ཤིན་དུ་རྣམ་པར་དག་པའི་ངང་དུ་བལྟ། །ཨོྃ་དྷརྨ་དྷཱ་ཏུ་སྭ་བྷཱ་བ་ཨཱཏ་མ་ཀོ྅ཧྃ། དེ་བཞིན་ཉིད་
ཀྱི་ཡེ་ཤེས་འབྱུང་བའོ། །དང་པོ་མགོན་པོའི་སྙིང་པོ་བསྒོམས་ནས་ནི། །ང་རྒྱལ་དེ་ལྡན་མཐའ་ཡས་སྤྲུལ་པ་ཡིས། །འགྲོ་བའི་མཆོག་དང་ཐུན་མོང་དོན་བྱས་ཤིང་། །ཡི་གེ་གསུམ་དང་གང་དུ་ཟླ་བར་བཅས། །དེ་ལས་
འོད་འཕྲོས་རྡོ་རྗེ་སྙིང་པོར་བཅས། །ཐུབ་མཆོག་ཕྲ་རབ་བསྒྲུབ་མཚུངས་མེད་པ་ཡི། །ཀུན་ད་ཟླ་བ་ལྟར་དཀར་མདངས་ལྡན་པའི། །བཅོམ་ལྡན་དང་པོའི་མགོན་པོ་ཞེས་བྱ་བ། །གཡས་དང་གཡོན་གྱི་ཞལ་ནི་སྔོ་དང་
དམར། །ཞལ་གསུམ་ཕྱག་དྲུག་མཛེས་པའི་རྒྱན་དང་ལྡན། །སྣ་ཚོགས་རིན་ཆེན་རྒྱན་ལྡན་ཕྱག་གཉིས་ཀྱིས། །རིག་མ་འཁྱུད་ཅིང་རྡོ་རྗེ་དྲིལ་བུ་འཛིན། །འཁོར་ལོ་བར་མ་ཐ་མ་པད་མ་ནི། །གཡས་པའི་ཕྱག་གིས་
<pb id="89.186a"/>
བསྣམས་པར་མཛད་པའོ། །ནོར་བུ་རིན་ཆེན་རལ་གྲི་འབར་བ་ནི། །གཡོན་པའི་ཕྱག་ན་བསྣམས་པ་ཟུང་གིས་མཛེས། །ཁམས་གསུམ་ཁོངས་ནི་རྣམ་པར་བརྒྱན་པ་ཡི། །ཐུབ་པའི་སྤྲིན་ཚོགས་དུ་མ་རྣམ་པར་འགྱེད། །
རྣམ་པར་ཐར་པའི་སྒོ་གསུམ་རྣམ་དག་པས། །ཐབས་དང་ཤེས་རབ་བདག་ཉིད་སྙིང་རྗེའི་མཆོག །མ་ལུས་འགྲོ་བའི་དེ་ཉིད་གཅིག་པུ་ཉིད། །རྒྱལ་བ་སྐྱེད་བྱེད་ཉིད་ཀྱི་སྐུ་རུ་བསམ། །མཆོག་ཏུ་རྗེས་ཆགས་དཔག་མེད་ཕུན་ཚོགས་
པས། །འདུལ་བའི་འཇིག་རྟེན་མ་ལུས་དམིགས་ནས་ནི། །དགའ་བའི་སྒྱུ་མའི་སྒྲས་ནི་དེ་དག་དང་། །རྒྱལ་བའི་ཚོགས་རྣམས་མ་ལུས་བཞུགས་པར་བྱ། །དེར་ནི་སྤྱན་ལ་སོགས་པའི་ལྷ་མོ་དང་། །གཟུགས་སོགས་མ་
ལུས་ཡུལ་གྱི་རང་བཞིན་དུ། །བྱུང་ནས་རིག་པ་དེ་དག་ཐམས་ཅད་ནི། །རང་གི་རིག་པའི་ནང་དུ་ཆུད་པར་བྱ། །དེ་ཡི་པད་མའི་ལྟེ་བའི་ནང་དུ་ནི། །རྣམ་སྣང་ལ་སོགས་རྒྱལ་བའི་ཚོགས་བཅུག་པས། །ཟླ་བ་ཞུ་བའི་གཟུགས་
སུ་གྱུར་པ་དང་། །དེས་ན་དེ་རྣམས་དེ་འོག་དབང་བསྐུར་བྱ། །ཕྱོགས་བཅུའི་སངས་རྒྱས་རིག་མ་སྲས་བཅས་དང་། །ལྷ་མོ་ཁྲོ་བོའི་བསྲུང་བར་བཅས་པ་དག །ཡི་གེ་གསུམ་གྱི་གཟུགས་སུ་ཐིམ་ནས་ནི། །དེ་ཉིད་ཆ་དང་
བཅས་པ་ཧོ་དང་ཧ། །ནཱ་དར་བཅས་པ་འདྲེས་པ་སེམས་ཀྱི་སྐུ། །སྙིང་གའི་ཆུ་སྐྱེས་ལ་ནི་གནས་པར་བྱ། །གང་དུ་རིག་མ་བདག་ཉིད་བཅས་པ་ཡི། །ལུས་ལ་དཀྱིལ་འཁོར་རིམ་པ་འདིར་དབྱེ་བྱ། །གཤིན་རྗེ་གཤེད་དང་
གཞན་གྱིས་མི་ཐུབ་དང་། །རྟ་མགྲིན་རྒྱལ་པོ་བདུད་རྩི་འཁྱིལ་པར་བཅས། །མི་གཡོ་འདོད་རྒྱལ་དབྱུག་པ་སྔོན་པོ་ཅན། །སྟོབས་པོ་ཆེ་དག་ཕྱོགས་མཚམས་ཁྲོ་བོ་རྣམས། །གནོད་མཛེས་གཙུག་ཏོར་འཁོར་
ལོས་སྒྱུར་བའི་བར། །རིམ་བཞིན་ཛཿཧཱུྃ་བྃ་ཧོཿཧཱུྃ་དྲུག་བཅས། །ལག་གཡས་མགུལ་པ་དེ་བཞིན་གཡོན་པའི་མགུལ། །ཁ་དང་གསང་གནས་མཐའ་དང་བཅས་པ་དང་། །དཔུང་གཡས་ཚིགས་པ་གཡོན་བཅས་དེ་དག་
<pb id="89.186b"/>
དང་། །པུས་མོ་གཡས་དང་གཡོན་དང་རྐང་པའི་མཐིལ། །སྤྱི་གཙུག་དག་ཏུ་ངེས་པར་དགོད་པར་བྱ། །བྱམས་པ་དང་ནི་ས་ཡི་སྙིང་པོ་དང་། །ཕྱག་ན་རྡོ་རྗེ་ནམ་མཁའི་སྙིང་པོ་དང་། །འཇམ་པའི་དབྱངས་དང་སྤྱན་རས་གཟིགས་
དབང་སྟེ། །སྒྲིབ་པ་རྣམ་སེལ་ཀུན་དུ་བཟང་པོ་དག །རིམ་པས་མཻ་ཐཱི་ཧཱུྃ་དང་ཨ་དང་ནི། །ཨ་དང་ཧྲཱིཿདང་ཨཱྃ་དང་སྂ་རྣམས་ནི། །རྩ་རྣམས་ལྟེ་བ་དང་ནི་མིག་དག་དང་། །རྣ་བ་དང་ནི་སྣ་དང་ལྕེ་དང་རྣམ་ཤེས་རྟེན། །མཚན་མ་
དང་ནི་ཚིག་ལ་ཁྱབ་པར་གནས། །རབ་ཏུ་བསམ་པ་ཡི་གེ་རྣམ་དག་བསྟན། །ལྃ་མྃ་པྃ་ཏྃ་ལྷ་མོ་རིམ་བཞིན་དུ། །སྤྱན་དང་མཱ་མ་ཀཱི་དང་གོས་དཀར་མོ། །སྒྲོལ་མ་རྣམས་ནི་ཁམས་བཞིའི་ངོ་བོར་བརྟག །ཨོྃ་་ཨཱཿ
ཧཱུྃ་དང་སྭཱ་ཧཱ་རིམ་བཞིན་དུ། །སྤྱི་བོ་མགྲིན་པ་སྙིང་ག་ལྟེ་བ་དང་། །གསང་གནས་རྣམ་ལ་རིགས་ཀྱི་སངས་རྒྱས་ལྔ། །ཕུང་པོ་ལྔ་ཡི་ངོ་བོ་དག་པར་བཞུགས། །དེ་ལྟར་ཕྲ་བའི་སྒོ་ནས་ཡོངས་རྫོགས་པའི། །ལྷ་
ཡི་འཁོར་ལོ་ལུས་ལ་བསྐྱེད་པ་ཡིན། །རང་ཉིད་བཅོམ་ལྡན་སྐུ་ཡི་བ་སྤུ་ལས། །འོད་འཕྲོས་རྩེ་མོ་ལས་ནི་རང་བྱུང་བ། །སྤྱན་དང་མཱ་མ་ཀཱི་མཆོག་ན་བཟའ་དཀར། །རྒྱན་སྤྲས་རིག་མ་ཕྱོགས་སུ་རྣམ་པར་བསམ། །
ཨོྃ་ཨཱཿཧཱུྃ་ཞེས་བྱ་བའི་ཡི་གེ་ནི། །འདི་བཅས་ཧ་ཧོ་སྤེལ་བར་རིམ་པ་བཞིན། །པད་མའི་ནང་དུ་བཞུགས་པ་མཉམ་མེད་པ། །ཤེས་རབ་ཆགས་པས་ཞུ་བར་བྱས་པར་བསམ། །དེ་ཡི་མཐུ་ཡིས་དེ་དག་གཉིས་ཀ་
ཡང་། །ཟླ་བ་ཞུ་བར་གྱུར་པར་མཐོང་བ་དང་། །ལྷ་མོ་སྤྱན་ལ་སོགས་པ་དེ་དག་གིས། །གླུ་ཡི་སྒྲ་ཡིས་བསྐུལ་བར་གྱུར་པར་བསམ། །དེ་ལྟར་གླུ་ཡི་ང་རོ་གྱུར་པ་ན། །ཆོས་ཀུན་སྒྱུ་མ་ལྟ་བུར་ཡང་དག་རིག །སྣང་
བའི་འོད་ཟེར་གྱི་ནི་དཀྱིལ་འཁོར་ཅན། །གསང་སྔགས་རང་ཉིད་ལུས་སུ་ཡོངས་གྱུར་ནས། །དེ་ཡི་འོད་ཟེར་མ་ལུས་པ་རྣམས་ཀྱིས། །རང་ལྷ་དང་མཚུངས་སྤྲུལ་པའི་ཐུབ་དབང་པོ། །དཔག་ཏུ་མེད་པ་ཡིད་ཀྱིས་
<pb id="89.187a"/>
བསྡུས་པ་ལས། །དཔལ་ལྡན་འདུས་པའི་གཙོ་བོ་རྡོ་རྗེ་འཛིན། །ཞལ་གསུམ་ཕྱག་དྲུག་རྒྱལ་བའི་བདག་པོ་ནི། །ཨུད་པལ་སྔོན་པོ་མཐོན་མཐིང་མདོག་འདྲ་ལ། །གཡས་དཀར་གཡོན་དམར་ཀུན་ད་
བྱི་རུའི་མདོག །གཡས་གཡོན་དང་པོ་རྡོ་རྗེ་དྲིལ་བུ་འཛིན། །གཡས་གཉིས་འཁོར་ལོ་ནོར་བུ་འོད་ལྡན་དང་། །གཡོན་གཉིས་པད་མ་སྡོང་བུ་རལ་གྲི་བསྣམས། །རིན་ཆེན་དབུ་རྒྱན་རྣ་ཆ་གདུ་བུ་དང་། །དཔུང་རྒྱན་དོ་ཤལ་སྣ་
ཚོགས་རྒྱན་དང་ལྡན། །ཡིད་བཞིན་ནོར་བུ་གཙུག་ཏོར་དབུས་མཚན་པ། །ལྷ་ཡི་ན་བཟའ་སྟོད་གཡོགས་ཤམ་ཐབས་བཅས། །ཉི་ཟླ་པད་མའི་དབུས་སུ་གསལ་བར་བསམ། །མ་ལུས་འོད་ཀྱི་འོད་འཕྲོ་འབར་བ་དང་། །
ཐུབ་པའི་དབང་པོ་སྤྲོ་བས་རྣམ་བརྒྱན་ཅིང་། །སྐྱོབ་པ་ནམ་མཁའ་ཡོངས་ཁྱབ་ཞིང་ཁམས་ཡིན། །དངོས་རྣམས་ཐམས་ཅད་གཟུང་དང་འཛིན་པ་དང་། །བྲལ་བ་དངོས་པོ་མེད་པ་ཉིད་དུ་ཤེས། །རྣམ་བྱང་གཅིག་ཏུ་མངོན་
པར་ཞེན་པ་ནི། །མེད་པར་བྱིན་གྱིས་བརླབས་པ་འདི་ཉིད་བྱ། །ཨོྃ་དྷརྨ་དྷཱ་ཏུ་སྭ་བྷཱ་བ་ཨཱཏ་མ་ཀོ྅ཧྂ། དེ་འོག་རང་རིག་ས་བོན་འོད་རྣམས་ཀྱིས། །རང་གི་མིག་སོགས་གཏི་མུག་རྡོ་རྗེ་སོགས། །ཇི་བཞིན་བཀང་ནས་རང་སྙིང་དྲི་མེད་
ཟླ་བ་ཡི། །རྡོ་རྗེ་ལྟེ་བའི་དབུས་གནས་ཧཱུྂ་ཡིག་སྟེ། །ཐུགས་ཀྱི་རྡོ་རྗེ་དེ་བཞིན་མགྲིན་པ་དང་། །མགོ་བོར་གནས་པ་པད་མ་འཁོར་ལོ་ཡི། །ཨཱཿདང་ཨོྃ་ནི་གསུང་གི་རྡོ་རྗེ་དང་། །སྐུ་ཡི་རྡོ་རྗེ་ཉིད་དུ་བསམ་པར་བྱ། །དེ་ཡི་
ཐུགས་ཀའི་འོད་ཀྱི་ཚོགས་རྣམས་དང་། །ཤེས་རབ་དམ་པ་འདུས་པའི་འོད་རྣམས་ཀྱིས། །ཀུན་ནས་རྒྱལ་བའི་དབང་པོ་མཆོད་ནས་ནི། །ཐུགས་ཀྱི་རྡོ་རྗེ་ལ་སོགས་བྱིན་གྱིས་བརླབ། །ནམ་མཁའ་ལྟ་བུའི་ངོ་བོར་རྡོ་རྗེ་
གསུམ། །མཚན་ཉིད་དག་དང་བྲལ་བར་དམིགས་ནས་ནི། །ཕྱོགས་ཚོགས་ཀུན་ན་བཞུགས་པའི་ཐུབ་པའི་ཚོགས། །སྙིང་པོའི་འོད་ཟེར་རྣམས་ཀྱིས་ཡང་དག་བསྐུལ། །ཐུབ་པ་མཆོག་གི་འོད་ཟེར་ལས་བྱུང་བའི། །
<pb id="89.187b"/>
རིག་པའི་ཚོགས་རྣམས་བུམ་པ་ཕྱག་བསྣམས་ཏེ། །ཡེ་ཤེས་ཆུ་ཡིས་མངོན་པར་དབང་བསྐུར་བས། །རང་རིགས་གཙོ་བོས་ཅོད་པན་རྒྱས་བཏབ་གྱུར། །དེ་ལས་བདག་ཉིད་དམ་ཚིག་སེམས་དཔའ་ཡི། །ཐུགས་ཀར་ཟླ་
བར་གནས་པའི་ཡེ་ཤེས་སེམས། །རང་འདྲ་མཚུངས་པའི་རྡོ་རྗེ་སེམས་དཔའ་བསམ། །དེ་ཡི་ཐུགས་ཀར་གསལ་བའི་དཀྱིལ་འཁོར་ལ། །ཏིང་འཛིན་སེམས་དཔའ་རྡོ་རྗེ་ས་བོན་བཅས། །ཁྱད་པར་གསང་བ་དམ་པ་
དང་པོར་གནས། །དེ་བཞིན་རང་གི་ལྷ་འདྲ་རང་སྔགས་ཀྱིས། །སྤྲུལ་པའི་རིག་མ་ཉིད་ནི་ཡང་དག་བལྟ། །སྐྱེ་མཆེད་བྱིན་གྱིས་བརླབ་ཅིང་ཡི་གེ་གསུམ། །རྣམ་པར་དགོད་པ་ལུས་ནི་འོད་དང་ལྡན། །ལེགས་པར་བསླབས་
པའི་ཕྱག་རྒྱ་དེ་ཉིད་ཀྱི། །ལུས་ལ་ལྷ་ཡི་ས་བོན་བཀོད་ནས་ནི། །མཉམ་པར་བཞག་ནས་བྱིན་གྱིས་བརླབ་པ་ཉིད། །ཡང་དག་ཡེ་ཤེས་ཕྱག་རྒྱས་རྒྱས་བཏབ་ལྡན། །དེ་ཉིད་ཤེས་པས་སྤྱི་བོ་མགྲིན་པ་དང་། །སྙིང་གའི་
གནས་དང་ལྟེ་བ་གསང་བ་ལ། །ཨོྃ་ཨཱཿཧཱུྃ་དང་སྭཱ་ཧཱའི་ས་བོན་རྣམས། །སྐུ་གསུང་ཐུགས་དང་ཡོན་ཏན་ཕྲིན་ལས་ཚོགས། །ལྔ་པོ་རྣམས་ཀྱིས་ཤིན་དུ་བྱིན་བརླབས་ཏེ། །འོད་ཀྱི་ཕྲེང་བ་དམ་པས་འགྲོ་ཀུན་ཁྱབ། །
དེ་ཡི་འབྱུང་བ་དག་ལ་ལྷ་མོ་བཞི། །སྤྱན་མ་ལ་སོགས་རིམ་པས་ཡང་དག་དགོད། །དེ་ཡི་གཟུགས་དང་སྒྲ་དང་དྲི་དང་ནི། །རོ་དང་རེག་བྱ་རྡོ་རྗེའི་ངོ་བོ་ཉིད། །ཉེ་བའི་སྤྱན་སོགས་ལྷ་མོ་བཞི་དང་བཅས། །སེམས་
མ་བརྒྱད་ཀྱི་རྣམ་པར་ཡོངས་སུ་བསམ། །བདེ་བ་ཆེན་པོར་སྙོམས་པར་ཞུགས་པའོ། །རྡོ་རྗེ་རོ་ལངས་མ་དང་རྣམ་པར་རྒྱལ་བ་མ། །རྡོ་རྗེ་ཁྲོ་གཉེར་མ་དང་རལ་གཅིག་མ། །བདེ་བར་གཤེགས་ཡུམ་རྡོ་རྗེ་མ་
དང་ནི། །སྣ་ཚོགས་རིན་ཆེན་སྣ་ཚོགས་པད་མར་བཅས། །སྣ་ཚོགས་ལས་མ་ནམ་མཁའི་རྡོ་རྗེ་མ། །ས་འཛིན་རྡོ་རྗེ་མ་དང་བཅས་པ་ཡི། །རོལ་པའི་ཁྲོ་མོ་བདེ་བས་རྒྱས་པར་དགོད། །འདིར་ནི་གཉིས་སུ་
<pb id="89.188a"/>
མེད་པར་འདུས་བྱས་པ། །དགའ་བས་ཡོངས་སུ་རྒྱས་པའི་ཏིང་འཛིན་ཅན། །ཨོྃ་གྱིས་ཡེ་ཤེས་འོད་ཟེར་ལྡན་པར་གྱུར། །ཨཱཿཡིས་སྣ་ཚོགས་པད་མ་ལྟེ་བར་བཅས། །ཧཱུྂ་གི་རྡོ་རྗེ་ལས་བྱུང་དྲི་མེད་
པ། །ཡིད་ཚུལ་དམ་པའི་ཆུ་སྐྱེས་ལ་གནས་པའི། །ཤེས་རབ་དམ་པའི་རྒྱུ་འཐུན་ངོ་བོ་ཉིད། །ཐབས་དང་བཅས་པར་འབྱུང་བ་རང་གི་ལུས། །དེ་ཡི་བདེ་གཤེགས་རྗེས་སུ་མཉེས་བྱ་ཞེས། །སྔགས་ལ་དགའ་བ་ཀུན་དུ་
བརྩམ་པར་བྱ། །ཨོྃ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་བ་ཨཱཏ་མ་ཀོ྅ཧྃ། ཐུགས་ཀར་ཟླ་བའི་དཀྱིལ་འཁོར་གནས་པ་ཡི། །ལྷ་དང་སྔགས་དང་བཅས་ལས་བྱུང་རྣམས་ཀྱིས། །མ་ལུས་སངས་རྒྱས་སོགས་རྣམས་བཅུག་
ནས་ནི། །རང་གི་སྙིང་པོ་ལས་བྱུང་མ་ལུས་པའི། །རང་གི་དཀྱིལ་འཁོར་ས་ཡི་གཟུགས་བསམ་ལ། །ཆོ་ག་འདི་ཡིས་སེམས་ནི་བརྟན་པོར་ལྡན། །འཇིག་རྟེན་རྣམས་ལ་ཕན་ཕྱིར་ཡང་དག་དབྱུང་། །ཡེ་ཤེས་བླ་མེད་དམ་པའི་
མཆོད་པ་བརྩམ། །ཨོྃ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་བ་ཨཱཏ་མ་ཀོ྅ཧྃ། པད་མའི་གནས་སུ་རིན་ཆེན་དཀྱིལ་འཁོར་པའི། །རྣམ་པ་དུ་མ་རྫོགས་པའི་དཔལ་དང་ལྡན། །དེར་ནི་སོ་སོར་མངོན་པར་བྱང་ཆུབ་པའི། །ཡེ་ཤེས་ལས་བྱུང་
རྡོ་རྗེ་མི་བསྐྱོད་པ། །བྷ་གའི་གཞལ་ཡས་ལས་ནི་རང་བྱུང་བ། །རྣམ་པ་ཡོངས་སུ་རྫོགས་པར་དབྱུང་བར་བྱ། །བཛྲ་དྷྲཱིཀ་ཅེས་གསང་སྔགས་ལས་བྱུང་བ། །ཐུགས་ཀྱི་རྡོ་རྗེ་མགོན་པོ་ཐུབ་པ་ནི། །སྐྱེ་བོའི་དོན་མཛད་དམ་པ་ཡང་དག་
བསྐུལ། །མཐིང་ཤུན་གསལ་བ་ཡེ་ཤེས་རྒྱལ་པོའི་འོད། །ནོར་བུ་སྔོན་པོའི་འོད་འདྲར་ཡང་དག་འབར། །གཡས་དང་གཡོན་པའི་ཞལ་ནས་དཀར་དང་དམར། །དམ་པ་དང་པོ་ལྟ་བུའི་ཕྱག་དང་ལྡན། །དང་པོ་གཉིས་ཀྱིས་ཡུམ་
ལ་འཁྱུད་པ་དང་། །རྡོ་རྗེ་དྲིལ་བུ་འཛིན་པར་མཛད་པའོ། །བར་མ་གཉིས་ཀྱིས་འཁོར་ལོ་ནོར་བུ་དང་། །ཐ་མས་པད་མ་རལ་གྲི་ལེགས་བསྣམས་པའོ། །རིན་ཆེན་དུ་མའི་རྒྱན་རྣམས་ཡོངས་རྫོགས་པས། །ཚད་མེད་ནོར་བུ་
<pb id="89.188b"/>
སྣ་ཚོགས་ཀྱིས་སྤྲས་ཡིན། །དབུ་མའི་ལམ་ནས་གྱེན་དུ་བརྒྱུད་ནས་ནི། །ཐུགས་ཀ་ནས་ནི་བྱོན་ཏེ་ལེགས་བལྟམས་ནས། །ཕྱོགས་བཅུར་གཟིགས་ཤིང་འོད་ཟེར་གྲངས་མེད་ལས། །ཞིང་ཁམས་མཐའ་ཡས་ཁྱབ་པར་ལེགས་སྤྲོ་བའི། །
ཐུབ་པ་མཆོག་གིས་གདུལ་བྱའི་དོན་དུ་ནི། །སངས་རྒྱས་མཛད་པ་ཆོས་ཀྱི་འཁོར་ལོ་བསྐོར། །སེམས་ཅན་ཚོགས་རྣམས་མ་ལུས་གོ་འཕང་བཀོད། །ཞེ་སྡང་རྡོ་རྗེའི་སྐུ་མཆོག་ཐོབ་བྱས་ཏེ། །ཁ་དོག་དཔག་ཏུ་མེད་པའི་
འོད་ཚོགས་ལས། །བློ་དང་ལྡན་པས་ལེགས་བསྡུས་བདག་ཉིད་ལ། །དངོས་པོ་ཐམས་ཅད་ཀྱིས་ནི་ཞུགས་པར་བྱ། །སྐད་ཅིག་དེ་ལ་བདག་ཉིད་ཡོངས་བསྒྱུར་ཏེ། །སླར་ཡང་བཅོམ་ལྡན་ཞེ་སྡང་རྡོ་རྗེ་ནི། །རིན་ཆེན་ཨིན་དྲ་ནཱི་ལའི་
ཁ་དོག་ལྟར། །མཐིང་ནག་ཅུང་ཟད་ཁྲོས་པའི་བདག་ཉིད་ཅན། །རྡོ་རྗེ་སྐྱིལ་དཀྲུང་དག་གིས་ལེགས་བཞུགས་པའོ། །མི་འཇིགས་སེང་གེའི་ཁྲི་ལ་གནས་མཛད་ཡིན། །ཛི་ན་ཛིཀ་སྔགས་ལས་ནི་རང་བྱུང་བའི། །རྣམ་སྣང་མཛད་ཅེས་བྱ་
བ་སྐུ་རྡོ་རྗེ། །སྟོན་ཀའི་སྤྲིན་དཀར་དག་པ་ལྟ་བུའི་མདོག །ཞལ་གསུམ་ཕྱག་དྲུག་སྣ་ཚོགས་རྒྱན་གྱིས་མཛེས། །གཡས་མཐིང་གཡོན་དམར་རྩ་བ་སྐུ་དང་མཚུངས། །དང་པོ་གཉིས་ཀྱིས་འཁོར་ལོ་དྲིལ་བུ་འཛིན། །རིག་
མ་ཡེ་ཤེས་ལེགས་པར་འཁྱུད་པའོ། །བར་མ་གཉིས་ཀྱིས་རྡོ་རྗེ་རིན་ཆེན་དང་། །ཐ་མས་པད་དཀར་རལ་གྲི་ལེགས་བསྣམས་པའོ། །དེ་ཉིད་ཐུགས་ཀ་ནས་ནི་ཕྱུང་ནས་ནི། །མཛད་པ་སྤྱོད་དེ་གཏི་མུག་ཅན་སྦྱངས་ནས། །སྟོབས་
མཆོག་གླང་པོའི་གདན་ཁྲིའི་སྟེང་དུ་ནི། །ཤར་གྱི་པད་མ་ཟླ་བའི་དབུས་སུ་བསམ། །རཏ་ན་དྷྲཱིཀ་སྔགས་ལས་ནི་རང་བྱུང་བའི། །དཀོན་མཆོག་དཔལ་ཞེས་བྱ་བ་རིན་ཆེན་སྐུ། །འཛམ་བུའི་ཆུ་བོ་གསེར་གྱི་འོད་དང་མཚུངས། །ཞལ་
གསུམ་ཕྱག་དྲུག་ནོར་བུའི་ཚོགས་ཀྱིས་བརྒྱན། །གཡས་སྔོ་གཡོན་དཀར་གཞོན་ནུ་རིན་ཆེན་ཏོག །དང་པོའི་གཡས་གཡོན་ཕྱག་གིས་ལག་བསྣོལ་ཏེ། །ཡིད་བཞིན་ནོར་བུ་དྲིལ་བུ་ལེགས་པ་འཛིན། །བར་མས་འཁོར་
<pb id="89.189a"/>
ལོ་དང་ནི་རྡོ་རྗེ་དང་། །ཐ་མས་གསེར་གྱི་མེ་ཏོག་རལ་གྲི་འཆང་། །དེ་ཉིད་འོད་ཟེར་ཕུང་པོ་དང་བཅས་པ། །ཕྱུང་སྟེ་གཡས་ལོགས་ངོགས་སུ་བཏོན་ནས་ཀྱང་། །མཛད་པ་སྤྱོད་དེ་ང་རྒྱལ་ཅན་དོན་བྱས། །སླར་ལོག་རྫུ་འཕྲུལ་
རྟ་ཡི་ཁྲི་ལ་བཞུགས། །པད་མ་ཟླ་བའི་གདན་ལ་ལྷོར་གནས་པའོ། །ཨཱ་རོ་ལིཀ་སྔགས་ལས་ནི་རབ་བྱུང་བའི། །འོད་དཔག་མེད་པ་གསུང་གི་རྡོ་རྗེ་ནི། །པད་མ་རཱ་ག་ལྟ་བུའི་མདངས་དང་ལྡན། །ཞལ་གསུམ་པ་ལ་ཕྱག་
དྲུག་ངེས་བྱུང་བའི། །གཡས་ནག་གཡོན་དཀར་རྩ་བ་སྐུ་དང་མཚུངས། །དང་པོ་གཉིས་ཀྱིས་པད་མ་དྲིལ་བུ་དང་། །བར་པས་རྡོ་རྗེ་རིན་ཆེན་སྙེ་མ་ཅན། །ཐ་མས་འཁོར་ལོ་རལ་གྲི་འཛིན་མཛད་པ། །རིན་ཆེན་དུ་མས་སྤྲས་པའི་
བདག་ཉིད་ཆེ། །ཐུགས་ཀ་ནས་ཕྱུང་སྤྲོ་བསྡུས་འགྲོ་བའི་དོན། །འདོད་ཆགས་ཅན་གྱི་དོན་བྱས་སླར་འདུས་པས། །མཛེས་པ་རྨ་བྱའི་ཁྲི་ལ་ནུབ་ཕྱོགས་བཞུགས། པྲཛྙཱ་དྷྲིཀ་ཅེས་གསང་སྔགས་ལས་ཕྱུང་བ། །གདོན་མི་ཟ་
བ་ཕྲིན་ལས་རྡོ་རྗེ་ནི། །རིན་ཆེན་མརྒད་ལྗང་གུའི་མདོག་འཆང་བ། །ཞལ་གསུམ་ཕྱག་དྲུག་སྣ་ཚོགས་ནོར་བུས་སྤྲས། །གཡས་དཀར་གཡོན་མཐིང་རྩ་བ་སྐུ་དང་མཚུངས། །དང་པོ་གཉིས་ཀྱིས་རལ་གྲི་དྲིལ་བུ་བསྣོལ། །བར་པས་སྣ་ཚོགས་རྡོ་རྗེ་པད་མ་སྔོ། །
ཐ་མས་འཁོར་ལོ་ནོར་བུ་འོད་འཕྲོ་བསྣམས། །དེ་ཉིད་ཐུགས་ཀ་ནས་ནི་ལེགས་བྱོན་ནས། །མཛད་པ་སྤྱད་དེ་ཕྲག་དོན་ཅན་དོན་བྱས། །འདབ་བཟངས་མཁའ་ལྡིང་ཁྲི་ལ་ལེགས་བཞུགས་པ། །བྱང་ཕྱོགས་པད་མ་ཉི་མའི་དབུས་བཞུགས་པའོ། །འདི་དག་དབུས་དང་ཕྱོགས་
བཞིའི་ལེའུ་ཙི་ཡི། །རྣམ་པ་དག་ལ་ལེགས་པར་རབ་བཞུགས་པའོ། །དེ་དག་མཚམས་ཀྱི་གྲྭ་བཞིར་འབྱུང་བ་ནི། །རིགས་ཀྱི་ལྷ་མོ་བཞི་ནི་ལེགས་གནས་པའོ། །རལ་པའི་ཅོད་པན་མཛེས་དང་སྣ་ཚོགས་པའི། །རིན་ཆེན་མཆོག་གི་འོད་ཟེར་འབར་བས་བརྒྱན། །རིག་པའི་མགོན་པོ་དང་
བཅས་འབྱུང་བའི་སྐུ། །ཐམས་ཅད་པད་མ་ཉི་ཟླ་དག་གནས་བསམ། །མ་ཧཱ་ར་ཏི་ཞེས་བྱ་ལྷ་མོ་སྤྱན། །ཟླ་བའི་དཀྱིལ་འཁོར་རྫོགས་པ་ལ་གནས་པ། །མཆོག་ཏུ་སྒེག་ཅིང་སྐུ་ཡི་རྡོ་རྗེ་འདྲ། །མེ་ཡི་ཕྱོགས་ཉིད་དུ་ནི་བསམ་པར་བྱ། །དྭེ་ཏཱ་ར་ཏི་ཞེས་བྱ་དགའ་བ་ཆེ། །ཡིད་འོང་མཆོག་སྩོལ་མཱ་མ་ཀཱི་ཞེས་པ། །ཞལ་
<pb id="89.189b"/>
མཛེས་ཕྱག་རྒྱ་ཐུགས་ཀྱི་རྡོ་རྗེ་འདྲ། །རྣམ་པར་སྒེག་པ་བདེན་བྲལ་མཚམས་སུ་བསམ། །རཱ་ག་ར་ཏི་ཞེས་བྱ་ཡུམ་མཆོག་ནི། །དྲི་མེད་རིན་ཆེན་འོད་ཀྱི་ཕྲེང་བ་ཡིས། །ཕྱོགས་ཀྱི་ཚོགས་ཁེབ་རང་གི་ངོ་བོ་ནི། །རླུང་དུ་གསུང་གི་རྡོ་རྗེ་
མཚུངས་པར་བསམ། །བཛྲ་ར་ཏིས་རབ་བསྐུལ་སྒྲོལ་མ་ནི། །རྡོ་རྗེ་དགའ་མ་ཡོན་ཏན་མཐའ་ཡས་པ། །དྲི་མེད་སྐུ་ནི་དོན་ཡོད་རྡོ་རྗེ་ལྟར། །དབང་ལྡན་ཕྱོགས་སུ་ངེས་པར་བཞུགས་མཛད་པའོ། །སངས་རྒྱས་ཡུམ་གྱུར་
འདི་དག་རྣམས་ཀྱི་ནི། །དང་པོ་གཡས་མཐར་ཨུཏ་པལ་དཀར་པོ་དང་། །གཉིས་པའི་གཡས་མཐར་ཨུཏ་པལ་སྔོ་དང་ལྡན། །གསུམ་པའི་ཐ་མ་གཡོན་པར་ཨུད་པལ་དམར། །གཡས་པའི་ཕྱག་གིས་འབྱེད་མཛད་བསྣོལ་
མ་ཉིད། །བཞི་པའི་གཡས་མཐར་ཨུཏ་པལ་དཀར་པོའོ། །གཟུགས་ཀྱི་རྡོ་རྗེ་ལྷ་མོ་སྤྱན་མཚུངས་པ། །རྩ་བའི་ཕྱག་གིས་མེ་ལོང་འཛིན་མཛད་པ། །དེ་ཉིད་མཆོད་བྱེད་ལྷ་མོ་རྒྱན་རྣམས་རྫོགས། །མེ་ཡི་གྲུ་ཆད་དག་
ལ་གནས་པར་བསམ། །སྒྲ་ཡི་རྡོ་རྗེ་ལྷ་མོ་བདེན་བྲལ་དུ། །དང་པོ་གཉིས་ནི་རྒྱུད་མངས་སྤྲེང་མཛད་པ། །ཀུན་དུ་མཆོད་བྱེད་མཛེས་པའི་གར་ལྡན་པ། །མཱ་མ་ཀཱི་དང་མཚུངས་པ་དགོད་པར་བྱ། །རྡོ་རྗེ་དྲི་ཡི་ལྷ་མོ་
རླུང་ལྷའི་ཕྱོགས། །དང་པོས་ལྷ་རྫས་དྲི་མཆོག་དུང་ཕོར་འཛིན། །ཁྱད་པར་འཕགས་པའི་ཡོན་ཏན་རྒྱན་སྤྲས་པ། །ནམ་བཟའ་དཀར་མོ་དང་མཚུངས་རྣམ་པར་བསམ། །རྡོ་རྗེ་རོ་ཡི་ལྷ་མོ་སྒྲོལ་མར་མཚུངས། །རིན་
ཆེན་པད་སྣོད་ལེགས་བཀང་བཏུང་བ་འཛིན། །འདི་ཉིད་རོལ་པའི་ཡེ་ཤེས་གཟུངས་མ་ལྷ། །དབང་ལྡན་ཕྱོགས་ཀྱི་གྲྭར་ནི་ལེགས་བཞུགས་པའོ། །རེག་བྱ་རྡོ་རྗེ་ལྷ་མོ་ཡེ་ཤེས་ཡུམ། །གསང་བ་དབྱིངས་ཕྱུག་མ་ནི་
དབུས་གནས་པའོ། །པད་མ་ཟླ་ཉི་དག་ལ་ལེགས་གནས་པ། །བྱམས་པའི་མགོན་པོ་སྤྲིན་དཀར་དག་པའི་འོད། །ཀླུ་ཤིང་མེ་ཏོག་འབྲས་ལྡན་ལེགས་འཛིན་པ། །རིན་ཆེན་རྒྱན་ལྡན་རོལ་པའི་སེམས་དཔའོ། །
<pb id="89.190a"/>
ས་ཡི་སྙིང་པོ་དུང་དང་མཚུངས་པར་མཛེས། །འཁོར་ལོ་འཛིན་པ་དར་དཔྱངས་ཅོད་པན་ལྡན། །རྣམ་པར་འགྱིང་བག་ལྡན་པས་བཞུགས་པ་ནི། །ཤར་གྱི་ལྷ་སྣམ་དག་ལ་དཀྱིལ་དཀྲུང་གནས། །གསང་བའི་
བདག་པོ་རྡོ་རྗེ་འཛིན་པ་ནི། །གུར་གུམ་བཟང་པོའི་མདོག་ལྟར་དམར་སེར་ལ། །ཕྱག་ན་རིན་ཆེན་རྡོ་རྗེ་འབར་བ་འཛིན། །སྣ་ཚོགས་རྒྱན་བཅས་ཀུན་ནས་འོད་འབར་བའོ། །ནམ་མཁའི་སྙིང་པོ་གསེར་གྱི་འོད་མངའ་བ། །མ་
རྒད་ཏ་ནི་ཆ་དགུ་པ་འཛིན་ཅིང་། །ལེགས་པར་གཙོ་ལ་བལྟ་བ་སེམས་དཔའ་ཆེ། །ལྷོ་ཡི་ལྷ་སྣམ་དག་ལ་དགོད་པར་བྱ། །འཇིག་རྟེན་དབང་ཕྱུག་སྤྱན་རས་གཟིགས་དབང་ནི། །བན་དྷུ་རི་ཀའི་མེ་ཏོག་ལྟར་མཛེས་པ། །
གཡོན་པའི་པད་མ་ངེས་པར་གཡས་པས་འབྱེད། །སེམས་དཔའི་དཀྱིལ་དཀྲུང་དག་གིས་བཞུགས་པའོ། །འཇམ་པའི་དབྱངས་ནི་དམར་སེར་དངས་པ་ལ། །ཨུཏ་པལ་དམར་པོ་སྡོང་པོར་བཅས་འཛིན་པ། །གཡས་པས་ཁ་
འབྱེད་ཕྱག་རྒྱ་ལྡན་པ་སྟེ། །ནུབ་ཀྱི་ལྷ་སྣམ་དག་ལ་བཞུགས་པར་བསམ། །སྒྲིབ་པ་ཐམས་ཅད་རྣམ་པར་སེལ་བ་ནི། །མ་རྒད་ལྗང་གུའི་མདོག་དང་མཚུངས་པ་སྟེ། །ཕྱག་ན་རལ་གྲི་འབར་བ་དང་པོར་འཛིན། །རིན་
ཆེན་སྣ་ཚོགས་རྒྱན་གྱིས་བརྒྱན་པར་བསམ། །བྱང་ཆུབ་སེམས་དཔའ་ཀུན་དུ་བཟང་པོ་ནི། །དུར་བའི་ལོ་མའི་ཁ་དོག་མཚུངས་པ་ཉིད། །སྣ་ཚོགས་རྡོ་རྗེ་འཛིན་པ་འགྱིང་བག་ཅན། །བྱང་ཕྱོགས་ལྷ་ཁྱམས་དག་ལ་བཞུགས་
པར་བསམ། །འདི་དག་སོ་སོའི་གཙོ་བོའི་སྐུ་མཚུངས་ཏེ། །ཞལ་གསུམ་ཕྱག་དྲུག་ངེས་པ་གསལ་བར་བརྗོད། །རྣམ་ཤེས་ཚོགས་བརྒྱད་རྟོགས་པ་སྦྱངས་ནས་ནི། །སླར་འདུས་སོ་སོར་གསལ་བར་གྱུར་པར་བསམ། །
ཡ་མཱན་ཏ་ཀྲིད་ཅེས་བྱ་གཤིན་རྗེ་གཤེད། །མཐའ་ཡས་འཇིགས་འོད་ཕྱོགས་ཀུན་ཁྱབ་དང་ལྡན། །དུས་མཐའི་མི་བཟད་སྦྱིན་གྱི་དཀྱིལ་འཁོར་མདོག །ཐུགས་ཀྱི་རྒྱལ་པོ་དག་དང་སྐུ་མཚུངས་པ། །དྲག་པོ་རིགས་
<pb id="89.190b"/>
ཀྱི་འོད་ཟེར་དཔག་མེད་འཕྲོ། །གཤིན་རྗེ་མཐར་བྱེད་ཤིན་དུ་གདུག་པ་ཡི། །སྦྲུལ་གྱིས་ལུས་ཀྱི་ཡན་ལག་རྣམ་བརྒྱན་པ། །དཔལ་ལྡན་ཤར་གྱི་སྒོར་ནི་བསམ་པར་བྱ། །པྲཛྙཱན་ཏ་ཀྲིད་ཅེས་བྱ་བླ་མེད་འོད། །དྲག་ཅིང་ཕྱག་སོགས་
སྐུ་ཡི་རྡོ་རྗེ་འདྲ། །གཞན་གྱིས་མི་ཐུབ་ཅེས་བྱ་གཏུམ་པོ་ནི། །ལྷོ་ཡི་ཕྱོགས་ཀྱི་སྒོ་རུ་བསམ་པར་བྱ། །པད་མཱན་ཏ་ཀྲིད་ཅེས་བྱ་ནུབ་ཕྱོགས་ཀྱི། །འཁོར་ལོའི་འོད་ཀྱིས་མངོན་པར་ཁེབས་བྱེད་པ། །འོད་མདངས་འཇིགས་དུས་
མེ་འདྲ་འཇིགས་པར་ལྡན། །ཕྱག་ལས་སོགས་པ་གསུང་གི་རྡོ་རྗེ་འདྲ། །གདུག་པ་མ་ལུས་རྣམ་གནོན་འཇིགས་པའི་ཞལ། །ཐུབ་དབང་ཧ་ཧ་ཞེས་ནི་བཞད་པ་ཡིས། །རི་བོར་བཅས་པ་སྒྱེལ་བས་སྐྲག་མཛད་པ། །རྟ་
མགྲིན་དེ་བཞིན་ནུབ་ཀྱི་ཕྱོགས་སུ་བསམ། །བིགྷྣཱན་ཏ་ཀྲིད་ཅེས་བྱ་དཔའ་བོ་ནི། །དུས་མཐའི་མེ་ལྟར་དྲག་པ་བདུད་རྩི་འཁྱིལ། །འཕགས་པའི་ཞལ་ཕྱག་ཕྲིན་ལས་རྡོ་རྗེ་མཚུངས། །དེ་བཞིན་བྱང་གི་སྒོར་ནི་བསམ་
པར་བྱ། །རྡོ་རྗེ་ཐོ་བ་དབྱུག་པ་པད་མ་དང་། །རྡོ་རྗེ་གཏུན་ཤིང་ཁྱད་པར་འདི་དག་འཛིན། །ཐམས་ཅད་རིགས་ཀྱི་གཙོ་བོས་དབུ་བརྒྱན་པའི། །ཅོད་པན་ཡེ་ཤེས་རྒྱས་གདབ་བསྟན་པ་ཡིན། །འདི་དག་ཁྲོ་བོ་མངོན་པར་
འབྱུང་བ་དག །གསང་སྔགས་ལས་བྱུང་ཅོད་པན་ལྷར་བཅས་པ། །ཞལ་གསུམ་ཕྱག་དྲུག་འཇིགས་པའི་ཆ་བྱད་སྟོན། །མེ་དཔུང་ཀློང་དཀྱིལ་འབར་བར་རབ་ཏུ་བཞུགས། །མེ་ཡི་མཚམས་སུ་ཁྲོ་རྒྱལ་མི་གཡོ་
བ། །ཨིན་དྲ་ནཱི་ལའི་མདོག་མཚུངས་གཙིགས་པའི་ཞལ། །གཡས་ཞི་དཀར་བ་གཡོན་དམར་བཞད་པ་ལས། །དབུས་ངམ་མཆེ་བ་རྣམ་པར་གཙིགས་པའི་སྐུ། །དང་པོ་རལ་གྲི་སྡིགས་མཛུབ་ཞགས་པ་འཛིན། །བར་
མས་འཁོར་ལོ་པད་མ་འཛིན་པ་ཉིད། །ཐ་མས་དགྲ་སྟ་ནོར་བུ་བསྣམས་པ་སྟེ། །པད་མ་ཉི་མར་གཡོན་བརྐྱང་ཞབས་ཀྱིས་བཞུགས། །བདེན་བྲལ་དུ་ནི་འདོད་པའི་རྒྱལ་པོ་སྟེ། །ཤིན་དུ་དྲག་པོ་བཻ་དཱུརྱའི་མདོག །
<pb id="89.191a"/>
དང་པོས་སྡིགས་མཛུབ་བསྣོལ་མ་མཐེའུ་ཆུང་སྦྲེལ། །རྡོ་རྗེའི་ལྕགས་ཀྱུ་ཞགས་པ་འཛིན་པ་དང་། །རལ་གྲི་ཨུཏ་པལ་དམར་པོ་ཐ་མར་འཛིན། །འཇིགས་རུང་གསུས་ཆེ་པད་ཉིའི་གདན་ལ་བཞུགས། །
རིགས་འཛིན་དུ་ནི་ཁྲོ་བོ་དབྱུག་སྔོན་ཅན། །ཆར་སྤྲིན་སྔོན་པོ་ལྟ་བུའི་ཁ་དོག་འཆང་། །དང་པོས་དབྱུག་པ་སྡིགས་མཛུབ་མེ་དཔུང་འཕྲོ། །བར་མས་རལ་གྲི་ནོར་བུ་ལེགས་འཆང་བ། །ཐ་མས་འཁོར་ལོ་པད་མ་
ལེགས་བསྣམས་པ། །གཏུམ་པོ་འཇིགས་པ་སེལ་མཛད་དེར་བཞུགས་ཡིན། །འབྱུང་པོ་འཇིགས་མཛད་རྡོ་རྗེ་སྟོབས་པོ་ཆེ། །མེ་ཏོག་ཨུཏ་པལ་སྔོན་པོའི་འོད་མཚུངས་པ། །དང་པོ་རྔ་ཡབ་རྡོ་རྗེ་སྡིགས་མཛུབ་
དང་། །བར་པས་རལ་གྲི་ཞགས་པ་འཛིན་པའོ། །ཐ་མས་འཁོར་ལོ་ནོར་བུ་འབར་བ་སྟེ། །གདོན་འཇོམས་སྒེག་པོ་པད་མ་ཉི་མར་གནས། །སྟེང་ཕྱོགས་ཤར་སྒོའི་རྩ་བར་འབྱུང་བ་ཡི། །ཁྲོ་བོ་གཙུག་ཏོར་འཁོར་
ལོས་སྒྱུར་བ་ནི། །མཁའ་འདྲ་སྔོ་བསངས་གཙུག་ཏོར་ཕྱག་རྒྱ་ནི། །སྤྱི་བོར་དང་པོའི་ཕྱག་གིས་བཅིངས་པ་སྟེ། །བར་མ་རྡོ་རྗེ་དང་ནི་པད་མ་འཛིན། །ཐ་མ་རལ་གྲི་སྡིགས་མཛུབ་མཛད་པའོ། །རྣམ་འཚེ་
འཇོམས་མཛད་གཡོན་བརྐྱང་གནས་པ་ཡིས། །ཚངས་གནས་དེར་ནི་པད་ཉིའི་གདན་ལ་བཞུགས། །འོག་ཕྱོགས་ནུབ་སྒོའི་རྩ་བར་བཞུགས་པ་ཡི། །རྒྱུ་དང་མི་རྒྱུ་བ་ཡི་གདུག་པའི་དུག །ཀ་ལ་ཀུ་ཊ་འཇོམས་
པ་གནོད་མཛེས་ནི། །མཐིང་ཤུན་བཟང་པོའི་མདོག་དང་མཚུངས་པ་ཡི། །དང་པོས་རྡོ་རྗེ་སྡིགས་མཛུབ་ཞགས་པ་ཅན། །བར་པས་འཁོར་ལོ་པད་མ་ཐ་མས་ཀྱང་། །རལ་གྲི་དང་ནི་ནོར་བུ་རིན་ཆེན་འཛིན། །ས་བདག་
མ་ལུས་གནོད་མཛེས་རྡོ་རྗེ་བཞུགས། །ཁྲོ་བོ་བཅུ་པོ་ཀུན་གྱི་རྣམ་པ་ནི། །སྤྱན་གསུམ་སྡང་མིག་ཕྱོགས་བཅུར་གཟིགས་པ་དང་། །ཐུང་ཞིང་སྦོམ་ལ་གསུས་འཕྱང་སྦྲུལ་བརྒྱད་ཀྱིས། །རབ་ཏུ་བརྒྱན་ཅིང་དབུ་སྐྲ་