<pb id="89.266b"/>
གནས་པས། །ཆོས་རྣམས་རང་བཞིན་རྣམ་དག་པ། །འགྲོ་འོང་མེད་པར་རྗེས་རིག་བྱ། །དེ་ཉིད་འདི་ནི་བསྟན་པའོ་ཞེས་གསུངས་སོ། །དེ་ནས་བྱང་ཆུབ་སེམས་དཔའི་ཚོགས་དེ་དག་ཐམས་ཅད་ངོ་མཚར་དུ་གྱུར། རྨད་དུ་གྱུར་ནས་རྔམ་ཞིང་མིག་
གདངས་ཏེ་ཚིག་འདི་སྐད་ཅེས་སྨྲས་སོ། །རྨད་བྱུང་ཆེན་པོ་ཆོས་རྣམས་ནི། །ནམ་མཁའ་དང་ནི་མཚུངས་གྱུར་ཅིང་། །རྣམ་པར་མི་རྟོག་དག་པ་ལ། །ཀུན་རྫོབ་ཙམ་དུ་གསུངས་པ་མཚར། །དེ་བཞིན་གཤེགས་པ་ཐམས་ཅད་ཀྱི་སྐུ་དང་
གསུང་དང་ཐུགས་ཀྱི་གསང་བ་གསང་བ་འདུས་པ་རྣལ་འབྱོར་ཆེན་པོ་གཉིས་སུ་མེད་པ་མཉམ་པ་ཉིད་རྣམ་པར་རྒྱལ་བ་ལས་སངས་རྒྱས། ཐམས་ཅད་ཀྱི་རང་བཞིན་རྣམ་པར་དག་ཅིང་དོན་དམ་པའི་གནས་ཀྱི་དག་པ་ཆེན་པོ་དེ་ཁོ་ན་ཉིད་དུ་
བསྟན་པའི་ལེའུ་སྟེ་བདུན་བཅུ་རྩ་བཞི་པའོ།།  །།<head n="3" t="བདུན་ཅུ་རྩ་ལྔ་པ། སངས་རྒྱས་ཐམས་ཅད་ཀྱི་དངོས་པོ་ཐམས་ཅད་ཕྱིན་ཅི་མ་ལོག་པ་དག་པ་བསམ་པ་སྣ་ཚོགས་པའི་དོན་རབ་ཏུ་བསྒྲུབ་པའི་ལེའུ།" type="lewu" zh="82.752"/><bampo n="439.14"/>དེ་ནས་རྒྱལ་པོ་རྡོ་རྗེ་འཛིན། །ཀུན་མཆོག་དབང་ཕྱུག་འཁོར་ལོའི་གཙོས། །རབ་ཏུ་བྱིན་བརླབས་སྣང་བ་ལས། །བཀའ་སྩལ་རྡོ་རྗེ་ཚིག་འདི་བསྟན། །དེ་ནས་དེ་བཞིན་གཤེགས་
པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་གང་དུ་བྱིན་གྱིས་བརློབ་པ་འདི། ངེས་པར་གྱུར་པ་འདི་ཕྱུང་ངོ་། །གང་ཞིག་སྐྱེས་བུའི་སྤྱོད་ཡུལ་དུ། །དེ་བཞིན་གཤེགས་པའི་དཀྱིལ་འཁོར་མཆོག །གང་ཞིག་མཐོང་
ཞིང་གང་བབས་པའི། །ཡང་དག་ཡེ་ཤེས་རྟོག་པར་བྱ། །སྐུ་བབས་པས་ནི་འདའ་བར་བྱེད། །འཕར་ཞིང་གར་དང་ཕྱག་རྒྱ་འབྱུང་། །ཐུགས་ཀྱི་སྙིང་པོ་རབ་བསྐུལ་བ། །སྲོག་རྩོལ་འགོག་པས་འགྲུབ་པར་འགྱུར། །རིངས་པ་ཉིད་ཀྱང་
གསུམ་དུ་འགྱུར། །རྣམ་རྟོག་དང་ནི་ཡུལ་རྣམས་དང་། །འབྱུང་བ་འགག་ཅིང་བདེ་བར་འགྱུར། །སྨིག་རྒྱུ་ལ་སོགས་མཐོང་བར་འབྱུང་། །ལྷ་ཆེན་དག་ཀྱང་དབབ་པ་འབྱུང་། །ཚངས་པས་ལུས་ལ་བྱིན་བརླབས་ན། །
ཚངས་པའི་དབྱངས་ནི་སྟོན་པར་བྱེད། །བརྒྱ་བྱིན་གྱིས་ནི་རྡོ་རྗེ་འཛིན། །ལྐོག་ཏུ་གྱུར་པ་མཐོང་བར་བྱེད། །དྲག་པོ་བས་ནི་སྟོབས་རྙེད་ཅིང་། །རིག་བྱེད་དག་ནི་
<pb id="89.267a"/>
འདོན་པ་དང་། །ཨུ་མཱ་དེ་བཱི་ལ་སོགས་པས། །རྩེ་འཇོ་ཆགས་པ་སྐྱེ་བར་སྟོན། །ལྷ་ཆེན་དག་ནི་གང་བབས་པ། །འཁོར་ལོ་འཛིན་པའི་བརྡ་དག་དང་། །ས་འོག་ས་སྟེང་ས་བླའོ། །དབང་དུ་བྱེད་པ་སྟོན་པར་འགྱུར། །
འཕགས་ལམ་བཞི་ནི་བདེན་པ་བཞི། །ཆོས་རྣམས་རྟོགས་པ་སྟོན་པར་བྱེད། །ཉན་ཐོས་རང་རྒྱལ་རྣམས་ཀྱི་ནི། །གྲུབ་པའི་མཐའ་ནི་སྟོན་པ་དང་། །སྤྱད་པའི་ཡོན་ཏན་འབྱུང་བ་ལས། །སྡེ་བ་རྣམས་ཀྱང་སྤྱོད་པ་དང་། །བསེ་རུ་ལྟ་བུའི་
སྤྱོད་ཚུལ་ལོ། །ཐེག་པ་དམན་པར་ལྟུང་བའི་རྟགས། །བྱང་ཆུབ་སེམས་དཔའ་སྤྱོད་པ་གང་། །ཚད་མེད་བཞི་དང་དེ་ལ་སོགས། །ལུས་ངག་ཡིད་ཀྱིས་གང་བྱུང་བ། །སེམས་དཔའི་ལྟ་སྟངས་བྱེད་པ་ན། །བྱང་ཆུབ་སེམས་ཉིད་འགྲུབ་འགྱུར་
བ། །ངོ་བོ་ཉིད་མེད་ཚིག་བརྗོད་འགྱུར། །གྲུ་གང་དག་ཏུ་འཕགས་པ་ནི། །བསྐྱེད་པའི་རིམ་པ་བརྟན་པར་བྱེད། །ཁྲུ་དོ་བ་ནི་རྫོགས་པའི་རིམ། །ཁྲུ་བརྒྱད་ཀྱི་ནི་ཕྱིར་མི་ལྡོག །ལྔ་པས་ལམ་ལྔ་མཐར་ཕྱིན་པ། །ཚེ་གཅིག་འབྲས་བུ་ཐོབ་པར་འགྱུར། །
གསང་བ་གྲུབ་པ་དག་གིས་ནི། །འབད་པས་དབབ་པ་བརྟག་པར་བྱ། །རྡོ་རྗེ་སྐུ་ནི་བྱིན་བརླབས་ཤིང་། །གཟུགས་ཀྱི་ཕུང་པོ་བབས་གྱུར་པས། །རྣམ་པར་སྣང་མཛད་ཡེ་ཤེས་ནི། །གཏི་མུག་རིགས་ཀྱི་དམ་ཚིག་སྤྱོད། །རྡོ་རྗེ་གསུང་གིས་
བྱིན་བརླབས་ཤིང་། །འདུ་ཤེས་ཕུང་པོ་བབས་གྱུར་པས། །འོད་དཔག་མེད་པའི་ཡེ་ཤེས་ནི། །འདོད་ཆགས་རིགས་ཀྱི་དམ་ཚིག་སྤྱོད། །རྡོ་རྗེ་ཐུགས་ཀྱིས་བྱིན་བརླབས་ཤིང་། །རྣམ་ཤེས་ཕུང་པོ་དག་བྱེད་བབས། །མི་བསྐྱོད་པ་ཡི་ཡེ་ཤེས་ནི། །
ཞེ་སྡང་རིགས་ཀྱི་དམ་ཚིག་སྤྱོད། །རྡོ་རྗེ་ཡོན་ཏན་གྱིས་བྱིན་བརླབས། །ཚོར་བའི་ཕུང་པོས་བདག་བྱིན་བརླབས། །དཀོན་མཆོག་དཔལ་གྱི་ཡེ་ཤེས་ནི། །ང་རྒྱལ་རིགས་ཀྱི་དམ་ཚིག་སྤྱོད། །རྡོ་རྗེ་ཕྲིན་ལས་བྱིན་གྱིས་བརློབ། །འདུ་
བྱེད་ཕུང་པོ་བབས་གྱུར་པས། །གདོན་མི་ཟ་བའི་ཡེ་ཤེས་ནི། །ཕྲག་དོག་རིགས་ཀྱི་དམ་ཚིག་སྤྱོད། །སངས་རྒྱས་སྤྱན་ནི་བབས་གྱུར་ཅིང་། །ས་ཡི་ཁམས་ནི་བྱིན་བརླབས་ན། །དབང་ཆེན་རི་རབ་ལྟར་བརྟན་ཅིང་། །རྡོ་རྗེ་རྒྱས་པའི་ལས་འགྲུབ་འགྱུར། །
<pb id="89.267b"/>
མཱ་མ་ཀཱིས་ནི་བདག་རྒྱུད་ལ། །ཆུ་ཡི་ཁམས་ནི་བྱིན་བརླབས་ནི། །གདུང་བ་རྣམས་ལས་བསིལ་བྱེད་ཅིང་། །ལྷ་མོ་སྒྲོལ་རྣམས་འགྲུབ་པའོ། །ན་བཟའ་དཀར་མོ་བཅས་པ་ཡིས། །མེ་ཡི་ཁམས་ནི་བྱིན་རླབས་པས། །བག་ཆགས་དེ་ནི་
བསྲེག་བྱེད་ཅིང་། །རྡོ་རྗེ་དབང་དུ་སྡུད་པར་བྱེད། །ལྷ་མོ་སྒྲོལ་མའི་གཟི་བརྗིད་ཀྱིས། །རླུང་གི་ཁམས་ནི་བྱིན་བརླབས་པས། །ཐམས་ཅད་སྐྲོད་པའི་ལས་བྱེད་དེ། །རྡོ་རྗེ་མངོན་སྤྱོད་ཆེར་སྤྱོད་དོ། །ལྷ་མོ་གཟུགས་ཀྱི་རྡོ་རྗེ་མ། །སྨིག་རྒྱུ་ལྟ་བུར་
མཐོང་བར་བྱེད། །ལྷ་མོ་སྒྲ་ཡི་རྡོ་རྗེ་མ། །དུ་བ་ལྟ་བུར་འཆར་བར་བྱེད། །ལྷ་མོ་དྲི་ཡི་རྡོ་རྗེ་མ། །སྐར་མ་སྲིན་བུ་མེ་ཁྱེར་འཆར། །ལྷ་མོ་རོ་ཡི་རྡོ་རྗེ་མ། །མར་མེ་འབར་བ་ལྟར་གསལ་ཞིང་། །ལྷ་མོ་རེག་བྱ་རྡོ་རྗེ་མ། །ཐམས་ཅད་སྟོང་པའི་
ཆོས་ཉིད་ལ། །ནམ་མཁའ་ཁམས་ནི་བབས་གྱུར་པས། །བདེ་བ་ཆེན་པོའི་ཡེ་ཤེས་སྐྱེ། །དེ་ཡི་མིག་གི་རྣམ་ཤེས་ལ། །ས་ཡི་སྙིང་པོས་བྱིན་བརླབས་པས། །གཟུགས་ཀྱི་དངོས་པོ་སྣ་ཚོགས་དང་། །ལྐོག་ཏུ་གྱུར་པའི་རྫས་རྣམས་མཐོང་། །
དེ་ཡི་རྣ་བའི་རྣམ་ཤེས་ལ། །ལག་ན་རྡོ་རྗེས་བྱིན་བརླབས་པས། །ཕྲ་རགས་སྒྲ་རྣམས་ཐོས་པ་དང་། །ལུང་བསྟན་པ་ཡང་ཐོབ་པར་འགྱུར། །དེ་ཡི་སྣ་ཡི་རྣམ་ཤེས་ལ། །ནམ་མཁའི་སྙིང་པོས་བྱིན་བརླབས་པས། །སྣ་ཚོགས་དྲི་རྣམས་ཚོར་བ་དང་། །
སྣ་རྩེའི་འོད་ཟེར་ཚོགས་མཐོང་འགྱུར། །དེ་ཡི་ལྕེ་ཡི་རྣམ་ཤེས་ལ། །འཇིག་རྟེན་དབང་ཕྱུག་གིས་བྱིན་བརླབས། །ལྷ་ཡི་བདུད་རྩི་མྱོང་བྱེད་ཅིང་། །གསུང་དབྱངས་སྙན་པ་སྣ་ཚོགས་འབྱུང་། །དེ་ཡི་ལུས་ཀྱི་རྣམ་ཤེས་ལ། །སྒྲིབ་པ་སེལ་བས་
བྱིན་བརླབས་པས། །འཇིག་རྟེན་ཁམས་ནི་གསུམ་དག་གི། །རེག་བྱའི་ཁྱད་པར་མཆོག་རྣམས་ཐོབ། །དེ་ཡི་ཡིད་ཀྱི་རྣམ་ཤེས་ལ། །ཀུན་ཏུ་བཟང་པོས་བྱིན་བརླབས་པས། །དུས་གསུམ་ཤེས་པའི་ཡེ་ཤེས་ནི། །ཞག་གསུམ་ལོན་པ་བཞིན་དུ་དྲན། །དེ་ཡི་ཡིད་ལ་
ཁྱབ་བྱེད་པར། །བྱམས་པ་མགོན་པོས་བྱིན་བརླབས་པས། །ཉོན་མོངས་ཡེ་ཤེས་གྱུར་ནས་ཀྱང་། །རྟོག་པ་མེད་པར་འགྲོ་ཞིང་ལྡིང་། །དེ་ཡི་ཀུན་གཞིའི་རྣམ་ཤེས་ལ། །འཇམ་པའི་དབྱངས་ཀྱིས་བྱིན་བརླབས་པ། །ལུས་ཀྱི་ཆ་ཤས་གཡོ་འགྱུར་ཞིང་། །མཁའ་
<pb id="89.268a"/>
ལ་སྤྱོད་པ་ཉིད་དུ་འགྲོ། །སྐུ་ནི་སྣང་བ་སྒྱུར་བར་བྱེད། །གསུང་ནི་གྲག་པ་སྔགས་སུ་བརྗོད། །ཐུགས་ཀྱི་སྙིང་པོ་རབ་བསྐུལ་བས། །སྲོག་རྩོལ་བཟླས་པ་འགྲུབ་པར་འགྱུར། །ཁྲོ་བོའི་རྒྱལ་པོ་ཐམས་ཅད་ཀྱི། །དེ་ཉིད་བྱིན་གྱིས་བརླབས་
གྱུར་ན། །བར་ཆད་བདུད་དཔུང་མ་ལུས་འཇོམས། །བརྟན་པ་མཆོག་ཏུ་འབེབས་པར་བྱེད། །ཁྲོ་བོའི་རྒྱལ་པོ་བཅུ་རྣམས་ཀྱིས། །ལུས་ལ་ངེས་པར་བྱིན་བརླབས་ན། །ཕྱག་རྒྱ་བྱེད་ཅིང་སྡིགས་མཛུབ་བྱེད། །ཕྱོགས་སྐྱོང་བཅུ་པོ་འཇོམས་པར་བྱེད། །
གཡོན་བརྐྱང་གཡས་བརྐྱང་རྡོ་རྗེའི་གར། །རྡོ་རྗེའི་ས་གཞི་བསྒྱུར་བ་དང་། །ཧཱུྃ་ཕཊ་རྔམས་པའི་གད་མོ་ཡིས། །རླུང་བཅུ་དབང་དུ་སྒྱུར་བར་གནས། །ཁྲོ་བོ་དུ་མ་སྤྲོ་ཞིང་སྡུད། །ཡེ་ཤེས་ཐུགས་རྗེ་ཁྲོས་པ་ཡིས། །དངོས་
པོར་འཛིན་པའི་གདོན་རྣམས་འཇོམས། །ལུས་ཀྱི་ཆ་ཤས་འབེབས་པར་བྱེད། །རྡོ་རྗེའི་དཀྱིལ་འཁོར་དུ་བྱིན་གྱིས་བརླབས་པ་སོ་སོར་རབ་ཏུ་བསྟན་པའི་ཏིང་ངེ་འཛིན་ཏོ། །བཅོམ་ལྡན་རྡོ་རྗེ་མི་བསྐྱོད་པས། །གསང་བ་འདུས་པ་རྩ་བའི་རྒྱུད། །
སངས་རྒྱས་རྣམ་པར་སྣང་མཛད་ཀྱིས། །ཏ་ཐཱ་ས་གྲ་ཧ་ཡི་རྒྱུད། །སངས་རྒྱས་རིན་ཆེན་དཔལ་གྱིས་ནི། །སྒྱུ་འཕྲུལ་དྲ་བ་ཆེན་པོའི་རྒྱུད། །སངས་རྒྱས་འོད་དཔག་མེད་པ་ཡིས། །ཟླ་གསང་ཐིག་ལེའི་རྒྱུད་གསུངས་སོ། །སངས་རྒྱས་
ཐོགས་མེད་གྲུབ་པ་ཡིས། །དམ་ཚིག་གསུམ་བཀོད་རྒྱལ་པོ་བཤད། །སངས་རྒྱས་སྤྱན་མས་མཉམ་སྦྱོར་རྒྱུད། །མཱ་མ་ཀཱི་ནི་ཧེ་བཛྲ། །གོས་དཀར་མ་ནི་འཁོར་ལོ་སྡོམ། །སྒྲོལ་མ་སྒྱུ་འཕྲུལ་ཆེན་པོ་ཉིད། །དཔལ་ལྡན་རྡོ་རྗེ་དབྱིངས་ཕྱུག་མས། །
རྡོ་རྗེ་གདན་བཞི་གཙུག་ལག་རྒྱུད། །གཟུགས་ཀྱི་རྡོ་རྗེས་གསང་བའི་མཛོད། །སྒྲ་ཡི་རྡོ་རྗེའི་ལྷ་མོ་ཡིས། །བདེ་བ་དམ་པ་རྟོགས་སྐྱེད་གསུངས། །དྲི་ཡི་རྡོ་རྗེས་སངས་རྒྱས་ཐོད། །རོ་ཡི་རྡོ་རྗེའི་ལྷ་མོ་ཡིས། །རྡོ་རྗེ་བདུད་རྩིའི་རྒྱུད་མཆོག་གསུངས། །
བྱམས་པ་མགོན་པོས་རིག་མཆོག་དང་། །ས་ཡི་སྙིང་པོས་སྐུ་གསུང་ཐུགས། །རྡོ་རྗེ་གསང་བའི་རྒྱན་བཀོད་གསུངས། །གསང་བའི་བདག་པོས་དབང་བསྐུར་རྒྱུད། །ནམ་མཁའི་སྙིང་པོས་དཔལ་ལྡན་ནི། །གསང་བ་ཐིག་ལེའི་རྒྱུད་མཆོག་གསུངས། །
<pb id="89.268b"/>
འཇིག་རྟེན་དབང་ཕྱུག་མཆོག་གིས་ནི། །པུནྡ་རཱི་ཀ་དྲ་བ་ཅན། །འཇམ་དབྱངས་དཔའ་བོ་རྩ་བའི་རྒྱུད། །སྒྲིབ་པ་ཐམས་ཅད་རྣམ་སེལ་བས། །ཨ་མོ་གྷ་ཡི་རྒྱུད་བསྟན་པ། །ཀུན་ཏུ་བཟང་པོས་གསང་བའི་རྒྱུད། །བྱང་ཆུབ་སེམས་དཔའ་མཆོག་
གིས་གསུངས། །གཤིན་རྗེའི་གཤེད་པོས་དགྲ་ནག་པོ། །ཤེས་རབ་མཐར་བྱེད་ཁམས་གསུམ་རྒྱལ། །རྟ་མགྲིན་གསང་བ་མཆོག་ཏུ་རོལ། །བདུད་རྩི་འཁྱིལ་པས་རྡོ་རྗེ་སྒོ། །མི་གཡོ་མགོན་པོས་གསང་བའི་རྒྱུད། །འདོད་རྒྱལ་ཐབས་ཀྱི་
ཞགས་པ་ཕྲེང་། །དབྱུག་སྔོན་གདུག་པ་ཀུན་འདུལ་བ། །སྟོབས་པོ་ཆེ་ཡིས་སྒྲ་རྒྱལ་རྒྱུད། །སུྃ་བྷ་རཱ་ཛ་ས་རྡོ་རྗེས། །གཙུག་ཏོར་རྡོ་རྗེ་གཙུག་ཏོར་རྒྱུད། །ཁྲོ་བོའི་རྒྱལ་པོ་མཆོག་རྣམས་ཀྱིས། །རིམ་པར་གསུངས་པ་བསྟན་པའོ། །
རྩ་བའི་རྒྱུད་གྱུར་སུམ་བཅུ་གཉིས། །རེ་རེ་ལ་ཡང་ཕྱི་ནང་གསང་བ་བཅས། །ཁྱད་པར་ཕྱི་ཡི་འབུམ་ཕྲག་སུམ་བཅུ་དྲུག །ཡི་གེའི་དབྱེ་བ་སྟོང་ཕྲག་སུམ་བཅུ་བཞི། །བྱང་ཆུབ་སེམས་དཔའ་རིག་མར་བཅས། །ཁྲོ་བོའི་རྒྱལ་པོ་རྣམས་ཀྱིས་ངེས་པར་
གསུངས་པའོ། །འདི་དག་འགྲོ་བའི་དོན་སླད་དུ། །སྔོན་རྒྱུའི་ནུས་པ་རྟེན་ཅན་ལ། །དེ་ཉིད་ཁྲོ་ཆགས་སྐུ་རུ་སྟོན། །བག་ལ་ཉལ་དང་ཕྲ་བ་ཡི། །ཟག་པ་མེད་པའི་སྤྱོད་ཡུལ་ལ། །ཞི་བ་སྤྲོས་མེད་མཛད་པ་བྱེད། །ཞིང་ཁམས་བྱེ་བ་སྟོང་ཕྲག་ཏུ། །
མཛད་པ་རྣམ་པ་ཐ་དད་པས། །གཅིག་ལས་དུ་མ་རྣམ་པར་འཕྲུལ། །སེམས་ཅན་ཁམས་རྣམས་སྐྱེས་པ་དང་། །འབྱུང་བ་གནས་པའི་སྲིད་པ་རུ། །རྒྱུ་དང་རྐྱེན་ལས་གྲུབ་ཚུལ་དང་། །ཉོན་མོངས་ཁམས་དང་དབང་པོ་དང་། །
བག་ལ་ཉལ་སོགས་དྲི་མ་རྣམས། །ཁམས་གསུམ་བརྟན་དང་གཡོ་བ་ཡི། །རྒྱུ་འབྲས་ཕྲ་བའི་ཕྲ་བ་ལ། །ལག་མཐིལ་སྐྱུ་རུ་ར་བཞག་འདྲ། །རྡོ་རྗེའི་སྤྱན་དང་རྡོ་རྗེའི་སྙན། །རྡོ་རྗེའི་ཐུགས་དང་རྡོ་རྗེ་གནས། །རྡོ་རྗེ་སྤྱོད་པའི་རྫུ་འཕྲུལ་
རྣམས། །སངས་རྒྱས་མངོན་ཤེས་ལྔ་དོན་འགྲུབ། །ཡོངས་སུ་མ་དག་ཀླ་ཀློའི་གླིང་། །ཐ་དད་པར་ནི་ཉོན་མོངས་ཅན། །དེ་དག་ཤིན་ཏུ་དུལ་བར་མཛད། །དྲག་པོའི་ཉམས་ནི་གར་དགུ་རོལ། །དབང་ལ་ཆགས་ཚུལ་དྲུག་
<pb id="89.269a"/>
བཅུ་བཞི། །རྒྱས་ལ་ཁྱད་པར་བཅུ་དྲུག་སྟེ། །ཞི་བའི་ཚུལ་ནི་བཅུ་གཉིས་ཡིན། །སངས་རྒྱས་ཐམས་ཅད་ཀྱི་ནི་ཡང་། །གསང་བ་ཡོངས་སུ་རྫོགས་པ་ཉིད། །དཔལ་མཆོག་རྟོག་པ་བདུན་པ་སྟེ། །རྟོག་པ་དང་པོ་གླིང་སློང་བ། །གསང་བ་རྒྱས་པར་
བསྟན་པ་ཡིན། །རྟོག་པ་གཉིས་པ་རྡོ་རྗེའི་རིགས། །མཆོག་ཏུ་བརྟག་པ་ཆེན་པོ་ལས། །བརྗོད་བྱ་བརྗོད་བྱེད་ཚུལ་ལྡན་པ། །ཏིང་ངེ་འཛིན་དང་བཅས་པའོ། །རྟོག་པ་གསུས་པ་རིན་ཆེན་རིགས། །འོད་ཟེར་སྣང་བའི་ཡེ་ཤེས་ཆེ། །ཐ་དད་མེད་པ་ཆོས་
ཀྱི་དབྱིངས། །བྱང་ཆུབ་ཆེན་པོ་བརྗོད་པའོ། །རྟོག་པ་བཞི་པོ་པད་མའི་རིགས། །མ་ཆགས་བདེ་བ་འོད་འབར་བ། །སོ་སོའི་ཏིང་འཛིན་ལ་བཞུགས་ནས། །རྟོག་པའི་ཡེ་ཤེས་འཆར་བྱེད་པའོ་རྟོག་པ་ལྔ་བ་ལས་ཀྱི་རིགས། །སྣ་ཚོགས་དོན་ཀུན་
སྒྲུབ་བྱེད་པས། །ཤེས་རབ་རལ་གྲི་ཡོངས་གཅོད་པའི། །ཁྱད་པར་བསྒྲུབ་པ་བརྗོད་པའོ། །རྟོག་པ་དྲུག་པ་ཆོས་ཀྱི་དབྱིངས། །སངས་རྒྱས་དུ་མའི་དགོངས་པ་དག །གཅིག་ཏུ་ཡང་དག་བསྡུས་པ་ནི། །དེ་ཉིད་མཆོག་ཏུ་མི་འགྱུར་བའོ། །རྟོག་པ་
བདུན་པ་སྣང་བ་རྒྱས། །ཡེ་ཤེས་ལྔ་ནི་རབ་འབྱུང་བ། །འོད་ཟེར་སྣ་ཚོགས་ཚད་མེད་པ། །བཀོད་པ་མཐའ་ཡས་སྤྲིན་ཚོགས་པས། །རབ་ཏུ་འབར་བའི་འོད་མངའ་བ། །དཔག་མེད་ཚུལ་འདི་བསྟན་པའོ། །བཅོམ་ལྡན་རྡོ་རྗེ་འཛིན་པ་ནི། །གཡས་
དང་གཡོན་གྱིས་སྦྱར་བ་དང་། །གཡོན་བརྐྱང་དུ་ནི་ཉེར་སྦྱོར་རོ། །ཞལ་གསུམ་ཕྱག་དྲུག་རྣམ་པར་འབྱུང་། །ཁྲོ་བོ་སྐྱིལ་ཀྲུང་ལོངས་སྤྱོད་པས། །ཐམས་ཅད་མ་ལུས་བདུད་འཇོམས་མཛད། །རྟེན་ཅིང་འབྲེལ་ལས་འབྱུང་བ་ལས། །དངོས་
པོ་ཐམས་ཅད་རྣམ་པར་བརྟག །བླ་མ་སངས་རྒྱས་ཆོས་གྱུར་ཅིང་། །དགེ་འདུན་ཀྱང་ནི་འདི་ཉིད་དེ། །དེ་ཡི་དྲིན་གྱིས་ཤེས་འགྱུར་བ། །དེ་བས་དཀོན་མཆོག་གསུམ་བདག་ཡིན། །མི་ཤེས་
རབ་རིབ་ཀྱིས་ལྡོངས་ལ། །འདི་ནི་ལམ་རབ་སྟོན་བྱེད་ཡིན། །བདེ་བ་ཀུན་གྱི་མཆོག་གྱུར་དང་། །འདོད་པའི་དོན་ཀུན་སྟེར་བྱེད་ཡིན། །དེ་བས་དེ་དང་མཉམ་པ་ཡི། །མཆོད་བྱ་གཞན་ནི་བྱེད་མ་ཡིན། །དེ་བས་འབད་པ་ཐམས་ཅད་
<pb id="89.269b"/>
ཀྱིས། །བརྟུལ་ཞུགས་ལྡན་པས་བླ་མ་མཆོད། །དེ་མཉམ་འགྲོ་བ་འཇིག་རྟེན་ན། །ཁམས་གསུམ་ཀུན་ལས་མི་རྙེད་དེ། །རྡོ་རྗེ་སེམས་དཔའ་འཇིག་རྟེན་དུ། །ཕུན་སུམ་ཚོགས་པ་སྟོན་ཕྱིར་གསུངས། །རྣལ་འབྱོར་པ་འདི་ཅི་སྤྱོད་ཀྱང་། །
ཐམས་ཅད་དུ་ནི་སྨད་མི་བྱ། །རྟོག་པ་ཀུན་ལས་རྣམ་གྲོལ་ཕྱིར། །ཇི་ལྟར་འདོད་པས་བྱ་བ་མེད། །དེ་ནི་དངོས་ཀུན་ངོ་བོ་སྟེ། །ཁྱབ་བདག་སངས་རྒྱས་ཀུན་རང་བཞིན། །རང་བྱུང་ཇི་ལྟར་འདོད་པ་སྤྱད། །སེམས་ཅན་ཀུན་གྱི་སྙིང་ལ་
ཞུགས། །དེ་ཉིད་ཐམས་ཅད་བླ་ན་མེད། །འདི་ནི་རྣལ་འབྱོར་དབང་པོ་མཆོག །རྣལ་འབྱོར་སྐྱེས་བུར་བཤད་པ་སྟེ། །རྗེས་སུ་རྣལ་འབྱོར་རིགས་པ་མཆོག །གཉིས་འདུས་ཤིན་ཏུ་རྣལ་འབྱོར་ཏེ། །གཉིས་མེད་ཡེ་ཤེས་རྣལ་འབྱོར་
ཆེ། །རྣལ་འབྱོར་དེ་ནི་སངས་རྒྱས་འགྱུར། །ཡེ་ཤེས་རྒྱ་མཚོ་དམ་པ་ཉིད། །འོ་མའི་རྒྱ་མཚོ་བསྲུབས་པ་ལས། །མར་ནི་ཤིན་དུ་འདུ་བ་ལྟར། །དབའ་རླབས་འདུས་པས་སྟོབས་གྱུར་པ། །གཞན་ཡང་ཐམས་ཅད་སྐྱེ་འགྱུར་ཞིང་། །
འཇིག་རྟེན་འཇིག་རྟེན་འདས་པ་དང་། །བརྟན་དང་གཡོ་བའི་ཆོས་ཀུན་གྱིས། །སྲིད་གསུམ་བདག་པོ་རྣམ་པར་འཕྲུལ། །དེ་ལྟར་བདུད་རྩི་ལས་ནི་ལངས། །ཉན་ཐོས་རང་རྒྱལ་འབྱུང་བ་དང་། །བྱང་ཆུབ་སེམས་དཔའི་ས་ལས་ནི། །
ཁྱད་པར་འགྲོ་བ་གཅིག་པ་ཉིད། །རྡོ་རྗེ་འཛིན་པ་ས་དགེ་བ། །བཅུ་གསུམ་དུ་ཡང་རྣམ་བཤད་པ། །གྲུ་གསུམ་རྣམ་པར་འབྱུང་བ་ནི། །འདིར་ནི་ཆོས་ཀྱི་འབྱུང་གནས་བརྗོད། །མེ་ལོང་ནང་གི་གཟུགས་བརྙན་ནི། །ཇི་ལྟར་ཀུན་དུ་སྣང་
གྱུར་པ། །དེ་བཞིན་གཉིས་མེད་ཡེ་ཤེས་འདིར། །སངས་རྒྱས་བྱང་ཆུབ་བསམ་མི་ཁྱབ། །ནམ་མཁའ་ལྟ་བུའི་ཆོས་རྣམས་ལ། །རྣམ་པར་རྟོག་པའི་རྒྱན་གྱིས་བརྟགས། །རང་བྱུང་གཅིག་ཉིད་གཉིས་སུ་མེད། །སེམས་ཅན་བསམ་པའི་
དབང་གིས་ནི། །ལྟ་དང་གྲུབ་མཐའ་སྣ་ཚོགས་བསྟན། །ཐ་དད་ལྟ་བར་འཇིག་རྟེན་པ། །ཀུན་མཁྱེན་གཅིག་པུ་གཉིས་སུ་མེད། །གང་དུ་བདག་དང་ཕྱག་རྒྱ་དག །གཉིས་མེད་བདེ་བས་བརྒྱལ་གྱུར་ཚེ། །དེ་ཡི་བདེ་བས་ཀུན་
<pb id="89.270a"/>
ཁྱབ་བྱེད། །ཆོས་ཀུན་ངོ་བོ་གཅིག་པར་ནི། །ཡེ་ཤེས་འདུ་འབྲལ་མེད་པ་ཉིད། །རྣལ་འབྱོར་པ་ཡི་གསང་བ་ཡིན། །དགའ་བ་སྐྱེད་བྱེད་བཟང་པོ་སྟེ། །མ་ལུས་དོན་གྱི་འབྲས་རབ་སྟེར། །དངོས་པོའི་བདུད་རྩིས་ལུས་གང་
ཞིང་། །ནོར་བུ་རིན་ཆེན་སྟེན་པར་མཉམ། །ཡོན་ཏན་མཐའ་ཡས་འབྱུང་བའི་གཞི། །བདེ་བ་རྡོ་རྗེ་ཅན་གྱི་གནས། །ཉོན་མོངས་ཡེ་ཤེས་གནས་གྱུར་པས། །མྱུར་དུ་བགྲོད་པའི་གོ་འཕང་གིས། །རོ་མཉམ་མི་མཉམ་འཕེལ་བ་
ལས། །བདེ་བས་མ་ལུས་ས་གསུམ་པོ། །ཐམས་ཅད་ཚིམ་པར་བྱེད་པ་པོ། །གཉིས་མེད་ཡེ་ཤེས་རྒྱ་མཚོ་ལས། །འགྲོ་བའི་ནོར་བུ་སྟེར་བྱེད་པ། །དེད་དཔོན་ཆེན་པོ་འདིར་གནས་པ། །བླ་མའི་གཟུགས་སུ་གང་བྱུང་བ། །ང་ཉིད་
ཐུགས་རྗེ་དེར་ཞུགས་པ། །མི་ཡི་གཟུགས་སུ་ཉེར་བསྟན་པའོ། །དེ་ནས་འདི་ནི་གསུངས་ཙམ་གྱིས། །མི་ཕྱེད་རྣལ་འབྱོར་སྒྲུབ་པ་པོ། །བྱང་ཆུབ་སེམས་དཔའ་ཐམས་ཅད་ཀུན། །རབ་ཏུ་དགའ་ཞིང་ཡི་རངས་ཏེ། །དགྱེས་པས་ཡོངས་
སུ་ཁྱད་པར་འགྱུར། །དེ་ནི་གསང་བའི་ཆོས་ཅན་ཡིན། །རྡོ་རྗེའི་གདན་དུ་བཞུགས་ནས་ཀྱང་། །མཉམ་པའི་དཀྱིལ་དཀྲུང་ཚུལ་གནས་ནས། །ཉི་མ་སྣང་བ་མཆེད་པའི་ཆ། །གསལ་ལ་སྣང་བ་མཚན་མོའི་ཆ། །མཚམས་ལས་ཐོབ་པ་མུན་པར་བཅས། །
དུག་གསུམ་རང་བཞིན་ཀུན་རྣམས་ལས། །ངེས་འབྱུང་བསྙེན་པས་རྩ་གནས་ལས། །ཟག་བཅས་འབྱུང་བ་ཟློག་པར་བྱེད། །བསྒྲུབ་པས་ཡི་གེ་གསང་བ་ལས། །ཐོས་པས་སྒྲ་རྣམས་དབྱངས་དབྱུང་ཉིད། །ཉེར་སྒྲུབ་ཤིན་ཏུ་མི་ཤིག་པ། །ཁམས་ལས་
བདུད་རྩི་དངས་པར་གྱུར། །སྲོད་དུས་མུན་པའི་དམག་རུམ་དུ། །བདུད་བཅོམ་ལྷ་ཡི་བུ་ཡི་ཚོགས། །རྒོལ་བ་ངན་པ་ཟློག་གྱུར་ཅིང་། །དེ་ཉིད་ཀུན་དུ་བརྩམས་པའོ། །ཐོ་རངས་དུས་སུ་འདས་ཆ་ལས། །ཤིན་ཏུ་ཉེར་ཐོབ་རང་བྱུང་ལས། །བཅུ་དང་བརྒྱད་དུ་མཐར་སོན་
ཚེ། །སྐྱ་རེངས་ངེས་པར་འཆར་དུས་སུ། །མངོན་པར་བྱང་ཆུབ་ལེགས་མཐོང་བ། །འདི་ནི་མཆོག་ཏུ་འབྱུང་བ་ཉིད། །གསང་བ་ཡང་དག་རྫོགས་སངས་རྒྱས། །བསྒོམ་པ་མཆོག་གིས་བསྒྲུབ་འགྱུར་བའོ། །འདི་ནི་ཐབས་དང་ཤེས་རབ་དག །གཉིས་མེད་
<pb id="89.270b"/>
ཡེ་ཤེས་སྙོམས་འཇུག་པས། །དེ་ཡི་ཆོས་ཀྱི་འབྱུང་གནས་སུ། །བདེ་ཆེན་སྒྱུ་མའི་རོལ་པ་ཡིས། །ཀུན་དུ་དབང་བསྐུར་གྱུར་པར་ནི། །དངོས་གྲུབ་ཡེ་ཤེས་ཐོབ་བྱེད་ཡིན། །སྔ་མ་འཇིག་རྟེན་ལོག་རྟོག་དག །དགག་ཕྱིར་མི་རྟག་གཟུགས་སུ་
བརྟན། །དེ་ཉིད་ཡོངས་སུ་དག་པ་ཡིས། །རྒྱུན་མི་འཆད་པར་གནས་བསྒྱུར་བས། །གཞོན་ནུའི་ཚུལ་དུ་བསྟན་པ་སྟེ། །འགྲོ་ཀུན་རང་དབང་མེད་པ་སྟེ། །ཐམས་ཅད་མཁྱེན་པའི་སྤྱོད་ཡུལ་ལོ། །དེ་ལྟར་ཡེ་ཤེས་གནས་ཐོབ་པས། །སྐད་ཅིག་གིས་ནི་
སངས་རྒྱས་འགྱུར། །དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་གསང་བ་འདུས་པ་རྣལ་འབྱོར་ཆེན་པོ་གཉིས་སུ་མེད་པ། མཉམ་པ་ཉིད་རྣམ་པར་རྒྱལ་བ་ལས་སངས་རྒྱས་ཐམས་ཅད་ཀྱི་དངོས་པོ་ཐམས་ཅད་
ཕྱིན་ཅི་མ་ལོག་པ་དག་པ་བསམ་པ་སྣ་ཚོགས་པའི་དོན་རབ་ཏུ་བསྒྲུབ་པའི་ལེའུ་སྟེ་བདུན་བཅུ་རྩ་ལྔ་པའོ།།  །།<head n="3" t="བདུན་ཅུ་རྩ་དྲུག་པ། སངས་རྒྱས་ཐམས་ཅད་ཀྱི་དཀྱིལ་འཁོར་རབ་ཏུ་གསང་བ་བདུད་རྩི་དག་པར་སྟོན་པ་རྒྱལ་པོའི་ལེའུ།" type="lewu" zh="82.761"/>དེ་ནས་དེ་བཞིན་གཤེགས་པ་ཐམས་ཅད་ཀྱི་བདག་པོ་ཐམས་ཅད་མཁྱེན་པ་ཡེ་ཤེས་གསང་བའི་སྤྱོད་ཡུལ་ཕུན་སུམ་
ཚོགས་པ་བསམ་གྱིས་མི་ཁྱབ་པའི་སྤྱོད་ཡུལ་གདུལ་བྱའི་སྐྱེ་བོའི་བསམ་པ་ཇི་ལྟ་བ་བཞིན་དུ་ཡོངས་སུ་རྫོགས་པར་མཛད་པས་ཡོངས་སུ་སྟོན་པར་མཛད་དེ། དེ་བཞིན་གཤེགས་པ་ཐམས་ཅད་སླར་རབ་ཏུ་འདུད་ཅིང་མཆོད་པ་རྣམ་པ་
དུ་མས་ཡོངས་སུ་མཆོད་ལ་གསང་བའི་དོན་འདི་དག་རབ་ཏུ་ཞུས་སོ། །དེ་ནས་གསང་བ་འཛིན་པ་པོས། །མི་འགྱུར་བ་ནི་རྒྱས་པའི་ཚུལ། །མགོན་པོ་བྱང་ཆུབ་ཆེན་པོ་ནི། །ཟབ་དང་རྒྱ་ཆེའི་གནས་འདི་གསུངས། །དུས་གསུམ་
སངས་རྒྱས་ཕྱོགས་བཅུ་ཡི། །གནས་སོགས་ཞིང་ཁམས་མ་ལུས་པའི། །རྒྱལ་བ་འཁོར་དང་བཅས་པ་ནི། །ཏིལ་འབྲུ་ལྟ་བུ་གང་བ་ཡི། །མ་ལུས་རྒྱ་མཚོའི་དབུས་བཞུགས་ལ། །གསང་བ་དམ་པ་བཀའ་སྩལ་ཏོ། །
རྡོ་རྗེ་སེམས་དཔའ་རྒྱལ་པོ་ཆེ། །ཡང་དང་ཡང་དུ་བསྐུལ་བར་བྱ། །འདི་ནི་སྔགས་རྣམས་ཐམས་ཅད་ཀྱི། །དམ་ཚིག་མཆོག་ཏུ་བརྟག་པའོ། །དེ་ནས་བཅོམ་ལྡན་འདས་ནམ་མཁའ་ཀུན་དུ་རྣམ་པར་འཕྲུལ་བའི་ཡེ་ཤེས་རྡོ་རྗེ་
<pb id="89.271a"/>
ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་རྡོ་རྗེ་རལ་པ་གཅིག་མའི་དམ་ཚིག་ཆེན་པོའི། རྒྱལ་མོ་རྡོ་རྗེ་མཆོག་གི་ཏིང་ངེ་འཛིན་ལ་སྙོམས་པར་ཞུགས་ཏེ། བྱང་ཆུབ་ཀྱི་སེམས་འདི་གསུངས་སོ། །ཨོཾ་
བཛྲ་ཨེ་ཀ་ཛ་ཊི་ཁུ་ལི་ནི་སྭཱ་ཧཱ། རྡོ་རྗེ་རལ་པ་གཅིག་མ་ཡི། །གསང་བ་ཡེ་ཤེས་རང་བྱུང་བས། །ཞལ་གསུམ་པ་ལ་ཕྱག་དྲུག་མ། །ཁ་དོག་མཐིང་ནག་འབར་མ་ཆེ། །གཡས་གཡོན་དཀར་དང་དམར་བའི་མདངས། །གྲི་གུག་ཐོད་པ་འཛིན་པར་
མཛད། །རྡོ་རྗེ་དང་ནི་ཐོད་དབྱུག་ནི། །གཡས་པའི་ཕྱག་དུ་བསྣམས་པར་བསྒོམ། །དྲིལ་བུ་རྡོ་རྗེའི་ཞགས་པ་ནི། །གཡོན་པའི་ཕྱག་ཏུ་བསྣམས་པར་བསྒོམ། །རིན་ཆེན་སྣ་ཚོགས་ཀྱིས་བརྒྱན་པ། །ཤིན་ཏུ་སྒེག་ཅིང་འགྱིང་བར་བསམ། །
འདི་ནི་ཀླུ་ཡི་བུ་མོ་རྣམས། །རབ་ཏུ་འགུགས་པའི་མཆོག་གྱུར་པ། །ས་གཡོ་བ་ཡི་དུས་སུ་ནི། །གསང་སྔགས་འདི་ནི་བརྗོད་པར་ཤེས། །དེ་ནས་འདི་ནི་གསུངས་ཙམ་གྱིས། །ཀླུ་ཡི་བུ་མོ་མཐུ་ཆེན་རྣམས། །ཚིག་པར་གྱུར་ཅིང་གོས་དང་
བྲལ། །སངས་རྒྱས་བྱང་ཆུབ་རྗེས་སུ་དྲན། །གསང་སྔགས་རིག་པ་འདི་ཡིས་ནི། །ཀླུ་རྣམས་འགུག་པའི་མཆོག་ཏུ་འགྱུར། །ཀླུ་ཡི་བུ་མོ་མིག་བཟངས་རྣམས། །བཀུག་ནས་ཉེ་བར་སྤྱད་པར་བྱ། །དེ་ནས་བཅོམ་ལྡན་འདས་ནམ་མཁའི་དམ་
ཚིག་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ཆོས་ཆེན་པོའི་དམ་ཚིག་འདི་རྡོ་རྗེ་ཁྲོ་གཉེར་མ་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། །ཨོྃ་་སརྦ་བྷ་ཡ་ནཱ་ཤ་ཡ་ཏྲ་ས་ནི་ཏྲ་ས་ཡ་ཏྲ་སེ་ཡཱ་བྷ་ཏ་རི་བྷྲི་ཀུ་ཊི་ཏི་དྷི་
བྷེ་རེ་ཏཱེ་ཥཱི་ཏཱ་ཤེ་ཏ་ཛ་ནི་ཎི་སྭཱ་ཧཱ། རྡོ་རྗེའི་ལྷ་མོ་ཁྲོ་གཉེར་ཅན། །སྐུ་མདོག་སྔོ་ལྗང་དངས་པ་ལ། །ཞལ་གསུམ་ཕྱག་དྲུག་སྤྱན་གསུམ་མ། །གཡས་དཀར་གཡོན་དམར་ཅུང་ཟད་ཁྲོས། །དང་པོ་གཉིས་ཀྱིས་བདེ་བར་ནི། །ཐུགས་ཀར་བསྣོལ་བས་
འཁོར་ལོ་དང་། །རིན་ཆེན་འབར་བ་འཛིན་པའོ། །རལ་གྲི་དང་ནི་རྩེ་གསུམ་པ། །གཡས་པས་ངེས་པར་འཛིན་པར་མཛད། །སྡིགས་མཛུབ་ཞགས་པ་བུམ་པ་ནི། །གཡོན་དུ་ངེས་པར་འཛིན་པའོ། །རིན་ཆེན་སྣ་ཚོགས་རྒྱན་གྱིས་བརྒྱན། །རྡོ་རྗེ་དཀྱིལ་
<pb id="89.271b"/>
ཀྲུང་བཞུགས་པར་བསམ། །སྐུ་ལ་འབར་བའི་འོད་འཕྲོ་བས། །གནོད་པ་མ་ལུས་ཞི་བྱེད་བསམ། །འདི་ནི་གསུངས་མ་ཐག་ཏུ་ཡང་། །རིག་པ་འཛིན་པའི་རྒྱལ་པོ་ཀུན། །རབ་ཏུ་འདར་བར་གྱུར་ནས་ནི། །ཡེ་ཤེས་རྒྱལ་པོ་རྗེས་སུ་དྲན། །རིག་པ་འཛིན་
པའི་ལྷ་མོ་མཆོག །གསེར་གྱི་རྣ་ཆ་གཡོན་པ་རྣམས། །སྔགས་ཀྱི་རིག་པ་འདི་དང་ནི། །དམ་ཚིག་ལ་སོགས་པས་བཀུག་བྱ། །གང་དུ་ཕྲིན་ལས་མ་ལུས་པ། །གསང་བ་མཆོག་ཏུ་བསྒྲུབ་པ་ནི། །འགོག་པའི་རྒྱལ་པོ་རྡོ་རྗེ་འཛིན། །ཡོངས་སུ་རྫོགས་པ་
མཛེས་མཆོག་གིས། །ཡེ་ཤེས་རྡོ་རྗེ་གསུམ་ལས་འབྱུང་། །ཀུན་ནས་དེ་མ་ཐག་ཏུ་འགྱུར། །དེ་ནས་བཅོམ་ལྡན་འདས་ཀུན་ནས་དབྱངས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་རྡོ་རྗེ་ཆེན་པོའི་བསྒོམ་པའི་དམ་ཚིག་འདི་ཉིད་
ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། །ཙུྃ་ཨོྃ་མ་ཧཱ་བིདྱཱ་དྷ་ར་ཙ་ལི་ཙུ་ལི་ཙུནྡད་ལེ་ཛྙཱ་ན་བི་ཤུད་དྷ་སརྦ་དྷརྨཱ་བུ་སྭཱ་ཧཱ། ཉི་མའི་དཀྱིལ་འཁོར་དམ་པ་ནི། །ནམ་མཁའི་རྡོ་རྗེའི་དབུས་སུ་བསམ། །ཀུན་ནས་འབར་བའི་ཡེ་ཤེས་
སྤྱན། །སངས་རྒྱས་སྤྲིན་གྱི་ཆོ་ག་ཡིས། །རྡོ་རྗེ་གསུམ་གྱི་གནས་ཆེན་ནི། །ལུས་དང་ངག་དང་སེམས་ལ་དབབ། །ལྷ་མོ་སྐུལ་བྱེད་རྡོ་རྗེ་བསམ། །ཞལ་གསུམ་པ་ལ་ཕྱག་དྲུག་མ། །དང་པོ་གཉིས་ཀྱིས་རྡོ་རྗེ་དང་། །པད་མ་འབར་བ་བསྣམས་
པའོ། །རིན་ཆེན་ནོར་བུ་རྡོ་རྗེ་སྤྲིན། །ཟླ་བ་ཆུ་ཤེལ་འབར་བ་དང་། །ཕྱག་གཞན་རྣམས་ཀྱིས་འཛིན་པར་མཛད། །རྒྱན་རྣམས་ཐམས་ཅད་ཡོངས་རྫོགས་པ། །རྡོ་རྗེ་སེམས་དཔའ་རྒྱལ་པོ་ཆེ། །བསམས་ལ་སྔགས་ཀྱི་ཡི་གེ་དགོད། །ནད་རྣམས་མ་ལུས་ཞི་བྱེད་
པ། །གསང་བ་ཡེ་ཤེས་རྒྱ་མཚོ་ཉིད། །བདེ་བ་མཆོག་ཏུ་བསམ་པར་བྱ། །འདི་ན་ཞི་བའི་ལས་བསྒྲུབ་པ། །གསང་བ་ཉེ་བར་བསྡུས་པའོ། །རྡོ་རྗེའི་དམ་ཚིག་ཡེ་ཤེས་ཀྱི། །འོད་ཅེས་བྱ་བའི་ཏིང་འཛིན་ཏོ། །དེ་ནས་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་གཤེགས་
པ་དཔའ་བོ་རྡོ་རྗེ་དེ་བཞིན་གཤེགས་པས་རྡོ་རྗེ་བསམ་གཏན་གྱི་དམ་ཚིག་གི་མཆོག་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། །བཱི། ཨོྃ་ཨ་བཛྲ་ཡཀྵ་གརྦྷ་ཡ་རཏྣ་དྷྲིཀ་ཕཊ་སྭཱ་ཧཱ། སངས་རྒྱས་དཀྱིལ་འཁོར་འོད་བཟང་པོ། །ནམ་མཁའ་དབྱིངས་
<pb id="89.272a"/>
ཀྱི་དབུས་སུ་བསམ། །རྡོ་རྗེ་སྐུ་གསུམ་སྦྱོར་བ་ཡིས། །སྐྱེད་པ་འདི་ནི་རྣམ་པར་བསམ། །ཞལ་གསུམ་པ་ལ་ཕྱག་དྲུག་པ། །མརྒད་ཏ་དང་ཆ་དགུ་པ། །འཁོར་ལོ་ཨུཏ་པལ་སྡོང་བུ་དང་། །རལ་གྲི་འབར་བ་བསྣམས་
པར་བསམ། །རྒྱན་རྣམས་ཐམས་ཅད་ཡོངས་རྫོགས་པ། །ཅུང་ཟད་སེར་པོ་རྡོ་རྗེ་འགྱིང། །ཞི་བ་ཐོར་ཚུགས་དབུ་རྒྱན་ཅན། །དེ་བསམས་རྒྱས་པའི་ལས་ཀུན་ལ། །མྱུར་བ་ཉིད་དུ་གྲུབ་པར་བྱེད། །འདི་ནི་སྔགས་རྣམས་ཐམས་
ཅད་ཀྱི། །དམ་ཚིག་ཤིན་དུ་འདའ་དཀའ་བའོ། །རྡོ་རྗེ་དཔའ་བོའི་རླབས་ཀྱི་ཕྲེང་བ་ཞེས་བྱ་བའི་ཏིང་ངེ་འཛིན་ཏོ། །སྐུ་གསུང་ཐུགས་ཀྱི་རྡོ་རྗེ་ལས། །ལུས་དང་ངག་དང་སེམས་བསྒོམ་པ། །སྦྱོར་ཚུལ་ཉིད་ཀྱིས་བྱ་བ་སྟེ། །འདིས་ནི་
དངོས་གྲུབ་མྱུར་འཐོབ་བྱེད། །དམ་ཚིག་བསྐུལ་བ་བྱང་ཆུབ་སེམས། །འགྲོ་བའི་དོན་དུ་རབ་འཇུག་པ། །རྡོ་རྗེ་གསུམ་དབྱེར་མེད་གཟུགས་ཅན། །དེ་ཉིད་ལས་ཀྱི་ཕྱག་རྒྱར་བརྗོད། །དམ་ཚིག་སྟོང་པ་བདེ་བ་ཆེ། །འོད་ཟེར་སྤྲོ་
ཞིང་སྡུད་པར་མཛད། །འགྲོ་ལ་དངོས་གྲུབ་རྒྱུན་བྱེད་པས། །ཆོས་ཀྱི་ཕྱག་རྒྱ་ཡེ་ཤེས་ཆེ། །གསང་བ་དམ་ཚིག་བོད་པ་ནི། །སྲོག་གི་སྙིང་པོར་གྱུར་པ་ཡི། །ས་བོན་སྔགས་ལས་རབ་གྲུབ་པ། །དེ་ཉིད་ལས་ནི་འདའ་མི་བྱེད། །རྩ་
གསུམ་རླུང་གསུམ་སྐུ་གསུམ་ནི། །ཐིག་ལེ་སྔགས་ཀྱི་སྦྱོར་བས་ནི། །བཅིང་བ་རབ་གྲོལ་ཕྱག་རྒྱ་ཆེ། །དེ་ཉིད་སྐུ་གསུམ་དག་པའི་བདག །སྐུ་དང་གསུང་དང་ཐུགས་དང་ནི། །དབྱེར་མེད་རྡོ་རྗེའི་དམ་ཚིག་གནས། །དབང་བཞིའི་
ལམ་གྱི་དམ་ཚིག་ལས། །རང་གི་ངོ་བོའི་དམ་ཚིག་དང་། །སྤྱོད་པའི་ལམ་དང་ལྡན་པ་དང་། །ལོངས་སྤྱོད་ཡན་ལག་དམ་ཚིག་སྟེ། །གསང་བ་བསྲུང་བའི་གནས་དང་ནི། །དེ་ཉིད་བཟའ་བའི་དམ་ཚིག་སྟེ། །རྣམ་པ་རང་བཞིན་ངོ་བོ་
དང་། །མཚན་ཉིད་ལྡན་པས་དང་པོ་ཡིན། །སྣང་བ་རང་བཞིན་བདག་ཉིད་ཅན། །དབྱེར་མེད་སྦྱོར་བའི་ཚུལ་ལྡན་པ། །རིགས་སུ་དབྱེ་བ་ཁྱད་པར་གང་། །རིགས་སུ་སྒྲུབ་པ་ཐུན་མོང་ཚུལ། །འདི་དག་གསུམ་པའི་དོན་བསྟན་པའོ། །
<pb id="89.272b"/>
ལོངས་སྤྱོད་ཐོབ་བྱ་མི་གནས་ཚུལ། །འདི་ནི་དམ་ཚིག་དག་པར་བརྗོད། །འདིས་ནི་དམ་ཚིག་རྒྱ་མཚོ་ཡི། །སྔགས་ཀྱི་གསང་བ་བསྡུས་པའོ། །སེམས་ནི་རབ་ཏུ་དང་བས་རྩེ་གཅིག་རྡོ་རྗེ་ཉིད་དུ་གྱིས། །དམ་ཚིག་གསང་བ་མི་ཟད་རྒྱ་མཚོ་
རབ་བསྟེན་ན། །དེ་རིངས་ཚེགས་ཆུང་བདེ་བས་འགྲོ་བའི་རྡོ་རྗེ་སེམས་དཔའ་དང་། །རབ་ཏུ་མཉམ་ཉིད་རྟག་པ་ཉིད་དུ་མངོན་དུ་འགྱུར། །རྣལ་འབྱོར་ཐམས་ཅད་བཅོམ་ལྡན་འདས། །རྡོ་རྗེ་སེམས་དཔའ་དེ་བཞིན་གཤེགས། །མ་ལས་ཁམས་གསུམ་ས་
རྣམས་ཀུན། །དབང་ཕྱུག་དེ་ཡི་ལོངས་སྤྱོད་ཅིང་། །བདག་ཉིད་སངས་རྒྱས་ཐམས་ཅད་དེ། །རྒྱལ་སྲས་ཐམས་ཅད་བདག་ཉིད་ཡིན། །ཕུང་པོ་འདི་དག་སངས་རྒྱས་ཏེ། །རྫོགས་པའི་བྱང་ཆུབ་རྐྱེན་དུ་གྱུར། །གཉིས་མེད་དེ་བཞིན་ཉིད་སྦྱོར་བས། །དེ་ཉིད་
དེ་བཞིན་གཤེགས་པའི་མཆོག །མ་ལུས་སངས་རྒྱས་རྒྱུ་ཅན་ཏེ། །རྒྱལ་བ་རྒྱ་མཚོའི་འབྱུང་གནས་སེམས། །དཀྱིལ་འཁོར་སྤྲོ་དང་སྡུད་པའི་གནས། །བླ་ན་མེད་པ་ཚད་མེད་མཆོག །མཁས་བརྩོན་སྤྲོ་བའི་ལས་བདག་ཉིད། །ཤིན་དུ་རྨད་བྱུང་
ཡེ་ཤེས་ཅན། །བླ་ན་མེད་པའི་ཆེན་པོའོ། །སེམས་བསྐྱེད་སྨོན་དང་འཇུག་པ་དང་། །ཟབ་དང་རྒྱ་ཆེ་དབྱེར་མེད་པ། །མི་ལྡོག་པ་ཡི་མངོན་གྱུར་པས། །ཁྱད་པར་འཕགས་པ་ཐེག་པ་ཆེ། །འཇིག་རྟེན་འཇིག་རྟེན་ལས་འདས་པ། །དག་པ་དང་ནི་མ་དག་པའི། །ཡེ་
ཤེས་ཡེ་ཤེས་ཁྱད་པར་ཆེ། །བསམ་པ་ཟག་མེད་ཚུལ་ཐོབ་པའོ། །དེ་ནས་རྒྱལ་པོ་རྡོ་རྗེ་འཛིན། །བླ་མེད་ཡེ་ཤེས་འབྱུང་བའི་གནས། །གསང་བ་དག་པ་དཀྱིལ་འཁོར་གྱི། །ཡེ་ཤེས་དམ་པ་བཀའ་སྩལ་མཛད། །ཚོགས་ཀྱི་འཁོར་ལོའི་གནས་ཉིད་དང་། །དཔའ་
བོ་དང་ནི་དཔའ་མོ་དང་། །སྟོན་མོར་གྱུར་པ་ཉིད་དང་ཡང་། །སྣ་ཚོགས་སྟོན་མོའི་རིམ་ཤེས་པས། །ཐབས་དང་ཤེས་རབ་གསང་བ་ཡིས། །མཆོག་ཏུ་གྱུར་པ་འདིར་བརྗོད་ཡིན། །འདིར་ནི་ནམ་མཁའ་ལ་གནས་པའི་ཟླ་བའི་དཀྱིལ་འཁོར་གྱི་དབུས་སུ་ཡི་གེ་ཧཱུྃ་ལས་
བསྐྱེད་པའི་རྡོ་རྗེ་རྩེ་ལྔ་པའི་ལྟེ་བའི་ཆ་ལ་ཧཱུྃ་གནས་པ་ཉིད་དེ། འོག་ཏུ་ཡྃ་ལས་བསྐྱེད་པའི་རླུང་གི་དཀྱིལ་འཁོར་ཟླ་ཁམ་རྒྱལ་མཚན་སྔོ་ལྗང་གིས་མཚན་པའོ། །དེའི་སྟེང་དུ་རྃ་དམར་པོ་ལས་བྱུང་བའི་མེའི་དཀྱིལ་འཁོར་གྲུ་གསུམ་པ་འབར་བ་དུ་མས་མཚན་པ་རྣམ་
<pb id="89.273a"/>
པར་བསམ་པར་བྱ་སྟེ། དཀྱིལ་འཁོར་བའི་ལྷ་རྣམས་ཐམས་ཅད་ཐུན་མོང་དུ་བདུད་རྩི་མྱང་བར་བྱ་སྟེ། དེར་ཀྃ་ལས་བྱུང་བའི་ཐོད་པ་སྐྱ་བོ་གསུམ་གྱི་སྟེང་གི་བར་སྣང་གི་ཆར་ཨ་དཀར་པོ་ལས་བྱུང་བའི་པད་མའི་སྣོད་དུ་བལྟ་སྟེ། 
དེའི་ནང་དུ་བཀོད་པ་གུར་གུམ་དང་། །སྨན་དང་། ག་པུར་དང་། པད་མ་དང་། མེ་ཏོག་སྟེ། མུ་བི་ཤུ་ར་མ་སྟེ། བདུད་རྩི་ལྔའི་ཆ་འོག་ཏུ་གླང་པོ་ཆེ་དང་། རྟ་དང་། བ་གླང་དང་། ཁྱིའི་ཤ་དང་སྣ་ཚོགས་པའི་ཤ་སྟེ། ཧ་དྷ་གོ་ཀུ་ན་སྟེ་སོ་སོར་ཐབས་དང་ཤེས་རབ་ཀྱི་
བདག་ཉིད་དུ་སྒྱུར་བ་སྟེ། ཧཱུྃ་བྷྲུྃ་ཏྲཱྃ་ཧྲཱི་ཁྃ་སྟེང་གི་ཆའོ། །ཨྃ་ལཱྃ་མཱྃ་པཱྃ་ཏཱྃ་རྣམས་འོག་གི་ཆ་ལ་སྟེ་ཡང་ན་ཕྱོགས་དང་མཚམས་ཀྱི་ཆའོ། །དེ་དག་ཁ་དོག་སོ་སོར་གསལ་བར་མ་འདྲེས་པར་བལྟ་སྟེ། རྡོ་རྗེ་ལས་བྱུང་བའི་འོད་ཟེར་དཔག་ཏུ་མེད་པ་དང་། དེའི་
འོད་ཕྱིར་ལོག་པས་དེ་ཉིད་ཀྱི་ནང་དུ་ཐིམ་ནས་ཡི་གེ་གསུམ་མངོན་པར་བསྔགས་ཏེ། མེའི་དཀྱིལ་འཁོར་དེའི་འོད་འབར་བ་རྣམས་ཀྱིས་དེ་དག་ཞུ་བར་གྱུར་པ་དང་། དག་ཅིང་སྐྱོན་མེད་པར་བྱ་བ་དང་། དཔེ་མེད་པའི་རོ་མཆོག་རྡོ་རྗེའི་མཐུ་དང་ལྡན་
ཞིང་ཡོངས་སུ་སྨིན་པའི་བདག་ཉིད་དུ་མོས་པ་སྟེ། དེའི་སྟེང་དུ་ཡེ་ཤེས་དང་ལྡན་པའི་ཡི་གེ་ཨོྃ་་དཀར་པོ་འབར་བ་དགོད་པར་བྱའོ། །དེའི་འོད་ཀྱིས་དེ་བཞིན་གཤེགས་པའི་ཚོགས་རྣམས་དེའི་ནང་དུ་ཡོངས་སུ་ཐིམ་ནས། ཨོྃ་ཨཱཿཧཱུཾ་ཅེས་བྱ་བའི་
སྔགས་ལས་འོད་སྤྲོ་བ་དང་བཅས་པས་མངོན་པར་བསྔགས་པ་འདི་ཉིད་འབྱུང་བ་དང་འཇུག་པ་དང་། གནས་པའི་ངོ་བོ་ཉིད་དུ་བཟླས་པར་བྱ་བ་དང་། རང་ཉིད་ཀྱི་རིག་མ་དང་གཉིས་སུ་མེད་པའི་སྦྱོར་བ་དང་ལྡན་པས་རང་གི་སྙིང་གར་དཀྱིལ་འཁོར་གྱི་
འཁོར་ལོ་གསལ་བར་དམིགས་ཏེ། སྦྱང་བ་དང་། སྤེལ་བ་དང་། ཡེ་ཤེས་ཀྱི་རང་བཞིན་དུ་གྱུར་པའི་བདུད་རྩི་ལས་བླངས་པའི་ཚུལ་དུ་ཡི་གེ་གསུམ་ཞུ་ཞིང་འདྲེན་པའི་འོད་ཟེར་དཔག་ཏུ་མེད་པ་འཕྲོས་པས་ཕྱོགས་བཅུའི་དེ་བཞིན་གཤེགས་
པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་འོད་ཟེར་གྱི་རྣམ་པར་བྱོན་ཏེ་དེ་དག་སྔ་མ་དང་ཚུལ་གཅིག་ཏུ་གྱུར་པར་བལྟའོ། །དེ་ནས་ཡང་བདག་གི་ཐུགས་ཀ་ནས་འོད་ཟེར་དཔག་ཏུ་མེད་པ་འཕྲོས་པས་ཕྱོགས་
<pb id="89.273b"/>
བཅུའི་སངས་རྒྱས་དང་བྱང་ཆུབ་སེམས་དཔའ་རིག་མ་ལྷ་མོ་ཁྲོ་བོའི་ཚོགས་དུ་མའི་སྣང་བར་གྱུར་པ་བར་སྣང་རབ་ཏུ་གང་བའི་ཚོགས་ཐམས་ཅད་ཀྱི་དཀྱིལ་འཁོར་རྣམས་དང་བདག་དང་བཅས་པ་ཐམས་ཅད་ཀྱི་ལྗགས་
ལ་ཧཱུྃ་ལས་བྱུང་བའི་རྡོ་རྗེ་དཀར་པོ་ནས་ཀྱི་འབྲུ་ཙམ་པ་དེའི་ལྟེ་བ་ཧཱུྃ་དང་བཅས་པ་ལས་འོད་ཟེར་གྱི་སྦུ་གུས་དྲངས་ནས་བདུད་རྩི་གསོལ་བར་བྱའོ། །དེས་བདག་གི་ལུས་ཀྱི་ལྷ་དང་དཀྱིལ་འཁོར་མ་ལུས་པ་
ཡོངས་སུ་མཆོད་ཅིང་མཉེས་ཏེ་ཚིམ་པར་བལྟའོ། །འདིས་ནི་ཡེ་ཤེས་བདུད་རྩིའི་གནས། །བླ་མེད་ཁྱད་པར་འབྱུང་བ་ཉིད། །བདུད་རྩི་ཚིམ་བྱེད་མཆོག་གྱུར་པ། །བདེ་བ་ཆེན་པོས་གནས་པར་བྱ། །གང་ཞིག་བདུད་རྩིའི་
རྣམ་པ་རུ། །རབ་འབབ་སྤྱི་བོ་ནས་རྟག་ཏུ། །ལྕེ་དབང་གིས་ནི་དེ་བཏུང་བ། །དེ་ལས་རྒ་ཤི་འཇིག་བྱེད་འགྱུར། །པད་མའི་སྡོང་པོ་ལས་ཇི་ལྟར། །ནུས་པ་ཆུ་ནི་འདྲེན་པ་ལྟར། །བཅུད་རྣམས་ཉེ་བར་འཐུང་བྱས་པས། །སྟོབས་
འགྱུར་རྣལ་འབྱོར་འཚོ་བར་བྱེད། །གང་དུ་ནང་གི་བདག་ཉིད་དུས། །དེ་ནི་གསང་བ་བསྟན་པའོ། །ནང་གི་བདག་ཉིད་ཅན་དུས་འགྱུར། །དེ་ནས་ཡེ་ཤེས་ཕྲིན་ལས་འབྱུང་། །ཞེས་གསུངས་པ་དང་། བྱང་ཆུབ་སེམས་དཔའ་
ཕྱག་ན་རྡོ་རྗེས་གསོལ་པ། བཅོམ་ལྡན་འདས་ནང་གི་བདག་ཉིད་ཅན་གྱི་དུས་ཤེས་གང་ལ་བགྱི། བཅོམ་ལྡན་འདས་ཀྱིས་བཀའ་སྩལ་པ། གསང་བའི་བདག་པོ་ནང་གི་བདག་ཉིད་ཅན་གྱི་དུས་ཤེས་བྱ་བ་འདི་ནི་གསང་
བ་ཆེན་པོ་ཤིན་དུ་གསང་བ། ཤིན་དུ་ཕྲ་བའི་བྱང་ཆུབ་ཀྱི་སེམས་ཀྱིས་བྱིན་གྱིས་བརླབས་པ་ཡིན་ཏེ་དེ་ཉིད་རྣམ་པར་མི་རྟོག་པ། །ཆོས་ཉིད་ཡེ་ཤེས་ཆེས་ཕྲ་བས། །དེ་ཉིད་རྩ་ལས་རྒྱུ་བ་ཅན། །ཁོང་སྟོང་མེད་པའི་ངོ་བོ་ཉིད། །སེམས་ཅན་གྲོལ་བྱེད་
ཡེ་ཤེས་ཡིན། །གསང་སྔགས་རྣལ་འབྱོར་དངོས་གྲུབ་སྟེར། །ཞི་བ་དང་ནི་རྒྱས་པ་དང་། །དབང་དང་དགུག་པ་མངོན་སྤྱོད་ལ། །དྲག་པོ་འཆི་བྱེད་འཇོམས་པ་པོ། །ཡེ་ཤེས་མངོན་པར་གྲུབ་པ་སྟེ། །བཅོམ་ལྡན་དེ་ལ་ཞི་བ་གཅེས། །རང་རིག་དབྱིངས་
<pb id="89.274a"/>
སུ་དེ་བཞིན་གཤེགས། །མེ་ཏོག་དང་ནི་དྲི་བཞིན་དུ། །རྟེན་དང་བརྟེན་པར་དབྱེར་མེད་པ། །དངོས་མེད་ངོ་བོ་གཅིག་པའི་བདག །གཡོ་བ་མེད་པར་ཀུན་དུ་གནས། །དེ་ཉིད་འགྲོ་སྙིང་རྣམ་དག་པ། །ཡེ་ཤེས་ཕྲ་བའི་ཚུལ་
གནས་པ། །དམར་དང་ནག་དང་སེར་པོ་དང་། །དཀར་པོ་དེ་བཞིན་མདོར་བསྡུས་པ། །ཐུན་ཕྱེད་ཀྱི་ནི་དུས་དག་ཏུ། །ལུས་ལས་འགྲོ་དང་འོང་བ་དང་། །གནས་པས་གཡོ་བར་བྱེད་པ་ནི། །ཉི་ཤུ་རྩ་བཞི་རིམ་བཞིན་དུ། །ཉིན་དང་མཚན་དུ་མངོན་
པར་འབྱུང་། །དེ་ལས་སྲོག་དང་རྩོལ་བ་རུ། །ཐབས་དང་ཤེས་རབ་གཉིས་མེད་པས། །དབུ་མ་རུ་ནི་གནས་པ་ཡིན། །མི་གནས་དེ་ལས་རྟོག་པ་བྱུང་། །དགེ་དང་མི་དགེའི་ལས་རྣམས་ལས། །འཁོར་བ་མངོན་པར་སྒྲུབ་པ་ཡིན། །
རྟོག་པ་དག་ལས་རླུང་དག་སྟེ། །ཡེ་ཤེས་ཀྱིས་ནི་མྱ་ངན་འདས། །དེ་སྐད་ཅེས་བཀའ་སྩལ་པ་དང་། བྱང་ཆུབ་སེམས་དཔའི་ཚོགས་ཆེན་པོ་དེ་དག་དང་བྱང་ཆུབ་སེམས་དཔའ་ཆེན་པོ་ཕྱག་ན་རྡོ་རྗེ་རབ་ཏུ་དགྱེས་ཤིང་ཚིམ་པར་གྱུར་ཏོ། །འདི་
ནི་ཐབས་ཀྱི་ཁྱད་པར་ལས་བྱུང་བ་རྡོ་རྗེ་གསང་བ་ཆེན་པོའི་ཏིང་ངེ་འཛིན་རབ་ཏུ་བསྟན་པ་འདི་ཉིད་དོ། །བདག་ཉིད་སེམས་དཔའ་གསུམ་བརྩེག་ཏུ། །གནས་པ་གསང་བ་འདི་འབྱུང་བའོ། །ཏིང་འཛིན་སེམས་དཔའི་ཆ་ལས་ནི། །འོད་ཟེར་དཔག་མེད་ཕྱུང་
ནས་ནི། །དེ་བཞིན་གཤེགས་པ་ཐམས་ཅད་ཀྱི། །དཀྱིལ་འཁོར་འཁོར་ལོ་གསལ་བ་ལས། །འགྲོ་བ་ཀུན་ལའང་ཐབས་ལྡན་པའི། །དྲི་མ་མེད་པའི་རང་བཞིན་གྱི། །ཏིང་ངེ་འཛིན་དངོས་ལས་བྱུང་བ། །བདེ་བ་ཆེན་པོའི་རང་བཞིན་གྱི། །དཀྱིལ་
འཁོར་འཁོར་ལོར་གྱུར་ནས་ཀྱང་། །དེ་ཉིད་དུ་ནི་ཐིམ་བྱེད་པའོ། །ཤིན་དུ་ཕྲ་མོར་གྱུར་ནས་ནི། །ཙ་ན་ཀ་ཡི་འབྲུ་ཙམ་གྱི། །ཐིག་ལེ་འབར་བའི་དབུས་ཉིད་དུ། །དཀྱིལ་འཁོར་ལྷར་བཅས་གྱུར་པ་དག །རྟེན་དང་བརྟེན་པར་བཅས་པ་ལས། །
བྱུང་བའི་འོད་ཟེར་དཔག་མེད་པས། །ངོ་བོ་ཉིད་ཀྱིས་གནས་པ་དང་། །དམ་ཚིག་དག་གིས་བསྐུལ་བ་ན། །དེ་དག་ལས་བྱུང་འོད་ཀྱིས་ནི། །ནང་དུ་མ་ལུས་གང་བྱས་ཏེ། །དེས་ནི་ཀུན་དུ་མཐའ་ཡས་པར། །བ་སྤུའི་བུ་ག་ལས་བྱུང་བའི། །སྣང་བ་ཆེན་
<pb id="89.274b"/>
པོ་དཔག་མེད་པས། །འཇིག་རྟེན་ཁམས་ཀུན་ཁྱབ་གྱུར་ཏེ། །སླར་ལོག་དེ་ཉིད་ལ་ཞུགས་གྱུར། །གཉིས་སུ་མེད་པའི་ཡེ་ཤེས་ཀྱི། །བདག་ཉིད་ཉེ་བར་བསྡུ་བའོ། །དེ་ཡང་དེ་བཞིན་གཤེགས་པ་རྣམས་དང་བཅས་པ་ཐིམ་པ་མངོན་དུ་གྱུར་པ་
ལས་རང་གི་རིག་མའི་ཆོས་འབྱུང་གི་པད་མའི་གེ་སར་དུ་གྱུར་པའི་ཟེའུ་འབྲུའི་སྣ་རྩེར་བྱང་ཆུབ་ཀྱི་སེམས་ལས་བསྐྱེད་པའི་ཧཱུྃ་ལས་གྱུར་པའི་རྡོ་རྗེ་རྩེ་ལྔ་པ་ནས་ཙམ་པའི་ལྟེ་བ་ལ་ཉི་མའི་གདན་དང་བཅས་པ་ལ་གནས་པའི་ཧཱུྃ་ལས་
འཕྲོ་བའི་རིན་པོ་ཆེ་ཤིན་དུ་ཕྲ་བར་གྱུར་པ་ཉུངས་འབྲུའི་ཚད་ཙམ་དུ་ཡེ་ཤེས་ལྔའི་རང་བཞིན་ཁ་དོག་ལྔ་དང་ལྡན་པའི་འོད་ཟེར་འཕྲོ་བ་དང་བཅས་པ་སྟེ། དེ་ལྟ་བུའི་ཡུངས་འབྲུ་རིན་པོ་ཆེ་དེ་དག་གི་དབུས་ན་རྟེན་དང་བརྟེན་པར་
བཅས་པའི་དཀྱིལ་འཁོར་ལྔ་སོ་སོར་བསམ་སྟེ། དེ་བཞིན་གཤེགས་པ་རིགས་ལྔ་སོ་སོའི་དཀྱིལ་འཁོར་བྱེ་བྲག་ཏུ་གྱུར་པ་དགོད་པར་བྱའོ། །དེ་ནས་སྤྲོ་བ་དང་བསྡུ་བ་ལ་དབང་ཐོབ་པར་བྱ་བ་སྟེ་ཅིག་ཅར་རམ། རིམས་ཀྱིས་ཡང་
དང་ཡང་དུ་བསམ་གཏན་ལ་རྣལ་འབྱོར་དུ་བྱའོ། །དེ་དག་ཀྱང་རྣམ་པ་གསལ་ན་ལྷའི་སྐུ་དང་། སྒྲའི་དེ་ཁོ་ན་ཉིད་ཡིག་འབྲུ་ལ་གནས་པ་དང་། ཐིག་ལེའི་ངོ་བོ་ཕྱག་མཚན་དུ་གསལ་བ་འོད་ཀྱི་གོང་བུ་དང་བཅས་པ་ཡིན་ནོ། །
འདི་ཉིད་སོ་སོར་རང་རིག་པའི་རང་བཞིན་བདེ་བ་ཆེན་པོ་འདུས་པའི་ཆ་ལས་ཡོངས་སུ་སྤྲུལ་པ་ཉིད་ལ་སྤྲོ་བ་དང་བསྡུ་བས་གནས་པར་བྱའོ། །དེ་ལས་བརྟན་པ་ཉིད་དུ་གྱུར་པ་ན་སྨིག་རྒྱུ་དང་དུ་བ་ལྟ་བུ་ལ་སོགས་པའི་རྟགས་
རྣམས་ངེས་པ་ཉིད་དུ་འབྱུང་བར་བྱེད་དོ། །དེ་ཉིད་ལ་བྱིང་བ་དང་རྒོད་པ་ལ་སོགས་པའི་སྐྱོན་དང་བྲལ་བའི་སྒོ་ནས་བསམ་གཏན་བྱའོ། །སོ་སོ་རང་གིས་རིག་གྱུར་པ། །ཡེ་ཤེས་ལྔ་ཡི་གཟུགས་གྱུར་པས། །བརྟན་དང་གཡོ་བའི་དངོས་
ཀུན་གྱི། །མ་ལུས་ཁྱབ་པའི་བྱིན་བརླབ་ཅིང་། །ཡུལ་དང་དབང་པོ་རྣམ་སྦྱངས་པས། །འཇུག་དང་འབྱུང་དང་གནས་པ་དང་། །བདེ་བ་ཆེན་པོར་གྱུར་པའོ། །གསང་བ་ཡེ་ཤེས་བསྡུས་པ་ལས། །ཡོངས་སུ་གསལ་བ་སྐྱོན་མེད་པ། །
<pb id="89.275a"/>
མྱུར་ཞིང་ཕན་ཚུན་མ་འདྲེས་པས། །སྒྲ་བཅས་ཕྲེང་སྔགས་བརྗོད་པར་བྱ། །འདི་ནི་གསང་བ་རྒྱལ་པོ་ཡི། །ལྷ་རྣམས་མཉེས་བྱེད་དངོས་གྲུབ་སྟེར་བའོ། །གསང་སྔགས་སྙིང་པོ་སྐུ་གསུམ་གྱི། །སྙིང་པོ་ཡི་གེའི་
ཚུལ་གནས་པ། །ཨཱ་ལི་ཀཱ་ལི་ཕྲེང་བ་ལས། །སྔགས་རྣམས་དབྱངས་དང་གསལ་བྱེད་ལས། །འབྱུང་ཞིང་འཇུག་པར་བྱེད་པ་ཡིན། །གནས་པ་ཡེ་ཤེས་ལམ་གྱུར་པ། །བདེ་གཤེགས་ཐུགས་ལས་མཉམ་གནས་པ། །ཚུལ་གཅིག་
པར་ནི་ལམ་གྱུར་པ། །འདི་ནི་གསང་བའི་མཚན་ཉིད་དོ། །ཞེས་གསུངས་སོ། །དེ་ནས་ཡང་བཅོམ་ལྡན་འདས་ཀྱིས་འདུས་པའི་འཁོར་ལ་བཀའ་སྩལ་པ། བཅོམ་ལྡན་འདས་དེ་བཞིན་གཤེགས་པ་འདི་ལྟ་སྟེ། གསང་
སྔགས་ལས་བྱུང་བའི་བྱང་ཆུབ་ཀྱི་སེམས་ནི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་སྐུ་སྤྲོ་བ་དང་། སྡུད་པ་དང་། རབ་ཏུ་བྱུང་བ་རྡོ་རྗེའི་གནས་བྱིང་བ་སྟེ། བྱང་ཆུབ་ཀྱི་སེམས་དེ་ཡང་ལུས་ལ་མི་གནས། ངག་ལ་མི་
གནས་སེམས་ལ་མི་གནས་སོ། །ཆོས་གང་ཁམས་གསུམ་ན་མི་གནས་པ་དེ་ལ་སྐྱེ་བ་མེད་དེ་འདི་ནི་ཡེ་ཤེས་འབྱུང་བ་རྡོ་རྗེའི་གནས་ཡིན་ནོ། །ཆོས་ཀུན་སྒྱུ་མ་རྨི་ལམ་ལྟར། །གསང་བའི་ཡེ་ཤེས་ཀུན་འབྱུང་བ། །
མི་རྟོག་རྣམ་པར་མི་དམིགས་པས། །ཟག་པ་མེད་པའི་ཚུལ་འབྱུང་འགྱུར། །དེ་ལས་ཀུན་ཏུ་དགེ་བ་ཡི། །རང་བཞིན་དག་པའི་འོད་གསལ་དབྱིངས། །སྤྲོས་མེད་མཁའ་ལ་ཀུན་ཁྱབ་པར། །རང་བྱུང་དྲི་མེད་ཚུལ་འདི་བསྟན་ཞེས་གསུངས་
སོ། །དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་གསང་བ་འདུས་པ་རྣལ་འབྱོར་ཆེན་པོ་གཉིས་སུ་མེད་པ་མཉམ་པ་ཉིད་རྣམ་པར་རྒྱལ་བ་ལས་སངས་རྒྱས་ཐམས་ཅད་ཀྱི་དཀྱིལ་འཁོར་རབ་ཏུ་གསང་བ་བདུད་
རྩི་དག་པར་སྟོན་པ་རྒྱལ་པོའི་ལེའུ་སྟེ་བདུན་བཅུ་རྩ་དྲུག་པའོ།།  །།<head n="3" t="བདུན་ཅུ་རྩ་བདུན་པ། ཆོས་ཐམས་ཅད་ལ་བསམ་གྱིས་མི་ཁྱབ་པའི་དོན་བསྟན་པའི་ལེའུ།" type="lewu" zh="82.772"/>དེ་ནས་དེ་བཞིན་གཤེགས་པའི་ཚོགས་འདུས་པ་ཆེན་པོ་ཐམས་ཅད་ཀྱིས་བཅོམ་ལྡན་འདས་གསང་བ་འཛིན་པའི་རྒྱལ་པོ་དེ་བཞིན་གཤེགས་
<pb id="89.275b"/>
པ་ལ་ཕྱག་འཚལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་སྙིང་པོ་བླ་ན་མེད་པའི་དངོས་གྲུབ་ཇི་ལྟར་ཡང་དག་པར་འཇུག །གང་ན་གནས། དེ་
བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཛིན་པས་བཀའ་སྩལ་པ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཐམས་ཅད་མཁྱེན་པ་དང་། ཁམས་གསུམ་ཇི་སྙེད་པ་དག་རང་གི་སྐུ་དང་གསུང་
དང་ཐུགས་ཀྱི་རྒྱུད་རྡོ་རྗེ་ལ་གནས་སོ་ཞེས་གསུངས་པ་དང་། དེ་བཞིན་གཤེགས་པ་ཐམས་ཅད་ཀྱིས་སླར་གསོལ་པ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་དངོས་གྲུབ་དང་། 
ཁམས་གསུམ་ཐམས་ཅད་དང་། ཐམས་ཅད་མཁྱེན་པ་དང་། རང་གི་སྐུ་དང་། གསུང་དང་། ཐུགས་རྡོ་རྗེའི་སྙིང་པོ་གང་དུ་གནས། དེ་བཞིན་གཤེགས་པ་ཐམས་ཅད་ཀྱི་བདག་པོ་ཡེ་ཤེས་རྡོ་རྗེའི་སྙིང་པོས་བཀའ་སྩལ་པ། བཅོམ་
ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་དངོས་གྲུབ་ཐམས་ཅད་དང་། ཐམས་ཅད་མཁྱེན་པ་དང་། ཁམས་གསུམ་པ་ཐམས་ཅད་རང་གི་སྐུ་དང་གསུང་དང་ཐུགས་རྡོ་རྗེ་གསང་བ་སེམས་
ཀྱི་རྒྱུད་སྙིང་པོ་ཡེ་ཤེས་ནི་ནམ་མཁའ་ལ་གནས་པའོ། །དེ་ནས་དེ་བཞིན་གཤེགས་པ་ཐམས་ཅད་ཀྱིས་གསོལ་པ། ནམ་མཁའ་གང་ན་གནས། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེས་
གསུངས་པ། གང་ནའང་གནས་པ་མ་ཡིན་ནོ། །དེ་ནས་གཞན་ཡང་དངོས་གྲུབ་ཐོབ་པའི་གནས་དེ་བཞིན་གཤེགས་པ་ཐམས་ཅད་ཀྱི་བདག་པོས་བཀའ་སྩལ་པ། དེ་ལ་གསང་བ་ཆེན་པོའི་དངོས་གྲུབ་ཐམས་ཅད་ཐོབ་པར་བྱ་བའི་
ཕྱིར་དངོས་གྲུབ་ཐ་མལ་པ་གང་ཅི་ཡང་རུང་བ་ལ་འཚོལ་ཞིང་བསྟེན་པར་མི་བྱའོ། །དེ་ཅིའི་ཕྱིར་ཞེ་ན། འདི་ལྟ་སྟེ། འཇིག་རྟེན་པ་ལ་སོགས་པ་དག་གི་དངོས་གྲུབ་དང་། མངག་གཞུག་པ་དོན་དུ་གཉེར་བའི་དངོས་གྲུབ་
<pb id="89.276a"/>
དང་། བུམ་པ་བཟང་པོའི་དངོས་གྲུབ་དང་། ས་འོག་གི་དངོས་གྲུབ་དང་། རྒྱལ་སྲིད་ཀྱི་དངོས་གྲུབ་དང་། རྒྱས་པའི་དངོས་གྲུབ་དང་། དབང་དུ་བྱ་བའི་དངོས་གྲུབ་དང་། མངོན་སྤྱོད་ཀྱི་དངོས་གྲུབ་ལ་སོགས་པ་རྣམ་མང་དོན་དུ་གཉེར་བར་མི་བྱ་སྟེ། 
དེ་ཅིའི་ཕྱིར་ཞེ་ན། འདི་ལྟར་གསང་བ་ཆེན་པོ་བླ་ན་མེད་པའི་དོན་དུ་འཇིག་རྟེན་པའི་ལས་ཀྱི་དངོས་གྲུབ་ཕྲ་མོ་ལ་འདོད་པ་བསྐྱེད་པར་མི་བྱའོ། །རྣམ་པར་མི་རྟོག་པའི་ཡེ་ཤེས་ཀྱི་དངོས་གྲུབ་འབའ་ཞིག་ལ་སེམས་རྩེ་གཅིག་ཏུ་གནས་
པར་འགྱུར་བར་བྱའོ། །དེ་ནས་བཅོམ་ལྡན་འདས་རྡོ་རྗེ་འཛིན་པ་དེ་བཞིན་གཤེགས་པ་ཐམས་ཅད་ཀྱི་བདག་པོས་ལུས་ཀྱི་དངོས་གྲུབ་ཀྱི་དམ་ཚིག་འདི་ཉིད་ཀྱི། སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། །ལུས་ཀྱི་སྤྱོད་པ་མ་ལུས་པ། །
དེ་ཉིད་ཐམས་ཅད་ཡང་དག་པར། །སྐུ་ཡི་རྡོ་རྗེ་ལས་དབྱུང་བྱ། །དེ་ཉིད་མ་ལུས་དཀྱིལ་འཁོར་དུ། །སེམས་ཅན་ཁམས་རྣམས་ཐམས་ཅད་ལ། །དྲི་མེད་ཕྲེང་བས་སྦྱར་བའི་དངོས། །རྟག་པར་དུས་གསུམ་ཀུན་དུ་ཡང་། །སངས་རྒྱས་སྐུར་ནི་བྱེད་
པའོ། །དེ་ནས་དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཛིན་པས་གང་གི། དངོས་གྲུབ་ཀྱི་དམ་ཚིག་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། །བརྗོད་པ་ཚིག་གི་ལམ་རྣམས་ལ། །གྲག་པ་སྒྲ་རྣམས་མ་ལུས་
པར། །ཁམས་གསུམ་རྡོ་རྗེའི་གནས་ལ་ནི། །དྲི་མེད་ཡེ་ཤེས་དཀྱིལ་འཁོར་དུ། །སོ་སོ་ཡང་དག་རིག་པ་ཡི། །ཚིག་གི་དངོས་གྲུབ་བླ་ན་མེད། །ཡིད་ཀྱི་སྔགས་ནི་སྡོམ་པ་པོ། །དམ་ཚིག་ཤིན་དུ་འདའ་དཀའོ། །དེ་ནས་དེ་བཞིན་གཤེགས་
པ་ཐམས་ཅད་ཀྱི་བདག་པོ་རྡོ་རྗེ་འཛིན་པས་སེམས་རྡོ་རྗེའི་དམ་ཚིག་དངོས་གྲུབ་འདི་ཉིད་ཀྱི་སྐུ་དང་གསུང་དང་ཐུགས་ཀྱི་རྡོ་རྗེ་ལས་ཕྱུང་ངོ་། །ཡིད་ཀྱི་རྟོག་པ་མ་ལུས་པ། །རྡོ་རྗེའི་རང་བཞིན་ཐམས་ཅད་ཀུན། །བསྟན་པའི་སྙིང་པོ་གསང་
བ་ཆེ། །རྡོ་རྗེ་ཡེ་ཤེས་དག་པ་ནི། །མི་ཕྱེད་གསུམ་ལྡན་འོད་གསལ་བ། །རྡོ་རྗེ་བྱང་ཆུབ་མངོན་བྱུང་བ། །ཐམས་ཅད་སྟོང་ཉིད་སྟོན་པ་ལས། །དམ་ཚིག་བཤད་པ་འདི་ཡིན་ནོ། །ཀུན་དུ་རྡོ་རྗེ་སེམས་དཔའ་ཡི། །སྐུ་གསུང་ཐུགས་ཀྱི་
<pb id="89.276b"/>
དཀྱིལ་འཁོར་ལ། །སྔགས་སློབ་པས་ནི་བསམ་གཏན་བྱ། །བསམ་གཏན་རྡོ་རྗེ་གསུམ་སྦྱོར་བའོ། །བཅོམ་ལྡན་འདས་ཀུན་དུ་མཛེས་དགའ་ཀུན་དུ་རྡོ་རྗེ་སེམས་དཔས་དེ་སྐད་ཅེས་བཀའ་སྩལ་ཏོ། །དེ་ནས་དེ་བཞིན་གཤེགས་པའི་ཚོགས་འདུས་པ་
དེ་དག་ཐམས་ཅད་དང་བྱང་ཆུབ་སེམས་དཔའ་སེམས་དཔའ་ཆེན་པོ། དེ་དག་ཐམས་ཅད་ངོ་མཚར་དུ་གྱུར་རྨད་དུ་གྱུར་ནས། །ཨེ་མའོ་རྡོ་རྗེ་ཨེ་རྡོ་རྗེ། །ཨེ་མའོ་གསང་བ་ཆེ་བཤད་པ། །གང་དུ་ལུས་དང་ངག་སེམས་མེད། །དེ་རུ་གཟུགས་ནི་
རྣམ་པར་བསྒོམ། །རྡོ་རྗེ་ཆེན་པོའི་དབྱིངས་འབྱུང་བ། །དེ་ཉིད་ཡང་དག་སྟོན་པར་མཛད། །ཅེས་གསོལ་ཏོ། །དེ་ནས་སྟོན་པ་རྡོ་རྗེ་འཛིན། །སངས་རྒྱས་ཀུན་གྱི་ཕྱག་བྱས་ནས། །རྡོ་རྗེ་གསུམ་གྱི་མཆོག་ཆེན་པོ། །རྡོ་རྗེ་གསུམ་གྱི་མཆོག་དབང་
བསྒྱུར། །རིག་པའི་སྐྱེས་བུ་བསྒོམ་པ་ཡི། །དངོས་གྲུབ་ཀུན་ནས་བཤད་པ་མཛད། །རིགས་ཀྱི་དཀྱིལ་འཁོར་མ་ལུས་པ། །གསང་བ་ཟབ་དང་རྒྱ་ཆེའི་དབྱིངས། །ཐབས་དང་ཤེས་རབ་འཁོར་ལོའི་གཙོ། །དངོས་གྲུབ་འདིས་ནི་བསྡུས་པ་ཡིན། །
ཞེས་བཀའ་སྩལ་ཏོ། །དེ་ནས་དེ་བཞིན་གཤེགས་པའི་དཀྱིལ་འཁོར་དཔག་ཏུ་མེད་པ་རྣམས་ཀྱི་ཆེད་དུ་བརྗོད་པ་ཡང་དག་པར་བསྟན་པ། གང་དུ་ཡང་དག་པར་རྫོགས་པའི་སངས་རྒྱས་ཐམས་ཅད་ཀྱི་གསང་བ་མ་ལུས་པ་སྙིང་པོ་གཅིག་
ཏུ་ཡང་དག་པར་གསུངས་པ་སྟེ། འདི་ནི་བསོད་ནམས་ཐམས་ཅད་ཀྱི་འབྱུང་གནས། ཕུན་སུམ་ཚོགས་པའི་ཁྱད་པར་ཡིད་བཞིན་གྱི་ནོར་བུ། ཆོས་བླ་ན་མེད་པ་གསང་ཆེན་རྡོ་རྗེའི་ཐེག་པ། ཕྱིར་རྒོལ་བ་ཐམས་ཅད་
ཀྱིས་དགེ་བའི་རྩ་བ་མི་འཕྲོག་པ། སེམས་ཅན་ཐམས་ཅད་ཀྱི་བསམ་པ་ཡང་དག་པར་རྫོགས་པར་བྱེད་པ། ལམ་ཐམས་ཅད་ཀྱི་རྒྱལ་པོ་ལས། བདུད་ཀྱི་དཀྱིལ་འཁོར་ཐམས་ཅད་ཀྱིས་ཐུབ་པ་མེད་ཅིང་ཟིལ་གྱིས་མི་ནོན་པ་
བདུད་ཀྱི་རིགས་མ་ལུས་པའི་གནས་ཀྱི་དཀྱིལ་འཁོར་རབ་ཏུ་འཇོམས་པར་བྱེད་པ། ཀུན་དུ་རྒྱུ་བའི་ལོག་སྲེད་ཅན་རྣམས་ཀྱིས་གླགས་རྙེད་པར་མི་འགྱུར་བའི་ཡུལ། ཐ་སྙད། ཐམས་ཅད་
<pb id="89.277a"/>
ལས་རྣམ་པར་འདས་པ། དེ་བཞིན་གཤེགས་པ་ཐམས་ཅད་ཀྱི་བརྗོད་དུ་མེད་པའི་ཡང་བརྗོད་དུ་མེད་པའི་མཚུངས་པ་མེད་ཅིང་ཀུན་ལས་གོལ་བའི་དོན་ཏེ། གསང་བ་ཆེན་པོའི་ཚུལ་འདི་བསྟན་པའི་ཚེ། །སྤྱོད་པ་བླ་ན་མེད་པ་
འདི་ཐོས་པའོ། །ལྷ་དང་མི་དང་ལྷ་མིན་དབང་པོ་དང་། །ཚངས་བརྩེགས་རྣམ་གྲོལ་འབྲས་བུ་རབ་ཏུ་ཐོབ། །གཙང་མ་ལྷ་རྣམས་བྱ་བ་རབ་ཏུ་དགའ། །དབང་པོ་ཚངས་པ་བར་སྣང་མཁའ་ལ་གནས། །བདེ་བར་གཤེགས་ལ་ཤིན་དུ་མཆོད་
པར་བྱས། །བྱང་ཆུབ་སེམས་དཔའ་བྱེ་བ་མཐའ་ཡས་པ། །བར་སྣང་གནས་ཏེ་རབ་ཏུ་དགའ་གྱུར་ཅིང་། །ཆུ་ཡི་སྤྲིན་མེད་ཡིད་དུ་འོང་བ་དག །འགྲོ་བའི་དུག་སེལ་དྲི་ཞིམ་བདུག་པར་བྱེད། །ལྷ་ཡི་དབང་པོ་རབ་བསྒྱུར་རབ་དང་ཞི། །མཁའ་
ལས་ལྷ་འཁོར་ཁྲག་ཁྲིག་དཔག་མེད་དང་། །རིམ་གྲོར་བཅས་པས་གོས་རྣམས་འཐོར་བར་བྱེད། །ཡིད་འོང་གོས་བརྒྱ་དག་གིས་གཏོར་བར་གྱུར། །འདོད་པར་སྤྱོད་པའི་ལྷ་ཡི་བུ་མོ་དག །རི་རབ་སུམ་བཅུ་རྩ་དྲུག་རྡུལ་ཕྲན་གྱི། །གྲངས་
མཉམ་དག་གིས་དགྱེས་པའི་རོལ་མོས་མཆོད། །གཟུགས་ལ་སྤྱོད་པའི་ལྷ་ཡི་བུ་མང་པོ། །རི་རབ་སུམ་བཅུ་རྩ་དྲུག་རྡུལ་མཉམ་པས། །ཀུན་ནས་དེ་བཞིན་གཤེགས་པ་ལ་མཆོད་དེ། །རོལ་མོ་བརྡུང་བ་བྱེ་བ་ཁྲག་ཁྲིག་དག །རིག་
པ་འཛིན་པའི་འཁོར་ལོ་དཔག་ཏུ་མེད། །དེ་སྙེད་གསང་བ་འཛིན་པའི་རྗེས་འབྲང་ཞིང་། །བྱང་ཆུབ་སེམས་དཔའ་རྣམ་པར་འཕྲུལ་པ་སྟོན། །ཨེ་མ་སྒྲ་དབྱངས་ཡན་ལག་ཀུན་འབྱུང་བ། །ཀུན་དུ་བཟང་པོའི་རྣམ་འཕྲུལ་དུ་མར་ཤར། །ཞིང་
མཆོག་གཅིག་ན་བདེ་གཤེགས་བཞུགས་མཛད་པ། །ཞིང་རྣམས་དུ་མར་སྐུ་གཟུགས་རབ་ཏུ་བསྟན། །དེ་ཉིད་སངས་རྒྱས་སྟོང་ཕྲག་གཅིག་ཉིད་ལས། །སངས་རྒྱས་བྱེ་ཕྲག་སྟོང་ནི་གོང་དུ་བསྟན། །གསུང་གཅིག་གིས་ནི་རབ་ཏུ་
གང་བསྟན་པ། །བསམ་ཡས་གང་གཱའི་ཀླུང་གི་བྱེ་སྙེད་དུ། །ཚུལ་རྣམས་མི་ཟད་ཆོས་སྒྲ་སྒྲོགས་པར་མཛད། །དེ་སྙེད་གསང་བ་མཆོག་འདི་རྒྱས་པར་བཀང་། །གང་དུ་ཡེ་ཤེས་རྡོ་རྗེ་མི་འབྱུང་བའི། །ཏིང་འཛིན་གཅིག་པ་ངེས་པར་
<pb id="89.277b"/>
བཞུགས་ནས་ནི། །ཆོས་ཀྱི་དབྱིངས་ལས་འབྱུང་བ་དུ་མ་ཡི། །ཏིང་འཛིན་སྒོ་ནི་ནམ་མཁའ་ཁྱབ་པར་འབྱུང་། །སངས་རྒྱས་སྐུས་ནི་ཞིང་ཁམས་ཁྲག་ཁྲིག་དག །ཡིད་འོང་སྣ་ཚོགས་ཁྱབ་པའི་ཡེ་ཤེས་སྐུ། །ཆོས་དབྱིངས་རྒྱ་ཆེན་
ཡོངས་སུ་རྒྱས་པར་བཀང་། །བ་སྤུ་གཅིག་ལས་བདེ་ལྡན་འོད་བཀྱེ་བ། །འགྲོ་བའི་ཉོན་མོངས་ཡིད་འོང་ཞི་བར་སྤྲོ། །ཞིང་གི་རྡུལ་ཕྲན་ཟད་པར་ནུས་འགྱུར་གྱི། །འདི་དག་བགྲང་བར་ཤེས་པར་མི་ནུས་སོ། །འཁོར་ལོས་སྒྱུར་བའི་
དམ་པར་ལ་ལས་མཐོང་། །ལ་ལས་སངས་རྒྱས་མཚན་རབ་མངའ་བར་མཐོང་། །ལ་ལས་རིགས་དྲུག་ཐུབ་པ་སྤྲུལ་པར་མཐོང་། །ཞིང་རྣམས་ལ་ལར་སྤྱོད་པ་མཆོག་མཛད་ཅིང་། །དག་ཅིང་རྐང་གཉིས་ཞི་བ་དམ་པ་མཐོང་། །དགའ་
ལྡན་གནས་ན་མགོན་པོ་བཞུགས་པ་དང་། །རྒྱལ་ཚབ་བསྐོ་མཛད་ཉེ་བར་འཕོ་བ་བསྟན། །གཤེགས་དང་གཟིགས་པ་དེ་དག་རབ་ཏུ་བསྟན། །ཞིང་རྣམས་བྱེ་བར་ཡུམ་གྱི་ལྷུམས་འཇུག་དང་། །ཞིང་རྣམས་ཀུན་དུ་སྐྱེ་བ་
སྟོན་པ་ཉིད། །གཞོན་ནུ་རོལ་ཅིང་སྒྱུ་རྩལ་གནས་པས་མཁས། །ཕོ་བྲང་བཙུན་མོའི་ནང་ན་བཞུགས་པར་སྟོན། །འགྲོ་བའི་དོན་དུ་མགོན་པོ་ངེས་འབྱུང་ཞིང་། །དཀའ་ཐུབ་སྤྱད་ཅིང་དེ་ལས་ལྡང་བར་སྟོན། །མི་གཡོ་གོ་འཕང་
དུ་ནི་གནས་བྱས་ཤིང་། །བསམ་གཏན་བསྐུལ་བ་མཛད་དང་རྒྱལ་བ་ཐོབ། །རྒྱལ་བའི་དུས་ལས་བསླང་བ་འདི་དག་གིས། །གསང་བ་མངོན་པར་བྱང་ཆུབ་དེ་ཉིད་བསྟན། །བྱང་ཆུབ་སྙིང་པོ་རྡོ་རྗེ་གདན་དུ་གཤེགས། །དེ་ཉིད་བཅོམ་
ལྡན་མངོན་པར་སངས་རྒྱས་ལ། །ས་ཡི་ལྷ་མོ་དགྱེས་པས་ཁྱབ་བྱས་ཤིང་། །བདུད་སྡེ་བཅོམ་པས་མི་འགྱུར་མཆོག་གི་གནས། །གསང་བ་འོག་མིན་འདི་ནི་ཡེ་ཤེས་ཡུལ། །གཉིས་མེད་རྡོ་རྗེའི་གནས་སུ་རྫོགས་སངས་
རྒྱས། །ཆོས་ཀྱི་འཁོར་ལོ་ངེས་ལེགས་ལམ་བསྟན་པ། །མཚན་ཉིད་མེད་པའི་ཚུལ་དུ་གསང་བ་བསྟན། །རྒྱུད་སྡེ་ཡན་ལག་ཕྱི་ནང་གསང་བ་ཡི། །རྣམ་པ་གསུམ་དུ་ཆོས་ཀྱི་འཁོར་ལོ་བསྐོར། །དེ་ལྟར་དེ་བཞིན་
<pb id="89.278a"/>
གཤེགས་པས་ཚུལ་འདི་གསུངས། །སྟོང་པ་ཞི་བ་བདག་མེད་མཚན་ཉིད་བྲལ། །ཆོས་ཉིད་རང་བྱུང་མཁའ་དང་མཚུངས་པ་ལས། །རྒྱལ་བས་དོན་དམ་རབ་ཏུ་མི་གནས་པ། །ཆོས་ཉིད་སྟོང་ཉིད་དེ་བཞིན་ཉིད་དུ་ནི། །རྟེན་
ཅིང་འབྲེལ་བར་འབྱུང་བའི་ཆོས་རྣམས་ལ། །རྒྱུ་རྐྱེན་འབྲས་བུས་གྲུབ་པ་ཡང་དག་ལམ། །ཀུན་རྫོབ་སྤྱོད་ཡུལ་ཡིན་པར་རབ་ཏུ་བསྟན། །ཞིང་མང་མཐའ་ཡས་ཀུན་དུ་དེ་ཉིད་སྟོན། །སྒྱུ་མའི་མཁན་པོ་མཁས་པས་གང་
དུ་ནི། །འགྲོ་བའི་གཟུགས་བརྙན་དུ་མ་སྟོན་པ་བཞིན། །དེ་བཞིན་སྟོན་པ་ཡེ་ཤེས་མཆོག་མཁྱེན་པ། །ཀུན་དུ་འགྲོ་བའི་དོན་དུ་རབ་ཏུ་སྟོན། །ཐམས་ཅད་མ་ལུས་ཆོས་ཉིད་དེ་འདྲ་སྟེ། །མཚན་དང་མཚན་གཞི་མཉམ་པ་ཉིད་
ཀྱིས་འདྲ། །མཚན་ཉིད་མེད་པ་ཆོས་རྣམས་ཀུན་གྱི་མཆོག །བདེ་བར་གཤེགས་པའི་ལམ་འདི་ཐོབ་འདོད་པས། །རྟོག་དང་རྣམ་རྟོག་མ་ལུས་སྤང་མེད་པས། །གསང་ཆེན་ཚུལ་འདི་གང་གིས་སྤྱོད་པ་ནི། །དངོས་
དང་དངོས་མེད་མཉམ་ཉིད་ཤེས་པར་གྱིས། །གང་དུ་རྣལ་འབྱོར་གྱི་དབང་ཕྱུག་དུ་མའི་སྤྱོད་ཡུལ་གསང་བ་ཆེན་པོ་བསམ་གྱིས་མི་ཁྱབ་པའི་ཏིང་ངེ་འཛིན་མཚུངས་པ་མེད་པར་སྤྱོད་པ་འདི་ལ་འདི་ལྟ་སྟེ། གསང་
བ་ཆེན་པོ་བླ་ན་མེད་པའི་ཚུལ་འདི་ནི་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་ཆོས་ཐམས་ཅད་ཀྱི་དཀྱིལ་འཁོར་ཚད་མེད་པ་རབ་ཏུ་སྤྱོད་པ། གསང་བ་
ཆེན་པོ་ཆོས་ཀྱི་ཚུལ། ཆོས་ཀྱི་དབྱིངས་ལྟ་བ་པོ་མེད་པ། ཆོས་ཐམས་ཅད་ཤེས་པ་པོ་མེད་པར་ཡང་དག་པར་ངོ་བོ་ཉིད་ཀྱིས་སྟོང་པ་ཉིད་དུ་ཡང་དག་པར་ལྟ་སྟེ། ཡེ་ཤེས་ཀྱི་སྣང་བ་རབ་ཏུ་ཐོབ་པས་
ཆོས་ཐམས་ཅད་ལ་ལུས་མེད་པར་རབ་ཏུ་མཐོང་བ། ཆོས་ཉིད་དེ་བཞིན་ཉིད་ཀྱི་རྒྱ་མཚོ་ལ་མི་གནས་པའི་ཚུལ་བསྟན་པ་ཉིད་དོ། །སྲིད་པ་དང་ཞི་བའི་ཆོས་ཐམས་ཅད་རབ་ཏུ་ཞི་བ་ཉིད་ནམ་མཁའ་ལྟ་བུར་
<pb id="89.278b"/>
གནས་པ། འདུས་བྱས་ཀྱི་ཁམས་འདུས་མ་བྱས་སུ་མངོན་པར་སྤགས་པར་མི་བྱེད་ལ། འདུས་མ་བྱས་ཀྱི་ཁམས་འདུས་བྱས་སུ་སྒྲོ་བཏགས་པ་ཐམས་ཅད་ཀྱིས་རྣམ་པར་མི་རྟོག་པར་གནས་པ་སྟེ། འདི་ཉིད་
སངས་རྒྱས་རྣམས་ཀྱིས་བྱིན་བརླབ་པ། །བསོད་ནམས་ཡོངས་སུ་རྒྱས་པ་དག་པའི་ཞིང་། །སྣང་བའི་དཀྱིལ་འཁོར་དམ་པའི་འོད་ཟེར་ནི། །སྐྱེ་དགུ་ཀུན་གྱི་བློ་ཡི་འཆར་བྱེད་པ། །གང་དུ་སྐུ་གསུང་ཐུགས་ཀྱི་སྣང་
བ་ནི། །རྣམ་པར་གསལ་བ་སྒྲིབ་པ་མེད་པ་ཉིད། །ཆོས་རྣམས་ཀུན་ལ་ཡང་དག་རབ་འཇུག་ཅིང་། །ཆོས་ཀྱི་དབྱིངས་ལས་ཡེ་ཤེས་འབྲལ་མེད་པ། །ལུས་ངག་ཡིད་གནས་ཀུན་གྱི་རྗེས་འགྲོ་བའི། །སྐད་ཅིག་
ཉིད་ལ་བསམ་གྱིས་མི་ཁྱབ་པའི། །སྐད་ཅིག་ཐོག་མཐའ་མེད་པར་རབ་སྟོན་པ། །འདི་ནི་ཡེ་ཤེས་མི་ཟད་འབྱུང་གནས་ཀྱི། །ཚུལ་ལ་གནས་པ་གསང་བའི་སྤྱོད་ཚུལ་ལོ། །བརྟན་པས་ཀུན་དུ་རྟོག་པ་རབ་
ཞི་བ། །འདི་ནི་མི་གནས་གསང་བའི་སྤྱོད་ཡུལ་འཐོབ། །སེམས་ཅན་རྒྱུད་ནའང་མི་སྤྱོད་མ་ཡིན་ཏེ། །འདི་འདྲའི་ཡེ་ཤེས་དམ་པ་ཁོང་དུ་ཆུད། །དེ་ལ་ཀུན་དུ་རྟོག་དང་མི་རྟོག་མེད། །བློ་མཆོག་དེ་དང་འགྲོ་ཀུན་ཁ་ལོ་
སྒྱུར། །རྣམ་པར་སྨིན་པས་གོས་མེད་ནམ་མཁའ་བཞིན། །འཇིག་རྟེན་ཐམས་ཅད་རྒྱུ་དང་བཅས་པས་ན། །ཆོས་རྣམས་ཀུན་དུ་རྒྱུ་མེད་བསྟན་པ་མིན། །འདི་ཉིད་རབ་དང་འབྲིང་དང་ཐ་མ་ཡི། །ཕྱོགས་བཅུར་
ཡེ་ཤེས་བཞུགས་པའི་བྱང་ཆུབ་ཚུལ། །གསང་བ་དམ་པའི་སྤྱོད་ཡུལ་འདི་བསྟན་པའོ། །ཆོས་ཐམས་ཅད་ཀྱི་གནས་ཡེ་ཤེས་ཀྱི་ཡུལ་སངས་རྒྱས་ཐམས་ཅད་ཀྱི་རབ་འབྱམ་ཚད་མེད་པའི་རྡོ་རྗེ་བཙུན་མོའི་
བྷ་ག་ལས་མངོན་པར་འབྱུང་བ་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེའི་སྙིང་པོའི་དཀྱིལ་འཁོར་ལས། ཡང་དག་པའི་ཐུགས་རྗེ་ཆེན་པོའི་ངང་ལས་ཡེ་ཤེས་ཀྱི་སྤྲིན་རྡོ་རྗེས་
<pb id="89.279a"/>
ཀུན་དུ་ཁྱབ་པར་སྤྲོ་བ་དང་སྡུད་པའི་ཚུལ་གྱིས་གང་དུ་མི་གནས་ཤིང་རང་འབྱུང་ཆེན་པོའི་བྱང་ཆུབ་ཀྱི་སེམས་རྡོ་རྗེ། ཆོས་ཀྱི་དབྱིངས་ནམ་མཁའ་དང་མཉམ་པ་དབྱིངས་དང་ཡེ་ཤེས་དབྱེར་མེད་པར་ངོ་བོ་ཉིད་དམིགས་
སུ་མེད་པ་ཉིད་དུ་སྟོན་ཏོ། །དེ་ནས་དཔལ་རྡོ་རྗེ་འཛིན་པ་སངས་རྒྱས་ཐམས་ཅད་ཀྱི་འགྱུར་བ་མེད་པའི་ངོ་བོ་ཉིད་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། བྱང་ཆུབ་ཀྱི་སེམས་ཀྱི་གསང་བ་མི་ཟད་པའི་ཚུལ་འདི་
གསུངས་སོ། །གསང་བ་སྤྲོས་མེད་འགྱུར་བ་མེད་པའི་ངང་། །ཀུན་དུ་མ་སྐྱེས་སྐྱེ་མེད་དགའ་བའི་དབྱིངས། །བདེ་ཆེན་རོ་མཉམ་རྒྱལ་བ་ཀུན་གྱི་གནས། །ཆོས་ཀུན་རང་བཞིན་ཡོངས་སུ་མཉམ་པ་ཉིད། །མངོན་པར་ཆགས་མེད་
མི་གནས་ཡེ་ཤེས་ལས། །རློམ་སེམས་མེད་པའི་ཆོས་ཉིད་སྐྱེ་བ་མེད། །ཡེ་ཤེས་ཆོས་ཀྱི་སྒོ་ཡི་ཏིང་ངེ་འཛིན། །ནམ་མཁའི་ཆོས་ཉིད་འབྱམ་ཀླས་ཐོགས་མེད་པ། །བྱང་ཆུབ་སེམས་ལྡན་བདེ་གཤེགས་སྤྱོད་ཡུལ་ཅན། །རྡོ་རྗེ་ལྟ་
བུའི་གནས་ལས་བསྟན་པ་དང་། །ཕྱིར་མི་ལྡོག་པ་ཡེ་ཤེས་འབྱུང་གནས་ཉིད། །ཐམས་ཅད་མཁྱེན་པ་ཚད་མེད་འབྲས་བུའི་ཡུལ། །གྲངས་མེད་གཞལ་དུ་མེད་པའི་དོན་འབྱུང་བའོ། །འདི་དག་ཀྱང་ཇི་ལྟར་རྟོགས་པར་བྱ་བ་ཡིན་
ཞེ་ན། རྣམ་པར་འཕྲུལ་པའི་ས་ཁོང་དུ་ཆུད་པ། འཇིག་རྟེན་གྱི་ཁམས་ཐམས་ཅད་ཀྱི་རྗེས་སུ་སོང་ཞིང་རྗེས་སུ་ཆགས་པ་མེད་པར་སྤྱོད་པ། ཉོན་མོངས་པ་མེད་པའི་ཆོས་ཀྱི་ཚུལ་ལ་ཆོས་སུ་རྟོགས་པས་གནས་པ་མེད་པ་
སེམས་བསྐྱེད་པ་ཤིན་དུ་ཡངས་པས་རྣམ་པར་ཐར་པའི་སྒོ་དུ་མ་རབ་ཏུ་ཐོབ་པ། ཡེ་ཤེས་གཅིག་ནས་གཅིག་ཏུ་བརྒྱུད་པའི་རྒྱུད་ལ་མཁས་པ། དོན་གཅིག་ནས་གཅིག་ཏུ་བསྟན་པ་རབ་ཏུ་འཇུག་པ་བླ་ན་མེད་པའི་ཡེ་
ཤེས་དམ་པའི་སྤྱོད་ཡུལ་ཡིན་པར་རིག་པར་བྱའོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་ཕྱག་ན་རྡོ་རྗེ་དེ་བཞིན་གཤེགས་པའི་བདག་པོ་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གསང་བ་ཆེན་པོའི་རྒྱུད་
<pb id="89.279b"/>
འདིར་གསང་བའི་ཡི་གེ་དེ་དང་ལྡན་ན་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དེ་བཞིན་གཤེགས་པ་ཐམས་ཅད་ཀྱི་གསང་བའི་དམ་ཚིག་གི་སྤྱོད་པའི་རྡོ་རྗེ་འདི་ལ་དད་ཅིང་བསྒོམ་པར་འགྱུར། དེ་སྐད་ཅེས་
གསོལ་པ་དང་། དེ་ནས་དེ་བཞིན་གཤེགས་པ་ཐམས་ཅད་ཀྱི་རྒྱལ་པོ་རྡོ་རྗེ་འཛིན་པས་དེ་དག་ལ་འདི་སྐད་ཅེས་གསུངས་སོ། །བཅོམ་ལྡན་འདས་དེ་བཞིན་གཤེགས་པ་ཐམས་ཅད་གསང་བའི་ཡི་གེ་གསུམ་དང་ལྡན་ན། བྱང་ཆུབ་
སེམས་དཔའ་སེམས་དཔའ་ཆེན་པོ་དེ་དག་དེ་བཞིན་གཤེགས་པ་དེ་དག་གི་གསང་ཆེན་གྱི་སྤྱོད་པ་རྡོ་རྗེ་གང་ཡིན་པ་འདི་ལ་དད་ཅིང་བསྒོམ་པར་འགྱུར་རོ། །དེ་ནས་དེ་བཞིན་གཤེགས་པ་ཐམས་ཅད་ཀྱིས་གསོལ་པ། གསང་བའི་ཡི་གེ་
གང་ཞིག་ལགས། དཔལ་རྡོ་རྗེ་འཛིན་པས་བཀའ་སྩལ་པ། དེ་བཞིན་གཤེགས་པ་ཐམས་ཅད་ཀྱི་སྐུའི་གསང་བ་ཆེན་པོའི་རྡོ་རྗེ་དང་། དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་ཆེན་པོའི་རྡོ་རྗེ་དང་། དེ་བཞིན་
གཤེགས་པ་ཐམས་ཅད་ཀྱི་ཐུགས་ཀྱི་གསང་བ་ཆེན་པོའི་རྡོ་རྗེ་སྟེ། དེ་དག་ཉིད་དོ། །དེ་ནས་དེ་བཞིན་གཤེགས་པ་དེ་དག་ཐམས་ཅད་ཀྱིས་བཅོམ་ལྡན་འདས་དཔལ་རྡོ་རྗེ་འཛིན་པ་དེ་བཞིན་གཤེགས་པ་ཐམས་ཅད་
ཀྱི་བདག་པོ་ལ་ཕྱག་འཚལ་ཞིང་འདུད་ནས་ཅང་མི་གསུང་བར་གྱུར་ཏོ། །དེ་ནས་རྒྱལ་པོ་རྡོ་རྗེ་འཛིན། །ཀུན་མཆོག་ཡེ་ཤེས་སྟོན་མཛད་པས། །དེ་བཞིན་གཤེགས་པ་ཀུན་གྱི་གནས། །གསང་བ་དམ་པ་བཀའ་སྩལ་
ཏོ། །སངས་རྒྱས་ཀུན་གྱིས་མི་གསུངས་ཤིང་། །དོན་ཆེན་འབྲས་བུ་ལམ་གྱུར་པ། །དེ་བཞིན་གཤེགས་པ་གསང་བའི་རྒྱུད། །རྡོ་རྗེ་འཆང་གིས་སྦས་པ་ཉིད། །ཨུ་དུམ་བ་རའི་མེ་ཏོག་བཞིན། །འཇིག་རྟེན་དུ་
ནི་རྙེད་དཀའ་བ། །ཀུན་གྱི་རྩ་བར་གྱུར་པའི་མདོ། །གསང་བ་འདུས་པ་ཆེན་པོ་ཡིན། །དབྱིངས་གྱུར་ཁམས་གསུམ་གསང་བ་ཆེ། །
<pb id="89.280a"/>
དེ་ཉིད་བདེ་བར་འགྱུར་བསམས་པ། །རྡོ་རྗེ་གསུམ་གྱི་གནས་མཚན་པས། །ཏིང་འཛིན་རྡོ་རྗེ་ཁྱུ་མཆོག་དགྱེས། །ཐབས་དང་ཤེས་རབ་དབྱེར་མེད་པ། །འདི་ནི་གང་ཞིག་གནས་བྱེད་པ། །བྱང་ཆུབ་སེམས་དཔའི་
གྲགས་ཆེན་རྣམས། །ཞག་བདུན་གྱིས་ནི་ཕུན་ཚོགས་པའི། །སྐུ་གསུམ་དངོས་གྲུབ་འདིར་ཐོབ་འགྱུར། །བཅོམ་ལྡན་སྐུ་གསུང་ཐུགས་གསང་བ། །རྡོ་རྗེ་བསྡུས་པའི་དཀྱིལ་འཁོར་ལ། །དྲི་མེད་ཡེ་ཤེས་འབྱུང་བ་ཡི། །
ཁྱད་པར་མཆོག་འདི་ཕྱུང་བའོ། །སྐུ་གསུང་ཐུགས་ཀྱི་དམ་ཚིག་ནི། །ཕྱག་རྒྱ་ཆེན་པོའི་དོན་རྟོགས་པ། །ཆོ་ག་བཞིན་དུ་ཀུན་བསྒོམས་ན། །སྐད་ཅིག་གིས་ནི་སངས་རྒྱས་འཐོབ། །གསང་བའི་དོན་འདི་འབྱུང་དཀའ་བའི། །བླ་
མེད་བདེ་ཆེན་མི་འགྱུར་བ། །འདི་ནི་སྙིང་པོ་བསྡུས་པ་སྟེ། །གཞན་དུ་འབྱུང་བར་འགྱུར་བ་མིན། །འོན་ཀྱང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་གསང་བ་འདུས་པ་ཆེན་པོ་འདི་ལ་སྐད་ཅིག་ཐང་ཅིག་ཡུད་
ཙམ་གྱིས་གནས་ན་སངས་རྒྱས་ཀྱི་བྱང་ཆུབ་རྫོགས་པར་བྱེད་དོ། །བསྐལ་པ་གང་གཱའི་ཀླུང་གི་བྱེ་མ་སྙེད་ཐམས་ཅད་དུ་བྱང་ཆུབ་སེམས་དཔའ་རྣམས་ཀྱིས་འབད་ཅིང་རྩོལ་ཀྱང་བྱང་ཆུབ་ཐོབ་པར་མི་འགྱུར་བ་དེ་དཔལ་
གསང་བ་འདུས་པ་ལ་དགའ་བའི་བྱང་ཆུབ་སེམས་དཔས་ཚེ་འདི་ཉིད་ལ་དེ་བཞིན་གཤེགས་པ་རྣམས་ཀྱི་སངས་རྒྱས་ཞེས་བྱ་བའི་གྲངས་སུ་འགྲོའོ། །དེ་དག་ཤིན་དུ་དཀོན་གྱུར་པ། །རྣམ་གྲངས་འདི་ན་བསྟན་པའི་
ཚེ། །དེ་ཚེ་བྱང་ཆུབ་སེམས་དཔའ་རྣམས། །ཤིན་དུ་གདུང་བས་ཆེར་ནོན་ཏེ། །གསང་ཆེན་བསྐལ་པ་ངན་གྱུར་ཅེས། །དུས་གཅིག་བསྟན་པ་ཉིད་གཅིག་དང་། །སྟོན་པ་གཅིག་ལས་གཞན་པ་ཡི། །སྤྱོད་ཡུལ་མ་གྱུར་
དེ་ཡི་ཚེ། །ཇི་ལྟར་ཐབས་འདི་སྟོན་བྱེད་འགྱུར། །མིང་ཙམ་དུ་ཡང་མི་ཐོས་ན། །གཞན་ཅི་སྨོས་ལྟ་ག་ལ་དགོས། །དེ་ཉིད་ཀུན་དུ་བསྒྲགས་གྱུར་པའོ། །དེ་བཞིན་གཤེགས་པ་ཐམས་ཅད་ཀྱིས་བཀའ་སྩལ་པ།
<pb id="89.280b"/>
དེ་སྐད་ཅེས་མ་ཟེར་ཅིག །ཡི་གེ་འདི་ཀུན་དང་ཐུན་མོང་སྟེ། རིགས་ཀྱི་བུ་ཁྱེད་རྣམས་ཀྱིས་ཇི་ལྟར་མི་ཤེས་པ་དང་། མ་ཐོབ་པ་དེ་བཞིན་དུ་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་སེམས་དཔའ་ཆེན་པོ་
ཐམས་ཅད་ཀྱི་གསང་བའི་ཡི་གེ་འདི་དག་མ་ཐོབ་ཅིང་མངོན་པར་རྫོགས་པར་སངས་རྒྱས་སོ། །དེ་ཅིའི་ཕྱིར་ཞེ་ན། གསང་བའི་ཡི་གེ་ནི་རྣམ་པར་དག་པའི་ཕྱིར་རོ། །དེ་ནས་བྱང་ཆུབ་སེམས་དཔའ་དེ་དག་ཐམས་
ཅད་ཅང་མི་སྨྲ་བར་གནས་པར་གྱུར་ཏོ། །དེ་ནས་རྡོ་རྗེ་འཛིན་པ་དེ་བཞིན་གཤེགས་པ་ཐམས་ཅད་ཀྱི་བདག་པོས་གསང་བའི་དབང་ཕྱུག་རྡོ་རྗེ་འཛིན་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་མཉམ་པ་ཉིད་
ལ་རྣམ་པར་དགོངས་ནས་ཅང་མི་གསུང་བར་གྱུར་ཏོ། །དེ་ནས་ཡང་བརྗོད་དུ་མེད་པའི་ཡང་བརྗོད་དུ་མེད་པའི་སངས་རྒྱས་ཀྱི་ཞིང་གི་རྡུལ་ཕྲ་རབ་དང་མཉམ་པའི་བྱང་ཆུབ་སེམས་དཔའ་ཆེན་པོ་རྣམས་ཀྱིས་དེ་བཞིན་
གཤེགས་པ་རྣམས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་འདི་ཅིའི་སླད་དུ་དེ་བཞིན་གཤེགས་པ་ཐམས་ཅད་དང་། བྱང་ཆུབ་
སེམས་དཔའི་འཁོར་གྱི་ནང་ན་ཅང་མི་གསུང་བར་བཞུགས། དེ་སྐད་ཅེས་གསོལ་པ་དང་། དེ་བཞིན་གཤེགས་པ་ཐམས་ཅད་ཀྱིས་བྱང་ཆུབ་སེམས་དཔའ་དེ་དག་ཐམས་ཅད་ལ་འདི་སྐད་ཅེས་བཀའ་སྩལ་ཏོ། །
རིགས་ཀྱི་བདག་པོ་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་བདག་པོ་འདི་ཅིའི་སླད་དུ་སྐུ་དང་གསུང་དང་ཐུགས་རྡོ་རྗེའི་ངོ་བོ་ཉིད་ལས་དམིགས་སུ་མེད་པའི་ཡི་གེའི་ཚོགས་ལ་
ངོ་བོ་ཉིད་མེད་པའི་ཡི་གེའི་ཚིག་བརྗོད་ནས་ཅང་མི་གསུང་བར་བཞུགས་སོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྡོ་རྗེ་བཙུན་མོའི་བྷ་ག་ལ་
<pb id="89.281a"/>
སྙོམས་པར་ཞུགས་སོ། །དེ་ནས་ལྷ་མོ་བཞི་དག་གིས། །ཚད་མེད་ཡེ་ཤེས་དག་པའི་ས། །ཡང་དག་བསྐུལ་བ་མཛད་པ་ལས། །དེ་བཞིན་ཉིད་ལས་བཞེངས་པར་འགྱུར། །དཔག་མེད་རྡོ་རྗེའི་ཚུལ་མཆོག་ལས། །འདོད་
ཆགས་གནས་ལ་སྤྱོད་པ་ཡི། །ཏིང་ངེ་འཛིན་ལ་སྙོམས་ཞུགས་ན། །བཙུན་མོའི་ཚོགས་དང་ལྷན་ཅིག་སྐྱེས། །དམ་ཚིག་འཁོར་ལོར་གནས་པ་ཡིས། །འདོད་པའི་ལོངས་སྤྱོད་ཉེར་ལྡན་པས། །གཉིས་མེད་བྱང་ཆུབ་སེམས་
གནས་ཏེ། །དགྱེས་པ་ཡོངས་སུ་སྤྱོད་པ་མཛད། །དེ་ནས་རྡོ་རྗེའི་ལུས་ཀྱི་ནི། །རྩ་ཡི་ཁོང་སྟོང་ཐམས་ཅད་དུ། །བདེ་བར་གཤེགས་པ་ཐམས་ཅད་ཀྱི། །སྐུ་གསུང་ཐུགས་ཀྱི་རྡོ་རྗེ་དང་། །ཡོན་ཏན་ཕྲིན་ལས་དམ་ཚིག་གི། །
ཁུ་བ་བྱང་ཆུབ་སེམས་རྒྱུན་གྱིས། །ཀུན་དུ་ཁྱབ་པར་གྱུར་པ་ནི། །དཔེར་ན་བུམ་པ་ཆུས་གང་ལྟར། །ཤིན་དུ་བདེ་བས་རྒྱས་པར་གནས། །དེ་ཉིད་ཡེ་ཤེས་གྱུར་པའོ། །དེ་ནས་ཆོས་ཀྱི་དབྱིངས་གནས་པའི། །འགྲོ་བའི་
ཕུང་པོ་ཇི་སྙེད་ཀུན། །སྐུ་གསུམ་དམ་ཚིག་ལས་བྱུང་བ། །དེ་ལ་བདུད་རྩིའི་འོད་ཟེར་གྱིས། །གློག་གི་ཟེར་མ་ལྟར་འཕྲོ་བས། །ཤིན་དུ་བདེ་བར་རིག་ནས་ནི། །དེ་ནས་བརྩམས་ཏེ་སེམས་ཅན་ཁམས། །མ་
ལུས་ལུས་པ་མེད་པ་ལ། །རྡོ་རྗེ་དཔལ་གྱི་རེག་བྱུང་བས། །ཡང་དག་མཆོག་ཏུ་བྱིན་བརླབས་ཤིང་། །དེ་བཞིན་གཤེགས་པ་ཐམས་ཅད་ཀྱི། །སྐུ་གསུང་ཐུགས་ཀྱི་རྡོ་རྗེ་ཡིས། །ཡེ་ཤེས་དྲི་མེད་དབང་བསྐུར་ཅིང་། །
མ་ལུས་ཀུན་ཀྱང་ཀུན་དུ་བཟང་། །ཀུན་དུ་བཟང་པོའི་དཔལ་ཞེས་པར། །བླ་ན་མེད་པར་དབང་བསྐུར་ཏོ། །དེ་ལྟར་དབང་བསྐུར་ཙམ་གྱིས་ནི། །ཐམས་ཅད་དེ་བཞིན་གཤེགས་པའི་སྐུ། །དགྲ་བཅོམ་ཡང་དག་རྫོགས་སངས་རྒྱས། །
རྡོ་རྗེ་གསུམ་གྱི་ཡེ་ཤེས་ཅན། །བདེ་ཆེན་ངོ་བོ་ཉིད་སྐུར་གྱུར། །རྡོ་རྗེ་འཛིན་གྱིས་བཀའ་སྩལ་པ། །དུས་གསུམ་སངས་རྒྱས་ཐམས་ཅད་ཀྱི། །ཡེ་ཤེས་སྤྱོད་པ་མཐོང་གྱུར་པས། །ཆོས་ཉིད་མཉམ་པ་ཉིད་མཐོང་ངམ། །
<pb id="89.281b"/>
སླར་གསོལ་བ་ནི་མཐོང་ལགས་སོ། །ཡེ་ཤེས་སྤྱོད་པ་རྡོ་རྗེ་ཆེ། །བདེ་བར་གཤེགས་པ་མཐོང་ཞེས་གསོལ། །དེ་ལྟར་ཡང་དག་གྱུར་པའོ། །དེ་ལྟར་སངས་རྒྱས་ཐམས་ཅད་ཀུན། །རྡོ་རྗེ་བཙུན་མོའི་བྷ་ག་ལས། །མངོན་པར་
བྱུང་ནས་འདི་སྐད་གསོལ། །གང་དུ་འདོད་ཆགས་ཆེན་པོ་ཡི། །ཡི་གེའི་ཚོགས་ཀྱིས་སངས་རྒྱས་ཀྱི། །བྱང་ཆུབ་རྗེས་སུ་རྟོགས་གྱུར་གང་། །དེ་ནས་བཅོམ་ལྡན་ངོ་མཚར་ཏོ། །བདེ་བར་གཤེགས་པ་ངོ་མཚར་ཏོ། །དེ་
ནས་རིགས་ཀྱི་བདག་པོ་ཡིས། །གསང་བ་མཆོག་ཏུ་བཀའ་སྩལ་པ། །སངས་རྒྱས་བྱང་ཆུབ་སེམས་དཔའ་ཀུན། །དེ་སྐད་ཅེས་ནི་མ་ཟེར་ཅིག །དེ་ཉིད་ཅི་ཡི་ཕྱིར་ཞེ་ན། །ཆོས་རྣམས་ནམ་མཁའི་རྡོ་རྗེའི་གནས། །
དེ་ཉིད་མཚུངས་ཕྱིར་སྟོང་པ་ཉིད། །རབ་ཏུ་མི་གནས་བདག་ཉིད་ལས། །ཆོས་རྣམས་འོད་གསལ་དབྱིངས་གྱུར་པ། །དེ་ཉིད་ཡེ་ཤེས་འབྱུང་གནས་གྱུར། །དེ་ནས་བྱང་ཆུབ་སེམས་དཔའ་དེ་དག་དང་། དེ་བཞིན་
གཤེགས་པ་དེ་དག་ཐམས་ཅད་ཅང་མི་གསུང་བར་གྱུར་ཏོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་རྣམ་པར་དག་
པའི་མཉམ་པ་ཉིད་སྤྱོད་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །སྙོམས་པར་ཞུགས་ནས་ཀྱང་སངས་རྒྱས་དང་བྱང་ཆུབ་སེམས་དཔའ་དང་། རིག་མ་དང་ལྷ་མོ་དང་། ཁྲོ་བོའི་རྒྱལ་པོ་
དུ་མ་དང་བཅས་པའི་དཀྱིལ་འཁོར་གྱི་འཁོར་ལོ་ལ་བཞུགས་ནས་ཅང་མི་གསུང་བར་གྱུར་ཏོ། །དེ་ནས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་འཛིན་པས་དེ་བཞིན་གཤེགས་པ་ཐམས་ཅད་དང་། བྱང་ཆུབ་
སེམས་དཔའ་སེམས་དཔའ་ཆེན་པོ་ཐམས་ཅད་ལ་བཀའ་སྩལ་པ། ཁྱེད་རྣམས་ཀྱིས་ཕྱོགས་བཅུ་མཐའ་ཡས་པའི་འཇིག་རྟེན་གྱི་ཁམས་ཐམས་ཅད་དུ་དེ་བཞིན་གཤེགས་པ་ཐམས་ཅད་ཀྱི་སྐུ་དང་
<pb id="89.282a"/>
གསུང་དང་ཐུགས་རྡོ་རྗེའི་གསང་བ་འདི་བགོ་བར་གྱིས་ཤིག །དེ་ཅིའི་ཕྱིར་ཞེ་ན། ཕྱོགས་བཅུ་ན་གནས་པ་མ་ལུས་ཤིང་ལུས་པ་མེད་པའི་བྱང་ཆུབ་སེམས་དཔའ་དེ་རྣམས་ཆོས་ཀྱི་རྣམ་གྲངས་འདི་ལ་སྐལ་
བ་ཡོད་པའི་ཕྱིར་རོ། །གཞན་ཡང་བྱང་ཆུབ་སེམས་དཔའ་རྡོ་རྗེ་སྙིང་པོ་ལ་བཀའ་སྩལ་པ། རིགས་ཀྱི་བུ་དེ་བཞིན་གཤེགས་པ་ཐམས་ཅད་ཀྱི་གསང་བའི་དམ་ཚིག་རྡོ་རྗེ་འདི་ཉིད་ཟུང་ཅིག །ཁྱོད་ཀྱང་དེ་བཞིན་གཤེགས་
པ་ཐམས་ཅད་ཀྱིས་རྡོ་རྗེ་སྙིང་པོ་དབང་ཕྱུག་གསང་བའི་རྒྱལ་པོ་ཞེས་བྱ་བར་དབང་བསྐུར་རོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྙིང་པོས་དེ་བཞིན་དུ་བགྱིའོ། །ཞེས་གསོལ་ནས་ཅང་མི་
སྨྲ་བར་གྱུར་ཏོ། །གསང་བའི་རྒྱལ་པོའི་སྐུ་གཅིག་ལས། །ཞིང་ཁམས་མ་ལུས་སྣང་མཛད་ཅིང་། །ཁམས་གསུམ་སྤྱོད་དང་སངས་རྒྱས་ཀྱི། །རྣམ་པ་དུ་མའི་སྐུར་བསྟན་མཛད། །དེ་བཞིན་གཤེགས་པའི་
སྐུ་རྡོ་རྗེ་རྣམ་པར་སྣང་མཛད་ཁམས་གསུམ་ཉིད་ཀྱི་ལུས་རྡོ་རྗེ་ལ་གནས་ཤིང་དེ་བཞིན་གཤེགས་པ་ཐམས་ཅད་ཀྱི་སྐུའི་ཡེ་ཤེས་མཉམ་པ་ཉིད་ལ་དགོངས་ནས་ཅང་མི་གསུང་བར་གྱུར་ཏོ། །གསང་བ་འཛིན་པའི་
གསུང་གཅིག་གིས། །འཇིག་རྟེན་ཁམས་ཀུན་ཁྱབ་གྱུར་ཅིང་། །ཆོས་ཀྱི་ཚུལ་ནི་མི་ཟད་ལས། །རྒྱུན་མི་འཆད་པའི་འཁོར་ལོ་བསྐོར། །དེ་ནས་དེ་བཞིན་གཤེགས་པ་གསུང་རྡོ་རྗེ་འདི་དཔག་ཏུ་མེད་པ་ཁམས་
གསུམ་པ་ཐམས་ཅད་ཀྱི་ངག་རྡོ་རྗེ་ལ་གནས་ཤིང་དེ་བཞིན་གཤེགས་པའི་གསུང་མཉམ་པ་ཉིད་ལ་གནས་ནས་ཅང་མི་གསུང་བར་གྱུར་ཏོ། །རྡོ་རྗེ་འཆང་གི་ཐུགས་ཀྱི་ནི། །ཏིང་འཛིན་གཅིག་ཏུ་མ་བཞག་ནས། །ཏིང་འཛིན་དུ་མའི་ཆོས་ཀྱི་
སྒོ། །ཆོས་ཀྱི་དབྱིངས་དང་མཉམ་པར་འགྱུར། །དེ་ནས་དེ་བཞིན་གཤེགས་པ་རྡོ་རྗེ་འཛིན་པའི་རྒྱལ་པོ་སངས་རྒྱས་ཐམས་ཅད་ཀྱི་སེམས་རྡོ་རྗེ་ལ་གནས་ཤིང་། དེ་བཞིན་གཤེགས་པ་ཐམས་ཅད་ཀྱི་
<pb id="89.282b"/>
ཐུགས་མཉམ་པ་ཉིད་ལ་དམིགས་ནས་ཅང་མི་གསུང་བར་གྱུར་ཏོ། །འདིར་སྣང་བ་ནི་གསུམ་སྟེ། སོ་སོའི་སྐྱེ་བོའི་སྣང་བ་དང་། བྱང་ཆུབ་སེམས་དཔའི་སྣང་བ་དང་། དེ་བཞིན་གཤེགས་པའི་སྣང་བའོ། །གསང་བ་ནི་གསུམ་
སྟེ། སྐུའི་གསང་བ་བསམ་གྱིས་མི་ཁྱབ་པ་དང་། །གསུང་གི་གསང་བ་བསམ་གྱིས་མི་ཁྱབ་པ་དང་། ཐུགས་ཀྱི་གསང་བ་བསམ་གྱིས་མི་ཁྱབ་པའོ། །ཐམས་ཅད་མཁྱེན་པ་ནི་གསུམ་སྟེ། སྐུ་རྡོ་རྗེ་ཐམས་ཅད་
མཁྱེན་པ་དང་། གསུང་རྡོ་རྗེ་ཐམས་ཅད་མཁྱེན་པ་དང་། ཐུགས་རྡོ་རྗེ་ཐམས་ཅད་མཁྱེན་པའོ། །མི་ཟད་པ་རྒྱན་གྱི་འཁོར་ལོ་ནི་གསུམ་སྟེ། སྐུ་མི་ཟད་པ་རྒྱན་གྱི་འཁོར་ལོ་དང་། གསུང་མི་ཟད་པ་རྒྱན་གྱི་འཁོར་
ལོ་དང་། ཐུགས་མི་ཟད་པ་རྒྱན་གྱི་འཁོར་ལོ་ཉིད་དོ། །རྒྱུད་ཀུན་སྙིང་པོ་བསྡུས་པ་ཡི། །ཕྱག་རྒྱ་ཆེན་པོའི་ངང་འབྱུང་བ། །གྲུབ་པ་རབ་ཏུ་མི་གནས་པས། །གསང་བའི་རྒྱལ་པོ་བསྟན་པ་ཡིན། །དེ་བཞིན་གཤེགས་
པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་གསང་བ་འདུས་པ་ཆེན་པོ་བླ་ན་མེད་པ་མཆོག་ཏུ་མི་འགྱུར་བའི་གནས་རབ་ཏུ་རྒྱས་པ་ཆེན་པོ་བཅོམ་ལྡན་འདས་རྡོ་རྗེ་འཛིན་པ་ཆེན་པོས་དེ་སྐད་ཅེས་
བཀའ་སྩལ་ནས། གསང་བ་བརྗོད་ཏུ་མེད་པའི་གནས་ལ་དགོངས་ནས་ཅང་མི་གསུང་བར་གྱུར་ཏོ། །དེ་ནས་དེ་བཞིན་གཤེགས་པའི་ཚོགས་དཔག་ཏུ་མེད་པ་དེ་དག་དང་། བྱང་ཆུབ་སེམས་དཔའ་
སེམས་དཔའ་ཆེན་པོ་བརྗོད་དུ་མེད་པའི་ཚོགས་དང་བཅས་པ་ཐམས་ཅད་དང་། ལྷ་དང་མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་
གསུངས་པ་ལ་མངོན་པར་བསྟོད་དོ།།  །།དུས་གསུམ་གྱི་དེ་བཞིན་གཤེགས་པ་ཕྱོགས་བཅུའི་གནས་ཀྱི་ཞིང་ཁམས་རྡུལ་ཕྲ་རབ་སྙེད་བཞུགས་ཤིང་འཚོ་སྐྱོང་
<pb id="89.283a"/>
བ་ཐམས་ཅད་ཀྱི་གསང་ཆེན། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་དུ་བཟང་པོ་ལ་སོགས་པ་བསྐལ་པ་གང་གཱའི་ཀླུང་གི་བྱེ་མ་སྙེད་བརྗོད་ཀྱིས་མི་ལང་བའི་
ཡང་བརྗོད་ཀྱིས་མི་ལང་བ་རྣམས་ཀྱི་དགོངས་པ་རབ་ཏུ་གསང་བ། རྣལ་འབྱོར་གྱི་དབང་ཕྱུག་ཆེན་པོ་བསམ་གྱིས་མི་ཁྱབ་པ་ཐམས་ཅད་ཀྱི་ཤིན་དུ་གསང་བའི་གནས་ཀྱི་རྒྱལ་པོ། རྡོ་རྗེ་དཔལ་
མཆོག་ཆེན་པོ་ངེས་པར་བརྗོད་པ། སངས་རྒྱས་ཐམས་ཅད་ཀྱི་གསང་བ་ཐུན་མོང་མ་ཡིན་པའི་ཡེ་ཤེས་ཀྱི་འབྱུང་གནས། རྣལ་འབྱོར་ཆེན་པོ་གཉིས་སུ་མེད་པ་མཉམ་པ་ཉིད་རྣམ་པར་རྒྱལ་བ་ཞེས་
བྱ་བ་མཆོག་ཏུ་དབང་བསྐུར་བར་བྱེད་པ། རྒྱུད་སྡེ་སྟོང་ཕྲག་སུམ་བཅུ་རྩ་བཞིའི་སྙིང་པོ། རིག་པ་འཛིན་པའི་སྡེ་སྣོད་རྒྱ་མཚོའི་གནས་ལས་མངོན་པར་བསྔགས་པ། རྟོག་པའི་རྒྱལ་པོ་བདུན་པ་
ཆོས་ཐམས་ཅད་ལ་བསམ་གྱིས་མི་ཁྱབ་པའི་དོན་བསྟན་པའི་ལེའུ་སྟེ་བདུན་བཅུ་རྩ་བདུན་པའོ།།  །།དུ་ལ་ཀྵེ་ཏྲའི་གྲོང་ཁྱེར་ཆེན་པོར་རྒྱ་གར་གྱི་མཁན་པོ་དཔལ་ཡེ་ཤེས་སྙིང་པོ་དང་། བོད་ཀྱི་
ལོཙྪ་བ་མར་པ་ལྷོ་བྲག་པ་ཆོས་ཀྱི་བློ་གྲོས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།།  །།པཎ་ཊི་ཏ་མཁས་པ་ཆེན་པོ་སྨྲི་ཏི་ཛྙཱ་ན་ཀཱིརྟིས་རང་འགྱུར་བྱས་པ་ཅིག་ཀྱང་ཡོད་པར་གདའོ།།  །།
ཨེ་མ་ཧོ་ཉི་ཟླ་ལྟར་གྲགས་དཔལ་ལྡན་འདུས་པའི་རྒྱུད། །གསང་བ་རྣལ་འབྱོར་དཔལ་མཆོག་ཆེན་པོ་འདིས། །ཤིན་དུ་གསལ་བར་སྟོན་པ་ངེས་པ་ཉིད། །མ་འོངས་དུས་སུ་རྣལ་འབྱོར་དབང་ཕྱུག་མཆོག །རྣམ་བཞིའི་འཁོར་
ལྡན་དབུས་སུ་འདི་གསལ་འགྱུར། །བསྟན་པའི་སྒྲོན་མེ་ཉིད་དུ་འབྱུང་བའི་ཕྱིར། །སྐལ་ལྡན་རྣམས་དང་རྒྱུད་འདི་འཕྲད་པར་ཤོག །རྒྱུད་འདི་ཨུ་རྒྱན་ནས་སློབ་དཔོན་ཆེན་པོ་ཌོམ་བི་ཧེ་རུ་ཀས་གདན་དྲངས་གསུང་ངོ་རྫོགས་སྷོ།།  །།མྂ་ག་ལྂ་བྷ་བ་ཏུ།།  །།