<pb id="4.182a"/>
དེ་གཉིས་ཀྱིས་སྨྲས་པ། བདག་ཅག་གི་ཕ་གར་མཆིས། དེས་སྨྲས་པ། བུ་ཡུལ་ཆེ་གེ་མོ་ཞེས་བྱ་བའི་གྲོང་ག་གེ་མོ་ཞེས་བྱ་བ་དེ་ན་དེ་ནོར་ཆེན་པོ་དང་ལྡན་ཞིང་འདུག་གོ་ཞེས་ཐོས་ཀྱིས་སོང་དང་གལ་ཏེ་ཅུང་ཟད་བྱིན་ན་ཁྱེད་ཀྱི་འཚོ་བའི་
རྐྱེན་དུ་འགྱུར་རོ།།         །།འདུལ་བ་གཞི། <bampo n="1.98" zh="4.416"/>བམ་པོ་དགུ་བཅུ་རྩ་བརྒྱད་པ། དེ་ཕ་ཚོལ་ཞིང་རིམ་གྱིས་དེའི་དྲུང་དུ་ཕྱིན་ནས་དེ་སྲང་ན་འཁྱམ་པ་ན་ཕས་བཞིན་རས་ལས་ངོ་ཤེས་ནས་བོས་ཏེ་སྨྲས་པ། ཁྱོད་གང་ནས་འོངས། གང་དུ་འགྲོ་
འདོད། དེས་རྒྱས་པར་སྨྲས་པ་དང་དེས་བསམས་པ། བདག་གི་བུ་དེ་ནི་འདི་ཁོ་ན་ཡིན་ནོ་ཞེས་དེས་དེ་བཟུང་སྟེ། བུ་ཁྱོད་སུ་ལ་ཡང་འདི་བདག་གི་ཕ་ཡིན་ནོ་ཞེས་མ་སྨྲ་ཤིག་ཅེས་སྨྲས་ནས་དེ་དེ་ལ་ཤིན་དུ་སྡུག་པར་བྱེད་དོ། །དེ་ནས་བུ་གཞན་
རྣམས་ཀྱིས་སྨྲས་པ། ཡབ་ཁྱེའུ་འདི་སུའི་ལགས། དེས་སྨྲས་པ། འདི་ངའི་གྲོགས་པོ་ཞིག་གི་བུ་ཡིན་ནོ། །དེ་རྣམས་ཀྱིས་བསམས་པ། ཇི་ལྟར་འདི་ལ་ཤིན་དུ་སྡུག་པར་བྱེད་པ་ལས་ན་གདོན་མི་ཟ་བར་འདི་ཉིད་ཀྱི་བུ་ཡིན་ནོ་སྙམ་ནས་དེ་
རྣམས་ཀྱིས་ཕན་ཚུན་གྲོས་བྱ་བར་བརྩམས་པ། འདི་ནི་མས་དབྱེན་གྱི་སྤུན་ཡིན་ནོ་སྙམ་མོ། །དེས་བསམས་པ། ཤ་ཁོན་རྣམས་ཀྱི་ནང་ན་ནི་འདི་ལྟ་སྟེ། ཆེན་ཆུན་ནི་ཐ་ཆད་ཡིན་པས་འདི་བསད་པར་འགྱུར་བའི་གནས་གང་ཡིན་པ་འདི་ཉིད་
ཡོད་ཀྱིས་གཏང་ངོ་། །གལ་ཏེ་ཅུང་ཟད་བརྫངས་ན་ནོར་ལ་སོགས་པའི་ཕྱིར་ལམ་ཀར་བསད་པར་འགྱུར་གྱིས། །མ་ལ་བདག་གིས་འདི་ལ་བརྗེད་བྱང་ཅིག་བྱིན་ཏེ་གཏང་ངོ་སྙམ་དུ་བསམས་ནས་བྲིས་པ། གྲོང་ཁྱེར་གྱི་ནི་གྲོང་རྡལ་རྟ་རྣའི་དྲུང་། །
ས་ཡི་ཤར་དུ་དཔག་ཚད་ཀྱིས་བཅད་པར། །མཁས་པས་བག་ཡོད་པར་ནི་བརྐོ་བྱས་ན། །བདག་གི་ནོར་གྱི་སྐལ་བ་འཐོབ་འགྱུར་གྱིས། །མགུལ་ཆིངས་གང་ཡིན་དེ་ནི་གདུབ་ཅན་བྱིན། །དེས་བརྗེད་བྱང་དེ་ཁྱེར་ཏེ་སོང་བ་དང་ལམ་ཀར་མས་དབྱེན་གྱི་
སྤུན་རྣམས་ཀྱིས་བཟུང་ནས་སྨྲས་པ། ཁྱོད་ཀྱིས་ཡབ་ལས་ཅི་ཐོབ། དེས་སྨྲས་པ། འདི་ནི་བརྗེད་བྱང་ཡིན་ཏེ་ཅི་ཡང་མེད་དོ། །དེ་རྣམས་ཀྱིས་བསམས་པ། ཕས་འདི་བྲིད་ནས་བཏང་ངོ་ཞེས་དེ་རྣམས་ཀྱིས་དེ་བཏང་ངོ་། །རིམ་གྱིས་རང་གི་ཁྱིམ་
<pb id="4.182b"/>
དུ་ཕྱིན་ནས་ལམ་གྱིས་དུབ་པ་ངལ་སོས་པ་དང་མས་སྨྲས་པ། ཁྱོད་ཀྱིས་ཕ་ལས་ཆུང་ཟད་ཅི་ཐོབ། དེས་སྨྲས་པ། འདི་ནི་བརྗེད་བྱང་ཡིན་ཏེ་ཅི་ཡང་མེད་དོ། །དེས་སྨྲས་པ། བུ་ཁྱོད་དེས་བསླུས་ཏེ་ལམ་གྱི་ཚེགས་ཕྱུང་བར་ཟད་ཀྱི་ཆུང་ཟད་ཀྱང་མ་རྙེད་དོ། །
དེས་སྨྲས་པ། ཡུམ་བདག་ཉིད་ཆེན་པོ་དེ་བདག་ལ་མི་འདྲིད་དོ་ཞེས་བྱས་ནས་དེས་བརྗེད་བྱང་དེ་དཔྱད་པར་བརྩམས་ཏེ། གྲོང་ཁྱེར་ཞེས་བྱ་བྱ་བ་ནི་གང་དུ་བཙས་པ་དེ་ནི་གྲོང་ཁྱེར་དུ་འདོད་དོ། །གྲོང་རྡལ་ཞེས་བྱ་བ་ནི་གང་དུ་རོ་བསྲེགས་པའོ། །
རྟ་རྣའི་དྲུང་ཞེས་བྱ་བ་ལ་རྟ་ཞེས་བྱ་བ་ནི་རྟ་རྣམས་ཏེ་དེའི་རྣ་བ་ཞེས་བྱ་བའི་ཤིང་ནི་རྟ་ན་སྟེ། དེའི་དྲུང་ན་ཞེས་སྨྲས་པ་ཡིན་ནོ། །སའི་ཤར་དུ་ཞེས་བྱ་བ་ནི་ཤར་ཕྱོགས་སུའོ། །དཔག་ཚད་ཀྱིས་བཅད་པར་ཞེས་བྱ་བ་ནི་གཉའ་ཤིང་གང་ཙམ་གྱིས་
བཅད་པར་རོ། །དེས་དེ་ལྟར་ཚིགས་བཅད་ཀྱི་དོན་དཔྱད་ནས་མུན་ཚབ་ཚུབ་ཙམ་ན་དུར་ཁྲོད་དུ་སོང་སྟེ་དེའི་ཉེ་འཁོར་དུ་དེས་བལྟས་ན་ཤིང་རྟ་རྣ་ཞིག་ཡོད་པ་དེའི་ཤར་གྱི་ངོས་སུ་གཉའ་ཤིང་གང་གཅལ་ཏེ་བརྐོས་པ་དང་། ཅི་ཙམ་ན་གསེར་
གྱི་བུམ་པ་མགུལ་མུ་ཏིག་གི་ཕྲེང་བས་བཅིངས་པ་ཞིག་མཐོང་ནས། དེ་མགུ་བས་དེ་བླངས་ནས་ཁྱིམ་དུ་སོང་སྟེ་མུ་ཏིག་གི་ཕྲེང་བ་ནི་བཀྲོལ་ཏེ་གདུ་བུ་ཅན་ལ་བྱིན་ནོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཁྱིམ་བདག་གང་ཡིན་
པ་དེ་ནི་ང་ཉིད་ཡིན་ནོ། །དེའི་ཚེ་དེའི་དུས་ཀྱི་དེའི་བུ་གང་ཡིན་པ་དེ་ནི་འཚོ་བྱེད་འདི་ཉིད་ཡིན་ཏེ། དེ་ན་ཡང་འདིས་ངའི་བསམས་ཏེ་སྨྲས་པ་ཤེས་སོ། །ད་ལྟར་ཡང་འདིས་ངའི་དགོངས་ཏེ་བཤད་པ་ཤེས་སོ། །འཚོ་བྱེད་ཀྱིས་བསམས་པ། བཅོམ་ལྡན་འདས་
ནི་རྡོ་རྗེའི་སྐུ་མངའ་ལ་སྐུ་ཆེ་བ་ཡིན་པས་དེ་ལ་མར་ཉུང་ངུས་ནི་གདངས་པར་བྱ་མི་ནུས་སོ་སྙམ་དུ་བརྟགས་ནས་དེས་མར་སྲང་སུམ་བཅུ་རྩ་གཉིས་སྲང་ལ་བཅལ་ཏེ་ལྷུང་བཟེད་བཟེད་ནས་བཅོམ་ལྡན་འདས་ལ་གསོལ་ཏེ། །བཅོམ་ལྡན་འདས་ཀྱིས་ལྷུང་
བཟེད་ཀྱི་ལྷག་མ་དགེ་སློང་རྣམས་ལ་འདྲིམ་དུ་བཅུག་པ་དང་། འཚོ་བྱེད་དགེ་སློང་རྣམས་ཀྱིས་བཅོམ་ལྡན་འདས་ཀྱིས་ལྷུང་བཟེད་ཀྱི་ལྷག་མ་བོར་རོ་ཞེས་བྱས་ནས་ཕྱག་བྱས་སོ། །ལྷ་སྦྱིན་གྱིས་བསམས་པ། བདག་གིས་ཀྱང་མར་བཏུང་ངོ་སྙམ་ནས་དེས་
<pb id="4.183a"/>
འཚོ་བྱེད་ལ་དྲིས་པ། འཚོ་བྱེད་དགེ་སྦྱོང་གཽ་ཏ་མས་མར་ཇི་ཙམ་གྱི་ཚད་ཅིག་གསོལ། དེས་སྨྲས་པ། སྲང་སུམ་བཅུ་སོ་གཉིས་སོ། །དེས་སྨྲས་པ། ཁོ་བོས་ཀྱང་སྲང་སུམ་བཅུ་རྩ་གཉིས་བཏུང་ངོ་། །འཚོ་བྱེད་ཀྱིས་སྨྲས་པ། བཅོམ་ལྡན་འདས་ནི་རྡོ་རྗེའི་
སྐུ་མངའ་ལ་སྐུ་ཆེ་བས་འདི་ཙམ་ཡང་འཇུ་བར་སྤྱོད་ཀྱི། ཁྱོད་ཀྱིས་ནི་འཇུ་བར་མི་ནུས་སོ། །དེས་སྨྲས་པ། ཁོ་བོ་ཡང་རྡོ་རྗེའི་ལུས་ཅན་ཡིན་ན་ཅིའི་ཕྱིར་མི་འཇུ། དེས་མར་སྲང་སུམ་བཅུ་རྩ་གཉིས་ལྷུང་བཟེད་ནས་འཐུངས་སོ། །བཅོམ་ལྡན་འདས་ཀྱིས་ནི་
ལེགས་པར་ཞུའོ། །ལྷ་སྦྱིན་གྱིས་ནི་མ་ཞུའོ། །ཕྱི་དེ་ཉིན་པར་འཚོ་བྱད་ཀྱིས་བཅོམ་ལྡན་འདས་ལ་འཇམས་གསོལ་ཏོ། །ལྷ་སྦྱིན་གྱིས་ང་རྒྱལ་བསྐྱེད་ནས་བཅོམ་ལྡན་འདས་ཀྱིས་ཀྱང་གསོལ་ཏོ་ཞེས་མར་མ་ཞུ་བཞིན་དུ་ཐུག་པ་འཐུངས་པས། སྦོས་གཟེར་
ནས་གནད་དུ་གནོད་པའི་ཚོར་བ་ཉམས་སུ་མྱོང་བས་དེ་རྒྱུ་དེས་ན་སྡུག་བསྔལ་ཉམ་ང་བ་རྩུབ་པ། དོག་པ། ཡིད་དུ་མི་འོང་བའི་ཚོར་བ་ཉམས་སུ་མྱོང་ཞིང་ཉིན་དང་མཚན་དུ་གཉིད་མི་འོང་ངོ་། །ཚེ་དང་ལྡན་པ་ཀུན་དགའ་བོ་ནི་གཉེན་ལ་གདུང་བ་ཡིན་པས་དེས་གླེང་གཞི་
དེ་བཅོམ་ལྡན་འདས་ལ་གསོལ་ཏོ། །དེ་ནས་བཅོམ་ལྡན་འདས་ཀྱི་ཕྱག་གླང་པོ་ཆེའི་སྣ་ལྟ་བུ་འཁོར་ལོ་དང་། བཀྲ་ཤིས་དང་། གཡུང་དྲུང་འཁྱིལ་བ་ཅན་བསོད་ནམས་བརྒྱ་ཕྲག་དུ་མས་བསྒྲུབས་པ། འཇིགས་པ་རྣམས་ཀྱི་དབུགས་འབྱིན་པར་མཛད་
པའི་ཕྱག་མངོན་དུ་བརྐྱང་སྟེ་བྱ་རྒོད་ཀྱི་ཕུང་པོའི་རི་ཕུག་ནས་ལྷ་སྦྱིན་གྱི་སྤྱི་བོར་བཞག་སྟེ་བདེན་པ་གསུངས་པ། ཇི་ལྟར་ང་བུ་གཅིག་པ་སྒྲ་གཅན་ཟིན་བཟང་པོ་ལ་དགོངས་པ་དེ་བཞིན་དུ་ལྷ་སྦྱིན་ལ་ཡང་ལྷག་ཆད་མེད་པ་ཡིན་ཞེ་ན། བདེན་པ་དེས་ནད་ཞི་བར་
གྱུར་ཅིག་ཅེས་བདེན་པའི་ཚིག་གསུངས་མ་ཐག་ཁོ་ནར་ལྷ་སྦྱིན་གྱི་ནད་ཞི་བར་གྱུར་ཅིང་དེ་དབུགས་ཆད་པ་ལས་སླར་དབུགས་བྱུང་ནས་བཅོམ་ལྡན་འདས་ཀྱི་ཕྱག་ལ་གཏད་ནས་བརྟགས་ཏེ་དེས་ཤེས་ནས་དེས་བསམས་པ། དགེ་སྦྱོང་གཽ་ཏ་མའི་ལག་པ་ཡིན་
ནོ་སྙམ་ན་དེ་བསྐལ་པ་མི་ཉུང་བར་ངན་གཡོའི་ཀུན་ཏུ་སྤྱོད་པ་དྲེགས་པའི་མཐུས་བསྒྲུབས་པའི་བསམ་པ་ཅན་ཡིན་པས་དེ་ལྟར་སངས་རྒྱས་བདག་ཉིད་ཆེན་པོས་ཚོར་བ་ཞི་བར་མཛད་པ་དང་སྨྲས་པ། དོན་གྲུབ་ཁྱོད་སྨན་དཔྱད་ཁོང་དུ་ཆུད་པ་ནི་ལེགས་ན་
<pb id="4.183b"/>
འདིས་འཚོ་བར་ནུས་སམ། ཀུན་ཏུ་བཅོམ་ལྡན་འདས་ཀྱི་བདེན་པའི་གསུང་གིས་ལྷ་སྦྱིན་ཚོར་བ་དྲག་པོས་ཉེན་པས་སྲོག་དང་འབྲལ་བ་ན་སོས་པར་མཛད་དོ་ཞེས་སྒྲ་གྲགས་པ་དེ་ལྷ་སྦྱིན་གྱི་ཕྱོགས་ཤིན་དུ་ཞེན་པ་རྣམས་ཀྱིས་ཀྱང་ཐོས་ནས། བཅོམ་
ལྡན་འདས་ལ་ཀྱེ་མའོ་འདི་ནི་བྱམས་པ་ཡང་དག་པ་དང་ལྡན། ཀྱེ་མ་འདི་ནི་སེམས་ཅན་རྣམས་ལ་ཐུགས་རྗེ་ལེགས་པར་བསྒོམས་པ་ཡིན་ནོ་ཞེས་ངོ་མཚར་དུ་འཛིན་པར་གྱུར་ཏོ། །དགེ་སློང་རྣམས་ཀྱིས་ལྷ་སྦྱིན་ལ་སྨྲས་པ། ལྷ་སྦྱིན་ཁྱོད་ནི་བཅོམ་
ལྡན་འདས་ཀྱིས་སོས་པར་མཛད་ཀྱི་གཞན་དུ་ན་སྲོག་དང་བྲལ་བར་འགྱུར་རོ། །དེས་སྨྲས་པ། དེ་ནི་དབང་དུ་བྱེད་པའི་སྒྱུ་མ་ཤེས་ཏེ་དེས་འཇིག་རྟེན་དབང་དུ་བྱེད་དོ། །དགེ་སློང་རྣམས་ཀྱིས་སྨྲས་པ། ལྷ་སྦྱིན་ཁས་རླབས་དེ་ཐོང་ལ་རང་གི་སེམས་གཏན་
ལ་ཕོབ་ཤིག །ཁྱོད་ནི་བཅོམ་ལྡན་འདས་ཀྱིས་གསོས་སོ། །དེས་སྨྲས་པ། མར་ཞུ་ནས་ནད་ཞི་བར་ཟད་མོད་དེས་ཁོ་བོ་ལ་ཅི་ཞིག་བྱས། འདི་ནི་བྱས་པ་མི་གཟོ་བ་དང་བྱས་པ་མི་ཚོར་བ་ཡིན་ནོ་ཞེས་བྱས་ནས་དེ་རྣམས་ཆས་ཏེ་བཅོམ་ལྡན་འདས་གང་ན་བ་
དེར་དོང་ནས་ལྷགས་པ་དང་ཐེ་ཚོམ་སྐྱེས་ནས། ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ལྷ་སྦྱིན་བྱས་པ་མི་གཟོ་བ་དང་། བྱས་པ་མི་ཚོར་བ་ལ་གཟིགས། བཅོམ་ལྡན་འདས་ཀྱི་བཀའ་སྩལ་པ། དགེ་སློང་དག་
ད་ལྟར་གྱི་འདི་འབའ་ཤིག་ཏུ་མ་ཟད་དེ་ཇི་ལྟར་འདས་པའི་དུས་ན་ཡང་འདི་བྱས་པ་མི་གཟོ་བ་དང་བྱས་པ་མི་ཚོར་བ་དེ་ཉོན་ཅིག          །<head n="3" t="ཀཽ་ཤི་ཀའི་སྡེ་ཚན།" type="detshen" lv="1.17.6" zh="4.421"/>སྡོམ་ལ། ཀཽ་ཤི་དབང་ཕྱུག་ཆེན་པོའི་སྡེ། །ཨ་མྲ་དང་ནི་ཤིང་སྟ་མོ། །དོམ་གཉིས་ཤི་བིའི་རྒྱལ་པོ་དང་། །ཉམས་པར་བྱས་
དང་ཛུ་ཛུ་ཀ །དགེ་སློང་དག་སྔོན་བྱུང་བ་གྲོང་རྡལ་མེད་པའི་དགོན་པའི་གནས་བསྐྱེད་མོས་ཚལ་མེ་ཏོག་དང་འབྲས་བུ་རྣམ་པ་སྣ་ཚོགས་དང་ཆུ་ཕུན་སུམ་ཚོགས་པ་ཞིག་ཡོད་དེ། དེ་ན་ཀཽ་ཤི་ཀ་དང་རུས་གཅིག་པའི་དྲང་སྲོང་འབྲས་བུ་ལྷུང་བ་ལ་
ལོངས་སྤྱོད་པ། ཟས་སུ་རྩ་བ་དང་། ཆུ་དང་། འབྲས་བུ་ཟ་བ། ལྤགས་པ་དང་ཤིང་ཤུན་གྱོན་པ་ཞིག་གནས་ཏེ། དེའི་བསྟི་གནས་ཀྱི་ཉེ་འཁོར་དུ་རི་དགས་དང་བྱ་རྣམས་འདྲིས་པས་ཅི་བདེར་འཁོད་དོ། །དེ་དང་ཧ་ཅང་ཡང་མི་རིང་བར་བ་གླང་མོ་
<pb id="4.184a"/>
ཞིག་ཕྲུ་གུ་བྱུང་སྟེ། དེ་བུ་བྱུང་མ་ཐག་ཏུ་སེང་གེའི་སྒྲ་སྒྲོགས་ནས་དེ་འཇིགས་སྔངས་ནས་ཕྲུ་གུ་བོར་ཏེ་གཅིན་རྟུག་ཤོར་ནས་བྲོས་སོ། །རེ་ཤིག་ཅིག་ན་དྲང་སྲོང་དེ་བསྟི་གནས་ནས་བྱུང་ནས་བསྟི་གནས་ཀྱི་ཉེ་འཁོར་གྱི་ཕྱོགས་སུ་ལྟ་ཞིང་སོང་བ་
ལས། ཇི་ཙམ་ན་གླང་པོ་ཆེའི་ཕྲུ་གུ་གསར་དུ་བྱུང་མ་ཐག་པ་མ་དང་བྲལ་བ་དེ་མཐོང་ངོ་། །དེ་ནས་དྲང་སྲོང་དེ་སྙིང་རྗེས་བསྐྱོད་པའི་སྙིང་གིས་དེའི་མ་བཙལ་བའི་ཕྱིར་བསྒྲིམ་པའི་མིག་གིས་ཀུན་དུ་ལྟ་བར་བརྩམས་པ་ན། གང་གི་ཚེ་གནས་ཐམས་ཅད་ན་
མི་སྣང་བ་དེའི་ཚེ་དེ་ཁྱེར་ནས་བསྟི་གནས་སུ་ཞུགས་ཏེ་དེས་དེ་བུ་བཞིན་དུ་བསྣུན་བསྙོད་དེ་བསྐྱེད་དོ། །དེ་གང་གི་ཚེ་ཆེན་པོར་གྱུར་པ་དེའི་ཚེ་དྲང་སྲོང་དེའི་བསྟི་གནས་སུ་གནོད་པ་བྱེད་དེ་མེ་ཏོག་གི་ཤིང་རྣམས་འབྱིན་པར་བྱེད། འབྲས་བུའི་ཤིང་རྣམས་ཡལ་
ག་གཅོག་པར་བྱེད་ཅིང་དེ་དག་དང་གནོད་པ་གཞན་ཡང་སྟོང་ཕྲག་དག་བྱེད་དོ། །དྲང་སྲོང་དེས་དེ་ལ་བསྡིགས་ཏེ། དྲང་སྲོང་དེས་བསྡིགས་པ་ན་དེ་ཞུམ་ཞུམ་པོར་བྱས་ཏེ་འདུག་གོ། །གང་གི་ཚེ་འདོད་ཆགས་སྐྱེས་པར་གྱུར་པ་དེའི་ཚེ་བསྡིགས་ཀྱང་བརྙས་ཐབས་
བྱེད་དོ། །ཇི་ཙམ་དུས་གཞན་ཞིག་ན་དྲང་སྲོང་དེས་དྲག་ཏུ་སྡིགས་པ་དང་དྲང་སྲོང་དེ་ཉིད་བསད་པར་བརྒྱུགས་པ་དང་། དྲང་སྲོང་དེས་སྤྱིལ་བུའི་གློ་ཕུག་ནས་བྲོས་སོ། །ལྷས་ཚིགས་སུ་བཅད་པས་སྨྲས་པ། སེམས་ཅན་རབ་གདུག་བྱས་པ་ཆུད་
གསོན་པའི། །སྐྱེས་བུ་ངན་དང་འགྲོགས་པ་བཟང་པོ་མིན། །ཇི་ལྟར་ཀཽ་ཤི་ཀའི་བསྟི་གནས་སུ། །ཡུན་རིང་བསྐྱེད་པའི་གླང་ཆེན་སྡིག་བྱེད་བཞིན། །གུས་པས་ཟས་དང་སྐོམ་དང་གཉི་ག་ཡིས། །སྐྱེ་བོ་ངན་བསྟེན་ཁྱོད་ལ་ཅི་ཞིག་དགོས། །ངེས་པར་ཀཽ་ཤི་
ཀའི་བསྟི་གནས་སུ། །གླང་ཆེན་བཞིན་དུ་དེ་ཡིས་མཐར་གྲོགས་གསོད། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་དྲང་སྲོང་གང་ཡིན་པ་དེ་ནི་ང་ཉིད་ཡིན་ནོ། །དེའི་ཚེ་དེའི་དུས་ཀྱིས་གླང་པོ་ཆེ་
དམ་པ་གང་ཡིན་པ་དེ་ནི་ལྷ་སྦྱིན་འདི་ཉིད་ཡིན་ཏེ། དེའི་ཚེ་དེའི་དུས་ན་ཡང་འདི་བྱས་པ་མི་གཟོ་ཞིང་བྱས་པ་མི་ཚོར་བ་ཡིན་ནོ། །ད་ལྟར་ཡང་འདི་བྱས་པ་མི་གཟོ་ཞིང་བྱས་པ་མི་ཚོར་བ་ཡིན་ནོ། །གཞན་ཡང་འདི་ལྟར་འདི་བྱས་པ་མི་གཟོ་ཞིང་བྱས་
<pb id="4.184b"/>
པ་མི་ཚོར་བ་དེ་ཉོན་ཅིག །དགེ་སློང་དག་སྔོན་བྱུང་བ་འདས་པའི་དུས་ན་གྲོང་ཁྱེར་བཱ་རཱ་ཎ་སཱིར་རྒྱལ་པོ་དབང་ཕྱུག་ཆེན་པོའི་སྡེ་ཞེས་བྱ་བ་འབྱོར་པ་དང་རྒྱས་པ་དང་། བདེ་བ་དང་། ལོ་ལེགས་པ་དང་། སྐྱེ་བོ་དང་མི་མང་པོས་རབ་ཏུ་གང་བ་ན་རྒྱལ་སྲིད་བྱེད་དུ་
འཇུག་གོ། །དེའི་བཙུན་མོ་ཟླ་འོད་མ་ཞེས་བྱ་བ་རྨི་ལམ་རྣོ་བ་ཡིན་ཏེ། རྨི་ལམ་དུ་གང་ཅི་མཐོང་བ་དེ་ཐམས་ཅད་དེ་བཞིན་དུ་འགྱུར་གྱི་གཞན་དུ་མ་ཡིན་པ་ཞིག་ཡོད་དོ། །རྒྱལ་པོ་དེའི་ཡུལ་དུ་བྱང་ཆུབ་སེམས་དཔའ་རི་དགས་རྣམས་ཀྱི་ནང་དུ་སྐྱེས་
ནས་གསེར་གྱི་གློ་ཞེས་བྱ་སྟེ། རི་དགས་རྣམས་ཀྱི་དཔོན་པོར་གྱུར་ཏོ། །དེ་ཡང་ལུས་ཀྱི་གཟི་བརྗིད་བསམ་གྱིས་མི་ཁྱབ་པ་དང་ལྡན་ཞིང་འཇིག་རྟེན་ཐམས་ཅད་ཀྱི་ཡིད་དང་མིག་ཏུ་སྡུག་པར་བྱེད་པས་འདོད་པ་སྐྱེད་པར་བྱེད་དོ། །གང་གིས་དེ་མཐོང་ན་
དེ་རྟོག་ཅིང་དེ་ཉིད་དུ་སྡོད་པར་བྱེད་དོ། །དེ་ལྷག་པར་རྟོག་པ་ན་ཡིད་གཉིས་སུ་གྱུར་ཏེ། དེ་རྔོན་པས་འཇིགས་པ་དང་འཇིག་རྟེན་པ་གཞན་གྱིས་འཇིགས་པས་འཚེར་ཞིང་སྐྲག་པས་སྤྱོད་དོ། །འདི་ནི་ཆོས་ཉིད་ཡིན་ཏེ། འཇིག་རྟེན་ཆགས་ནས་རིང་པོར་མ་ལོན་
པ་ན་དུད་འགྲོ་རྣམས་ཀྱང་མིའི་སྐད་དུ་སྨྲ་ནུས་པ་ཡིན་ནོ། །དེ་ནས་བྱ་རོག་ཅིག་དེའི་དྲུང་དུ་འོངས་ནས་དེས་དེ་དང་ལྷན་ཅིག་བཤེས་ཤིང་འདྲེ་བའི་གཏམ་བྱས་ནས་སྨྲས་པ། ཀྱེ་ཞང་པོ་ཁྱོད་ཅིའི་ཕྱིར་འདི་ལྟར་འཚེར་ཞིག་སྐྲག་པས་སྤྱོད། དེས་སྨྲས་པ། 
ཚ་བོ་བདག་གི་ལུས་སྐལ་བ་དང་ལྡན་པ་འདི་ལ་འཇིག་རྟེན་ཐམས་ཅད་འདོད་པ་སྐྱེད་པས་ཁོ་བོ་འཇིག་རྟེན་གྱིས་འཇིགས་ཤིང་རྔོན་པས་འཚེར་ཞིང་སྐྲག་པས་སྤྱོད་དོ། །དེས་སྨྲས་པ། ཞང་པོ་བདག་ཀྱང་འུག་པས་འཇིགས་པས་གཅིག་
ལ་གཅིག་བསྲུང་བར་བྱ་སྟེ། བདག་གིས་ནི་ཁྱོད་ཉིན་པར་བསྲུང་ངོ་། །ཁྱོད་ཀྱིས་ནི་བདག་མཚན་མོ་སྲུངས་ཤིག་ཅེས་དེ་གཉིས་ཀྱིས་དེ་ལྟར་དམ་བཅས་ནས་གནས་སོ། །ཇི་ཙམ་ན་མི་ཞིག་དགྲས་ལག་པ་ཕྱིང་ཀ་ལོག་ཏུ་བཅིངས་པས་དམ་དུ་བཅིངས་
ནས་ཆུ་གསར་དུ་བབ་པ་ཤུགས་དྲག་པོའི་རྦའི་ནང་དུ་བོར་ཏེ། དེ་དེས་ཁྱེར་བ་ན་ཉམ་ཐག་པའི་ང་རོས་སྙིང་རྗེ་རྗེ་སྐད་དུ་སྨྲེ་སྔགས་འདོན་པར་བྱེད་དེ། གང་གིས་དེ་རིང་བདག་གི་སྲོག །འཇིག་རྟེན་རྙེད་དཀའ་སྦྱིན་འགྱུར་བ། །བདག་གིས་དེ་ཡི་བྲན་བྱ་ཞིང་། །
<pb id="4.185a"/>
དེ་ཡི་གོར་རེ་ལོང་ཡང་བྱ། །སྟེས་དབང་གིས་རི་དགས་ཀྱི་དཔོན་པོ་དེའི་སྙིང་རྗེའི་བསམ་པས་རི་དགས་ཀྱི་ཚོགས་ཀྱིས་ཡོངས་སུ་བསྐོར་ཏེ། འབབ་ཆུའི་འགྲམ་དུ་ཉེ་བར་སོང་ངོ་། །དེ་ནས་མི་འོ་དོད་འབོད་པ་ཐོས་ནས་རི་དགས་དེ་རྣམས་ནི་ཀུན་དུ་
བྲོས་སོ། །འདི་ནི་ཆོས་ཉིད་ཡིན་ཏེ། བྱང་ཆུབ་སེམས་དཔའ་རྣམས་ནི་ལུས་ཀྱིས་ལོག་པར་ལྟུང་བ་ཡིན་ཡང་སེམས་ཀྱིས་མ་ཡིན་པས་རི་དགས་ཀྱི་དཔོན་པོ་དེ་སྙིང་རྗེས་བརླན་པའི་སྙིང་གིས་མོད་ལ་འབབ་ཆུ་དེའི་ནང་དུ་འཇུག་པར་བརྩམས་པ་ན་བྱ་
རོག་ཀྱང་དེ་དང་སྔོན་དམ་བཅས་པའི་ཡིད་ཀྱིས་ཀུན་དུ་བསྲུང་བའི་ཕྱིར་དེའི་ཕྱི་བཞིན་འབྲང་བས་དེས་མི་དེ་དབྱུང་བའི་ཕྱིར་འབད་པ་བྱེད་པར་རིག་ནས་འདི་སྐད་ཅེས་སྨྲས་སོ། །རི་དགས་ཀྱི་དཔོན་པོ་ཐོང་ཐོང་གཟུ་ལུམས་མ་བྱེད། མི་འདི་དག་ནི་བྱས་པ་མི་གཟོ་
ཞིང་བྱས་པ་མི་སེམས་པ་ཡིན་ནོ། །བྱང་ཆུབ་སེམས་དཔའ་བདག་ཉིད་ཆེན་པོ་རྣམས་ནི་མི་ཟློགས་པ་ཡིན་པས་དེས་དེའི་ཚིག་མ་མཉན་པར་འབབ་ཆུ་དེའི་ནང་དུ་ཞུགས་ཏེ། བུ་གཅིག་པ་སྡུག་པ་བཞིན་དུ་མི་དེ་རྒྱབ་ཏུ་ཞོན་ནས་ཆུའི་འགྲམ་ཏུ་ཕྱུང་སྟེ། 
བཅིངས་པ་རྣམས་བཀྲོལ་ཞིང་ཡུད་ཙམ་ཅིག་དབུགས་ཕྱུང་ནས་སྨྲས་པ། བུ་ལམ་འདི་ནས་ཅི་དགའ་བར་སོང་ཤིག །དེ་ནས་མི་དེས་ཐལ་མོ་སྦྱར་ཏེ་རི་དགས་ཀྱི་དཔོན་པོའི་རྐང་པ་གཉིས་ལ་གཏུགས་ནས་འདི་སྐད་ཅེས་སྨྲས་པ། ཁྱོད་ཀྱིས་བདག་གི་སྲོག་
གང་ལགས། །འཇིག་རྟེན་རྙེད་དཀའ་སྩལ་བས་ན། ཡབ་ཅིག་ཁྱོད་ཀྱི་འབངས་བདག་སྟེ། །དེ་བཞིན་གོ་རེ་ལོང་ཡང་བགྱི། །དེས་སྨྲས་པ། དེང་ཁྱོད་བདག་གི་བྲན་དང་ནི། །གོ་རེ་ལོང་ཡང་མ་བྱེད་པར། །ལྤགས་པའི་ཕྱིར་ནི་བསད་འོང་གིས། །ཁྱོད་ཀྱིས་
བདག་གཞན་མ་བསྟན་ཅིག །བུ་ཁྱོད་ཀྱིས་མདོར་བྱ་བ་ནི་འདི་ཡིན་ཏེ། ཁོ་བོའི་ལུས་འདི་འཇིག་རྟེན་ཐམས་ཅད་ཀྱིས་ཤིན་དུ་ཆགས་པར་བྱ་བ་དང་འདོད་པར་བྱ་བ་ཡིན་པས་ཁྱོས་ཀྱིས་ཁོ་བོ་སུ་ལ་ཡང་མ་བསྟན་དང་བྱས་པ་ལ་ལན་དུ་ཕན་བཏགས་པ་
ཡིན་ནོ། །དེ་ནས་མི་དེས་དེ་བཞིན་དུ་བགྱིའོ་ཞེས་ཁས་བླངས་ནས་རི་དགས་ཀྱི་དཔོན་པོ་ལ་ལན་གསུམ་བསྐོར་བ་བྱས་ཏེ་རྐང་པ་ལ་གཏུགས་ནས་སོང་ངོ་། །ཇི་ཙམ་དུས་གཞན་ཞིག་ན་བཙུན་མོ་ཟླ་འོད་མ་རྩེད་མོས་དུབ་ནས་མལ་ཆེན་པོར་ལེགས་
<pb id="4.185b"/>
པར་གཉིད་ལོག་པ་ལས་མཚན་མོའི་ཐུན་ཐ་མ་ལ་རྨི་ལམ་དུ་རི་དགས་ཀྱི་དཔོན་པོ་གཟུགས་མཆོག་ཏུ་སྡུག་པ་ཞིག་སེང་གེའི་ཁྲི་ལ་འདུག་ནས་རྒྱལ་པོའི་འཁོར་མང་པོ་ལ་ཆོས་འཆད་པར་མཐོང་ངོ་། །མཐོང་ནས་ཀྱང་མངོན་སུམ་དུ་གྱུར་པ་བཞིན་དུ་རྨི་
ལམ་དུ་རྨིས་པས། ཡིད་བདེ་བ་སྐྱེས་ནས་མྱུར་བ་མྱུར་བར་མལ་ནས་ལངས་ཏེ་རྒྱལ་པོ་ལ་སྨྲས་སོ། །རྒྱལ་པོས་ཐོས་ནས་ཀྱང་དེའི་བདེན་པའི་རྨི་ལམ་གྱི་ཁྱད་པར་ལ་མཆོག་ཏུ་ངོ་མཚར་སྐྱེས་ཏེ། མི་འདོད་པའི་འགྲོ་བར་སྐྱེས་པ་དེས་གོ་ཇི་ལྟར་སེང་གེའི་
ཁྲི་ལ་འདུག་ནས་རྒྱལ་པོའི་འཁོར་མང་པོ་ལ་ཆོས་འཆད་པར་འགྱུར་སྙམ་མོ། །དེ་ནས་བཙུན་མོ་ཟླ་འོད་མས་དགའ་བ་དང་། སྙན་པ་དང་། གཡེར་བག་གི་གཏམ་དང་ལྡན་པའི་ཀུན་དུ་སྤྱོད་པས་རྒྱལ་པོ་ཡུད་ཙམ་ཞིག་དགའ་བར་བྱས་ནས་སྨྲས་པ། ལྷ་རི་
དགས་དེ་ཁུགས་པར་བགྱི་བའི་སླད་དུ་ནན་ཏན་མཛད་དུ་གསོལ། །དེ་ནས་རྒྱལ་པོས་བློན་པོ་རྣམས་ལ་བསྒོ་བ། ཤེས་ལྡན་དག་ངའི་ཡུལ་ན་རྔོན་པ་ཇི་སྙེད་གནས་པ་དེ་དག་ཐམས་ཅད་ངའི་སྤྱན་སྔར་ཁུག་ཤིག །བློན་པོ་རྣམས་ཀྱིས་ཡུལ་སོ་སོར་རྒྱལ་པོའི་
མི་རྣམས་ལ་བསྒོ་བ། ལྷས་བཀའ་སྩལ་པ་ངའི་ཡུལ་ན་རྔོན་པ་གནས་པ་རྣམས་འདིར་ཁུག་ཅིག་ཅེས་བྱུང་གིས་ཁྱོད་ཀྱིས་རྔོན་པ་ཐམས་ཅད་འདིར་ཐོང་ཤིག །དེ་རྣམས་ཀྱིས་ཡུལ་རྣམས་ན་གནས་པའི་རྔོན་པ་ཐམས་ཅད་རྒྱལ་པོའི་དྲུང་དུ་བཏང་
ནས། བློན་པོ་རྣམས་ཀྱིས་རྒྱལ་པོ་ལ་ཕུལ་བ་དང་རྒྱལ་པོས་སྨྲས་པ། ཤེས་ལྡན་དག་ངའི་ཡུལ་ན་རི་དགས་ཀྱི་དཔོན་པོ་གཟུགས་ཤིན་དུ་རབ་ཏུ་སྡུག་པ་ཞིག་ཡོད་དོ་ཞེས་ངས་ཐོས་ཀྱིས་ཁྱེད་ཀྱིས་དེ་སྙི་འཇམ་ཞིང་ལྷོད་པས་ཟུང་ལ་མ་སྨད་པ་རང་
ལ་ཕུལ་ཅིག །དེ་རྣམས་ཀྱིས་སྨྲས་པ། ལྷ་བདག་ཅག་ནི་འདི་ཉིད་ཀྱིས་འཚོ་བ་ལགས་པས་བདག་ཅག་གིས་དུས་འདི་ཙམ་གྱི་བར་དུ་ལྷའི་ཡུལ་དུ་བརྒྱུས་པ་ལས་རི་དགས་ཀྱི་དཔོན་པོ་མཆོག་འདི་ལྟ་བུ་ནི་སྔོན་ཆད་ལན་འགའ་ཡང་མ་ཐོས་ན་མཐོང་
བ་ལྟ་ཅི་སྨོས། ལྷ་གཅིག་ནས་གཅིག་ཏུ་སྨྲས་ཏེ་ཕྱོགས་ག་གེ་མོ་ཞིག་ན་མཆིས་སོ་ཞེས་གསན་ནས་བདག་ཅག་ལ་བཀའ་སྩལ་བའི་རིགས་སོ། །དེ་ལྟ་ན་བདག་ཅག་གིས་ཀྱང་ལྷའི་བཀའ་སྩལ་པ་ངེས་པར་འགྲུབ་པར་མཆིའོ། །དེ་ནས་རྒྱལ་པོས་བློན་
<pb id="4.186a"/>
པོ་རྣམས་ལ་བསྒོ་བ། ཤེས་ལྡན་དག་བཱ་རཱ་ཎ་སཱིར་དྲིལ་སྒྲོགས་སུ་ཆུག་ལ། ལྷས་བཀའ་སྩལ་པ། ངའི་ཡུལ་ན་རི་དགས་ཀྱི་དཔོན་པོ་གཟུགས་ཤིན་དུ་རབ་ཏུ་སྡུག་པ་ཞིག་ཡོད་ཀྱིས་སུས་དེའི་གཏམ་ངའི་སྙན་དུ་གསོལ་ན་དེ་ངས་
བཀུར་སྟི་ཆེན་པོས་བཀུར་སྟི་བྱས་ལ་དེ་ལ་གྲོང་རྡལ་མཆོག་ལྔ་སྦྱིན་ནོ་ཞེས་སྒོ་ཤིག །བློན་པོ་རྣམས་ཀྱིས་རྒྱལ་པོ་ལས་མཉན་ནས་བཱ་རཱ་ཎ་སཱིར་དྲིལ་བསྒྲགས་པ། བཱ་རཱ་ཎ་སཱི་ན་གནས་པའི་གྲོང་མི་དང་ཡུལ་སྣ་ཚོགས་ནས་ལྷགས་པའི་སྐྱེ་བོའི་ཚོགས་
ཀྱི་ཤེས་ལྡན་དག་ཉོན་ཅིག །ལྷས་འདི་སྐད་ཅེས་བཀའ་སྩལ་ཏོ། །ངའི་ཡུལ་ན་རི་དགས་ཀྱི་དཔོན་པོ་གཟུགས་ཤིན་དུ་རབ་ཏུ་སྡུག་པ་ཞིག་ཡོད་ཀྱིས་སུས་དེའི་གཏམ་ངའི་སྙན་དུ་གསོལ་པ་དེ་ངས་བཀུར་སྟི་ཆེན་པོས་བཀུར་སྟི་བྱས་ཏེ། དེ་ལ་གྲོང་རྡལ་མཆོག་ལྔ་
སྦྱིན་ནོ་ཞེས་བྱུང་ངོ་། །དེ་ནས་དེ་མཐོང་བའི་མི་དེ་འདི་སྙམ་དུ་སེམས་ཏེ། ཅི་རེ་ཤིག་འཁོར་རྗེས་སུ་བསྐྱང་བར་བྱ་འམ། འོན་ཏེ་བྱས་པ་གཟོ་བར་བྱ་སྙམ་པ་ལས་འདོད་པ་ལ་སོ་སོར་བསྟེན་པ་ནི་སྡིག་པའི་ལས་མི་བྱེད་པ་ཅི་ཡང་མེད་པས་དེ་འདོད་པའི་རྒྱུས་བསླང་བའི་
ཞེ་སྡང་གི་མེ་དྲག་པོས་སྙིང་གདུངས་ནས་བསམས་པ། བྱས་བ་གཟོ་བ་རེ་ཤིག་ཞོག །དགྲ་ལ་ཤ་གླན་པའི་དུས་ལ་བབ་བོ། །ཅི་བདག་གིས་ཡང་དེ་འདྲ་བའི་གནས་སྐབས་ཐོབ་པར་འགྱུར་རམ་རེ་ཤིག་དེ་ལ་ཤ་གླན་པར་བྱའོ་སྙམ་ནས། དེ་ནམ་ནངས་པ་དང་རྒྱལ་
པོའི་དགོས་པ་སྒྲུབ་པའི་འཁོར་གྱི་ནང་དུ་འདུག་པས་རྒྱལ་པོའི་ཕོ་བྲང་གི་སྒོ་ལྷུག་པར་འདུག་པ་ན་དེ་མེ་ཏོག་ཤིན་དུ་དྲི་ཞིམ་པ་སྣ་ཚོགས་དག་ཁྱེར་ཏེ་སྒོ་བ་དང་བློན་པོ་རྣམས་ལས་གཅིག་ནས་ཅིག་ཏུ་བརྒྱུད་དེ་རྒྱལ་པོས་ཐོས་པར་བྱས་ནས། འཁོར་གྱི་ནང་དུ་
ཞུགས་ཏེ་ཐོག་མར་བཀུར་སྟི་རྣམ་པ་སྣ་ཚོགས་བྱས་ནས་རྒྱལ་པོ་ལ་སྨྲས་པ། ལྷ་ཕྱོགས་ག་གེ་མོ་ཞིག་ན་ཞུགས་ཤིང་སྣ་ཚོགས་ཀྱི་ནགས་བྱ་དང་རི་དགས་འདྲིས་པས་མཛེས་པར་བགྱིས་པ་ན་རི་དགས་ཀྱི་དཔོན་པོ་གསེར་གྱི་གློ་ཞེས་བགྱི་བ་རི་དགས་ཀྱི་
ཚོགས་སྟོང་ཕྲག་དུ་མས་ཡོངས་སུ་བསྐོར་ཅིང་མཆིས་ཏེ། བདག་གིས་ལྷ་ལ་རི་དགས་དམ་པ་གཟུགས་མཆོག་ཏུ་སྡུག་པ་དེ་བསྟན་པར་བགྱིའོ། །དེ་ནས་རྒྱལ་པོས་དེ་ཐོས་ནས་ཡིད་བདེ་བ་སྐྱེས་ཏེ། བློན་པོ་བརྒྱ་ཕྲག་དུ་མས་ཡོངས་སུ་བསྐོར་ཅིང་ཡ་མཚན་སྐྱེས་པ་
<pb id="4.186b"/>
ཡུལ་སྣ་ཚོགས་ནས་ལྷགས་པ་གཞན་རྣམས་དང་བཱ་རཱ་ཎ་སཱི་ན་གནས་པའི་གྲོང་མི་དང་ཡུལ་མི་རྣམས་ཀྱིས་ཀྱང་མདུན་དུ་བདར་ཏེ། མི་དེས་ལམ་བསྟན་པ་བཞིན་རིམ་གྱིས་ཕྱོགས་དེར་ཕྱིན་ཏོ། །ཇི་ཙམ་བྱ་རོག་བྱང་ཆུབ་སེམས་དཔའ་དང་དམ་བཅས་པས་ཕྱོགས་
སུ་བལྟ་བའི་ཕྱིར་ནགས་ཚང་ཚིང་དེའི་ཤིང་ཁ་ན་འདུག་པས་སྐྱེ་བོའི་ཚོགས་ཆེན་པོ་ནགས་ཚང་ཚིང་དུ་ཕྱོགས་ཏེ་འོང་བ་མཐོང་ནས་དེས་རིངས་པ་རིངས་པར་རི་དགས་ཀྱི་དཔོན་པོའི་དྲུང་དུ་སོང་སྟེ་སྨྲས་པ། རི་དགས་ཀྱི་རྒྱལ་པོ་ཁྱོད་ལ་བདག་གིས་སྔར་མི་རྣམས་
ནི་ཕན་པ་བྱས་པ་མི་སེམས་ཤིང་བྱས་པ་མི་གཟོ་ལ་བྱས་པ་མི་ཚོར་བ་ཡིན་ནོ་ཞེས་སྨྲས་པ་ཡིན་ཏེ། མི་དེས་སྐྱེས་མང་དུ་ཁྱེར་ནས་འོང་ངོ་། །སྒྲ་དེ་རི་དགས་རྣམས་ཀྱིས་ཐོས་ནས་སྐྲག་སྟེ་ཀུན་དུ་བྲོས་སོ། །རི་དགས་ཀྱི་དཔོན་པོ་བྱང་ཆུབ་སེམས་དཔས་བསམས་
པ། གལ་ཏེ་བདག་གིས་རི་དགས་འདི་དག་མ་བསྲུངས་ན་དེ་རིང་ཉིད་དུ་ཁ་བཏགས་པར་འགྱུར་གྱིས་སེམས་ཅན་ཡལ་བར་དོར་བ་བས་ནི་རང་གི་སྲོག་ཆུད་གཟོན་པ་བླའོ་སྙམ་ནས་རྒྱལ་པོ་སུར་སོང་ངོ་། །དེ་ནས་མི་སྙིང་རྗེ་མེད་ཅིང་འཇིག་རྟེན་ཕ་རོལ་ལ་མི་ལྟ་
བ་དེ་རི་དགས་ལ་བལྟ་བར་བརྟུན་པའི་བློས་རི་དགས་ཀྱི་མཆོག་དེ་ལག་པ་གཉིས་ཀྱིས་བསྟན་ཏེ་སྨྲས་པ། ལྷ་རི་དགས་ཀྱི་དཔོན་པོ་ནི་འདི་ལགས་སོ། །ལས་ཤིན་དུ་དྲག་པོ་ཡོངས་སུ་རྫོགས་པ་དག་ནི་རྣམ་པར་སྨིན་པའི་དུས་ལ་མི་ལྟོས་པ་ཡིན་པས་ཚིག་སྨྲས་
མ་ཐག་ཁོ་ནར་མི་དེའི་ལག་པ་གཉིས་ཀ་ས་ལ་ལྷུང་བར་གྱུར་ཏོ། །དེ་ནས་རྒྱལ་པོ་དེ་སྐྱོ་བ་སྐྱེས་ནས་མི་དེ་ལ་དྲིས་པ། ཀྭའི་ནང་རྗེ་འདི་ཅི་ལས་གྱུར། དེ་སྡུག་བསྔལ་གྱི་ཚོར་བས་ཉེན་ཅིང་ང་རོ་མི་གསལ་བས་ཚིགས་སུ་བཅད་དེ་སྨྲས་པ། རྒྱལ་ཆེན་གང་ཞིག་བཀུམ་
ནས་ནོར། །འཕྲོག་དེ་ཆོམ་རྐུན་མ་ལགས་ཀྱི། །རྒྱལ་ཆེན་བྱས་པ་མི་གཟོ་བ། །གང་ལགས་དེ་ནི་ཆོམ་རྐུན་ལགས། །རྒྱལ་པོས་སྨྲས་པ། ཀྭའི་ནང་རྗེ་སྨྲས་པ་དེའི་དོན་ཅི་ཡིན། དེས་ཇི་ལྟར་གྱུར་པ་ཐམས་ཅད་རྒྱས་པར་རྒྱལ་པོ་ལ་སྨྲས་སོ། །དེ་ནས་རྒྱལ་པོས་
བྱས་པ་ཆུད་གཟོན་པའི་མི་དེ་ལ་ཚིགས་སུ་བཅད་པས་སླར་སྨྲས་པ། ཅི་ཕྱིར་ཐ་ཆད་སར་ནི་བྱིང་མ་གྱུར། །ཅིའི་ཕྱིར་ལྕེ་ནི་དུམ་བུ་བརྒྱར་མ་ལྷགས། །ཇི་ལྟར་ཁྱོད་ཀྱིས་ལུས་འདི་གསང་བ་བས། །རྡོ་རྗེ་ཆར་མདུང་མདའ་ཆེན་བརྡེག་མ་གྱུར། །དེ་ནས་རྒྱལ་པོས་
<pb id="4.187a"/>
བྱང་ཆུབ་སེམས་དཔའི་མཐུ་ཆེན་པོ་དེ་ཤེས་ནས་བློན་པོ་རྣམས་ལ་སྨྲས་པ། ཤེས་ལྡན་དག་རི་དགས་ཀྱི་དཔོན་པོ་བདག་ཉིད་ཆེན་པོ་འདི་ནི་བསྙེན་བཀུར་བྱ་བར་འོས་ཀྱིས་དེང་ལ་གྲོང་ཁྱེར་དང་ལམ་བྱི་དོར་བྱེད་དུ་ཆུག་ཤིག །དེ་རྣམས་ཀྱིས་གྲོང་ཁྱེར་དེའི་
རྡོ་བ་དང་། གསེག་མ་དང་། གྱོ་མོ་རྣམས་བསལ་ཅིང་ཙན་དན་གྱི་ཆུས་ཆག་ཆག་བཏབ། ཤིན་དུ་དྲི་ཞིམ་པོའི་པོག་པོར་དག་བཞག །རྒྱལ་མཚན་བཙུགས། དར་གྱི་ཆུན་འཕྱང་མང་པོ་སྤྱངས། མེ་ཏོག་སྣ་ཚོགས་ཀྱིས་དགའ་དགའ་ལྟར་བཀྲམ་སྟེ། ལྷ་རྣམས་ཀྱི་དགའ་
ཚལ་གྱི་བསྐྱེད་མོས་ཚལ་བཞིན་དུ་ལམ་ཡང་མཛེས་པར་བྱེད་དུ་བཅུག་ནས་བཱ་རཱ་ཎ་སཱི་ན་གནས་པའི་སྐྱེ་བོའི་ཚོགས་ཀྱིས་མེ་ཏོག་གི་ཕྲེང་བ་དག་ཐོགས་ཏེ་བསུར་དོང་ངོ་། །དེ་ནས་རྒྱལ་པོས་རི་དགས་ཀྱི་དཔོན་པོ་གཟུགས་ཤིན་དུ་སྡུག་པ་དེ་འབྱོར་པ་ཆེན་པོས་གྲོང་
ཁྱེར་བཱ་རཱ་ཎ་སཱིར་ཞུགས་ནས་སེང་གེའི་ཁྲི་ལ་འདུག་ཏུ་བཅུག་གོ། །དེ་ནས་རྒྱལ་པོའི་འབྱོར་པ་དང་མཐུ་ཆེན་པོས་བཙུན་མོ་དང་། གཞོན་ནུ་དང་། བློན་པོ་དང་། གྲོང་མི་དང་། ཡུལ་མི་དང་བཅས་པས་ཡོངས་སུ་བསྐོར་ཅིང་འདུག་གོ། །དེ་ནས་རི་དགས་ཀྱི་
དཔོན་པོ་བྱང་ཆུབ་སེམས་དཔས་འཁོར་ལ་བལྟས་ནས་རྒྱལ་པོ་དང་འཁོར་དེ་ལ་དེ་ལྟ་བུའི་ཆོས་བཤད་དེ། དེ་ཐོས་པས་རྒྱལ་པོ་འཁོར་དང་བཅས་པས་བསླབ་པ་ལྔའི་གཞི་བླངས་སོ། །སེམས་ཅན་དུ་མ་དག་གིས་ནི་དགེ་བའི་རྩ་བ་དག་ཐོབ་བོ། །དེ་ནས་རྒྱལ་
པོས་ནགས་དེ་རི་དགས་རྣམས་ལ་བྱིན་ནོ། །སྲོག་ཆགས་འབྱུང་པོ་ཐམས་ཅད་ལ་ཡང་མི་འཇིགས་པ་བྱིན་ནོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་རི་དགས་ཀྱི་དཔོན་པོ་གསེར་གྱི་གློ་གང་ཡིན་པ་དེ་ནི་ང་ཉིད་ཡིན་ནོ། །དེའི་ཚེ་དེའི་དུས་ཀྱི་མི་གང་ཡིན་
པ་དེ་ནི་ལྷ་སྦྱིན་འདི་བྱས་པ་མི་གཟོ་བ་དང་བྱས་པ་མི་ཚོར་བ་ཡིན་ནོ། །ད་ལྟ་ན་ཡང་འདི་བྱས་པ་མི་གཟོ་བ་དང་བྱས་པ་མི་ཚོར་བ་ཡིན་ནོ། །གཞན་ཡང་ཇི་ལྟར་ལྷ་སྦྱིན་འདི་བྱས་པ་མི་གཟོ་ཞིང་བྱས་པ་མི་ཚོར་བ་དེ་ཉོན་ཅིག །དགེ་སློང་དག་སྔོན་བྱུང་བ་རི་འོར་
ཞིག་ན་མེ་ཏོག་ཕྲེང་རྒྱུད་མཁན་ཞིག་གནས་ཏེ། དེའི་མེ་ཏོག་གི་ར་བ་ཆུའི་ཕ་རོལ་ན་ཡོད་པས་དེ་ཉི་མ་རེ་རེ་ཞིང་ཆུ་རྒལ་ཞིང་མེ་ཏོག་ཐུའོ། །ཇི་ཙམ་དུས་གཞན་ཞིག་ན་ཆུ་རྒལ་བ་ན་དུས་ཚིགས་མ་ཡིན་པའི་ཨ་མྲའི་འབྲས་བུ་ཆུས་ཁྱེར་བ་ཞིག་མཐོང་ནས་དེས་དེ་བླངས་
<pb id="4.187b"/>
ཏེ་སྒོ་བ་ལ་བྱིན་ནོ། །སྒོ་བས་གསོལ་ཀ་བ་ལའོ། །གསོལ་ཀ་བས་རྒྱལ་པོ་ལའོ། །རྒྱལ་པོས་བཙུན་མོ་ལའོ། །བཙུན་མོས་དེ་མྱངས་པ་ན་རོ་ལ་ཞེན་ནས་རྒྱལ་པོ་ལ་གསོལ་བ་བཏབ་པ། ལྷ་ཨ་མྲའི་འབྲས་བུ་འདི་འདྲ་བ་ཡང་སྩལ་བའི་རིགས་སོ། །རྒྱལ་
པོས་གསོལ་ཀ་བ་ལ་སྨྲས་པ། ཁྱོད་ཀྱིས་ཨ་མྲའི་འབྲས་བུ་སུ་ལས་འོངས། དེས་སྨྲས་པ། སྒོ་སྲུངས་ཀྱིས་སྩལ་ལགས་སོ། །སྒོ་སྲུངས་ལ་སྨྲས་པ་དང་དེས་སྨྲས་པ། མེ་ཏོག་ཕྲེང་རྒྱུད་མཁན་གྱིས་སྩལ་ལགས་སོ། །རྒྱལ་པོས་སྨྲས་པ། ཤེས་ལྡན་དག་
མེ་ཏོག་ཕྲེང་རྒྱུད་མཁན་ཁུག་ཤིག །རྒྱལ་པོའི་མི་རྣམས་ཀྱིས་བཀུག་ནས་རྒྱལ་པོས་སྨྲས་པ། ཀྭའི་མེ་ཏོག་ཕྲེང་རྒྱུད་མཁན་ཁྱོད་ཀྱིས་ཨ་མྲའི་འབྲས་བུ་འདི་ག་ལས་རྙེད། དེས་ཇི་ལྟར་གྱུར་པ་སྨྲས་པ་དང་། རྒྱལ་པོས་དེ་ཉིད་ལ་བསྒོ་བ། སོང་ལ་ཨ་མྲའི་འབྲས་
བུ་འདི་འདྲ་བ་གཞན་ཡང་ཁྱེར་ཏེ་ཤོག་ཤིག །མིའི་དབང་པོ་རྣམས་ཀྱི་ཚིག་ནི་གཅིག་ཏུ་མི་རུང་བས་དེ་བག་ཚ་བས་སྙིང་ལ་ཟུག་ཅིང་ཨ་མྲའི་འབྲས་བུ་བཙལ་བར་བརྩམས་ཏེ། དེས་རྒྱགས་ཁྱེར་ནས་ཐོག་མ་ཨ་མྲ་རྙེད་པ་ལོགས་སུ་སོང་བ་དང་རིའི་ཕྱོགས་ཅིག་
ན་ཨ་མྲའི་ཤིང་སྤྲེའུ་རྣམས་ཀྱི་བགྲོད་པར་གྱུར་གྱི་མི་རྣམས་ཀྱི་ནི་མ་ཡིན་པ་དེ་མཐོང་ནས། དེ་ནས་མེ་ཏོག་ཕྲེང་རྒྱུད་མཁན་དེ་ཤིང་དེ་ལ་ཕན་ཚུན་ནས་བརྟགས་ན། གཡང་ས་ཆེན་པོར་སྐྱེས་པས་མི་རྣམས་ཀྱིས་བགྲོད་པ་མ་ཡིན་ཏེ་གཟེག་པར་མ་ནུས་སོ། །དེ་དེ་ན་
ཨ་མྲའི་འབྲས་བུ་འདོད་པའི་ཕྱིར་ཞག་མང་དུ་ལོན་པས་རྒྱགས་ཟད་པར་གྱུར་ཏོ། །དེས་བསམས་པ། བདག་འདི་བཞིན་འདུག་ན་ཡང་རྒྱགས་མེད་པས་འཆིར་ཆབས་གཅིག་གིས་ཅི་བྱུང་བ་བྱུང་གཟེག་གོ་ཞེས་དེས་རྡོ་བ་རྣམས་ལ་འཇུས་ཏེ་འཛེག་པར་བརྩམས་པ་ལས་
ཨ་མྲའི་འབྲས་བུ་མ་ཐོབ་པར་གཡང་དུ་ལྷུང་ངོ་། །རི་དེ་ལ་བྱང་ཆུབ་སེམས་དཔའ་སྤྲེའུར་གྱུར་པ་ན་སྤྲེའུ་རྣམས་ཀྱི་དཔོན་པོར་གྱུར་ཏོ། །སྟེས་དབང་གིས་དེས་རི་དེ་ལ་ཚོགས་བཞག་སྟེ། ཕྱོགས་དེར་ཕྱིན་པ་དང་། ཇི་ཙམ་ན་དེས་མེ་ཏོག་ཕྲེང་རྒྱུད་མཁན་དེ་སྡུག་བསྔལ་
དོག་ཅིང་ཉམ་ང་བར་གྱུར་པར་མཐོང་ནས་བྱང་ཆུབ་སེམས་དཔའི་ནི་བཟོའི་གནས་དང་ལས་ཀྱི་གནས་དེ་དང་དེ་དག་ལ་མཁས་པ་ཡིན་ཏེ། དེ་དེ་ལ་ཕན་པ་སྐྱེད་པ་ལྷུར་ལེན་པས་རིམ་གྱིས་མ་སད་ན་དབྱུང་བར་མི་ནུས་སོ། །ཞེས་རྡོ་རྣམས་ཀྱིས་གོམས་པར་
<pb id="4.188a"/>
བྱ་བར་བརྩམས་ཏེ། གང་གི་ཚེ་བདག་གིས་དབྱུང་བར་ནུས་སོ་སྙམ་དུ་རིག་པ་དེའི་ཚེ་དེས་དེ་གཡང་ས་ནས་རིམ་གྱིས་ཕྱུང་བ་དང་རྡོ་བ་བཏེག་པ་དང་མེ་ཏོག་ཕྲེང་རྒྱུད་མཁན་ཕྱུང་བས་ཤིན་དུ་དུབ་པར་གྱུར་ཏོ། །དེའི་ཚེ་དུད་འགྲོ་ཡང་མིའི་སྐད་དུ་
སྨྲ་བ་ཡིན་པས་དེས་དེ་ལ་དྲིས་པ། ཁྱོད་ཅིའི་ཕྱིར་ཉམ་ང་བ་འདི་ལྟ་བུ་དང་ལྡན་པར་གྱུར། དེས་ཇི་ལྟར་གྱུར་པ་སྨྲས་པ་དང་། བྱང་ཆུབ་སེམས་དཔས་བསམས་པ། འདི་ཨ་མྲའི་འབྲས་བུ་མེད་པར་སོང་ན་གནོད་པ་འཐོབ་པར་འགྱུར་གྱི། བདག་
གིས་འདི་ལ་ཨ་མྲའི་འབྲས་བུ་སྦྱིན་ནོ་སྙམ་ནས་བདག་ཉིད་ཆེན་པོ་དེ་སྤྲོ་བ་དང་གཞན་ལ་ཕན་པར་བྱ་བ་ལ་བརྩོན་པ་མ་བོས་བས་དུབ་བཞིན་དུ་ཡང་ཤིང་དེ་ལ་འཛེགས་ནས་ཨ་མྲའི་འབྲས་བུ་ཀླག་པར་བརྩམས་ཏེ། མི་དེ་ཇི་ཙམ་འདོད་ཀྱི་བར་དུ་ཨ་
མྲའི་འབྲས་བུ་ཟར་བཅུག་ནས་ཐུ་བ་ཡང་བཀང་ངོ་། །བྱང་ཆུབ་སེམས་དཔའ་རྣམས་ནི་སེམས་ཅན་ཐམས་ཅད་ལ་བག་འབེབས་པ་ཡིན་པས་དེ་ནས་སྤྲེའུའི་དཔོན་པོ་དེ་བབས་ནས་དེས་མི་དེ་ལ་སྨྲས་པ། ཀྭའི་ནང་རྗེ་ཁོ་བོ་དུབ་པས་ཡུད་ཙམ་ཞིག་ཉལ་
གྱིས་རེ་ཤིག་ཕྱོགས་སུ་བྱ་ར་གྱིས་ཤིག །དེས་སྨྲས་པ། །བཀའ་བཞིན་འཚལ། དེ་གཉིད་ལོག་པ་དང་མི་དེས་བསམས་པ། བདག་རྒྱགས་ཆད་པས་གལ་ཏེ་ཨ་མྲ་རྣམས་ཟོས་ན་ནི་བདག་གིས་རྒྱལ་པོ་ལ་ཡང་ཅི་དབུལ་དེ་བས་ན་སྤྲེའུ་འདི་བསད་ལ་ཤ་
སྐམ་དུ་བྱས་ཏེ་ལམ་དུ་འཇུག་གོ་སྙམ་ནས། སྙིང་རྗེ་མེད་པ་འཇིག་རྟེན་ཕ་རོལ་ཡལ་བར་བོར་བ་དེས་དེ་རྡོ་བ་ཆེན་པོས་བསད་དོ། །ལྷས་ཚིགས་སུ་བཅད་དེ་སྨྲས་པ། ཕན་འདོགས་པ་ཡི་མཚན་ཉིད་དང་། །དེ་བཞིན་དྲིན་གཟོ་གྲོགས་པོར་བརྗོད། །
མི་རྣམས་ལ་ཡང་ཁ་ཅིག་ནི། །ཕན་པ་བྱས་པ་མི་ཤེས་སོ། །དགེ་སློང་དག་ཇི་སྙམ་དུ་སེམས་དེའི་ཚེ་དེའི་དུས་ཀྱི་སྤྲེའུའི་དཔོན་པོ་གང་ཡིན་པ་དེ་ནི་ང་ཉིད་ཡིན་ནོ། །དེའི་ཚེ་དེའི་དུས་ཀྱི་མེ་ཏོག་ཕྲེང་རྒྱུད་མཁན་གང་ཡིན་པ་དེ་ནི་ལྷ་སྦྱིན་འདི་ཉིད་ཡིན་ཏེ། དེ་ན་ཡང་
འདི་བྱས་པ་མི་གཟོ་བ་དང་། བྱས་པ་མི་ཚོར་བ་ཡིན་ནོ། །ད་ལྟར་ཡང་འདི་བྱས་པ་མི་གཟོ་ཞིང་བྱས་པ་མི་ཚོར་བ་ཡིན་ནོ། །གཞན་ཡང་ཇི་ལྟར་འདི་བྱས་པ་མི་གཟོ་བ་དང་། བྱས་པ་མི་ཚོར་བ་དེ་ཉོན་ཅིག །དགེ་སློང་དག་སྔོན་བྱུང་བ་བྱང་ཆུབ་སེམས་དཔའ་
<pb id="4.188b"/>
མ་ངེས་པའི་ཕུང་པོ་ལ་གནས་པ་ན་གྲོང་རྡལ་མེད་པའི་དགོན་པའི་གནས་རི་འོར་དང་རིའི་ཕུག་ཆུ་དང་མེ་ཏོག་དང་འབྲས་བུས་རྒྱས་པ་ཞིག་ཏུ་བྱ་རྣམས་ཀྱི་ནང་དུ་སྐྱེས་ཏེ། བྱ་ཤིང་སྟ་མོ་ཞེས་བྱ་བར་གྱུར་ཏོ། །རི་དེ་ཉིད་ཀྱི་ཕྱོགས་ཞིག་ན་རི་དགས་ཀྱི་རྒྱལ་པོ་སེང་
གེ་ཞིག་ཇི་ལྟར་འདོད་པའི་སྤྱོད་པ་དང་གནས་པས་རི་དགས་བསད་ཅིང་བསད་ཅིང་ཟ་བར་བྱེད་དོ། །དེ་དུས་གཞན་ཞིག་ན་ཤ་ཟོས་པ་ལས་སོའི་བར་དུ་རུས་པ་ཆུད་ནས་དེ་འཇིགས་པ་དང་བག་ཚ་བ་དང་བྲལ་བ་ཡིན་ཡང་སོའི་ནད་ཀྱི་ཚོར་བས་ལུས་ལ་གནོད་པར་གྱུར་
ནས་བློང་བར་གྱུར་པས་ཁ་ཟས་ཟ་མ་ནུས་སོ། །སྟེས་དབང་གིས་ཤིང་སྟ་མོ་དེ་ཤིང་ཁ་གཅིག་ནས་གཅིག་ཏུ་རྒྱུ་བ་ལ་གོམས་པས་དེ་ཕྱོགས་དེ་ནས་རི་དགས་ཀྱི་དཔོན་པོ་འདུག་པའི་ཕྱོགས་དེར་འོངས་པ་ན། དེས་སེང་གེ་དེ་སྡུག་བསྔལ་གྱི་ཚོར་བས་ཉེན་
པར་མཐོང་ནས་སྨྲས་པ། ཞང་པོ་ཅིའི་ཕྱིར་བློང་བར་གྱུར། དེས་སྨྲས་པ། ཚ་བོ་བདག་སྡུག་བསྔལ་གྱི་ཚོར་བས་ཉེན་ཏོ། །ཁྱོད་སྡུག་བསྔལ་ཅི་ལྟ་བུ་ཞིག་གིས། དེས་རྒྱས་པར་སྨྲས་པ་དང་དེས་སྨྲས་པ། ཞང་པོ་ཁྱོད་ལ་བདག་གིས་དཔྱད་བྱས་ཁྱོད་
ནི་སེང་གེ་ཡིན་ཏེ་རྐང་བཞི་པ་ཐམས་ཅད་ཀྱི་དཔོན་པོ་ཡིན་པས་ཕན་གདགས་པར་ནུས་ཀྱིས་ཁྱོད་ཀྱིས་བདག་ལ་དུས་དུས་སུ་ཕན་པ་བྱོས་ཤིག །དེས་སྨྲས་པ། དེ་བཞིན་དུ་བྱའོ། །ཤིང་སྟ་མོས་བསམས་པ། ཇི་ལྟར་འདིས་བྱེད་པ་ཡང་མ་ཚོར་བ་
དེ་ལྟར་འདིའི་དཔྱད་བྱས་ནས་སོས་ནས་ཤེས་པར་འགྱུར་བར་བྱའོ་སྙམ་མོ། །དེ་ཕན་པར་བྱ་བ་ལྷུར་ལེན་པས་དེའི་སྤྱོད་པ་དང་གནས་པ་ལ་རྟོག་ཅིང་འདུག་གོ། །ཇི་ཙམ་ན་རི་དགས་ཀྱི་དཔོན་པོ་དེ་རླུང་བདེ་བའི་རེག་པས་ནད་རྩེ་ཞིལ་ནས་རྡོ་བ་ཞིང་ཡངས་
པ་ཞིག་ལ་ཁ་གདགས་ནས་གཉིད་ལོག་གོ། །དེ་ནས་ཤིང་སྟ་མོ་དེ་རི་དགས་ཀྱི་དཔོན་པོ་དེའི་དྲུང་དུ་སོང་ན་དེ་ལྟར་བསོད་པར་གནས་པར་མཐོང་ནས་དེས་བསམས་པ། འདིའི་དཔྱད་བྱ་བའི་དུས་དེ་ལ་བབ་བོ་སྙམ་དུ་རིག་ནས་ལེགས་པར་བརྟགས་ཏེ་སོའི་
བར་དུ་ཆུད་པའི་རུས་པ་འདབ་མས་བསྐྱོད་པའི་རིམ་པས་མོད་ལ་ཕྱུང་སྟེ་སྐྱེས་ཤིང་གཉིད་ཀྱི་སྙོམས་པ་བསལ་བའི་མིག་གིས་ལངས་ནས་འདུག་གོ། །དེ་ནས་ཤིང་སྟ་མོ་དེས་རི་དགས་ཀྱི་དཔོན་པོ་དེ་སྡུག་བསྔལ་དང་ཡིད་མི་བདེ་བ་དང་བྲལ་བར་རིག་ནས་
<pb id="4.189a"/>
རབ་ཏུ་དགའ་བའི་ཡིད་ཀྱིས་དེའི་དྲུང་སོང་སྟེ་སྨྲས་པ། ཞང་པོ་ཁྱོད་ཀྱི་སྡུག་བསྔལ་གྱི་རྒྱུར་གྱུར་པ་ནི་རུས་པ་འདི་ཡིན་ནོ། །དེ་ནས་རི་དགས་ཀྱི་དཔོན་པོ་དེ་མཆོག་ཏུ་ངོ་མཚར་སྐྱེས་ནས་སྨྲས་པ། ཚ་བོ་ཕན་པ་འདིའི་ལན་ཁྱོད་ལ་བདག་གིས་ངེས་པར་
སླར་ཕན་པ་བྱས་དུས་དུས་སུ་ཤོག་ཤིག །ལེགས་སོ་དེ་བཞིན་དུ་བྱའོ་ཞེས་སྨྲས་ནས་ཤིང་སྟ་མོ་སོང་ངོ་། །ཇི་ཙམ་དུས་གཞན་ཞིག་ན་རི་དགས་ཀྱི་དཔོན་པོ་ཤ་ལ་ཟ་བ་ན་ཤིང་སྟ་མོ་དེ་ཡང་བྱ་ཁྲ་ཞིག་གིས་ཟིན་ཏེ་དོ་ཤི་བ་ལས་ཤོར་ཏེ་བཀྲེས་པས་གདུངས་
པའི་སྙིང་གིས་རི་དགས་ཀྱི་དཔོན་པོ་དེའི་དྲུང་དུ་སོང་སྟེ། ཉམ་ཐག་པ་དག་རིག་པར་བྱས་ནས་སྨྲས་པ། ཞང་པོ་བདག་བཀྲེས་པས་གཟིར་གྱིས་ཤ་ལ་ཆུང་ཟད་བྱིན་ཅིག །དེས་ཚིགས་སུ་བཅད་དེ་སྨྲས་པ། ད་ལྟར་ཁོ་བོ་སྲོག་གཅོད་ཅིང་། །གཏུམ་པོ་མི་
དགེ་བྱེད་པ་ཡི། །མཆེ་བའི་བར་དུ་ཁྱོད་འོངས་པ། །གསོན་པ་དྲིན་ཆེར་མི་སེམས་སམ། །དེས་ཀྱང་ཚིགས་སུ་བཅད་དེ་སྨྲས་པ། རྒྱ་མཚོར་ལྷུང་བ་ཕུང་བ་སྟེ། །རྨི་ལམ་བསམས་པ་དོན་མེད་ཡིན། །དོ་ངན་བསྟེན་པ་གང་ཡིན་དང་། །བྱས་མི་གཟོ་
ལ་བྱས་དོན་མེད། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཤིང་སྟ་མོ་གང་ཡིན་པ་དེ་ནི་ང་ཉིད་ཡིན་ནོ། །དེའི་ཚེ་དེའི་དུས་ཀྱི་རི་དགས་ཀྱི་དཔོན་པོ་གང་ཡིན་པ་དེ་ནི་ལྷ་སྦྱིན་འདི་ཉིད་ཡིན་ཏེ། 
དེ་ན་ཡང་འདི་བྱས་པ་མི་གཟོ་བ་དང་བྱས་པ་མི་ཚོར་བ་ཡིན་ནོ། །ད་ལྟར་ཡང་འདི་བྱས་པ་མི་གཟོ་བ་དང་བྱས་པ་མི་ཚོར་བ་ཡིན་ནོ། །གཞན་ཡང་ཇི་ལྟར་འདི་བྱས་པ་མི་གཟོ་བ་དང་བྱས་པ་མི་ཚོར་བ་དེ་ཉོན་ཅིག །དགེ་སློང་དག་སྔོན་བྱུང་བ་གྲོང་
ཁྱེར་བཱ་རཱ་ཎ་སཱི་ན་མི་དབུལ་པོ་ཞིག་གནས་པ་དེ་ཤིང་བཙོངས་ཤིང་བཙོངས་པས་འཚོ་བར་བྱེད་དོ། །དེ་དུས་གཞན་ཞིག་ན་ནང་པར་སྔར་ལངས་ཏེ་སྟ་རེ་དང་ཁུར་ཤིང་དག་ཐོགས་ཏེ་ཤིང་གི་ཕྱིར་ནགས་ཁྲོད་དུ་སོང་བ་དང་དུས་མ་ཡིན་པའི་ཆར་སྤྲིན་ཆེན་པོ་སྣ་ལ་རླུང་ལྡང་
བ་ལངས་སོ། །མི་དེ་འདི་རུང་ངམ་འདི་རུང་ངམ་ཞེས་གནས་ཀྱི་ཁྱད་པར་ཚོལ་ཞིང་ཤིང་ནས་ཤིང་གཞན་གྱི་དྲུང་དུ་སོང་ན་འོན་ཀྱང་གཤེར་བར་གྱུར་པ་ཉིད་པས། དེས་ཤིང་དྲུང་བརྒྱུས་ཏེ་རིམ་གྱིས་བྲག་ཕུག་ཅིག་ཏུ་ཞུགས་པ་དང་དེས་བྲག་ཕུག་
<pb id="4.189b"/>
དེ་ན་དོམ་ཞིག་གནས་པ་དེ་མཐོང་ནས་སྔངས་ཏེ་འབྲོས་པར་བརྩམས་པ་ལས། དོམ་གྱིས་སྨྲས་པ། བུ་ཅིའི་ཕྱིར་སྔངས་བུ་མ་འཇིགས་པར་ཁོ་བོའི་དྲུང་ན་འདུག་ཤིག །དེ་བག་ཚ་བཞིན་དུ་བྲེད་ནས་འགྲོ་མ་ནུས་སོ། །དེ་ནས་དོམ་དེས་དབུགས་ཕྱུང་སྟེ། 
ལག་པ་གཉིས་ཀྱིས་པང་དུ་འཁྱུད་ནས་རྩ་བ་དང་འབྲས་བུས་ཚིམ་པར་བྱས་སོ། །ཡུལ་ངན་ཡང་ཞག་བདུན་དུ་བྱུང་ལྷས་ཀྱང་ཆར་པ་མ་བཅད་དོ། །ཞག་བདུན་འདས་ཏེ་ཞག་བརྒྱད་པའི་ཉིན་པར་ཆར་སྤྲིན་སངས་ནས་དོམ་གྱིས་ཕྱོགས་བཞིར་
བལྟས་ཏེ་རྩ་བ་དང་འབྲས་བུ་རབ་ཏུ་མང་པོ་བྱིན་ནས་མི་དེ་ལ་སྨྲས་པ། བུ་ཆར་སྤྲིན་སངས་ཏེ་ཡུལ་ངན་མེད་ཀྱིས་ཅི་བདེར་སོང་ཤིག །མི་དེས་རྐང་པ་ལ་གཏུགས་ཏེ་སྨྲས་པ། ཡབ་མཆི་ན་བདག་གིས་ཁྱེད་ལ་ལན་ཅི་ཞིག་གླན། དེས་སྨྲས་པ། 
བུ་ཅི་ནས་ཀྱང་ཁོ་བོ་སུ་ལ་ཡང་མ་སྨྲས་ན་དེ་ཉིད་ཀྱིས་ལན་གླན་པ་ཡིན་ནོ། །དེས་སྨྲས་པ། ཡབ་དེ་བཞིན་དུ་བགྱིའོ་ཞེས་དེས་དེ་ལ་བསྐོར་བ་བྱས་ནས་རྐང་པ་ལ་ཕྱག་བྱས་ནས་ཆས་སོ། །དེ་བཱ་རཱ་ཎ་སཱིར་ཞུགས་པ་དང་རྔོན་པ་ཞིག་རི་དགས་འཆོར་དུ་
ཆས་པ་དེས་དེ་མཐོང་ནས་སྨྲས་པ། གྲོགས་པོ་ཁྱོད་དུས་འདི་སྲིད་ཅིག་ལོན་ན་གང་ནས་འདིར་འོངས། ཁྱོད་ཀྱི་བུ་སྨད་ནི་ཁྱོད་དུས་མ་ཡིན་པར་ཆར་ཞག་བདུན་བབ་པས་གཅན་ཟན་གྱིས་བསད་པར་མ་གྱུར་གྲང་ཞེས་སྐྲག་པར་གྱུར་ནས་ཤིན་
དུ་སྨྲེ་སྔགས་འདོན་ཏོ། །དུས་མ་ཡིན་པའི་ཆར་ཞག་བདུན་བབ་པས་བྱ་དང་རི་དགས་ཀྱང་དུ་མ་ཤི་ན་ཁྱོད་ཇི་ལྟར་ཤོར། དེས་ཇི་ལྟར་གྱུར་པ་རྒྱས་པར་སྨྲས་པ་དང་དེས་སྨྲས་པ། གྲོགས་པོ་དོམ་དེ་གང་ན་འདུག་པའི་ཕུག་དེ་སྨྲོས་ཤིག །དེས་སྨྲས་པ། 
ནེའུ་ཟླ་ཅིས་འཚོ་ཡང་བླ། སླར་ནགས་ཁྲོད་དུ་མི་འགྲོའོ། །དེས་དེ་ལ་ཇི་ལྟར་ཁས་ལེན་པར་འགྱུར་བ་དེ་ལྟར་ཤའི་སྐལ་བ་སུམ་ཉིས་སྦྱིན་པས་བསླུས་པ་དང་ལམ་མཚོན་པའི་ཕྱིར་སོང་སྟེ། ཇི་ཙམ་ན་རིམ་གྱིས་བདག་ཉིད་ཆེན་པོའི་དོམ་དེ་གང་ན་གནས་
པའི་ཕུག་དེར་ཕྱིན་ཏོ། །དེ་ནས་སྙིང་རྗེ་མེད་པ་ལ་གནས་པ་བྱས་པ་མི་གཟོ་བས་སྨྲས་པ། ཕུག་འདི་ན་དོམ་གནས་སོ། །དེ་ནས་རྔོན་པ་ཕ་རོལ་གྱི་སྲོག་ལ་གནོད་པ་བྱེད་པས་ཕུག་དེར་མེ་བཏང་ངོ་། །དེ་ནས་བདག་ཉིད་ཆེན་པོའི་དོམ་དེ་དུ་བས་སུབས་པའི་ཡིད་
<pb id="4.190a"/>
དང་མིག་མཆིས་མས་གང་བས་ཚིགས་སུ་བཅད་དེ་སྨྲས་པ། བདག་ནི་རི་ཡི་སུལ་གནས་ཏེ། །རྩ་བ་འབྲས་བུ་ཆུ་འཐུང་ཞིང་། །སེམས་ཅན་ལ་ནི་ཕན་བློ་ཡིས། །སུ་ལ་གནོད་པ་ཅི་ཞིག་བྱས། །འཆི་བའི་དུས་ལ་བབ་གྱུར་པས། །ད་ནི་ཅི་ཡང་
བྱར་མེད་དེ། །ལུས་ཅན་འདོད་དང་མི་འདོད་པའི། །ལས་ཀྱི་རྗེས་སུ་འབྲང་བར་བྱ། །ཞེས་སྨྲས་ནས་ཤིའོ། །དེ་ནས་དེ་རྣམས་ཀྱིས་བཤས་ཏེ་ཤ་བགོས་ནས་བྱས་པ་ཆུད་གཟོན་པའི་མི་དེ་ལ་སྨྲས་པ། ཤའི་སྐལ་བ་སུམ་ཉིས་ལོང་ཤིག །དེས་བླང་ངོ་
ཞེས་ལག་པ་གཉིས་བརྐྱང་བ་དང་ས་ལ་ལྷུང་ངོ་། །དེ་ནས་རྔོན་པ་དེ་རྣམས་ཀྱིས་དེ་ལྟར་མ་རུང་བ་དེ་མཐོང་ནས་ཀྱི་ཧུད་ཅེས་སྨྲས་ཏེ། རང་རང་གི་སྐལ་བ་ཡང་བོར་ནས་དོང་ངོ་། །ཤིན་དུ་ཡ་མཚན་དུ་གྱུར་པ་དེ་སྐྱེ་བོའི་ཚོགས་ཆེན་པོས་ཐོས་ནས་ཕྱོགས་
དེར་འདུས་སོ། །རྒྱལ་པོ་ཚངས་སྦྱིན་ཡང་ཡ་མཚན་སྐྱེས་ནས་དེ་ཉིད་དུ་འོངས་སོ། །རི་དེའི་ཕྱོགས་ཅིག་ན་དགེ་འདུན་གྱི་གཙུག་ལག་ཁང་ཡོད་པས་དེ་ནས་རྒྱལ་པོ་ཚངས་སྦྱིན་གྱིས་དེའི་ལྤགས་པ་བླངས་ཏེ་ཡ་མཚན་གྱི་མིག་ཕྱེ་ནས་དོན་དེ་དགེ་སློང་གི་དགེ་
འདུན་ལ་རིག་པར་བྱའོ་ཞེས་དགེ་འདུན་གྱི་གཙུག་ལག་ཁང་དེར་སོང་ནས་ལྤགས་པ་དག་བཏིང་སྟེ། རྒན་པའི་མཐའ་ལོགས་སུ་འདུག་ནས་དགེ་འདུན་ལ་དོན་དེ་རྒྱས་པར་སྨྲས་སོ། །དེ་ན་གནས་བརྟན་དགྲ་བཅོམ་པ་ཞིག་ཡོད་པ་དེས་ཚིགས་སུ་
བཅད་དེ་རྒྱལ་པོ་དེ་ལ་སྨྲས་པ། རྒྱལ་ཆེན་འདི་ནི་དོན་མ་ལགས། །བྱང་ཆུབ་སེམས་དཔའ་གཟི་འཆང་སྟེ། །རྒྱལ་ཆེན་འཇིག་རྟེན་གསུམ་པོ་དང་། །ཁྱོད་ཀྱིས་ཀྱང་ནི་མཆོད་འོས་ལགས། །རྒྱལ་པོས་བསམས་པ། འདི་ལ་མཆོད་པ་བྱའོ་
སྙམ་མོ་དགེ་སློང་རྣམས་ཀྱིས་སྨྲས་པ། ལྷ་འདི་ནི་བསྐལ་པ་བཟང་པོའི་བྱང་ཆུབ་སེམས་དཔའ་ལགས་ཀྱིས་འདི་ལ་མཆོད་པ་མཛོད་ཅིག །དེ་ནས་རྒྱལ་པོ་ཚངས་སྦྱིན་བཙུན་མོ་དང་། གཞོན་ནུ་དང་། བློན་པོ་དང་། གྲོང་མི་དང་། ཡུལ་མི་
དང་བཅས་པས་དྲིའི་ཤིང་ཐམས་ཅད་བླངས་ཏེ་ཕྱོགས་དེར་དོང་ནས་དེའི་ཤ་དང་ཀེང་རུས་ཐམས་ཅད་ཕུང་པོ་གཅིག་ཏུ་བྱས་ནས་སྨྲས་པ། ཤེས་ལྡན་དག་དྲིའི་ཤིང་ཐམས་ཅད་སྤུངས་ལ་སྤུངས་ཟིན་ནས་སྲེགས་ཤིག །དེ་དྲིའི་ཤིང་ཐམས་ཅད་
<pb id="4.190b"/>
ཀྱིས་སྤུངས་ཏེ་སྤུངས་ནས་བཀུར་སྟི་ཆེན་པོ་བྱས་ཏེ་བསྲེགས་ནས་ཕྱོགས་དེ་ཉིད་དུ་མཆོད་རྟེན་ཆེན་པོ་བྱེད་དུ་བཅུག་སྟེ་གདུགས་དང་། རྒྱལ་མཚན་དང་། བ་དན་བཏགས་ནས་དུས་མཆོད་ཆེན་པོ་བཙུགས་སོ། །དེ་ལ་བྱ་བ་བྱས་པ་གང་ཡིན་པ་དེ་ཐམས་ཅད་ཀྱང་
མཐོ་རིས་སུ་གཞོལ་བར་གྱུར་ཏོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་དོམ་གང་ཡིན་པ་དེ་ནི་ང་ཡིན་ནོ། །དེའི་ཚེ་དེའི་དུས་ཀྱི་མི་བྱས་པ་ཆུད་གཟོན་པ་གང་ཡིན་པ་དེ་ནི་ལྷ་སྦྱིན་འདི་ཉིད་ཡིན་ཏེ། དེ་ན་ཡང་འདི་བྱས་པ་མི་གཟོ་བ་དང་བྱས་པ་མི་
ཚོར་བ་ཡིན་ནོ། །ད་ལྟར་ཡང་འདི་བྱས་པ་མི་གཟོ་བ་དང་བྱས་པ་མི་ཚོར་བ་ཡིན་ནོ། །གཞན་ཡང་ཇི་ལྟར་འདི་བྱས་པ་མི་གཟོ་བ་དང་བྱས་པ་མི་ཚོར་བ་དེ་ཉོན་ཅིག །དགེ་སློང་དག་སྔོན་བྱུང་བ་གྲོང་ཁྱེར་བཱ་རཱ་ཎ་སཱི་ན་མི་དབུལ་པོ་ཞིག་ཡོད་པ་དེ་ཤིང་བཙོངས་ཤིང་བཙོངས་
པས་འཚོ་བར་བྱེད་དོ། །དེ་དུས་གཞན་ཞིག་ན་ནང་པར་སྔར་ལངས་ཏེ་སྟ་རེ་དང་ཁུར་ཤིང་བླངས་ཏེ་ཤིང་གི་ཕྱིར་ནགས་ཁྲོད་དུ་སོང་བ་དང་རི་དེའི་ཕྱོགས་ཤིང་རྣམ་པ་སྣ་ཚོགས་ཀྱི་ནགས་སྟུག་པོ་མེ་ཏོག་དང་འབྲས་བུ་སྣ་ཚོགས་ཀྱིས་རྒྱས་པ་ཞིག་ཡོད་པ་དེ་ན་བྱང་ཆུབ་
སེམས་དཔའ་མ་ངེས་པའི་ཕུང་པོ་ལ་གནས་པ་དོམ་རྣམས་ཀྱི་ནང་དུ་སྐྱེས་པ་ཞིག་ཡོད་དོ། །ཇི་ཙམ་ན་ཤིང་ཐུན་དེ་ཤིང་འཚོལ་བ་ན་ཕྱོགས་གཞན་ཞིག་ནས་སྟག་གིས་གཙེས་ཏེ་འཆི་བའི་འཇིགས་པས་སྐྲག་ནས་སྟེས་དབང་གི་ཤིང་གང་ལ་བྱང་ཆུབ་སེམས་
དཔའ་དོམ་དེ་གནས་པའི་ཤིང་དེ་ལ་འཛེགས་པ་ལས་དེས་དེ་མཐོང་ནས་ལྷག་པར་སྐྲག་པར་གྱུར་པ་དང་བདག་ཉིད་ཆེན་པོ་དེས་དབུགས་ཕྱུང་ནས་བཟུང་སྟེ་པང་དུ་བཞག་གོ། །སྟག་དེ་ཡང་ཁ་ཟས་ལ་ཞེན་པས་ཤིང་དྲུང་དེ་ཉིད་མི་གཏོང་བར་སྨྲས་པ། ཀྱེ་བདག་
ཉིད་ཆེན་པོ་མི་མགོ་ནག་འདི་རྣམས་ནི་བྱས་པ་མི་གཟོ་བ་ཡིན་གྱིས་འོར་ཅིག་དང་དེ་ཟོས་ཏེ་འགྲོའོ། །མི་གཞན་ཕལ་ཆེར་སྐྱབས་སུ་འོངས་པ་ལ་བྱམས་ན། བྱང་ཆུབ་སེམས་དཔའ་རྣམས་ལྟ་སྨོས་ཀྱང་ཅི་དགོས་པས་དེས་སྨྲས་པ། འདི་བདག་ལ་སྐྱབས་
སུ་འོངས་པས་བདག་གིས་མི་དོར་རོ། །འོན་ཀྱང་སྟག་དེ་ཤ་དང་ཁྲག་འདོད་པས་དེ་ཉིད་དུ་འདུག་གི་མ་སོང་ངོ་། །དེ་ནས་དོམ་དེས་མི་དེ་ལ་སྨྲས་པ། བུ་ཁོ་བོ་ངལ་གྱིས་རེ་ཤིག་ཁྱོད་འདུག་ཤིག་དང་ཁོ་བོ་ངལ་སོས་པར་བྱའོ། །དེ་དེའི་པང་དུ་འདུག་ནས་ངལ་བས་
<pb id="4.191a"/>
དུབ་པས་གཉིད་ལོག་གོ། །སྟག་གིས་སྨྲས་པ། ཀྭའི་མི་ཁྱོད་དུས་ཇི་སྲིད་ཞིག་ཏུ་འདིར་འདུག །འོ་ནི་མར་འོར་ཅིག་དང་ཟོས་ལ་འགྲོའོ། །དེ་ནས་ཁྱོད་ཅི་བདེར་སོང་ཤིག །སྙིང་རྗེ་མེད་པ་སྡིག་པའི་ལས་ཅན་འཇིག་རྟེན་ཕ་རོལ་ཡལ་བར་བོར་བ་
དེས་བསམས་པ། བདག་གིས་དུས་ཇི་སྲིད་ཞིག་ཏུ་འདིར་གནས་པར་བྱས་དེས་སྨྲས་པ། ལེགས་ཀྱིས་དོར་རོ་སྙམ་ནས་དེས་དེ་བོར་བ་དང་བདག་ཉིད་ཆེན་པོ་དེས་བོར་བ་ན་སྨྲས་པ། ཀྱེ། མིན། ཚིག །དེས། ཀྱི། ཅི། སེ། ངན། བསྟེན། གྲོ་ཞེས་སྨྲས་ཏེ་ལྷུང་
ནས་སྟག་གིས་ཚུལ་མ་ཡིན་པས་བསད་དོ། །མི་དེས་བསམས་ཏེ་སྨྲས་པ་དེ་ཐོས་ནས་བསམས་པ། འདིས་བདག་ལ་ཇི་ཞིག་བགོ་བཤའ་བྱ་བར་འདོད་དེ། གང་གི་ཕྱིར་འདི་སྐད་ཅེས་སྨྲས་སོ་སྙམ་ནས། དེ་སྲེད་པས་ལྡོངས་པས་བླ་བར་གྱུར་ཏེ། དེ་སེམས་
འཁྲུགས་ཤིང་སྨྱོས་ནས་དེ་དང་དེ་དག་ཏུ་འཁྱམ་པ་ན་འདི་སྐད་ཅེས་ཀྱེ་མིན། ཚིག །དེས། ཀྱི། ཅི། སེ། ངན། བསྟེན། གྲོ་ཞེས་སྨྲའོ། །དེ་གཉེན་རྣམས་ཀྱིས་ཁྱིམ་དུ་ཁྲིད་ན་དེ་བཞིན་དུ་བླ་ཞིང་འདུག་གོ། །དེ་རྣམས་ཀྱིས་འབྱུང་པོའི་དཔྱད་བྱ་བའི་རིག་
སྔགས་དང་། གསང་སྔགས་འཆང་དང་། གཞན་ཡང་དགེ་སྦྱོང་དང་། བྲམ་ཟེ་དང་། སྙིང་དུ་སྡུག་པ་དང་། ཉེ་དུ་དང་། རྩ་ལག་རྣམས་ལ་དྲིས་ན། དེ་རྣམས་རྣམ་པ་ཕལ་མོ་ཆེར་སྨྲ་ཞིང་དཔྱད་ནི་ཆུང་ཟད་ཀྱང་མི་བྱེད་དོ། །དེའི་ཚེ་བཱ་རཱ་ཎ་སཱི་དང་
ཧ་ཅང་ཡང་མི་རིང་བའི་བསྟི་གནས་ཤིང་རྣམ་པ་སྣ་ཚོགས་ཀྱི་ནགས་སྟུག་པོ་འབྲས་བུ་དང་། མེ་ཏོག་དང་། ཆུ་ཕུན་སུམ་ཚོགས་པ། བྱ་དུ་མ་སྐད་འབྱིན་པས་མཛེས་པར་བྱས་པ་ཞིག་ཡོད་པ་ན་དྲང་སྲོང་མངོན་པར་ཤེས་པ་ལྔ་དང་ལྡན་པ་ཞིག་
གནས་སོ། །མི་དེའི་གཉེན་རྣམས་ཀྱིས་མི་དེ་ཁྲིད་དེ་དྲང་སྲོང་དེའི་གན་དུ་དོང་ནས་རྐང་པ་གཉིས་ལ་གཏུགས་ཏེ་སྨྲས་པ། དྲང་སྲོང་ཆེན་པོ་བདག་ཅག་གི་གཉེན་འདི་ཡང་དང་ཡང་འདི་སྐད་དུ་བླ་བ་འདི་ལ་ཇི་ལྟར་བགྱི། དེས་སྨྲས་པ། སེམས་ཅན་
འདི་ནི་སྡིག་པ་བྱེད་པ་ཡིན་ཏེ། རང་བཞིན་ངན་པ་འདིས་བྱང་ཆུབ་སེམས་དཔའ་ཕན་འདོགས་འདོགས་པ་སྟག་གི་མདུན་དུ་བོར་རོ། །བདག་ཉིད་ཆེན་པོ་དེས་ནི་འདི་ལ་ཆོས་བཤད་པར་བྱའོ་སྙམ་དུ་བསམས་ན་འདིས་དེ་བོར་ཏེ། དེ་བོར་བ་ན་
<pb id="4.191b"/>
མ་མོ་ཁྱེར་ཏེ་ཚིགས་སུ་བཅད་པ་བཅུ་ལས་ཡི་གེ་རེ་རེ་ཞིག་དྲན་པ་ནི་ཀྱེ། མིན། ཚིག །དེས། ཀྱི། ཅི། སེ། ངན། བསྟེན། གྲོ་ཞེས་བྱ་བ་ཡིན་ནོ། །དྲང་སྲོང་དེའི་སློབ་མ་ཞིག་གིས་སྨྲས་པ། མཁན་པོ་རེ་ཤིག་ཚིགས་སུ་བཅད་པ་དེ་རྣམས་ཇི་ལྟ་བུ་
ལགས་པ་གསུངས་ཤིག །དྲང་སྲོང་དེས་རིམ་བཞིན་དུ་ཚིགས་སུ་བཅད་པ་དེ་རྣམས་སྨྲ་བར་བརྩམས་པ། ཀྱེ་མ་ཀྱི་ཧུད་འཇིག་རྟེན་འདིར། །ཆོས་མ་ཡིན་པ་མི་བཟད་དེ། །ཚོགས་པར་མི་དབྱུང་མི་རྣམས་ལ། །གྲོགས་པོ་གསོད་པར་བྱེད་པ་
ཡོད། །གྲོགས་གསོད་གནས་སྐབས་གང་དུ་ཡང་། །བདེ་བར་འགྱུར་བ་མ་ཡིན་ཏེ། །སྟན་ལ་མ་ཡིན་ལམ་དུ་མིན། །འདུག་མིན་འཆག་པ་ན་ཡང་མིན། །དེ་ལྷུང་སྙིང་ནི་རྗེ་རྗེ་སྐད། །འདི་ལ་ཚིག་ཏུ་སྨྲས་པ་གང་། །དེས་ནི་སེམས་ཅན་བློ་ངན་པོ། །
ཇི་ལྟར་ཁན་ད་འབར་བཞིན་སྲེག །ཤིན་དུ་མི་བཟད་ལས་བྱས་པ། །དེས་ཁྱོད་འཇིག་རྟེན་ཕ་རོལ་ཏུ། །སྡུག་བསྔལ་རེག་པའི་ཚོར་བ་ནི། །སིམ་པ་མ་ཡིན་མྱོང་བར་འགྱུར། །ཐ་ཤལ་བས་ཀྱང་ཐ་ཤལ་ཁྱོད། །ངུ་འབོད་ཤིན་དུ་མི་བཟད་པར། །
ཀྱི་ཧུད་ཀྱི་ཧུད་ཅེས་སྒྲོགས་པའི། །སྡུག་བསྔལ་ངན་པ་ཆེན་པོ་འཐོབ། །མི་དགེའི་ལས་ཅན་གཏུམ་དེ་ལ། །དེ་ཡིས་ཅི་ཞིག་བྱས་གྱུར་ན། །ཚོགས་པར་མི་འབྱུང་མི་རྣམས་ལས། །གྲོགས་པོ་གསོད་པར་བྱེད་པ་ཡོད། །ཆོས་འཇིག་བྱེད་པ་
མི་བཟད་པའི། །སེམས་ནི་སྡིག་པ་ཡིན་པར་ཤེས། །ཁྱོད་ཀྱིས་དོམ་ལ་སྡིག་པ་དང་། །སྟག་ལ་གང་བྱས་དྲན་པར་གྱིས། །བློ་ངན་ཁྱོད་ཀྱིས་ཇི་ལྟ་བུར། །གྲོགས་ལ་བྱ་བ་མི་ཤེས་ཏེ། །གསོད་པར་བྱེད་པས་གསོད་འཐོབ་ལ། །ཤ་ཁོན་ཅན་
གྱིས་ཁོན་རྣམས་མཐོང་། །སྟག་གི་འཇིགས་ཆེན་བྱུང་བ་ན། །ཁྱོད་ནི་ཡུན་རིང་བསྟེན་བྱས་ཤིང་། །ཉལ་བ་ན་ཡང་ཁྱོད་བསྲུངས་ན། །ཁྱོད་ཀྱིས་དེ་ནི་མ་བསྲུངས་སོ། །གྲོགས་འཁུ་ཁ་ན་མ་ཐོ་ཆེར། །ཆོས་སྨྲ་བ་རྣམས་རྗོད་བྱེད་དོ། །
བློ་ངན་ལུས་ནི་ཞིག་གྱུར་ནས། དམྱལ་བ་རྣམས་སུ་སྐྱེ་བར་འགྱུར། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་དོམ་གང་ཡིན་པ་དེ་ནི་ང་ཉིད་ཡིན་ནོ། །དེའི་ཚེ་དེའི་དུས་ཀྱི་བྱས་པ་ཆུད་གཟོན་པའི་མི་གང་ཡིན་པ་དེ་ནི་ལྷ་སྦྱིན་འདི་ཉིད་
