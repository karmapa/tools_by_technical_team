<pb id="92.17a"/>
གཤེགས་པ་མཐོང་ངོ་། །ནམ་མཁའ་ལ་བལྟས་ཏེ་སྟོང་ཕྲག་བརྒྱ་བཟླས་ན་ནམ་མཁའ་ལ་དེ་བཞིན་གཤེགས་པ་ཐམས་ཅད་མཐོང་ངོ་། །དེས་དེ་ལ་ཕུན་སུམ་ཚོགས་པ་ཐམས་ཅད་ཉིན་གཅིག་བཞིན་སྩོལ་ཏོ། །
སངས་རྒྱས་ཀྱི་སྤྱན་སྔར་སྟོང་ཕྲག་བརྒྱ་བཟླས་ན་མཆོག་ཐོབ་བོ། །ཕྱག་ན་རྡོ་རྗེའི་སྤྱན་སྔར་སྟོང་ཕྲག་བརྒྱ་བཟླས་ན་ཕྱག་ན་རྡོ་རྗེས་འདོད་པ་ཐམས་ཅད་སྩོལ་བར་འགྱུར་རོ། །འཕགས་པ་སྤྱན་རས་གཟིགས་ཀྱི་དབང་པོའི་
སྤྱན་སྔར་སྟོང་ཕྲག་བརྒྱ་བཟླས་ན་སྤྱན་རས་གཟིགས་དབང་པོས་ལག་ནས་བཟུང་སྟེ་བདེ་བ་ཅན་གྱི་འཇིག་རྟེན་གྱི་ཁམས་སུ་ཁྲིད་ཅིང་སླར་ཡང་ཁྲིད་དེ་འོང་ངོ་། །འཇིག་རྟེན་གསུམ་ལས་རྣམ་པར་རྒྱལ་བའི་རྟོག་པ་ཆེན་
པོའི་རྒྱལ་པོ་ལས་དེ་བཞིན་གཤེགས་པའི་རྟོག་པ་རྫོགས་སོ།།  །།<head n="3" t="རྡོ་རྗེ་འཁོར་ལོ་ཆེན་པོའི་ཆོ་ག་རྒྱས་པ།" type="lewu" zh="85.60"/><bampo n="466.2"/>དེ་ནས་བཅོམ་ལྡན་འདས་ཕྱག་ན་རྡོ་རྗེ་བྱང་ཆུབ་སེམས་དཔའ་ཆེན་པོས་ཡང་འདི་སྐད་གསོལ་ཏོ། །བཅོམ་ལྡན་འདས་
བདག་གིས་ཀྱང་འཇིག་རྟེན་གསུམ་ལས་རྣམ་པར་རྒྱལ་བ་རྟོག་པ་ཆེན་པོ་འདིར་སྙིང་པོ་གང་བརྗོད་པ་ཙམ་གྱིས་དེ་བཞིན་གཤེགས་པ་ཐམས་ཅད་རྡོ་རྗེའི་རི་ལྟར་མི་གཡོ་བའང་བསྐྱོད་ཅིང་འདྲེན་ན་སེམས་ཅན་གཞན་
ལྟ་ཅི་སྨོས། གང་དྲན་པ་ཙམ་གྱིས་ཀྱང་འཇིགས་པ་ཐམས་ཅད་ལས་རྣམ་པར་གྲོལ་བར་འགྱུར་རོ། །གང་བརྗོད་པ་ཙམ་གྱིས་ཀྱང་མཚམས་མེད་པ་ཐམས་ཅད་ལྷག་མ་མ་ལུས་པར་འབྱང་བར་འགྱུར་བ་དང་། ཐམས་
ཅད་ལ་བསྲུང་བར་འགྱུར་བ་དང་། ཕྱག་ན་རྡོ་རྗེས་ཀྱང་འདོད་པ་ཐམས་ཅད་སྩོལ་བར་འགྱུར་བ་དང་། མཆོག་སྩོལ་བ་དང་། དོན་ཐམས་ཅད་བསྒྲུབ་པ་དང་། དགོས་པ་ཐམས་ཅད་བྱེད་ཅིང་རྟག་པར་ཕྱི་བཞིན་འབྲང་བར་
འགྱུར་བ་དང་། གང་བསླབས་པ་ཙམ་གྱིས་གྲུབ་པ་ཐམས་ཅད་མངོན་པར་འགྱུར་བར་སྩལ་བར་བགྱིའོ། །དེ་ནས་བཅོམ་ལྡན་འདས་ཀྱིས་ཕྱག་ན་རྡོ་རྗེ་བྱང་ཆུབ་སེམས་དཔའ་སེམས་དཔའ་ཆེན་པོ་ལ་འདི་སྐད་
<pb id="92.17b"/>
ཅེས་བཀའ་སྩལ་ཏོ། །ཕྱག་ན་རྡོ་རྗེ་ཁྱོད་ཀྱིས་ལེགས་པར་སྨྲོས་ཤིག །ངས་ཀྱང་བཟུང་ངོ་། །དེ་ནས་ཕྱག་ན་རྡོ་རྗེས་རྡོ་རྗེ་སྙེམས་པ་དང་བཅས་པས་རྡོ་རྗེ་གསོར་ཏེ། རང་གི་སྙིང་ཀར་བསྟོད་པའི་ཚུལ་གྱིས་བཟུང་ནས་རང་གི་སྙིང་
པོ་འདི་གསུངས་སོ། །ཊཀྐི་ཧཱུྃ་ཛ། དེ་ནས་འདི་གསུངས་པ་ཙམ་གྱིས་འཇིག་རྟེན་གྱི་ཁམས་ཐམས་ཅད་རབ་ཏུ་གཡོས་སོ། །དེ་བཞིན་གཤེགས་པ་ཐམས་ཅད་གཡོས། རབ་ཏུ་གཡོས། འཕར་རབ་ཏུ་འཕར། བྱང་ཆུབ་
སེམས་དཔའ་རྣམས་རབ་ཏུ་བསྐྱོད་པར་གྱུར་ཏོ། །ཉན་ཐོས་དང་རང་སངས་རྒྱས་ཐམས་ཅད་ཀྱང་མ་རུང་བར་གྱུར་ཏོ། །བྱང་ཆུབ་སེམས་དཔའ་སའི་སྙིང་པོར་གྱུར་ཏོ། །དེ་བཞིན་གཤེགས་པ་ཐམས་ཅད་ཀྱིས་བརྟན་པར་གྱུར་ཏོ། །
དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་སེམས་དཔའི་གྲུབ་པ་ཡང་སྲ་བར་གྱུར་ཏོ། །བདུད་དང་མི་བགྲུངས་པའི་ཕྱོགས་ཐམས་ཅད་ཀྱང་བརླག་པར་བྱས་སོ། །གདོན་ཐམས་ཅད་བཅོས་བསད་བཅོམ་སྟེ་འདར་པད་པད་ནས། 
བཅོམ་ལྡན་འདས་ལ་སྐྱབས་སུ་དོང་ནས་བཅོམ་ལྡན་འདས་བདག་ཅག་སྐྱོབས། བདེ་བར་གཤེགས་པ་བདག་ཅག་སྐྱོབས་ཤིག་པ་དང་། བཅོམ་ལྡན་འདས་ཀྱིས་དེ་དག་ལ་བཀའ་སྩལ་པ། ཕྱག་ན་རྡོ་རྗེ་
འདི་ཉིད་ལ་སྐྱབས་སུ་དེང་ཤིག་དང་། འདི་ཉིད་ཁྱེད་ལ་སྐྱོབ་པར་བྱེད་དོ། །ཕྱག་ན་རྡོ་རྗེའི་སྙིང་ཀ་ནས་ཀུན་ཏུ་འབར་བས་བསྐོར་བ། དེ་བཞིན་གཤེགས་པ་ཐམས་ཅད་ཀྱི་ཕྲེང་བ་ལ་སོགས་པའི་རྒྱན་ཐམས་ཅད་ཀྱིས་བརྒྱན་པ་
འཛུམ་ཞིང་ཁྲོ་བ། ཕྱག་གཉིས་ཀྱིས་མེ་ཏོག་གི་གཞུ་འགེངས་པ། ཕྱག་གཉིས་ཀྱིས་རྡོ་རྗེ་ཧཱུྃ་ཞེས་པ་བཅོམ་ལྡན་འདས་རྡོ་རྗེ་འདོད་པའི་ཁྲོ་བོ་ཕྱུང་ནས་འཇིག་རྟེན་གྱི་ཁམས་ཐམས་ཅད་ཀྱི་སེམས་ཅན་ཀུན་འདོད་པའི་ཁྲོ་བོས་
སྦྱངས་ནས། ཕྱག་ན་རྡོ་རྗེའི་སྤྱན་སྔར་འདུག་སྟེ་བཀའ་ནོད་དོ། །བཅོམ་ལྡན་འདས་ཀྱིས་བཀའ་སྩལ་པ། ང་ཇི་ལྟ་བ་དེ་བཞིན་དུ་ཁྱོད་ཀྱིས་ཀྱང་སེམས་ཅན་ཐམས་ཅད་ཀྱི་དོན་གྱིས་ཤིག་ཅེས་སོ། །དེ་ནས་བཅོམ་ལྡན་འདས་
<pb id="92.18a"/>
ཀྱིས་ཕྱག་ན་རྡོ་རྗེ་ལ་འདི་སྐད་གསུངས་སོ། །ལག་ན་རྡོ་རྗེ་དེ་བས་ན་ཁྱོད་སྙིང་པོ་གང་གིས་སེམས་ཅན་འདི་དག་ཐམས་ཅད་བརྒྱལ་བ་དང་བཅོས་པ་དང་བཅོམ་པ་ཀུན་འཚོ་བར་འགྱུར་བ་དང་། གཞན་
དག་ཀྱང་རྡོ་རྗེའི་ལུས་ཐོབ་པར་འགྱུར་བ་དེ་སྨྲོས་ཤིག །ཨོྃ་ཊུྃ། རྡོ་རྗེ་གོ་ཆའི་ཕྱག་རྒྱ་འདིས་བདག་ཉིད་གོ་བགོས་ན་རྡོ་རྗེའི་ལུས་དང་རྡོ་རྗེའི་ཚེ་ཐོབ་ཅིང་བསྲུང་བར་ཡང་འགྱུར་ཏེ། ནམ་འཚོའི་བར་དུ་ཐམས་ཅད་ཀྱིས་
མི་ཚུགས་པར་འགྱུར་རོ། །དེ་ནས་ཕྱག་ན་རྡོ་རྗེ་བྱང་ཆུབ་སེམས་དཔས་རྡོ་རྗེ་འཁོར་ལོའི་དཀྱིལ་འཁོར་ཆེན་པོ་འདི་གསུངས་སོ། །དེ་ནས་གཞན་ཡང་རབ་བཤད་པ། །རྡོ་རྗེ་འཁོར་ལོའི་དཀྱིལ་འཁོར་ཆེ། །གྲུ་བཞི་པ་
སྟེ་སྒོ་བཞི་པའོ། །རྟ་བབས་བཞི་དང་བཅས་པ་སྟེ། །བཅུ་དྲུག་ཆ་དང་ལྡན་པར་རོ། །རྡོ་རྗེའི་ར་བས་མཛེས་པ་སྟེ། །གྲྭ་དང་སྒོ་ཡི་ཟུར་དག་དང་། །དེ་བཞིན་རྟ་བབས་མཚམས་རྣམས་སུ། །རྡོ་རྗེ་རིན་ཆེན་ལྡན་
པར་བྱ། །བ་དན་ཕྲེང་བ་དྲིལ་བུས་བརྒྱན། །དང་པོར་ཕྱི་ཡི་དཀྱིལ་འཁོར་འདི། །སྙིང་པོ་བཟླས་ཤིང་བྲི་བར་བྱ། །དེ་ཡི་ནང་གི་འཁོར་ལོ་ཡང་། །རྡོ་རྗེ་སྲད་བུ་མཉམ་ལྡན་པའོ། །རྡོ་རྗེའི་ཀ་བ་བརྒྱད་ལྡན་ཞིང་། །རྡོ་རྗེའི་ཀ་
བ་བདུན་གནས་སུ། །དཀྱིལ་འཁོར་བརྒྱད་ཀྱི་ཚུལ་དུ་སྟེ། །འོད་ཀྱི་དཀྱིལ་འཁོར་བཞག་པའོ། །དེ་ཡི་དབུས་སུ་སེམས་དཔའ་ཆེ། །ཕྱག་ན་རྡོ་རྗེ་བཞུགས་པར་བྱ། །སངས་རྒྱས་རིན་ཆེན་ཐམས་ཅད་དག །དབུ་རྒྱན་དུ་ནི་
བརྒྱན་ཐོགས་པ། །ཅུང་ཟད་ཙམ་དུ་བཞད་པའི་ཞལ། །རྡོ་རྗེ་སྙེམས་པར་མཛད་པ་སྟེ། །མེ་ཏོག་མདའ་གཞུ་འཆང་བ་པོ། །དེ་ལས་གཞན་པ་ཕྱག་བཞི་པ། །རྡོ་རྗེ་སེམས་དཔའི་ཐུགས་ཉིད་དེ། །ཁྲོ་གཉེར་བཞད་པའི་
ཞལ་ངོ་ཅན། །གཉིས་ཀྱིས་མེ་ཏོག་གཞུ་འགེངས་ཤིང་། །གཉིས་ཀྱིས་རྡོ་རྗེ་ཧཱུྃ་མཛད་པའོ། །རྡོ་རྗེ་ཅན་གྱི་གཡས་ཕྱོགས་སུ། །རྡོ་རྗེ་དགའ་བ་བྲི་བར་བྱ། །སྙིང་ཀར་རྡོ་རྗེ་བརྟན་འཛིན་ཅིང་། །འཁྱུད་པ་ལྟ་བུའི་སྦྱོར་བས་
<pb id="92.18b"/>
སོ། །ཕྱག་ན་རྡོ་རྗེའི་རྒྱབ་ཏུ་ནི། །ཆུ་སྲིན་རྒྱལ་མཚན་འཆང་བ་སྟེ། །སེམས་དཔའ་རྡོ་རྗེ་དཔལ་ཅན་ཏེ། །རིན་ཆེན་ཆར་པ་རབ་ཏུ་འབེབས། །རྡོ་རྗེ་ཅན་གྱིས་གཡོན་བྲིས་པ། །རྡོ་རྗེ་སྙེམས་པ་དམར་པོ་སྟེ། །གཉིས་ཀྱིས་རྡོ་རྗེ་སྙེམས་
པ་འཛིན། །སྒེག་པས་མཆོད་ཅིང་འདུད་པའོ། །དཀྱིལ་འཁོར་གྲྭ་ཡི་གནས་རྣམས་སུ། །མཆོད་པའི་ལྷ་མོ་བྲི་བར་བྱ། །དཔྱིད་ཀྱི་རྡོ་རྗེ་རྡོ་རྗེའི་སྤྲིན། །སྟོན་ཀའི་རྡོ་རྗེ་ཁ་བ་མོ། །ཕྱི་ཡི་དཀྱིལ་འཁོར་གྲྭ་དག་ཏུ། །འདོད་པའི་གཟུགས་
ལ་སོགས་པ་བྲི། །སྒོ་ཡི་དཔུང་རྣམས་ཐམས་ཅད་དུ། །རྡོ་རྗེ་འདོད་པའི་ཀྱོ་བ་སོགས། །དེ་ནས་དཀྱིལ་འཁོར་ཆེན་པོ་དེར། །རྡོ་རྗེ་སློབ་དཔོན་ཉིད་རྡོ་རྗེ་སྙིང་པོའི་ཕྱག་རྒྱ་བཅིངས་ལ་ཞུགས་ལ་འདི་སྐད་དུ་སྨྲོས་ཤིག །སེམས་ཅན་ཀུན་
གྱི་ཡིད་ཁྱབ་ཅིང་། །སེམས་ཅན་ཀུན་ལ་བདེ་བ་སྩོལ། །སེམས་ཅན་ཀུན་གྱི་ཕར་གྱུར་པའི། །རྡོ་རྗེ་སེམས་དཔའ་བདག་དེང་འགྲུབ། །ཊཀྐི་ཧཱུྃ་ཛ། དེ་ནས་དེ་སྐད་སྨྲས་པ་དང་འབབ་པར་འགྱུར་ཏེ། དེ་ལྟར་བབས་པ་ཙམ་གྱིས་ཕྱག་
ན་རྡོ་རྗེའི་གཟུགས་མཐོང་ངོ་། །བཅོམ་ལྡན་འདས་མཐོང་བར་བསྟན་པས་གྲུབ་པ་ཐམས་ཅད་ཀྱང་སྩོལ་ཏེ། ལ་ལ་ནི་རྡོ་རྗེ་འཛིན་ལ་ལ་ནི་འཚང་རྒྱ་བར་རོ། །དེ་ནས་སློབ་མ་གཞུག་སྟེ། སྙིང་པོའི་ཕྱག་རྒྱ་བཅིངས་ལ། དེས་
ཕྲེང་བ་བཟུང་ནས་གོས་དམར་པོས་ཡན་ལག་བཅིངས་ལ། རས་དམར་པོས་མིག་གཉིས་བཀབ་སྟེ་བཅུག་ནས་འདི་སྐད་ཅེས་སྨྲོས་ཤིག །ཁྱོད་ཀྱིས་དཀྱིལ་འཁོར་མ་མཐོང་བའི་མི་མཁས་པ་སུ་ལ་ཡང་གསང་བ་འདི་དག་མི་
བསྙད་པར་བྱོས་ཤིག །འབྱུང་པོའི་གདོན་དང་ཕྲ་མེན་མ་ལ་སོགས་པའི་གདོན་གྱིས་བསད་པར་གྱུར་ཏ་རེ། ཤི་ནས་ཀྱང་དམྱལ་བར་ལྟུང་བར་འགྱུར་རོ་ཞེས་བསྒོ་ནས་གདོང་ཁྲོལ་ཅིག །དེ་ནས་འདི་སྐད་ཅེས་སྨྲོས་ཤིག །
གང་དབུས་ན་བ་འདི་ནི་བཅོམ་ལྡན་འདས་ཕྱག་ན་རྡོ་རྗེ་སྟེ། འདི་ནི་དང་པོའི་སེམས་དཔའ་འདོད་པའི་བདག་པོ་འདོད་པའི་དབང་པོ་ཀུན་ཏུ་བཟང་པོ་རྡོ་རྗེ་སེམས་དཔའོ། །གང་མདུན་ན་བ་འདི་ནི་བཅོམ་ལྡན་འདས་འདིའི་ཐུགས་ཡིན་ཏེ།
<pb id="92.19a"/>
འདོད་པའི་ཁྲོ་བོའོ། །གང་གཡས་ན་བ་འདི་ནི་སེམས་ཅན་ཐམས་ཅད་ཀྱི་རེག་པའི་བདེ་བ་སྟེ། རྡོ་རྗེ་དགའ་བ་ཞེས་བྱ་བའི་བྱང་ཆུབ་སེམས་དཔའོ། །གང་རྒྱབ་ན་བ་འདི་ནི་བཅོམ་ལྡན་འདས་བདག་ཉིད་ཆེ་
བའི་རྒྱལ་མཚན་ཏེ། སེམས་པ་ཐམས་ཅད་ཀྱི་བྱམས་པ་སློང་བ་དང་ནོར་སྦྱིན་པའོ། །གང་གཡོན་ཕྱོགས་ན་བ་འདི་ནི་བདག་ཉིད་ཆེ་བའི་བདུད་དེ། སེམས་ཅན་ཐམས་ཅད་ཆགས་པར་བྱེད་པའོ། །གང་གྲྭའི་བཞི་པོ་འདི་
རྣམས་ནི་དུས་ཀྱི་མཆོད་པ། མེ་ཏོག་དང་བདུག་པ་དང་མར་མེ་དང་དྲིའི་ལྷའོ། །གང་ཕྱིའི་གྲྭའི་གནས་ན་བ་དེ་དག་ནི་གཟུགས་ལ་སོགས་པ་འདོད་པའི་ཡོན་ཏན་ནོ། །གང་སྒོ་སྲུང་དེ་དག་ནི་མིག་དང་འདོད་ཆགས་པ་དང་
མཛའ་བ་སྟེ། ཀྱོ་བ་ཏང་བ་དང་ཞགས་པ་དང་སྒྲོག་དང་འབེབས་པ་དག་ནི་རྒོལ་བར་མི་འགྱུར་རོ། །ཁྱོད་ཀྱིས་ཀྱང་བཅོམ་ལྡན་འདས་འདོད་པ་ཐམས་ཅད་ཀྱི་བདག་པོ་ལ་སྨོད་པར་མ་བྱེད་ཅིག །གང་སངས་རྒྱས་ཀྱི་བསྟན་པ་ལ་
སེམས་ཅན་ཐམས་ཅད་ལ་རྣམ་པར་དག་པར་བྱ་བའི་ཕྱིར་འདོད་ཆགས་དང་བྲལ་བ་འཆད་དེ། དེ་ཅིའི་ཕྱིར་ཞེ་ན། མུ་སྟེགས་ཅན་གྱི་རྣམས་འདོད་ཆགས་བྲལ་བའི་ཆོས་དེས་ཐར་པའོ། །དེ་བཞིན་གཤེགས་པ་རྣམས་ཆགས་པ་རྣམས་ནི། 
སེམས་ཅན་ཐམས་ཅད་ལ་ཆགས་པས་ན་ཐར་པ་ནི་འདི་ལྟ་སྟེ། བྱང་ཆུབ་སེམས་དཔའ་རྣམས་བདག་གི་ཆུང་མས་ཀྱང་སེམས་ཅན་སྡུད་པར་བྱེད་དེ། འདོད་ཆགས་ནི་བྱང་ཆུབ་ཏུ་བསྟན་པའོ་ཞེས་སོ། །དེ་ནས་སྙིང་པོ་
བྱིན་ཅིག །ཊཀྐི་ཧཱུྃ་ཛ། འདི་བསྒྲུབས་ན་བཅོམ་ལྡན་འདས་སེམས་དཔའི་མཆོག་འགྲུབ་པར་འགྱུར་རོ། །བཅོམ་ལྡན་འདས་གྲུབ་པས་ན་འདོད་པའི་ཁྲོ་བོ་གྲུབ་པར་འགྱུར་རོ། །དེ་ཅིའི་ཕྱིར་ཞེ་ན། སྙིང་པོ་འདི་བདག་ཉིད་
ཆེ་བ་སྟེ། ཊཀྐི་ཞེས་བྱ་བ་ནི་འདོད་པའོ། །ཧཱུྃ་ཞེས་པ་ནི་ཁྲོ་བའོ། །དེ་གཉིས་དགུག་པའི་ཕྱིར་ཛཿཞེས་བྱ་བ་ནི་འདི་ཁྱོད་ཀྱིས་བསྒྲུབ་པར་བྱའོ། །དེ་ནས་ཕྱག་རྒྱ་ཆེན་པོ་ཤེས་པར་སློབས་ཤིག །དེ་ནས་དམ་ཚིག་གི་
<pb id="92.19b"/>
ཕྱག་རྒྱ་བཅོམ་ལྡན་འདས་ཀྱི་རྡོ་རྗེའི་ཐུགས་བསླབས་ནས་ལག་པ་གཉིས་སུ་རྡོ་རྗེ་སྦྱིན་པའི་སྙིང་པོ་ནི་འདིའོ། །ཨོྃ་བཛྲ་དྷ་ར་བཛྲ་པྲ་ཏྃ་དྷཱ་ར་ཡ་སིད་དྷི་ཊཀྐི་ཧཱུྃ་ཛ། དེ་ནས་ཕྲེང་བ་ཕྱག་ན་རྡོ་རྗེ་ལ་ཕུལ་བས་དེའི་མགོ་ལ་བསྐོན་ནོ། །
དེ་ནས་རྡོ་རྗེ་མིང་གི་དབང་སྦྱིན་པ་སྙིང་པོ་འདིས་སོ། །ཨོྃ་བཛྲ་ཨ་བྷི་ཥིཉྩ་སརྦ་ཀ་མ་ཤྭ་རེད་ཏྭེ་ཨི་དཱམ་བཛྲ་ནཱ་མཱ་ན་མ་དྷིཥྛི་ཏེ་དྲི་ཊྷོ་སྱ་བྷ་བ་ཨོྃ་ཊཀྐི་ཧཱུྃ་ཛ། དེ་ནས་དེར་འདུག་སྟེ་ཕྱག་རྒྱ་ཆེན་པོ་བཅིངས་ནས་རྡོ་རྗེ་ཚིག་གིས་
བརྒྱད་སྟོང་བཟླས་ན་དེ་ནས་ས་གཡོ་སྟེ། གྲུབ་པ་ཐམས་ཅད་ལན་ཅིག་བཟླས་པས་འགྲུབ་བོ། །དེ་ནས་དམ་ཚིག་གི་ཕྱག་རྒྱ་བཅིངས་ལ་བརྒྱ་བཟླས་ན་དེའི་ཐུགས་དབང་དུ་འགྱུར་རོ། །དེ་ཕྱིན་ཅད་སེམས་ཅན་ཐམས་ཅད་ཀྱི་སྙིང་སོ་
ཤེས་པ་དང་། སེམས་ཅན་ཐམས་ཅད་ཀྱི་སྙིང་ལ་དབང་བྱེད་དོ། །ཐམས་ཅད་ཀྱི་སྙིང་དུ་སྡུག་པར་འགྱུར་རོ། །ཐམས་ཅད་ཀྱི་བརྟན་པར་ཆགས་སོ། །སྙིང་ཐམས་ཅད་ལས་ཚིག་ཐོས་པར་འགྱུར་རོ། །གྱུར་པ་དང་འགྱུར་བ་དང་ད་ལྟར་
གྱི་ཚིག་བདེན་པར་འགྱུར་རོ། །བདག་གི་སྙིང་ལས་ཀྱང་ཆོ་འཕྲུལ་རྣམ་པ་བཞི་མཐོང་ཞིང་གཞན་ལ་ཡང་སྟོན་ཏོ། །དེའི་སྙིང་ལས་རྡོ་རྗེ་འབྱུང་བར་འགྱུར་རོ། །དེས་ན་སེམས་ཅན་ཐམས་ཅད་ཀྱིས་མི་སོད་པ་དང་། མི་ཚུགས་པ་དང་མི་
གཅོད་པ་དང་མི་ཕྱེད་པའི་རྡོ་རྗེའི་ལུས་སུ་འགྱུར་རོ་ཞེས་བཅོམ་ལྡན་འདས་ཕྱག་ན་རྡོ་རྗེས་གསུངས་སོ། །དེ་ནས་གསང་བའི་མཆོད་པ་བྱ་སྟེ། རྡོ་རྗེའི་ཐུགས་བསྟོད་པའི་གླུས་བསྟོད་དོ། །དེ་ཕྱིན་ཅད་གྲུབ་པ་ཐམས་ཅད་རྫོགས་པར་
འགྱུར་ཏེ། འདོད་པ་ཐམས་ཅད་དང་གསང་བའི་མཆོད་པ་ཐམས་ཅད་མྱུར་དུ་འགྲུབ་པར་འགྱུར་རོ། །དེ་ནས་མཆོད་པ་ཐམས་ཅད་ཀྱིས་འདྲ་བར་མཆོད་ནས། ཇི་སྙེད་པའི་ཟས་དང་རོ་དང་སྤྱད་པ་ཐམས་ཅད་ཀྱིས་ཚིམ་པར་བྱས་ནས་
འབྱུང་ངོ་། །རྡོ་རྗེ་འཁོར་ལོ་ཆེན་པོའི་ཆོ་ག་རྒྱས་པའོ།།  །།<head n="3" t="ལས་ཀྱི་དཀྱིལ་འཁོར་གྱི་གྱི་ཆོ་ག" type="lewu" zh="85.66"/>དེ་ནས་རྡོ་རྗེའི་དཀྱིལ་འཁོར་དུ་རྡོ་རྗེ་འདོད་པ་ཁྲོ་བོ་ལ་སོགས་པའི་ཕྱག་རྒྱ་ཇི་ལྟ་བ་བཞིན་བྲིས་ཏེ་ཞུགས་ནས་མཆོད་པའི་ལྷ་རྣམས་ཀྱིས་གར་གྱི་
<pb id="92.20a"/>
མཆོད་པས་སྙིམ་པ་མ་སྟོངས་པར་བྱས་ཏེ། རྡོ་རྗེ་སེམས་དཔའི་ཕྱག་རྒྱ་ཆེན་པོ་བཅིངས་ལ། བཅོམ་ལྡན་འདས་ཀྱི་སྤྱན་སྔར་རྡོ་རྗེའི་གླུའི་རྡོ་རྗེའི་བཟླས་པས་འབུམ་བཟླས་སོ། །དེ་ནས་རྡོ་རྗེ་དེ་ལྕི་བར་འགྱུར་རོ། །
དེ་ནས་སླར་ཡང་བར་འགྱུར་རོ། །དེ་ནས་དེ་ལྟར་མཚན་གཅིག་ཐལ་བྱུང་དུ་བཟླས་ན་ནང་པར་རྡོ་རྗེ་འཛིན་ཏམ། རྡོ་རྗེ་ཁྲོ་བོ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་ཀྱི་བདག་པོ་ལྷའི་གཟུགས་དང་། མདོག་དང་རྒྱན་
དང་སྤྱན་གསུམ་པ་ལ་ཕྱག་བཞི་པ་རྡོ་རྗེ་འདོད་པའི་མདངས་དང་འདྲ་བར་འགྱུར་ཏེ། རྡོ་རྗེ་འཛིན་གྱི་ཚེར་འགྱུར་རོ། །རྡོ་རྗེ་དཀྱིལ་འཁོར་གྱི་ཆོ་ག་རྒྱས་པའོ། །དེ་ནས་དམ་ཚིག་གི་དཀྱིལ་འཁོར་ཏེ། དཀྱིལ་འཁོར་ཆེན་པོའི་སྲད་བུས་
ཐིག་བཏབ་སྟེ། དེ་ནས་ལྷ་མོ་རྣམས་བྲིས་ལ་དེའི་དབུས་སུ་བཅོམ་ལྡན་འདས་ཇི་ལྟ་བ་བཞིན་དུ་གཞག་ནས་འདི་སྐད་སྨྲོས་ཤིག །ཧོ་བཛྲ་ས་ཏྭ་སུ་ར་ཏ་སྟྭྃ། དེའི་སྤྱན་སྔར་རྡོ་རྗེ་གཞུ་འགེངས་པའི་གཞུ་བྲིས་ཏེ། དེའི་ཕྱག་རྒྱ་ནི་འདིའོ། །
བཛྲ་ཨ་ཤྟྲོ་ཧཱུྃ། གཡས་སུ་རྡོ་རྗེ་དགའ་མགུ་འཁྱུད་པར་བྱའོ། །དེའི་ཕྱག་རྒྱ་ནི་འདིའོ། །བཛྲ་ཀེ་ལི་ཧཱུྃ། རྒྱབ་ཏུ་ཆུ་སྲིན་རྒྱལ་མཚན་འཆང་བ་བྱམས་མའི་རྡོ་རྗེ་བྲི་དེའི་ཕྱག་རྒྱ་ནི་འདིའོ། །བཛྲ་ཨ་གྲི་ཧོ། གཡོན་དུ་རྡོ་རྗེ་སྙེམས་
མ་བྲིས་ཏེ། རྡོ་རྗེ་གཡོན་དུ་སྦྱོར་བར་བྱ། དེའི་ཕྱག་རྒྱ་ནི་འདིའོ། །བཛྲ་གརྦེ་ཧ་ནི། དེ་ནས་གྲྭ་དང་སྒོར་ཡང་རང་གི་ལྷ་མོ་བྲི། དེ་ནས་རྡོ་རྗེ་སློབ་དཔོན་ཉིད་ཤིན་ཏུ་ཆས་ལ་རྡོ་རྗེ་ལག་ཏུ་ཐོགས་བུད་མེད་ཀྱང་བརྒྱན་ཏེ། ལག་པ་
གཉིས་རྡོ་རྗེ་ཁུ་ཚུར་བཅངས་ལ། དཔུང་པ་གཉིས་ཀྱིས་འཁྱུད་དེ་ཞུགས་ལ་འདི་སྐད་བརྗོད་དོ། །ས་མ་ཡ་སྟྭྃ་ཨ་ཧཾ། སུ་ར་ཏ་ཧོ་ཊཀྐི་ཧཱུྃ་ཛ། དེ་ནས་བརྗོད་པ་ཙམ་གྱིས་བཅོམ་ལྡན་འདས་སྟོན་པར་མཛད་དེ། ཕྱག་
རྒྱ་ཐམས་ཅད་འགྲུབ་པ་དང་དམ་ཚིག་ཐམས་ཅད་འགྲུབ་པ་ཡང་སྩོལ་ཏོ། །དེ་ནས་སློབ་མ་ཡང་དེ་བཞིན་དུ་སྙིང་པོའི་རྡོ་རྗེ་དེ་ཉིད་ཀྱིས་བཙུད་ནས་འདི་ཞེས་སྨྲོས་ཤིག །ཁྱོད་ཀྱིས་དམ་ཚིག་འདི་ལས་མ་འདའ་ཤིག །མི་
<pb id="92.20b"/>
བདེ་བ་མ་སྤངས་པར་མྱུར་དུ་ཤི་ཞིང་ངུ་འབོད་ཆེན་པོར་སྐྱེ་པར་འགྱུར་ཏ་རེ། དེ་ནས་དམ་ཚིག་བརྗོད་དེ། བདག་ཆེ་ཀུན་གྱི་ཕྱག་རྒྱ་ནི། །འདོད་པ་བསམ་ལས་ཡང་དག་འབྱུང་། །དེ་བས་ཁྱོད་ཀྱིས་སྡིག་
མེད་པའི། །འདོད་དང་བསམ་པ་མ་བཏང་ཤིག །འདི་ནི་དམ་ཚིག་བསྲུང་བའི་སྔགས་སོ། །ཨོྃ་ཊཀྐི་ཧཱུྃ་ཕཊ། འདིས་རྡོ་རྗེའི་ཆུ་བླུད་དོ། །གང་དངོས་པོ་གཞན་ཐམས་ཅད་ཀྱི་ཕྱིར་ཡང་མནས་བསྒག་སྟེ། དེ་དག་ལ་ཡང་
རྡོ་རྗེའི་ཕྱག་རྒྱ་འཛིན་པས་བླུད་དོ། །གང་གིས་འདི་ལས་འདས་ན། ཟླ་བ་ཕྱེད་ཀྱིས་སྙིང་འགས་སོ་ཞེས་བཅོམ་ལྡན་འདས་ཕྱག་ན་རྡོ་རྗེ་དམ་ཚིག་ཆེན་པོས་གསུངས་སོ། །དེ་ནས་ཕྱག་རྒྱ་བཅིང་པ་བསློབ་བོ། །དེ་ནས་དེ་བཞིན་
དུ་འབྱུང་ངོ་། །ཤིན་ཏུ་དགའ་བའི་རྡོ་རྗེ་ཞེས་བྱ་བ་གསང་བའི་དཀྱིལ་འཁོར་རོ། །དེ་ནས་ལས་ཀྱི་དཀྱིལ་འཁོར་དེ་བཞིན་དུ་བྲིས་ནས་ཉིད་ཀྱི་སྐུ་འམ་མཚན་མ་གཞག་གོ། །དེར་བཙུད་ནས་ལས་རྣམ་བཞི་བསླབ་པར་བྱའོ། །
དེ་ལ་དང་པོ་ཉིད་དུ་འདོད་པ་ཐམས་ཅད་སྩོལ་བར་གྱུར་ཏེ། ཕྱག་ན་རྡོ་རྗེའི་ཕྱག་རྒྱ་ཆེན་པོ་བཅིངས་ནས་རྡོ་རྗེ་འཛིན་ཕྱག་བཞི་པ། དེ་བཞིན་གཤེགས་པ་ཐམས་ཅད་ཀྱི་ཕྲེང་བ་ལ་སོགས་པའི་རྒྱན་གྱིས་བརྒྱན་པའི་སྐུར་བདག་
ཉིད་མཐོང་བ་དེ་སྲིད་ཀྱི་བར་དུ་བཟླས་སོ། །དེ་ཕྱིན་ཅད་འདོད་པ་ཐམས་ཅད་ནུས་པར་འགྱུར་རོ། །དེ་ནས་ཁྲོ་བོའི་ལས་བསླབ་སྟེ། རྡོ་རྗེ་ཧཱུྃ་ཞེས་བྱ་བའི་ཕྱག་རྒྱ་བཅིངས་ལ་བཟླས་ན་དེ་བཞིན་གཤེགས་པ་ཐམས་ཅད་ཐང་ཅིག་
བཟླས་ཏེ། ཧཱུྃ་ཞེས་པས་བསྡིགས་ན་དེ་བཞིན་གཤེགས་པ་ཡང་འགྱེལ་བར་འགྱུར་རོ། །དེ་ཕྱིན་ཅད་འགྲོ་བ་གནས་པ་ཐམས་ཅད་ཀྱང་འགྱེལ་ནུས་པར་འགྱུར་རོ། །དེ་ནས་ཕྱག་ན་རྡོ་རྗེའི་ལས་འབྱུང་སྟེ། སེམས་ཅན་ཐམས་
ཅད་འདོད་པ་དང་ཁྲོ་བོ་གཉིས་ཀྱིས་འདུལ་བར་འདོད་ན། རྡོ་རྗེ་འཛིན་མའི་ཕྱག་རྒྱས་མེ་ཏོག་ལ་སོགས་པས་མཆོད་པ་བྱས་ཏེ། རྡོ་རྗེ་ཐུགས་ཀྱི་ཕྱག་རྒྱ་བདག་གི་སྙིང་ཀར་བཅིངས་ལ་ཕྱག་ན་རྡོ་རྗེའི་སྤྱན་སྔར་རྡོ་རྗེ་འཛིན་
<pb id="92.21a"/>
ཐོབ་པ་དེ་སྲིད་དུ་བཟླས་སོ། །དེ་བཞིན་གཤེགས་པ་ཐམས་ཅད་ཀྱི་ལས་བྱེད་པར་འདོད་པས་ཕྱག་ན་རྡོ་རྗེའི་སྤྱན་སྔར་བྱང་ཆུབ་ཏུ་སེམས་བསྐྱེད་ལ་སྦྱིན་པ་སྦྱིན། ཚུལ་ཁྲིམས་བསྲུང་། བཟོད་
པ་བསྒོམ། བརྩོན་འགྲུས་བརྩམ། བསམ་གཏན་ལ་སྙོམས་པར་འཇུག །ཤེས་རབ་ཡོངས་སུ་རྫོགས་པར་བྱ་སྟེ། ཅི་འདོད་ཅི་ནུས་ཀྱིས་བྱ་ཞིང་རྟག་ཏུ་བཟླས་པ་ནི། ཕྱག་ན་རྡོ་རྗེའི་སྐུ་འམ། དེ་བཞིན་གཤེགས་པའི་
སྐུར་མཐོང་གི་བར་དུ་བྱའོ། །དེ་ནས་ས་བཅུ་པོ་འཐོབ་སྟེ། དེ་བཞིན་གཤེགས་པའི་ལས་བྱེད་པའི་བྱང་ཆུབ་སེམས་དཔར་འགྱུར་རོ། །ལས་ཀྱི་དཀྱིལ་འཁོར་གྱི་ཆོ་གའོ།།  །།<head n="3" t="ཕྱག་ན་རྡོ་རྗེའི་རྟོག་པ།" type="lewu" zh="85.69"/>དེ་ནས་སྒྲུབ་པ་འབྱུང་
སྟེ། དཀྱིལ་འཁོར་དུ་ནི་མ་ཞུགས་པ། །དམ་ཚིག་ཤེས་པ་མ་ཡིན་དང་། །སློབ་མ་མ་ཡིན་གཞན་རྣམས་ལ། །མི་ཟད་སྙིང་པོ་འདི་མི་སྦྱིན། །དཀྱིལ་འཁོར་མཐོང་བས་སྒྲུབ་པ་ནི་ཕྱག་ན་རྡོ་རྗེའི་སྤྱན་སྔར་སྟོང་ཕྲག་བརྒྱ་
བཟླས་ན་སྔར་བསྙེན་པ་བྱས་པར་འགྱུར་རོ། །དེ་ནས་རས་ལ་བྲིས་ཏེ། རས་ཀྱི་དབུས་སུ་ནི་བཅོམ་ལྡན་འདས་དེ་བཞིན་གཤེགས་པ་བྲི། དེའི་གཡས་སུ་ཕྱག་ན་རྡོ་རྗེ་ཕྱག་བཞི་པའི་ཐུགས་ཀ་ནས་ཐུགས་འབྱུང་བ་དེ་
བཞིན་དུ་བྲི། གཡོན་དུ་སྤྱན་རས་གཟིགས་ཀྱི་དབང་པོ་ཕྱག་བཞི་པ་སྟེ། གཉིས་ན་ནི་པད་མོའི་ཏིང་ངེ་འཛིན་འཆང་། གཉིས་ཀྱིས་ནི་མེ་ཏོག་གི་གཞུ་འགེངས་པ། ཁ་དོག་དམར་པོ་བྲི། སྤྱན་སྔར་དེ་བཞིན་དུ་
རྡོ་རྗེ་འདོད་པའི་ཁྲོ་བོ་བྲིའོ། །སྟེང་དུ་ནམ་མཁའི་སྙིང་པོ་བྲི། གྲྭར་མཆོད་པའི་ལྷ་རང་གི་མཆོད་པས་བཀྲམ་པ་དང་མགོ་བོར་རོ། །དེ་ནས་རས་ལ་བྲིས་པའི་སྤྱན་སྔར་ཟླ་བ་བཞིན་དུས་བཞི་སྟོང་བཟླས་ཤིང་བསྒྲུབས་ན་དེ་ནས་
ཟླ་བ་ཚང་བ་དང་དེ་བཞིན་གཤེགས་པའང་སྩོལ་བར་འགྱུར་རོ། །རས་ལ་བཅོམ་ལྡན་འདས་དཀྱིལ་འཁོར་གྱི་ཚུལ་དུ་བྲིས་ལ་སེམས་དཔའ་ཆེན་པོ་དང་། ལྷ་མོ་ཡང་དེ་བཞིན་དུ་བྱའོ། །དེའི་སྤྱན་སྔར་ཟླ་
<pb id="92.21b"/>
བ་གཅིག་ཏུ་གྲངས་མེད་པར་བཟླས་ཤིང་འདོད་པ་ཐམས་ཅད་ཟོས་ལ་བསྒྲུབས་ཏེ། དེ་ནས་ཟླ་བ་གཅིག་ལོན་པ་དང་ཕྱག་ན་རྡོ་རྗེའི་ཕྱག་རྒྱ་ཆེན་པོ་བཅིངས་ལ་མཚན་ཐལ་བྱུང་བཟླས་ན་ནང་པར་རྡོ་རྗེ་འཛིན་འཐོབ་བོ། །རས་
ལ་བཅོམ་ལྡན་འདས་ཕྱག་ན་རྡོ་རྗེ་དེ་བཞིན་དུ་བྲིས་ལ། དེའི་སྤྱན་སྔར་ཟླ་བ་ཕྱེད་ཀྱི་བར་དུ་རྟག་པར་བཟླས་པ་ནི་མི་ཉལ་མི་མནལ་བར་བཟླས་ཏེ། དེ་ནས་ཟླ་བ་ཕྱེད་ལོན་པ་དང་མཚན་མོ་ཡང་ཐལ་བྱུང་དུ་བཟླས་ན་ནང་
པར་ཕྱག་ན་རྡོ་རྗེ་དང་མཚུངས་པ་དང་། འདོད་པའི་ལོངས་སྤྱོད་ཆེན་པོ་དང་བདེ་བ་དང་ཡིད་བདེ་བ་ཐམས་ཅད་ཀྱང་འཐོབ་ཅིང་ཐམས་ཅད་དུ་འགྲོ་བར་འགྱུར་རོ། །རས་ལ་བཅོམ་ལྡན་འདས་ཁྲོ་བོ་དེ་བཞིན་དུ་བྲིས་ལ། དེའི་སྤྱན་
སྔར་རྡོ་རྗེ་ཤུགས་ཀྱི་ཕྱག་རྒྱ་བཅིངས་ཏེ། སྟོང་ཕྲག་བརྒྱ་བཟླས་ན་དེས་འགྲུབ་པར་འགྱུར་ཏེ། བསྒོ་བ་བཞིན་ལས་ཐམས་ཅད་བྱེད་དོ། །སངས་རྒྱས་ཀྱི་ཞིང་ཐམས་ཅད་དུ་འང་ཁྱེར་ཞིང་སླར་ཡང་ཁྱེར་ཏེ་འོང་ངོ་། །སངས་
རྒྱས་ཀྱི་ཞིང་ཐམས་ཅད་ཀྱི་འདོད་པའི་བདེ་བ་ཐམས་ཅད་ཁྱེར་ཏེ་འོངས་ནས་དེ་ལ་སྦྱིན་ནོ། །དེས་ཀྱང་ལོངས་སྤྱོད་པར་ནུས་ན། ལྷའི་བུ་མོ་ཐམས་ཅད་ལྟ་ཅི་སྨོས་བརྒྱ་བྱིན་ཡང་སྩོལ་ཏོ། །ཕྱག་ན་རྡོ་རྗེ་འཛིན་པ་ནས་སངས་རྒྱས་
ཀྱི་བར་དུ་བསྒོ་བས་སྩོལ་བར་འགྱུར་རོ། །སངས་རྒྱས་ཀྱི་སྤྱན་སྔར་འབུམ་བཟླས་ན་དེ་བཞིན་གཤེགས་པ་ཐམས་ཅད་བཀུག་སྟེ་དབང་དུ་བྱེད་དོ། །ཕྱག་ན་རྡོ་རྗེའི་སྤྱན་སྔར་རྡོ་རྗེ་ཐུགས་ཀྱི་ཕྱག་རྒྱ་བཅིངས་ནས་སྟོང་ཕྲག་
བརྒྱ་བཟླས་ན། དེ་ནས་ཕྱག་ན་རྡོ་རྗེ་ཉིད་ཀྱིས་དཔལ་གྱི་ལྷ་མོ་ཁྲིད་དེ་བྱོན་ནས་སྒྲུབ་པ་པོའི་མདུན་དུ་འདོར་རོ། །དེ་ནས་སྒྲུབ་པ་པོས་བཅོམ་ལྡན་འདས་ཁྱོད་ཉིད་བདག་གིས་གྲུབ་པར་འཚལ་གྱི། འདི་ཅི་འཚལ་ཞེས་སྨྲོས་
ཤིག །དེ་ནས་བཅོམ་ལྡན་འདས་དགྱེས་ཏེ་ཅི་འདོད་པའི་མཆོག་སྩོལ་བར་འགྱུར་རོ། །གྲུབ་པ་ཐམས་ཅད་ཀྱང་འགྲུབ་བོ། །སྤྱན་རས་གཟིགས་དབང་པོའི་སྤྱན་སྔར་འབུམ་བཟླས་ན་སྤྱན་རས་གཟིགས་དབང་པོས་མཆོག་
<pb id="92.22a"/>
སྩོལ་བར་འགྱུར་རོ། །ནམ་མཁའི་སྙིང་པོའི་སྤྱན་སྔར་འབུམ་བཟླས་ན་དབང་སྩོལ་བར་འགྱུར་ཏེ། བསམ་པ་ཐམས་ཅད་ཡོངས་སུ་རྫོགས་པར་མཛད་དོ། །རྡོ་རྗེ་བཞག་སྟེ་དེའི་མདུན་དུ་འབུམ་བཟླས་ན་
དེ་ནས་ལས་ཐམས་ཅད་ཡིད་བཞིན་དུ་གྲུབ་པར་བྱེད་དོ། །ཕྱག་རྒྱ་ཆེན་པོ་བཅིངས་ནས་འབུམ་བཟླས་ན་ཕྱག་ན་རྡོ་རྗེ་འཛིན་གྱིས་མཆོག་སྩོལ་ཏོ། །དམ་ཚིག་གི་ཕྱག་རྒྱ་བཅིངས་ནས་འབུམ་བཟླས་ན་རྡོ་རྗེ་འཛིན་མངོན་དུ་མཐོང་
ཞིང་ཕྱག་རྒྱའི་ལས་ཀུན་གྲུབ་པ་ཡང་སྩོལ་བར་འགྱུར་རོ། །རྡོ་རྗེ་ལག་ཏུ་ཐོགས་ནས་འབུམ་བཟླས་ན་རྡོ་རྗེ་ཁུ་ཚུར་གྱིས་རྡོ་རྗེ་བཟུང་བ་ཙམ་གྱིས་མི་སྣང་བར་འགྱུར་རོ། །འཁོར་ལོ་ཐོགས་ཏེ་འབུམ་བཟླས་ན་འཁོར་ལོའི་
རིག་པ་འཛིན་པར་འགྱུར་རོ། །ཀྱོ་བ་ཏང་ཐོགས་ཏེ་འབུམ་བཟླས་ན། ཀྱོ་བ་ཏང་དེས་ཐམས་ཅད་འགུགས་ནུས་པར་འགྱུར་རོ། །ཞགས་པ་ཐོགས་ཏེ་འབུམ་བཟླས་ན་ཞགས་པ་དེས་ཐམས་ཅད་དྲང་ནུས་པར་འགྱུར་རོ། །ལག་
པ་གཉིས་རྡོ་རྗེ་བཅིངས་པ་བསྡམས་ཏེ་འབུམ་བཟླས་ན་སེམས་ཅན་ཐམས་ཅད་བཅིང་ནུས་པར་འགྱུར་རོ། །རྡོ་རྗེ་དབབ་པའི་ཕྱག་རྒྱ་བཅིངས་ནས་འབུམ་བཟླས་ན་གནས་པ་དང་འགྲོ་བ་ཐམས་ཅད་དབབ་ནུས་པར་འགྱུར་རོ། །རྡོ་རྗེ་
དབབ་པའི་ཕྱག་རྒྱ་བཅིངས་ནས་འབུམས་བཟླས་ན་གནས་པ་དང་འགྲོ་བ་ཐམས་ཅད་དབབ་ནུས་པར་འགྱུར་རོ། །རྡོ་རྗེ་ཧཱུྃ་ཞེས་བྱ་བའི་ཕྱག་རྒྱ་བཅིངས་ནས་འབུམ་བཟླས་ན་ཧཱུྃ་ཞེས་བྱ་བ་གཅིག་གིས་གནས་པ་དང་། འགྲོ་བ་
ཐམས་ཅད་སྐད་ཅིག་གིས་ལྟུང་བར་བྱེད་ནུས་པར་འགྱུར་རོ། །ལྷ་ཆེན་པོ་རྐང་པ་གཡོན་པས་མནན་ལ་འཇིག་རྟེན་གསུམ་ལས་རྣམ་པར་རྒྱལ་བའི་ཕྱག་རྒྱ་བཅིངས་ནས་འབུམ་བཟླས་ན། ཟླ་བ་གཅིག་ཚུན་ཅད་ཀྱིས་
དེར་འོངས་ཏེ་དབང་དུ་འགྱུར་རོ། །མཐུ་བོ་ཆེ་རྐང་པ་གཡོན་པས་མནན་ཏེ་འབུམ་བཟླས་ན་འཁོར་ལོ་ཐོབ་སྟེ། འཁོར་ལོ་དེ་ཐོགས་ན་འགྲུབ་པར་འགྱུར་རོ། །ཚངས་པ་མནན་ཏེ་འབུམ་བཟླས་ན་ཚངས་པར་སྤྱོད་པར་
<pb id="92.22b"/>
འགྱུར་རོ། །བརྒྱ་བྱིན་རྐང་པ་གཡོན་པས་མནན་ཏེ་འབུམ་བཟླས་ན་རྡོ་རྗེ་སྦྱིན་པར་འགྱུར་ཏེ། རྡོ་རྗེ་བསྐོར་བས་ཚར་གཅད་པ་དང་། དབབ་པ་དང་ཐང་ཅིག་གིས་ན་གནམ་ལྕགས་དང་སེར་བ་འབེབས་སོ། །
ས་ནད་གཞོན་ནུ་མནན་ཏེ་འབུམ་བཟླས་ན། གཞོན་ནུ་མ་ཐམས་ཅད་ཀྱི་བདག་པོར་འགྱུར་རོ། །ལས་ཐམས་ཅད་ཀྱང་བྱེད་པར་འགྱུར་རོ། །ཉི་མ་ལ་བལྟས་ཏེ་འབུམ་བཟླས་ན་བདུད་རྩི་རྣ་ཆ་སྦྱིན་པར་འགྱུར་ཏེ། དེས་
ན་ལྷའི་ལོ་སྟོང་འཚོ་བར་འགྱུར་རོ། །ཟླ་བ་ལ་འབར་བའི་ལྟ་བས་མགུ་བར་བལྟས་ཏེ་སྟོང་ཕྲག་བརྒྱ་བཟླས་ན་ཟླ་བ་གཉིས་སུ་མཐོང་སྟེ། དེ་ཕྱིན་ཅད་ཟླ་བ་དང་མཚུངས་པའི་འོད་དང་མདངས་སུ་འགྱུར་ཏེ། སེམས་
ཅན་ཐམས་ཅད་ཀྱི་མིག་ཏུ་མཛེས་ཤིང་སེམས་ཅན་ཐམས་ཅད་ཀྱི་སྙིང་དུ་སྡུག་པར་འགྱུར་རོ། །གཟའ་ཆེན་པོའི་གཟུགས་ལ་བལྟས་ཏེ་འབུམ་བཟླས་ན་དེ་ནས་བེ་ཅོན་དེ་ཐོབ་སྟེ། བེ་ཅོན་དེས་ནི་འཐབས་ན་དགྲ་
ལས་རྒྱལ་ཏེ་ནོར་ཐམས་ཅད་འཐོབ་བོ། །སྐྱེ་སླེང་གི་གནས་སུ་སོང་སྟེ་འབུམ་བཟླས་ན་སྐྱེ་སླེང་ལས་ཀུན་བྱེད་དོ། །རྒུན་གྱིས་མྱོས་པ་མནན་ཏེ་འབུམ་བཟླས་ན་ཆང་གི་སྣོད་ཐམས་ཅད་ནམ་འཚོའི་བར་དུ་མི་བཟད་པར་
འགྱུར་རོ། །མ་དྷུ་ཀ་ར་ལ་བལྟས་ཏེ་སྟོང་ཕྲག་བརྒྱ་བཟླས་ན་དབང་བསྐུར་བ་ཐོབ་པར་འགྱུར་རོ། །རྒྱལ་བ་ལ་བལྟས་ཏེ་འབུམ་བཟླས་ན་འཐབ་མོ་དང་རྩོད་པའི་གཡུལ་ཐམས་ཅད་ལས་རྒྱལ་བར་འགྱུར་རོ། །རྒྱལ་བ་ཐོབ་
པ་མནན་ཏེ་འབུམ་བཟླས་ན་ཐམས་ཅད་ལས་རྒྱལ་བར་འགྱུར་རོ། །མཛོད་སྐྱོང་རྐང་པ་གཡོན་པས་མནན་ཏེ་འབུམ་བཟླས་ན་བཟའ་བ་དང་བཏུང་བ་མི་ཟད་པར་འགྱུར་རོ། །འགྲོ་བ་ཐམས་ཅད་ཀྱིས་ཀྱང་འདི་ལ་ཟད་པར་མི་ནུས་
སོ། །རླུང་མངོན་དུ་བྱས་ཏེ་སྟོང་ཕྲག་བརྒྱ་བཟླས་ན་རླུང་གིས་དེ་དང་མཐུན་པར་འདོད་པ་ཐམས་ཅད་བྱེད་པར་འགྱུར་རོ། །མེ་ལ་བལྟས་ཏེ་འབུམ་བཟླས་ན་མེའི་དབུས་སུ་འདུག་པ་དང་ཉལ་བ་དང་འགྲོ་ན་ཡང་མི་འཚིག་སྟེ།
<pb id="92.23a"/>
མེའི་གཟིར་གྱུར་ཅིང་ཉིན་གཅིག་ཀྱང་གསེར་སྲང་རེ་རེ་སྦྱིན་ནོ། །ངལ་བསོ་པོ་མནན་ཏེ་འབུམ་བཟླས་ན་གནོད་སྦྱིན་ཐམས་ཅད་ཀྱི་བདག་པོར་གྱུར་ནས་ནོར་ཐམས་ཅད་ཀྱང་སྦྱིན་པར་འགྱུར་རོ། །ཕག་མོ་མངོན་
དུ་བྱས་ཏེ་སྟོང་ཕྲག་བརྒྱ་བཟླས་ན་ས་ལ་འདུག་པའི་གཏེར་འབྱིན་ནོ། །གཤིན་རྗེ་མནན་ཏེ་འབུམ་བཟླས་ན་མི་འཆི་བར་འགྱུར་རོ། །གནམ་འདྲེན་པའི་ཆ་ལུགས་ལ་བལྟས་ཏེ་སྟོང་ཕྲག་བརྒྱ་བཟླས་ན་དེ་ལས་ཐམས་ཅད་པའི་
གཡོག་ཏུ་འགྱུར་རོ། །ཀླུ་བ་རུ་ཎ་མནན་ཏེ་འབུམ་བཟླས་ན་ཀླུ་ཐམས་ཅད་ལས་ཀུན་བྱེད་པའི་གཡོག་ཏུ་འགྱུར་རོ། །མིའི་གནས་སུ་སོང་ནས་སྟོང་ཕྲག་བརྒྱ་བཟླས་ན་མི་ཐམས་ཅད་གཡོག་བྱེད་ཅིང་གདོན་ཐམས་ཅད་བྱེད་པར་
འགྱུར་རོ། །ས་ལ་འདུག་སྟེ་འབུམ་བཟླས་ན་སའི་དབང་པོར་འགྱུར་རོ། །ནམ་མཁའ་ལ་བལྟས་ཏེ་འབུམ་བཟླས་ན་ནམ་མཁའ་ལ་འགྲོ་བའི་སེམས་ཅན་ཐམས་ཅད་བསྒྱེལ་བ་དང་དབང་བྱེད་པར་འགྱུར་ཞིང་ནམ་མཁའ་ལ་འགྲོ་
བར་འགྱུར་རོ། །སའི་འོག་མངོན་དུ་བྱས་ཏེ་སྟོང་ཕྲག་བརྒྱ་བཟླས་ན་སའི་འོག་ན་འཁོད་པ་ཀུན་ལ་དབང་དུ་འགྱུར་རོ། །རིན་པོ་ཆེ་ཐོགས་ཏེ་འབུམ་བཟླས་ན་སྟོང་ཕྲག་བརྒྱར་འཕེལ་བར་འགྱུར་རོ། །གསེར་གྱི་དོང་ཚེ་
ལ་སོགས་པ་ཡང་དེ་བཞིན་ནོ། །སྐྱེས་པ་བཟུང་སྟེ་འབུམ་བཟླས་ན་སྟོང་ཕྲག་བརྒྱར་འཕེལ་བར་འགྱུར་རོ། །བུད་མེད་བཟུང་སྟེ་སྟོང་ཕྲག་བརྒྱ་བཟླས་ན་སྟོང་ཕྲག་བརྒྱར་འཕེལ་བར་འགྱུར་རོ་རྟ་ལ་ཞོན་ཏེ་འབུམ་བཟླས་ན་འབུམ་
དུ་འཕེལ་བར་འགྱུར་རོ། །གླང་པོ་ལ་ཞོན་ཏེ་འབུམ་བཟླས་ན་འབུམ་དུ་འཕེལ་བར་འགྱུར་རོ། །བ་ལང་ལ་སོགས་པ་ཕྱུགས་ཀྱི་རྭ་གཉིས་བཟུང་སྟེ་འབུམ་བཟླས་ན་སྟོང་ཕྲག་བརྒྱར་འཕེལ་བར་འགྱུར་རོ། །གོས་དང་
དང་རྒྱན་གྱིས་ཆས་ལ་སྟོང་ཕྲག་བརྒྱར་བཟླས་ན་སྟོང་ཕྲག་བརྒྱར་འཕེལ་བར་འགྱུར་རོ། །དཔལ་མོ་ལ་བལྟས་ཏེ་འབུམ་བཟླས་ན་དབང་དུ་འགྱུར་རོ། །མཚོ་དབྱངས་མ་ལ་བལྟས་ཏེ་འབུམ་བཟླས་ན་ཚིག་རྣམ་པར་
<pb id="92.23b"/>
དག་པར་འགྱུར་རོ། །དེ་ནས་བསླངས་ན་ཅི་བསླངས་པ་དེ་ཀུན་སྟེར་བར་འགྱུར་རོ། །གཙུག་ལག་ཐམས་ཅད་དང་རྣམ་པར་ཤེས་པ་ཐམས་ཅད་ཤེས་པར་འགྱུར་རོ། །གྲུབ་བྱེད་མ་བཟུང་ནས་འབུམ་བཟླས་ན་འདས་པ་
དང་ད་ལྟར་དང་མ་འོངས་པ་ཀུན་ཀྱང་སྟོན་ཅིང་ཆེད་དུ་མ་བསླངས་པར་ནོར་སྦྱིན་པར་འགྱུར་རོ། །སཱ་ལ་བྷཉྩི་ཀ་མནན་ནས་འབུམ་བཟླས་ན་ཉིན་རེ་ཞིང་ཡང་གསེར་གྱི་དོང་ཚེ་བརྒྱད་བརྒྱད་སྟེར་བར་འགྱུར་རོ། །གོས་ཀྱི་སྒྲོག་མ་ལ་
མནན་ཏེ་འབུམ་བཟླས་ན་མི་ཟད་པར་འགྱུར་རོ། །གང་དང་གང་གི་སྣོད་མནན་ཏེ་འབུམ་བཟླས་ན་དེ་དང་དེ་མི་ཟད་པར་འགྱུར་རོ། །གནོད་སྦྱིན་གྱི་ཆ་ལུགས་མནན་ཏེ་འབུམ་བཟླས་ན་གནོད་སྦྱིན་གྱིས་ཅི་དང་ཅི་འདོད་པ་ཀུན་སྦྱིན་
པར་འགྱུར་རོ། །སྲིན་པོ་མནན་ཏེ་འབུམ་བཟླས་ན་དེ་དེའི་གཡོག་ཏུ་འགྱུར་རོ། །འབྱུང་པོ་མནན་ཏེ་འབུམ་བཟླས་ན་འབྱུང་པོ་ཐམས་ཅད་ཀྱི་བདག་པོར་འགྱུར་རོ། །ཤ་ཟའི་ཆ་ལུགས་བྲིས་པ་མནན་ཏེ་འབུམ་བཟླས་ན་དེ་དེའི་
གཡོག་བྱེད་པར་འགྱུར་རོ། །དེ་བཞིན་དུ་གནོད་སྦྱིན་མ་ལ་སོགས་པ་ཡང་བསྒྲུབ་བོ། །རི་ལ་འཛེགས་ཏེ་འབུམ་བཟླས་ན་རི་ཐམས་ཅད་དབང་དུ་འགྱུར་རོ། །ཕྱུགས་ཀྱི་ལྷས་སུ་འདུག་སྟེ་འབུམ་བཟླས་ན་ཕྱུགས་ཐམས་
ཅད་ལ་དབང་དུ་འགྱུར་རོ། །ཤིང་ལྗོན་གྱི་དྲུང་དུ་འབུམ་བཟླས་ན་ཤིང་ལྗོན་པའི་ལྷ་རྣམས་མཆོག་སྦྱིན་པར་འགྱུར་རོ། །ཞིང་ལ་འདུག་སྟེ་འབུམ་བཟླས་ན་བཟའ་བ་འབུམ་དུ་འཕེལ་བར་འགྱུར་རོ། །ཚོང་པ་དང་བཅས་པའི་
གྲོང་དུ་འབུམ་བཟླས་ན་ནོར་ཐམས་ཅད་མ་བསླངས་པར་ཐོབ་པར་འགྱུར་རོ། །གནས་བྱིན་ཅན་དུ་འབུམ་བཟླས་ན་ཐམས་ཅད་ལ་དབང་དུ་འགྱུར་རོ། །གྲོང་དུ་འབུམ་བཟླས་ན་ཟླ་བ་གཅིག་ཚུན་ཅད་ཀྱིས་གྲོང་དེ་ཐོབ་བོ། །གཙུག་
ལག་ཁང་དུ་འབུམ་བཟླས་ན་གཙུག་ལག་ཁང་ན་གནས་པས་ནོར་ཐམས་ཅད་སྦྱིན་པར་འགྱུར་རོ། །ལྷའི་རྟེན་དུ་འབུམ་བཟླས་ན་ལྷས་ནོར་ཐམས་ཅད་སྦྱིན་པར་འགྱུར་རོ། །ཁང་པ་སྟོང་པར་འབུམ་བཟླས་ན་ཤ་ཟ་ཐམས་ཅད་
<pb id="92.24a"/>
དེའི་གཡོག་ཏུ་འགྱུར་ཏེ། དགོས་པ་ཐམས་ཅད་སྦྱོར་བར་འགྱུར་རོ། །སྣང་བའི་གནས་སུ་འབུམ་བཟླས་ན་སྣང་བ་དབང་དུ་འགྱུར་རོ། །བསྐྱེད་མོས་ཚལ་དུ་འབུམ་བཟླས་ན་སྐྱེད་མོས་ཚལ་གྱི་མེ་
ཏོག་དང་འབྲས་བུ་ཐམས་ཅད་རྟག་ཏུ་འབྱུང་བར་འགྱུར་རོ། །མཚོར་འབུམ་བཟླས་ན་མཚོ་དེའི་ལྷ་ལ་དབང་བར་འགྱུར་རོ། །གཏེར་གྱི་གནས་སུ་འབུམ་བཟླས་ན་གཏེར་རང་འབྱུང་བར་འགྱུར་རོ། །དགོད་ཅིང་འབུམ་
བཟླས་ན་རྟག་ཏུ་དགའ་བར་འགྱུར་ཏེ། བགད་པ་ཙམ་གྱིས་ལས་ཐམས་ཅད་བྱེད་པར་འགྱུར་རོ། །ཁྲོས་པས་འབུམ་བཟླས་ན་ཐམས་ཅད་གཏན་འཕོ་བར་ནུས་པར་འགྱུར་རོ། །ཅང་མི་ཟེར་བར་འབུམ་བཟླས་ན་སེམས་
ཅན་ཐམས་ཅད་དབང་དུ་འགྱུར་རོ། །ལྐུགས་པའི་བརྟུལ་ཞུགས་ཀྱིས་འབུམ་བཟླས་ན་ཚིག་ཐམས་ཅད་ཀྱི་དབང་དུ་འགྱུར་རོ། །བུད་མེད་ཀྱི་འཇོམས་པར་རྟགས་བཙུགས་ཏེ། འབུམ་བཟླས་ན་འདོད་པ་ཐམས་ཅད་ཀྱི་
བདག་པོ་དང་ནམ་མཁའ་ལ་འགྲོ་བ་འགྲུབ་པར་འགྱུར་རོ། །འཇོམས་པ་ལ་མཛུབ་མོ་བཙུགས་ཏེ་འབུམ་བཟླས་ན་དེ་བྱས་པས་གནས་པ་དང་འགྲོ་བ་ཐམས་ཅད་འདྲེན་ཅིང་འགུགས་པ་དང་། གཏོང་བ་དང་འགྱེལ་བ་
དང་སློང་བར་འགྱུར་རོ། །འཇོམས་པ་ལྟ་ཞིང་འབུམ་བཟླས་ན་བུད་མེད་ཐམས་ཅད་དགའ་བར་འགྱུར་རོ། །འཇོམ་པར་ལིག་བུ་མིག་བཅུག་སྟེ་འབུམ་བཟླས་ན་མི་སྣང་བར་འགྱུར་རོ། །འཇོམ་པར་གུར་གུམ་བསྐུས་ཏེ་
འབུམ་བཟླས་ན་དེས་བསྐུས་པས་འདོད་པའི་གཟུགས་སུ་འགྱུར་རོ། །འཇོམ་པར་བ་བླ་བཅུག་སྟེ་འབུམ་བཟླས་ན་ནམ་མཁའ་ལ་འགྲོ་བ་འགྲུབ་པར་འགྱུར་རོ། །འཇོམ་པར་ལྡོང་རོས་བཅུག་སྟེ་འབུམ་བཟླས་ན་རིག་
འཛིན་དུ་འགྱུར་རོ། །རལ་གྲི་ཐོགས་ཏེ་འབུམ་བཟླས་ན་རལ་གྲི་ཅན་གྱི་རིག་འཛིན་དུ་འགྱུར་རོ། །འཁོར་ལོ་ཐོགས་ཏེ་འབུམ་བཟླས་ན་འཁོར་ལོ་ཅན་གྱི་རིག་འཛིན་དུ་འགྱུར་རོ། །ཀྱོ་བ་ཏང་ཐོགས་ཏེ་འབུམ་བཟླས་ན་ཀྱོ་
<pb id="92.24b"/>
བ་ཏང་དེས་ཐམས་ཅད་འགུགས་ནུས་པར་འགྱུར་རོ། །རྡོ་རྗེ་གསོར་ནས་སྟོང་ཕྲག་བརྒྱ་བཟླས་ན་རྡོ་རྗེ་རིག་འཛིན་དུ་འགྱུར་རོ། །ཕྱག་ན་རྡོ་རྗེ་ལག་གིས་བཟུང་ནས་འབུམ་བཟླས་ན་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་
འཛིན་པའི་རིག་འཛིན་དུ་འགྱུར་རོ། །དེ་བཞིན་གཤེགས་པ་ལ་ལག་གིས་བཟུང་སྟེ་འབུམ་བཟླས་ན་དེ་བཞིན་གཤེགས་པ་ཐམས་ཅད་ལ་མཆོད་པ་བྱེད་པའི་དམ་པའི་ཆོས་ཀྱི་རིག་འཛིན་དུ་འགྱུར་རོ། །སངས་རྒྱས་རྗེས་
སུ་དྲན་ཞིང་འབུམ་བཟླས་ན་སངས་རྒྱས་ཐམས་ཅད་མཐོང་བས་འགྲུབ་པར་འགྱུར་རོ། །ཕྱག་ན་རྡོ་རྗེ་ལ་ཕྱག་འཚལ་ཞིང་འབུམ་བཟླས་ན་ཕྱག་ན་རྡོ་རྗེས་ཀྱང་དེ་མཆོད་ན་གཞན་གྱིས་ལྟ་ཅི་སྨོས། སྤྱན་རས་གཟིགས་
དབང་ཕྱུག་གི་ཞབས་ལས་བཟུང་སྟེ་འབུམ་བཟླས་ན་ཏིང་ངེ་འཛིན་ཐོབ་བོ། །རྡོ་རྗེ་སྙིང་པོ་བཟུང་ནས་འབུམ་བཟླས་ན་ནོར་ཐམས་ཅད་སྦྱིན་པར་འགྱུར་རོ། །རྡོ་རྗེ་ཁུ་ཚུར་བཅངས་ལ་རྡོ་རྗེ་ཁུ་ཚུར་གྱི་སྤྱན་སྔར་འབུམ་བཟླས་
ན་ཁུ་ཚུར་བསྡམས་པ་ཙམ་གྱིས་ལས་ཀུན་བྱེད་ནུས་པར་འགྱུར་རོ། །འཇམ་དཔལ་གཞོན་ནུ་ལ་ལྟ་ཞིང་འབུམ་བཟླས་ན་ནམ་མཁའ་ལ་ཡི་གེ་སྣང་སྟེ། ཐམས་ཅད་སྨྲ་བ་དང་སྤོབས་པ་ཐོགས་པ་མེད་པ་ཐོབ་པར་
འགྱུར་རོ། །སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་བསྐོར་བའི་བྱང་ཆུབ་སེམས་དཔའ་ལ་བསྐོར་ཞིང་འབུམ་བཟླས་ན་དཀྱིལ་འཁོར་ཐམས་ཅད་དུ་ཞུགས་པར་འགྱུར་རོ། །ནམ་མཁའི་མཛོད་ལ་བལྟས་ཏེ་འབུམ་
བཟླས་ན་ནམ་མཁའ་ལ་རྒྱུ་བ་ཐམས་ཅད་དང་། དོན་ཐམས་ཅད་དང་སངས་རྒྱས་དང་བྱང་ཆུབ་སེམས་དཔའ་ལ་སོགས་པ་ཐམས་ཅད་ཀྱི་བར་དུ་སྟོན་ཏོ། །བྱམས་པའི་ཞབས་ལ་བཟུང་སྟེ་འབུམ་བཟླས་ན་མཐོ་རིས་
ཀྱི་འདོད་པའི་བདེ་བ་ཐམས་ཅད་ཉམས་སུ་མྱོང་བར་འགྱུར་རོ། །དཀྱིལ་འཁོར་བྲིས་ནས་འབུམ་བཟླས་ན་དཀྱིལ་འཁོར་ཐམས་ཅད་ཀྱི་བདག་པོ་སློབ་དཔོན་དང་ཡིད་ཀྱིས་ཐམས་ཅད་འགྲུབ་པར་འགྱུར་རོ། །དཀྱིལ་འཁོར་
<pb id="92.25a"/>
ཆེན་པོར་བརྟགས་ཏེ་ཞུགས་ནས་འབུམ་བཟླས་ན་དེ་བཞིན་གཤེགས་པ་ཐམས་ཅད་རྡོ་རྗེ་འཛིན་དང་བཅས་པར་འགྱུར་རོ། །ཕྱག་ན་རྡོ་རྗེའི་སྤྱན་སྔར་ཕྱག་རྒྱ་ཆེན་པོ་བཅིངས་ལ་དཀྱིལ་འཁོར་ཆེན་པོར་
འདུག་སྟེ། རྡོ་རྗེའི་བཟླས་པས་སྟོང་ཕྲག་བརྒྱ་རྡོ་རྗེ་ཚིག་གིས་བཟླས་ན་དངོས་གྲུབ་ཐམས་ཅད་དང་། ཕུན་སུམ་ཚོགས་པ་ཐམས་ཅད་དང་། བཤེས་གཉེན་ཐམས་ཅད་དང་། ལས་ཐམས་ཅད་ཀྱང་ནུས་པར་འགྱུར་རོ། །
འདོད་པའི་བདག་པོ་དང་དབང་ཕྱུག་དང་བྱེད་པ་པོ་དང་འབྱིན་པ་དང་མི་ཟད་མི་ཉམས་པ་དང་འདོད་པ་ཐམས་ཅད་ཉམས་སུ་མྱོང་ཞིང་བདེ་བ་དང་ཡིད་བདེ་བ་ཐམས་ཅད་རྙེད་ཅིང་འཐོབ་སྟེ་སེམས་ཅན་ཐམས་ཅད་ལ་ཕན་པ་དང་
བདེ་བ་འགྲུབ་པའི་སྦྱིན་པར་འགྱུར་བ་དང་། དེ་རང་གི་གཉེན་དང་བཤེས་གཉེན་དང་གྲོགས་ཐམས་ཅད་ཀྱིས་ཀྱང་མཐོང་ངོ་། །དེ་དག་ལ་ཡང་འགྲུབ་པར་བྱེད་དོ། །བསམས་པ་ཙམ་གྱིས་སྒྱུ་མ་ཐམས་ཅད་སྟོན་ཏེ། 
དེ་བཞིན་གཤེགས་པ་ཐམས་ཅད་ཀྱི་གཟུགས་ཀྱང་སྟོན་ཏོ། །དེ་བཞིན་གཤེགས་པ་ཐམས་ཅད་ཀྱི་ཆོ་འཕྲུལ་ཡང་སྟོན་ཏོ། །དེ་བཞིན་གཤེགས་པ་ཐམས་ཅད་ཀྱི་རྣམ་པར་འཕྲུལ་པ་ཡང་སྟོན་ཏོ། །སྐད་ཅིག་གིས་གཟུགས་
སྣ་ཚོགས་སུ་སྟོན་པར་འགྱུར་ཏེ། རྡོ་རྗེ་འཛིན་གྱི་ཚེ་དང་སྟོབས་དང་གཟུགས་དང་ན་ཚོད་དང་ཤེས་པ་ཅི་ཙམ་པ་དང་མཚུངས་པར་འགྱུར་རོ་ཞེས་བཅོམ་ལྡན་འདས་ཕྱག་ན་རྡོ་རྗེས་གསུངས་སོ། །དཀྱིལ་འཁོར་ཆེན་པོར་འདུག་
སྟེ་དམ་ཚིག་གི་ཕྱག་རྒྱ་བཅིངས་ནས་ཁྲོ་བོའི་ཚིག་གིས་བཅོམ་ལྡན་འདས་ལ་ལྟ་ཞིང་དོན་གྱིས་འབུམ་བཟླས་ན་དེས་རྡོ་རྗེ་ཁྲོ་བོ་ལྟ་བུར་བདག་གི་ལུས་འགྱུར་རོ། །ཧཱུྃ་ཞེས་པས་ཀྱང་དེ་བཞིན་གཤེགས་པ་
ཐམས་ཅད་ཀྱང་འཛིན་པ་དང་ཁམས་གསུམ་གྱི་དབང་པོ་དང་སྤྱན་གསུམ་པའི་ཁྲོ་བོ་ཆེན་པོར་གྱུར་ནས་མ་ལུས་པའི་དེ་བཞིན་གཤེགས་པ་ཐམས་ཅད་མཐོང་ཞིང་མཆོད་པ་དང་། སེམས་ཅན་ཐམས་ཅད་གྲུབ་
<pb id="92.25b"/>
པ་གསོལ་ཏེ། དེ་ལྟར་མི་ཟད་མི་ཉམས་པར་འགྱུར་རོ་ཞེས་བཅོམ་ལྡན་འདས་ཕྱག་ན་རྡོ་རྗེས་གསུངས་སོ། །འཇིག་རྟེན་གསུམ་ལས་རྣམ་པར་རྒྱལ་བ་རྟོག་པ་ཆེན་པོའི་རྒྱལ་པོ་ལས་ཕྱག་ན་རྡོ་རྗེའི་རྟོག་པའོ།།  །།<head n="3" t="སྤྱན་རས་གཟིགས་ཀྱི་དབང་པོའི་རྟོག་པ།" type="lewu" zh="85.79"/>
དེ་ནས་བཅོམ་ལྡན་འདས་འཕགས་པ་སྤྱན་རས་གཟིགས་དབང་པོ་བྱང་ཆུབ་སེམས་དཔའ་སེམས་དཔའ་ཆེན་པོས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གིས་ཀྱང་འཇིག་རྟེན་གསུམ་ལས་རྣམ་པར་རྒྱལ་
བ་རྟོག་པ་ཆེན་པོའི་རྒྱལ་པོ་འདིར་རང་གི་སྙིང་པོ་འདི་སྩལ་ཏོ། །གང་བརྗོད་པ་ཙམ་གྱིས་དེ་བཞིན་གཤེགས་པ་ཐམས་ཅད་ཀྱི་ཏིང་ངེ་འཛིན་མངོན་དུ་གྲུབ་པ་དང་། འཇིགས་པ་དང་གནམ་དལ་དང་འཚེ་བ་དང་ནད་ཐམས་
ཅད་འཇིག་པར་འགྱུར་རོ། །དེ་ནས་བཅོམ་ལྡན་འདས་ཀྱིས་འཕགས་པ་སྤྱན་རས་གཟིགས་ཀྱི་དབང་པོ་བྱང་ཆུབ་སེམས་དཔའ་ལ་ལེགས་སོ་ཞེས་བྱ་བ་བྱིན་ཏེ་ལེགས་སོ་ལེགས་སོ། །སྤྱན་རས་གཟིགས་ཀྱི་དབང་པོ་ཁྱོད་ཀྱིས་
སྨྲོས་ཤིག །དེ་ནས་འཕགས་པ་སྤྱན་རས་གཟིགས་ཀྱི་དབང་པོ་བྱང་ཆུབ་སེམས་དཔའ་སེམས་དཔའ་ཆེན་པོས་རང་གི་སྙིང་པོ་འདི་གསུངས་སོ། །ཨ་རོ་ལིག །དེ་ནས་འདི་བརྗོད་པ་ཙམ་གྱིས་དེ་བཞིན་གཤེགས་པ་ཐམས་
ཅད་ལྷན་ཅིག་ཏུ་འདུས་ཏེ། རི་རབ་རིའི་རྩེ་མོར་བཅོམ་ལྡན་འདས་རྣམ་པར་སྣང་མཛད་དེ་བཞིན་གཤེགས་པ་ག་ལ་བ་དེར་དོང་ནས་བཅོམ་ལྡན་འདས་འཕགས་པ་སྤྱན་རས་གཟིགས་ཀྱི་དབང་པོའི་དཀྱིལ་འཁོར་དུ་གྱུར་ཏེ་ཞུགས་
སོ། །དེ་ནས་འཕགས་པ་སྤྱན་རས་གཟིགས་ཀྱི་དབང་པོ་བྱང་ཆུབ་སེམས་དཔའ་སེམས་དཔའ་ཆེན་པོས། །རང་གི་སྙིང་པོའི་དཀྱིལ་འཁོར་འདི་གསུངས་སོ། །དེ་ནས་ཡང་དག་རབ་བཤད་པ། །དཀྱིལ་འཁོར་ཆེན་པོ་དམ་
པ་སྟེ། །འཇིག་རྟེན་གསུམ་རྒྱལ་ཚུལ་བཞིན་དུ། །ཕྱི་ཡི་དཀྱིལ་འཁོར་བྲི་བར་བྱ། །དེ་དབུས་སྲད་བུ་མཉམ་པ་རུ། །གྲྭ་བཞིར་པར་ནི་གདབ་པ་རུ། །གཉིས་པའི་གྲྭ་ནི་སྒོར་བསྟན་ཏེ། །དཀྱིལ་འཁོར་མཆོག་ནི་བྲི་བར་བྱ། །
<pb id="92.26a"/>
དཀྱིལ་འཁོར་བརྒྱད་ཀྱི་ཚུལ་དུ་སྟེ། །དབུས་སུ་ཐིག་ནི་བཞི་ཡང་བྲི། །ཚོན་རྩི་དམར་པོ་དག་གིས་ནི། །པདྨ་འདབ་བརྒྱད་བྲི་བར་བྱ། །དེ་ཡི་སྙིང་པོའི་དབུས་སུ་ནི། །འཇིག་རྟེན་མགོན་པོ་གཞུག་པར་བྱ། །
འདབ་མ་ཀུན་གྱི་སྟེང་རྣམས་སུ། །སངས་རྒྱས་ཆ་ལུགས་བྲི་བར་བྱ། །པདྨ་ཆེ་མཆོག་ཕྱག་རྒྱ་ཡིས། །དེར་ནི་སློབ་དཔོན་བཞུགས་ནས་ཀྱང་། །དཀྱིལ་འཁོར་གནས་སུ་འཇུག་ནས་ནི། །རྣལ་འབྱོར་སྙོམས་པར་འཇུག་པར་
བྱ། །ཇི་ལྟར་པདྨ་ཆུ་རྣམས་དང་། །ཉེས་པའི་བག་ཆགས་མང་པོ་ཡིས། །ཆགས་པར་མི་འགྱུར་དེ་བཞིན་འདིར། །འགྲོ་བ་ཆགས་པས་དག་པར་གྱུར་པ་ཡིན། །འདི་ལན་གཅིག་བརྗོད་ནས་བསྒོམ་སྟེ། དེ་ནས་མཛུབ་མོ་
གཉིས་ཀྱི་ཀྱོ་བ་ཏང་གིས་ཀུན་དྲངས་ལ་པད་མོ་ཆེན་པོ་དེ་སྤྱན་རས་གཟིགས་ཀྱི་དབང་པོའི་སྤྱན་སྔར་དགྲོལ་ལོ། །དེ་ལ་པད་མོ་ཆེན་པོའི་ཀྱོ་བ་ཏང་ནི་འདིའོ། །ཨོྃ་མ་ཧཱ་པད་མ་ཧཱུྃ་ཛ་ཧྲཱིཿ། དེ་ནས་བཅོམ་ལྡན་འདས་
འཕགས་པ་སྤྱན་རས་ཀྱི་དབང་པོ་ཉིད་བྱོན་ཏེ། སློབ་དཔོན་ལ་ཞལ་སྟོན་པར་མཛད་ནས་ཡང་ན་འོད་ཟེར་ཡང་འགྱེད་དོ། །དེ་ནས་ཕྱག་རྒྱ་དེ་ཉིད་ཀྱིས་སློབ་མ་གཞུག་གོ། །དཀར་པོས་གཡོགས་ལ་གོས་དཀར་པོ་བགོས་ལ། 
ཐོད་དཀར་པོས་མགོ་ལ་གཙུག་ཏོར་བྱས་ནས་བཅུག་སྟེ། ཚིགས་སུ་བཅད་པ་འདིས་བརྗོད་ནས་དོན་ཀྱང་བསྟན་པར་བྱའོ། །དེ་ནས་ལག་པ་གཡོན་པར་པད་མོ་བྱིན། གཡས་པར་སྔགས་ཀྱི་ནོར་བུ་བསྐུར་ལ་འདི་སྐད་
སྨྲོས་ཤིག །སངས་རྒྱས་ཐམས་ཅད་པད་མོ་ཆེ། །དཀྱིལ་འཁོར་ཆེན་པོ་དམ་པ་སྟེ། །རྟག་པ་རུ་ནི་བརྟག་པར་བྱ། །ཁྱོད་ནི་དེང་ནས་སྤྱན་རས་གཟིགས། །དེ་ནས་ཕྱག་རྒྱ་ཆེན་པོ་བཅིང་བ་དང་ཏིང་ངེ་འཛིན་ལ་སོགས་
པ་བསླབ་བོ། །དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་ཆེན་པོ་པད་མོ་ཞེས་བྱའོ། །དེ་ནས་པད་མོའི་དཀྱིལ་འཁོར་འབྱུང་སྟེ། པད་མོའི་དཀྱིལ་འཁོར་དེ་བཞིན་དུ་བྲིས་ལ། དབུས་ཀྱི་སྙིང་པོ་ལ་འདུག་ནས་
<pb id="92.26b"/>
དེ་བཞིན་གཤེགས་པ་ཐམས་ཅད་ཀྱི་ཏིང་ངེ་འཛིན་ལ་པདྨ་འདབ་མ་ཁ་འབྱེད་པའི་ཚུལ་གྱིས་ལྟ་ཞིང་སྟོང་ཕྲག་བརྒྱ་བཟླས་ན་འཕགས་པ་ཀུན་དུ་སྤྱན་རས་གཟིགས་ཀྱི་དབང་པོ་ཐོབ་བོ། །པད་མོའི་དཀྱིལ་འཁོར་རོ། །དེ་ནས་
དམ་ཚིག་གི་དཀྱིལ་འཁོར་འབྱུང་སྟེ། དཀྱིལ་འཁོར་དེ་བཞིན་དུ་བྱས་ལ་དེའི་དབུས་སུ་པདྨོ་་སྟོང་བཞག་སྟེ། དེ་ནས་པད་མོ་རེ་རེ་ཞིང་བཟང་པོ་ཐང་རེས་བཅོམ་ལྡན་འདས་ལ་པད་མོ་སྟོང་འབུལ་ལོ། །དེ་ནས་སློབ་མ་བཅུག་
སྟེ་དམ་ཚིག་བརྗོད་དོ། །སློབ་མིན་བུ་མིན་མ་ཡིན་ཏེ། །དམ་ཚིག་ཅན་ལ་དམ་ཚིག་བསྟན། །འདོད་པའི་འདོད་ཆགས་ཐམས་ཅད་ནི། །དག་པ་ཉིད་དེ་པད་མ་བཞིན། །དམ་ཚིག་གི་དཀྱིལ་འཁོར་རོ། །དེ་ནས་ལས་ཀྱི་དཀྱིལ་
འཁོར་དེ་བཞིན་བྲིས་ལ་མཆོད་པ་རྣམ་བཞིས་མཆོད་དོ། །སངས་རྒྱས་ཐམས་ཅད་ཡིད་ཀྱིས་ཏེ། །ཕྱག་ན་རྡོ་རྗེའི་ཚིག་གིས་སོ། །ལུས་ཀྱིས་འཇིག་རྟེན་མགོན་པོ་སྟེ། །ནམ་མཁའི་སྙིང་པོ་ལས་ཀྱིས་སོ། །ལས་ཀྱི་དཀྱིལ་
འཁོར་རོ། །དེ་ནས་བཅོམ་ལྡན་འདས་སྤྱན་རས་གཟིགས་ཀྱི་དབང་པོས་བསྒྲུབ་པའི་ཆོ་ག་འདི་གསུངས་སོ། །རས་ལ་བཅོམ་ལྡན་འདས་སྤྱན་རས་གཟིགས་ཀྱི་དབང་པོ་རི་རབ་རིའི་རྩེ་མོ་ན། རང་གི་ཏིང་ངེ་འཛིན་དུ་བཞུགས་
ཤིང་དེ་བཞིན་གཤེགས་པ་བརྒྱད་མཐའ་ཀུན་ཏུ་བཞུགས་པར་བྲི། དེ་ནས་ཟླ་བ་ཡར་གྱི་ཚེས་ཞག་གཅིག་ནས་བརྩམས་ནས་རྟག་ཏུ་ཐམས་ཅད་དག་པའི་ཏིང་ངེ་འཛིན་གྱིས་རྒྱུན་ཏུ་བཟླས་ཏེ། ནམ་སྤྱན་རས་
གཟིགས་ཀྱི་དབང་པོའི་ཞལ་ནས་དེ་བཞིན་གཤེགས་པའི་སྐུ་བྱུང་ནས་སྒྲུབ་པ་པོའི་པད་མོ་དབུས་སུ་བཞུགས་ཏེ། ཡང་དེ་ལས་གཞན་པའི་སྐུ་བྱུང་ནས་སྒྲུབ་པ་པོའི་དབང་བསྐུར་བའི་གནས་སུ་བརྟན་པར་འགྱུར་གྱི་བར་དུ་
བཟླས་སོ། །དེ་ནས་སྤྱན་རས་གཟིགས་ཀྱི་སྐུར་ཀུན་གྱུར་ཏེ། སྐད་ཅིག་གཅིག་གིས་བདེ་བ་ཅན་གྱི་འཇིག་རྟེན་གྱི་ཁམས་སུ་འགྲོ་ཞིང་ལྡོག་གོ། །སེམས་ཅན་ཐམས་ཅད་ཀྱང་མཐོང་སྟེ། ཚེ་དཔག་ཏུ་མེད་པར་འགྱུར་རོ། །
<pb id="92.27a"/>
དེ་ནས་བསྒྲུབ་པ་འབྱུང་སྟེ། འབུམ་བཟླས་ན་སྒྲིབ་པ་ཐམས་ཅད་རྣམ་པར་དག་པར་འགྱུར་རོ། །ཉིས་འབུམ་བཟླས་ན་མཚམས་མེད་པ་ལ་སོགས་པའི་སྡིག་པ་ཐམས་ཅད་མ་ལུས་པར་བྱང་བར་འགྱུར་རོ། །
སུམ་འབུམ་བཟླས་ན་བསོད་ནམས་ཐམས་ཅད་མངོན་དུ་འགྱུར་རོ། །དེ་ནས་དངོས་གྲུབ་ཐམས་ཅད་དང་དེ་བཞིན་གཤེགས་པ་ལ་སོགས་པ་དང་། ཕུན་སུམ་ཚོགས་པ་ཐམས་ཅད་དང་། བཤེས་གཉེན་ཐམས་ཅད་མངོན་དུ་འགྱུར་རོ། །
དེ་ནས་ཕྱག་རྒྱ་ཆེན་པོ་བཅིངས་ཏེ་སྟོང་ཕྲག་བརྒྱ་བཟླས་པའི་མཇུག་ཏུ་མཚན་ཐལ་བྱུང་བཟླས་ན་དེའི་ནང་པར་དེ་བཞིན་གཤེགས་པ་ཐམས་ཅད་བྱོན་ནས་དེའི་སྙིང་ཀར་ཞུགས་ཏེ། དེ་ནས་དེ་བཞིན་གཤེགས་པ་ཐོབ་བོ། །ཡང་
ན་ཁར་ཞུགས་ན་སྤྱན་རས་གཟིགས་དབང་པོ་འཐོབ་བོ། །དེ་ནས་མ་བསྒྲུབས་ཀྱང་ལས་སུ་འགྱུར་བ་ནི་དང་པོ་བརྗོད་པས་བདག་སྲུང་ངོ་། །གཉིས་བརྗོད་པས་ནི་གཞན་དང་གྲོང་དང་གྲོང་ཁྱེར་སྲུང་ངོ་། །གསུམ་པ་བརྗོད་པས་ནི་
ལས་ཐམས་ཅད་བྱེད་དོ། །དབབ་པ་ནི་ཙན་དན་གྱི་གདུགས་པས་སོ། །གདོན་ཐམས་ཅད་ཞི་བར་བྱ་བ་ནི་ཧྲི་ཞེས་བྱ་བས་སོ། །སེམས་ཅན་ཐམས་ཅད་དབང་དུ་བྱ་བ་ནི་རྡོ་རྗེ་མེ་ཏོག་བཟླས་ཏེ་བྱིན་ནོ། །སེམས་ཅན་ཐམས་ཅད་
གནོན་པས་ནི་ས་སེར་པོས་སོ། །བུད་མེད་དབང་དུ་བྱ་བ་ནི་སུ་མ་ནའི་མེ་ཏོག་ལ་བསྔགས་པས་སོ། །ཆོམ་རྐུན་གནོན་པ་ནི་ཡུངས་ཀར་གྱི་སྦྱིན་སྲེག་གིས་སོ། །རི་དགས་དང་བྱ་གནན་པ་ནི་ཡུངས་ཀར་གཏོར་བས་སོ། །སྒྱུ་མ་
གནོན་པ་ནི་རྨ་བྱའི་ཆང་བུས་སོ། །རྨི་ལམ་མཐོང་བར་བྱ་བ་ནི་དུས་གསུམ་དུ་བཟླས་པས་སོ། །རྨི་ལམ་ངན་པ་གཞིལ་བ་ནི་ཏིལ་གྱི་སྦྱིན་སྲེག་གིས་སོ། །སེམས་ཅན་ཐམས་ཅད་དབང་དུ་བྱ་བ་ནི་ཁྱིམ་བྱའི་སྒྲོའི་སྦྱིན་སྲེག་གིས་
སོ། །བུ་མོ་ཐོར་བུ་དབང་དུ་བྱ་བ་ནི་བུ་མོའི་སྐྲའི་སྦྱིན་སྲེག་གིས་སོ། །ཡུགས་ས་མོ་དབང་དུ་བྱ་བ་ནི་བུད་མེད་ཀྱི་མེ་ཏོག་གི་སྦྱིན་སྲེག་གིས་སོ། །བུད་མེད་ཐམས་ཅད་དབང་དུ་བྱ་བ་ནི་བུད་མེད་ཀྱི་དབང་པོའི་སྦྱིན་སྲེག་གིས་སོ། །འདོད་པ་
<pb id="92.27b"/>
ཐམས་ཅད་དབང་དུ་བྱ་བ་ནི་བཅོམ་ལྡན་འདས་སྤྱན་རས་གཟིགས་དབང་པོ་ལ་མཆོད་པ་བྱས་ནས། ནུབ་གསུམ་རངས་པར་བཟླས་ན་དེ་ནས་འདོད་པ་ཐམས་ཅད་རྟག་ཏུ་འཐོབ་པར་འགྱུར་རོ། །སྤྱན་རས་གཟིགས་དབང་པོའི་སྤྱན་
སྔར་ཉིན་རེ་ཞིང་དུས་གསུམ་དུ་ལན་གསུམ་བཟླས་ན། དེ་ནས་བཅོམ་ལྡན་འདས་ཀྱིས་ཟླ་བ་གསུམ་གྱིས་རེ་བ་ཅི་འདོད་པའི་མཆོག་སྩོལ་བར་འགྱུར་རོ། །སངས་རྒྱས་ཀྱི་སྤྱན་སྔར་ཟླ་བ་གསུམ་གྱི་བར་དུ་
ཉིན་མཚན་གསུམ་བཟླས་ན་དེ་བཞིན་གཤེགས་པས་མཆོག་སྩོལ་བར་འགྱུར་རོ། །འཇིག་རྟེན་གསུམ་ལས་རྣམ་པར་རྒྱལ་བ་རྟོག་པ་ཆེན་པོའི་རྒྱལ་པོ་ལས་སྤྱན་རས་གཟིགས་ཀྱི་དབང་པོའི་རྟོག་པའོ།།  །།<head n="3" t="ནམ་མཁའི་སྙིང་པོའི་རྟོག་པ།" type="lewu" zh="85.83"/>
དེ་ནས་བཅོམ་ལྡན་འདས་ལ་འཕགས་པ་ནམ་མཁའི་སྙིང་པོ་བྱང་ཆུབ་སེམས་དཔའ་སེམས་དཔའ་ཆེན་པོས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གིས་ཀྱང་འཇིག་རྟེན་གསུམ་ལས་རྣམ་པར་རྒྱལ་བ་རྟོག་
པ་ཆེན་པོའི་རྒྱལ་པོར་རང་གི་སྙིང་པོ་འབུལ་གྱིས། བཅོམ་ལྡན་འདས་ཀྱིས་བཞེས་སུ་གསོལ། འདིས་སེམས་ཅན་ཐམས་ཅད་དབང་བསྐུར་བ་ཐོབ་པ་ལ་སོགས་པ་བསམ་པ་ཐམས་ཅད་ཡོངས་སུ་རྫོགས་པར་འགྱུར་རོ། །
དེ་ནས་བཅོམ་ལྡན་འདས་ཀྱིས་འཕགས་པ་ནམ་མཁའི་སྙིང་པོ་བྱང་ཆུབ་སེམས་དཔའ་ལ་སྐྱེས་བུ་ཆེན་པོ་སྨྲོས་ཤིག་ཅེས་བཀའ་སྩལ་ཏོ། །དེ་ནས་འཕགས་པ་ནམ་མཁའི་སྙིང་པོ་བྱང་ཆུབ་སེམས་དཔའ་ཆེན་པོས་རང་གི་
སྙིང་པོ་འདི་གསུངས་སོ། །ཏྲྃ་བཱ་བཱ་ཊ་ཊ་ཧ་ཧ། དེ་ནས་འདི་བརྗོད་པས་ནམ་མཁའ་ལ་དབང་བསྐུར་བ་ཐམས་ཅད་ལ་སོགས་པ་རིན་པོ་ཆེའི་རྒྱན་ཐམས་ཅད་དང་། གོས་དང་གསེར་དང་ནོར་རིན་པོ་ཆེའི་དབྱིག་ལ་སོགས་
པ་ཐམས་ཅད་ཀྱི་ཆར་བབ་བོ། །བཅོམ་ལྡན་འདས་ཀྱི་སྐུ་ཀུན་དུ་རྒྱན་ཐམས་ཅད་ཀྱིས་བརྒྱན་ཏེ་བཞུགས་སོ། །དེ་ནས་ནམ་མཁའི་སྙིང་པོ་བྱང་ཆུབ་སེམས་དཔས་དཀྱིལ་འཁོར་ཆེན་པོ་འདི་གསུངས་སོ། །རྡོ་རྗེའི་དཀྱིལ་
<pb id="92.28a"/>
འཁོར་ཚུལ་བཞིན་ཏེ། །རྡོ་རྗེ་རིན་ཆེན་མཉམ་ལྡན་ཞིང་། །གྲྭ་བརྒྱད་ཤིན་ཏུ་མཉམ་པར་བྱ། །རིན་ཆེན་ཀུན་དང་ལྡན་པར་བྱ། །དེར་སློབ་དཔོན་ཞུགས་ཏེ་རྡོ་རྗེ་རིན་པོ་ཆེའི་ཕྱག་རྒྱ་དབང་བསྐུར་བའི་གནས་སུ་
བཞག་ལ་ཞུགས་ནས་འདི་ཞེས་བརྗོད་དོ། །རེ་བ་ཐམས་ཅད་གྲུབ་པ་ཡི། །ནམ་མཁའ་གྲུབ་པ་མཆོག་ཡིན་ཏེ། །གྲུབ་ཤིག་གྲུབ་ཤིག་སེམས་ཆེན་པོ། །བཅོམ་ལྡན་ཐམས་ཅད་གྲུབ་པར་རོ། །དེ་ནས་བཅོམ་ལྡན་
འདས་ནམ་མཁའི་སྙིང་པོ་བྱང་ཆུབ་སེམས་དཔའ་བྱིན་གྱིས་རློབ་པར་མཛད་དོ། །དེ་ནས་དཀྱིལ་འཁོར་གྱི་དབུས་སུ་ནམ་མཁའི་སྙིང་པོའི་ཆ་ལུགས་བཞག་ལ་དེ་འི་ཐད་འཁོར་ཀུན་དུ་ཕྱག་ན་རྡོ་རྗེ་ལ་སོགས་པ་སྐྱེས་བུ་དམ་
པ་བརྒྱད་གཞག་པར་བྱའོ། །དེ་ནས་སློབ་མ་རྡོ་རྗེ་ཁུ་ཚུར་གྱིས་གཞུག་གོ། །བཅུག་ནས་འདི་སྐད་ཅེས་བརྗོད་དོ། །སེམས་ཅན་ཀུན་ལ་ཕན་ཕྱིར་དང་། །བསམ་པ་ཐམས་ཅད་རྫོགས་བྱའི་ཕྱིར། །དོན་ཞེས་བསྟན་པ་གང་
ཡིན་དེ། །བྱང་ཆུབ་སེམས་ནི་བརྟན་པ་ཡིན། །དེ་ནས་སྦྱིན་པ་རྣམ་པ་བཞི་བསླབ་བོ། །དེ་ལ་དབང་བསྐུར་བ་སྦྱིན་པ་དང་། ནོར་སྦྱིན་པ་དང་ཟས་སྦྱིན་པ་དང་ཆོས་སྦྱིན་པའོ། །དེ་ལ་དབང་བསྐུར་བ་སྦྱིན་པ་ནི་དེ་བཞིན་
གཤེགས་པ་རྣམས་ལའོ། །ནོར་སྦྱིན་པ་ནི་སེམས་ཅན་ཐམས་ཅད་ལའོ། །ཟས་སྦྱིན་པ་ནི་བྱོལ་སོང་ཐམས་ཅད་ལའོ། །ཆོས་སྦྱིན་པ་ནི་སེམས་ཅན་མི་སྣང་བ་ཐམས་ཅད་ལའོ། །དེ་ནས་སྙིང་པོ་བྱིན་ལ་རིན་པོ་ཆེ་ཐམས་ཅད་
ཀྱིས་བྱིན་གྱིས་བརླབས་པའི་བུམ་པའི་ཆུས་དབང་བསྐུར་ཏེ་འདི་ཞེས་བརྗོད་དོ། །ཨོྃ་བཛྲ་རད་ནཱ་བྷི་ཥེ་ཀཱ་བྷི་ཥཉྩ་སརྦཱ་ཨ་དྷི་པ་ཏི་ཧཱུྃ་བཱ་བཱ་ཊ་ཊ་ཧ་ཧ། དེ་ནས་རྡོ་རྗེ་ནོར་བུའི་ཁུ་ཚུར་གྱིས་ཕྱག་རྒྱ་བསླབ་སྟེ། སྔགས་ནི་འདིའོ། །ཧཱུྃ་བཱ་
ཊ་ཧ། དེ་ནས་རྡོ་རྗེ་རིན་པོ་ཆེའི་ཕྱག་རྒྱ་བཅིངས་ཏེ་སྔགས་ནི་འདིའོ། །ཨོྃ་བཱ་བཱ་ཊ་མུ་བམ། དེ་ནས་མཆོད་པ་རྣམ་བཞི་བྱ་སྟེ་འབྱུང་ངོ་། །དབང་ཐམས་ཅད་བསྐུར་བའི་དཀྱིལ་འཁོར་རོ། །དེ་ནས་རྡོ་རྗེ་རིན་པོ་ཆེའི་དཀྱིལ་འཁོར་
<pb id="92.28b"/>
འབྱུང་སྟེ། རྡོ་རྗེ་རིན་པོ་ཆེ་དབུས་སུ་བྲིས་ལ། ལག་ཏུ་ནོར་བུ་ཐོགས་ནས་རྡོ་རྗེ་རིན་པོ་ཆེ་ལངས་ཀྱི་བར་དུ་བཟླས་སོ། །དེ་ནས་དེ་བཞིན་གཤེགས་པ་བྱོན་ཏེ་དབང་བསྐུར་བར་མཛད་དོ། །དབང་བསྐུར་བ་དེས་ན་ཐམས་ཅད་
ཀྱི་དབང་པོར་འགྱུར་རོ། །རིན་པོ་ཆེའི་དཀྱིལ་འཁོར་རོ། །དེ་ནས་དམ་ཚིག་གི་དཀྱིལ་འཁོར་ཏེ། ནམ་མཁའི་སྙིང་པོའི་ཆ་ལུགས་བྲིས་ལ། སྤྱན་སྔར་ནོར་དང་གསེར་དང་མུ་ཏིག་དང་ནོར་བུ་རིན་པོ་ཆེ་ལ་སོགས་པ་གང་ཡང་རུང་
བ་བཞག་ལ། དེ་ནས་དེ་བཙུད་དེ་ཐམས་ཅད་བསྟན་ནས། དམ་ཚིག་འདི་སྦྱིན་ནོ། །སངས་རྒྱས་ལ་སོགས་སེམས་དཔའ་དག །གལ་ཏེ་ཉིན་རེ་མཆོད་སྟོངས་ན། །ཁྱོད་ཀྱིས་ནོར་དང་དོན་བསགས་པ། །ཚེ་རབས་ཀུན་
དུ་འཇིག་པར་འགྱུར། །དེ་ལ་འདི་ནི་མནའི་སྙིང་པོའོ། །ཨོྃ་བཱ་བཱ་ཊ་ཊ་ཡ་སྭཱ་ཧཱ། དེ་ནས་ཆུས་དབང་བསྐུར་རོ། །དམ་ཚིག་གི་དཀྱིལ་འཁོར་རོ། །ལས་ཀྱི་དཀྱིལ་འཁོར་བྲིས་ལ་དེ་བཞིན་གཤེགས་པ་རྒྱན་ཐམས་ཅད་
ཀྱིས་བརྒྱན་པར་བྱ་སྟེ། དེའི་དབུས་སུ་བཞག་ནས་དེར་བཙུད་དེ། དེ་ནས་ལས་རྣམ་པ་ལྔ་བསླབ་པ་ནི་འདི་ལྟ་སྟེ། དབང་སྦྱིན་པས་དེ་བཞིན་གཤེགས་པ་ཐམས་ཅད་ལ་མཆོད་པ་བྱའོ། །དེ་ནས་ནོར་སྦྱིན་པ་ནི་དགེ་
སྦྱོང་དང་བྲམ་ཟེ་ལ་སོགས་པ་ལ་ཅི་ནུས་ཀྱི་སྦྱིན་ནོ། །དེ་ནས་ཟས་སྦྱིན་པ་ནི་བྱོལ་སོང་རྣམས་ལ་སྦྱིན་ནོ། །དེ་ནས་མི་འཇིགས་པའི་སྦྱིན་པ་ནི་གྱོད་ཁྲིད་ཐམས་ཅད་ལ་སྦྱིན་ནོ། །དེ་ནས་ཆོས་སྦྱིན་པ་ནི་མི་སྣང་
བའི་སེམས་ཅན་རྣམས་ལ་སྦྱིན་ནོ། །ལས་ཀྱི་དཀྱིལ་འཁོར་རོ། །དེ་ནས་བསྒྲུབ་པ་འབྱུང་སྟེ་རས་ལ་བཅོམ་ལྡན་འདས་དེ་བཞིན་གཤེགས་པ་རྒྱན་ཐམས་ཅད་ཀྱིས་བརྒྱན་པ། རྡོ་རྗེ་རིན་པོ་ཆེའི་དབང་བསྐུར་
བས་དབང་བསྐུར་བ་བྲིས་ཏེ། དེའི་གཡས་ཕྱོགས་སུ་འཕགས་པ་ནམ་མཁའི་སྙིང་པོ་བཅོམ་ལྡན་འདས་ལ་དབང་བསྐུར་བའི་ཕྲེང་བས་དབང་བསྐུར་བའོ། །གཡོན་ཕྱོགས་སུ་བཅོམ་ལྡན་འདས་ཕྱག་ན་རྡོ་རྗེ་རྒྱན་ཐམས་ཅད་
<pb id="92.29a"/>
ཀྱིས་བརྒྱན་པའོ། །དེ་ནས་རས་ལ་བྲིས་པ་དེའི་སྤྱན་སྔར་འབུམ་བཟླས་པའི་མཇུག་ཏུ་ཉི་མ་ཤར་བ་ནས་བརྩམས་ཏེ། ཕྱི་དེ་ཉིན་གྱི་ཉི་མ་ཤར་གྱི་བར་དུ་བཟླས་ན་དེ་ནས་བཅོམ་ལྡན་འདས་ནམ་མཁའི་སྙིང་པོ་རས་
ལ་བྲིས་པ་དེ་ལས་བྱུང་ནས་སྒྲུབ་པ་པོ་དེ་ལ་རྡོ་རྗེ་རིན་པོ་ཆེའི་དབང་བསྐུར་བས་དབང་བསྐུར་རོ། །དབང་བསྐུར་བ་དེ་ནས་དེ་བཞིན་གཤེགས་པར་འགྱུར་རོ། །དེ་ནས་མ་བསྒྲུབས་པར་ཡང་ལས་སུ་འགྱུར་བ་ནི་འབུམ་བཟླས་ན་དོན་
ཐམས་ཅད་ཕུན་སུམ་ཚོགས་པར་འགྱུར་རོ། །ཕྱག་ན་རྡོ་རྗེའི་སྤྱན་སྔར་འབུམ་བཟླས་ན་གཏེར་ཆེན་པོ་རྙེད་དོ། །སྤྱན་རས་གཟིགས་དབང་ཕྱུག་གི་སྤྱན་སྔར་འབུམ་བཟླས་ན་སྤྱན་རས་གཟིགས་དབང་པོས་ཕུན་སུམ་ཚོགས་པ་ཐམས་
ཅད་སྩོལ་བར་འགྱུར་རོ། །ནམ་མཁའི་སྙིང་པོའི་སྤྱན་སྔར་འབུམ་བཟླས་ན་རྒྱལ་སྲིད་འཐོབ་བོ། །རྡོ་རྗེ་ཁུ་ཚུར་གྱི་སྤྱན་སྔར་འབུམ་བཟླས་ན་ནམ་མཁའ་ལ་ཁུ་ཚུར་བཅངས་པས་གསེར་གྱི་དོང་ཚེ་འབྱུང་ངོ་། །འཇམ་དཔལ་གཞོན་
ནུ་ལ་བལྟས་ཏེ་འབུམ་བཟླས་ན་ཆོས་ཀྱི་ནོར་དང་གཟུངས་ཐོབ་བོ། །དེས་ནོར་ཡང་སྐྱེ་བར་བྱེད་དོ། །རྡོ་རྗེ་འཁོར་ལོ་སྲིན་ལག་གི་སོར་མོས་མནན་ཏེ་འབུམ་བཟླས་ན་འཁོར་ལོ་བསྐོར་བར་འགྱུར་རོ། །ནམ་མཁའི་མཛོད་ཀུན་ནས་
འཁྱུད་དེ་འབུམ་བཟླས་པས་ནམ་མཁའ་ལས་ནོར་ཐམས་ཅད་དང་ཟས་ཐམས་ཅད་ཀྱི་ཡོ་བྱད་ཟད་མི་ཤེས་པར་འགྱུར་རོ། །བྱམས་པ་ལ་བལྟས་ཏེ་འབུམ་བཟླས་ན་བཅོམ་ལྡན་འདས་བྱམས་པ་བྱང་ཆུབ་སེམས་དཔའ་དགའ་
ལྡན་གནམ་གྱི་དབང་མཆོག་བྱིན་ནས་སླར་ཡང་འོང་ངོ་། །དེ་ཕྱིན་ཅད་འདོད་པ་ཐམས་ཅད་ཀྱི་ནོར་གྱི་བདག་པོར་འགྱུར་རོ། །འཇིག་རྟེན་གསུམ་ལས་རྣམ་པར་རྒྱལ་བ་རྟོག་པ་ཆེན་པོའི་རྒྱལ་པོ་ལས་ནམ་མཁའི་སྙིང་པོའི་རྟོག་པའོ།།  །།<head n="3" t="རྡོ་རྗེ་ཁུ་ཚུར་གྱི་རྟོག་པ།" type="lewu" zh="85.87"/>
དེ་ནས་རྡོ་རྗེ་ཁུ་ཚུར་གྱི་བྱང་ཆུབ་སེམས་དཔའ་ཐམས་ཅད་འདུས་པའི་འཁོར་ཐམས་ཅད་བསྐྱོད་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བདག་གིས་ཀྱང་འཇིག་རྟེན་གསུམ་ལས་རྣམ་པར་རྒྱལ་
<pb id="92.29b"/>
བའི་རྟོག་པ་ཆེན་པོའི་རྒྱལ་པོ་འདིར་རང་གི་སྙིང་པོ་དབུལ་བར་བགྱི་སྟེ། བདག་གིས་བསྐལ་པ་སྟོང་ཕྲག་དགུ་བཅུ་རྩ་གཅིག་པ་ལ་རྡོ་རྗེའི་རི་རབ་དེ་བཞིན་གཤེགས་པ་ལས་བླངས་ཏེ། དེས་འཇིག་རྟེན་གྱི་ཁམས་ཐམས་ཅད་ཀྱི་རྡུལ་
ཕྲ་མོ་སྙེད་ཀྱི་སེམས་ཅན་རྣམས་འགྲུབ་པ་ཐམས་ཅད་གྲུབ་པར་བྱས་ཏེ། དེའི་བསྐྱེད་པ་ནས་དེ་བཞིན་གཤེགས་པ་རྫོགས་ཀྱི་བར་དུའོ། །དེ་ནས་བཅོམ་ལྡན་འདས་ཀྱིས་རྡོ་རྗེ་ཁུ་ཚུར་བྱང་ཆུབ་སེམས་དཔའ་ཆེན་པོ་ལ་ལེགས་སོ་ཞེས་བྱ་
བ་བྱིན་ཏེ་ལེགས་སོ་ལེགས་སོ། །རྡོ་རྗེ་ཁུ་ཚུར་ཁྱོད་ཀྱིས་སྨྲོས་ཤིག །དེ་ནས་རྡོ་རྗེ་ཁུ་ཚུར་གྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་རབ་ཏུ་གཡོས་པར་བྱས་ནས་རང་གི་སྙིང་པོ་འདི་གསུངས་སོ། །ཨོྃ་རུ་
ཊུ་རུ་ཊུ་ཧཱུྃ་ཕཊ། དེ་ནས་འདི་གསུངས་པ་ཙམ་གྱིས་དེ་བཞིན་གཤེགས་པ་ཐམས་ཅད་དང་རྡོ་རྗེ་འཛིན་དང་འཁོར་ཐམས་ཅད་དང་བཅས་ནས་རི་རབ་རིའི་རྩེ་མོར་བཅོམ་ལྡན་འདས་ག་ལ་བ་དེར་ལྷགས་ཏེ། ལག་པ་གཉིས་ཀྱིས་རང་གི་ཁུ་
ཚུར་གྱི་ཕྱག་རྒྱ་བཅིངས་ནས། དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ལ་དམིགས་ཤིང་བཅོམ་ལྡན་འདས་རྡོ་རྗེ་ཁུ་ཚུར་གྱི་དཀྱིལ་འཁོར་ཆེན་པོར་གྱུར་ནས་བཀོད་དོ། །དེ་ནས་རྡོ་རྗེ་ཁུ་ཚུར་གྱིས་དེ་བཞིན་གཤེགས་པ་ཐམས་ཅད་
ཕྱག་རྒྱས་བཏབ་ནས་དཀྱིལ་འཁོར་ཆེན་པོ་འདི་གསུངས་སོ། །དེ་ནས་གཞན་ཡང་རབ་བཤད་པ། །དཀྱིལ་འཁོར་ཆེན་པོ་དམ་པ་སྟེ། །རྡོ་རྗེའི་དཀྱིལ་འཁོར་འདྲ་བ་ནི། །རྡོ་རྗེ་ཁུ་ཚུར་ཞེས་གསུངས་སོ། །དེ་ཡི་དབུས་སུ་སེམས་ཆེན་པོ། །
རྡོ་རྗེའི་ཁུ་ཚུར་བཞག་པར་བྱ། །རྡོ་རྗེའི་ཁུ་ཚུར་རྡོ་རྗེར་བཅས། །ལག་པ་གཉིས་ནི་བཅིང་བར་བྱ། །དེ་ཡི་ངོས་ནི་ཐམས་ཅད་དུ། །སངས་རྒྱས་གཟུགས་རྣམས་བཞག་པར་བྱ། །དེ་དག་གི་ནི་གྲྭ་ཀུན་དུ། །བྱང་ཆུབ་སེམས་དཔའ་ཀུན་
བྲིའོ། །དེ་ནས་རྡོ་རྗེ་ཁུ་ཚུར་གྱི་དཀྱིལ་འཁོར་འདིར་རྡོ་རྗེ་སློབ་དཔོན་གྱིས་རྡོ་རྗེ་དང་བཅས་པའི་ཁུ་ཚུར་གྱི་དམ་ཚིག་གི་ཕྱག་རྒྱ་བཅིངས་ཏེ། ཞུགས་ལ་འདི་བརྗོད་དོ། །ཧཱུྃ་དྷཀྵི་ནི་སྨ་ར་ན་ཕཊ། དེ་ནས་བཅོམ་ལྡན་འདས་རྡོ་རྗེ་
<pb id="92.30a"/>
ཁུ་ཚུར་སློབ་དཔོན་ལ་གྲུབ་པར་འགྱུར་ཏེ། དེ་ལ་ཕྱག་རྒྱ་ཡང་བརྟན་པར་འགྱུར་ཞིང་སུས་ཀྱང་དབྱེ་བར་མི་ནུས་སོ། །དེ་ནས་སྙིང་པོ་འདིས་བདག་གི་སྙིང་ཀར་དགྲོལ་ལོ། །ཨོྃ་བཛྲ་མུསྚི་མུ། དེ་ནས་སློབ་
མ་གཞུག་སྟེ། རྡོ་རྗེ་ཁུ་ཚུར་གྱི་དམ་ཚིག་གི་ཕྱག་རྒྱ་རྡོ་རྗེ་དང་བཅས་པ་ཕྲེང་བ་དང་བཅས་པར་བྱ་སྟེ། དེ་བཞིན་དུ་རས་དམར་པོས་མིག་གཉིས་བཀབ་སྟེ། དེ་ནས་འདི་ཞེས་བརྗོད་དོ། །དེང་ཁྱེད་དེ་བཞིན་གཤེགས་པ་ཐམས་ཅད་ཀྱིས་
ཕྱག་རྒྱས་བཏབ་པ་ནི་ཆོས་ཀྱི་ཕྱག་རྒྱ་དང་། རྡོ་རྗེ་འཛིན་གྱི་རྡོ་རྗེའི་ཕྱག་རྒྱས་ཀྱང་བཏབ་བོ། །ཁྱོད་ཆོས་དང་རྡོ་རྗེ་ལས་གང་འདོད། དེས་སྨྲས་པ་གཉིས་ཀའོ་ཞེ་ན། དེ་ནས་རྡོ་རྗེ་སློབ་དཔོན་གྱིས་རྡོ་རྗེ་དང་། དེ་བཞིན་གཤེགས་པའི་
ཆ་ལུགས་བླངས་ནས་ཕྲེང་བ་དེའི་མགོ་ལ་བཞག་སྟེ། དགྲོལ་བའི་སྙིང་པོ་དེ་ཉིད་ཀྱིས་ཕྱག་རྒྱ་སྙིང་ཀར་དགྲོལ་ལོ། །དེ་ནས་ལག་ཏུ་སྦྱིན་པ་ནི་ལག་པ་གཡོན་པར་རྡོ་རྗེའོ། །གཡས་པར་དེ་བཞིན་གཤེགས་པའོ། །དེ་སྟེ་དེ་
བཞིན་གཤེགས་པའོ་ཞེས་ཟེར་ན་དེ་ནས་དེ་བཞིན་གཤེགས་པ་ཉིད་སྦྱིན་ནོ། །དེ་སྟེ་རྡོ་རྗེའོ་ཞེས་ཟེར་ན་དེ་འི་ལག་པ་གཡོན་པར་རྡོ་རྗེ་བྱིན་ལ་འདི་སྐད་བསྒོ་ཤིག །འདི་གཉིས་ནི་ཁྱོད་ཀྱི་གྲུབ་པར་དམིགས་ལ་རྟག་ཏུ་མཆོད་པ་གྱིས་
ཤིག །དེ་ནས་གདོང་གཡོགས་པ་བཀྲོལ་ལ་དཀྱིལ་འཁོར་སྟོན་ལ་འདི་ཞེས་སྨྲོས་ཤིག །དེ་བཞིན་གཤེགས་པ་ཐམས་ཅད་ཀྱི། །ལུས་དང་ངག་སེམས་རྡོ་རྗེ་རྣམས། །བསྡུས་པ་ཁུ་ཚུར་ཞེས་བྱ་སྟེ། །བཅིངས་ན་རྡོ་རྗེ་ཁུ་ཚུར་
བཤད། །དེ་ནས་སྙིང་པོ་བྱིན་ལ་ཕྱག་རྒྱ་བཅིངས་པ་སློབས་ཤིག །དམ་ཚིག་གི་ཁུ་ཚུར་ཞེས་བྱ་བའི་དཀྱིལ་འཁོར་རོ། །དེ་ནས་ཕྱག་རྒྱའི་དཀྱིལ་འཁོར་འབྱུང་སྟེ། །དཀྱིལ་འཁོར་ཆེན་པོའི་ཚུལ་བཞིན་དུ། །དཀྱིལ་འཁོར་
ཐམས་ཅད་ཡང་དག་བྲི། །དེ་ཡི་དབུས་སུ་ཅི་རིགས་པར། །སངས་རྒྱས་སྐུ་ལུས་བཞག་པར་བྱ། །ཐམས་ཅད་རྒྱན་གྱིས་བརྒྱན་པ་ཡི། །རྡོ་རྗེ་ཁུ་ཚུར་ཀུན་འཛིན་པའོ། །དེ་ཡི་ངོས་ནི་ཐམས་ཅད་དུ། །ཕྱག་རྒྱ་བཞི་ནི་བྲི་བར་
<pb id="92.30b"/>
བྱ། །ཟླ་བའི་དཀྱིལ་འཁོར་དབུས་རྣམས་སུ། །རྡོ་རྗེ་རིན་ཆེན་ཡང་དེ་བཞིན། །དེ་བཞིན་རྡོ་རྗེ་པད་མོའི་དབུས། །རྡོ་རྗེ་རྒྱ་གྲམ་བྲི་བར་བྱ། །གྲྭ་ཡི་ཕྱོགས་རྣམས་ཐམས་ཅད་དུ། །མཆོད་པ་རྣམ་བཞི་བྲི་བར་བྱ། །དེ་ནས་བཙུད་ནས་
ཕྱག་རྒྱ་ཀུན། །བཅིང་བ་ཡང་ནི་བསླབ་པར་བྱ། །སྒྲུབ་པ་གསང་བ་དག་དང་ནི། །བསྐུལ་བ་གསང་བ་བསླབ་པར་བྱ། །འདི་རྣམས་ཐམས་ཅད་ཀུན་བྲིས་ནས། །སྒྲུབས་ཤིག་ཅེས་ནི་བརྗོད་པར་བྱ། །ཕྱག་རྒྱའི་དཀྱིལ་
འཁོར་རོ། །དེ་ནས་དམ་ཚིག་གི་དཀྱིལ་འཁོར་འབྱུང་སྟེ། དེ་བཞིན་དུ་མཚན་མ་བཞག་ནས་འདི་ཞེས་བརྗོད་དོ། །ཅི་སྟེ་དཀྱིལ་འཁོར་མ་མཐོང་ན། །ཕྱག་རྒྱ་ཤེས་པར་བསྟན་ན་ནི། །རྡོ་རྗེ་རིན་ཆེན་རྒྱལ་བ་དང་། །སྣ་
ཚོགས་པས་ཁྱོད་གསོད་པར་འགྱུར། །དམ་ཚིག་གི་དཀྱིལ་འཁོར་རོ། །དེ་ནས་ལས་ཀྱི་དཀྱིལ་འཁོར་འབྱུང་སྟེ། །དཀྱིལ་འཁོར་དེ་བཞིན་དུ་བྲིས་ལ་བཅོམ་ལྡན་འདས་རྡོ་རྗེ་ཁུ་ཚུར་གྱི་སྤྱན་སྔར་ཕྱག་རྒྱའི་ལས་བསླབ་བོ། །
དེ་ལ་ཕྱག་རྒྱ་བཅིངས་པ་ནི་འདིའོ། །རྡོ་རྗེ་བཅིང་བ་ཀུན་བྱས་ལ། །སོར་མོ་ཐམས་ཅད་དགུག་བྱ་སྟེ། །རྡོ་རྗེ་འབེབས་པའི་ཕྱག་རྒྱ་དང་། །རྡོ་རྗེ་ཁུ་ཚུར་ཕྱག་རྒྱ་བཅིང་། །དེ་ནས་ལག་པའི་ཕྱག་རྒྱ་བཅིང་ངོ་། །དེ་ལྟ་བུར་མི་ལྡན་ན་
འདོད་པ་ཐམས་ཅད་ཀྱི་མཆོག་བསྒྲུབ་པས་ནི་དམ་ཚིག་ཆེན་པོ་ཡང་དག་པའི་ཡེ་ཤེས་ཀྱི་སྙིང་པོ་ཐང་ཅིག་བཟླས་པས་ཕྱག་རྒྱ་ཐམས་ཅད་བཅིང་བར་བྱ་སྟེ། ཐམས་ཅད་ཀྱི་ནི་མ་ཡིན་ནོ། །ལས་ཀྱི་དཀྱིལ་འཁོར་རོ། །དེ་ནས་
བཅོམ་ལྡན་འདས་རྡོ་རྗེ་ཁུ་ཚུར་གྱི་བསྒྲུབ་པ་འབྱུང་སྟེ། འོ་མ་འཐུང་ཞིང་རྡོ་རྗེ་ཁུ་ཚུར་གྱི་དམ་ཚིག་གི་ཕྱག་རྒྱ་བཅིངས་ནས་འབུམ་བཟླས་ན་སྔར་བསྙེན་པ་བྱས་པར་འགྱུར་རོ། །དེ་ནས་རས་ལ་བྲི་བར་བྱ་སྟེ། རས་ལ་བཅོམ་
ལྡན་འདས་འཕགས་པ་རྡོ་རྗེ་ཁུ་ཚུར་རྒྱན་ཐམས་ཅད་ཀྱིས་བརྒྱན་པ་བྲིས་ལ་ཕྱག་གཉིས་ཀྱིས་རྡོ་རྗེ་དང་བཅས་པའི་རྡོ་རྗེ་ཁུ་ཚུར་བཅིངས་པ་རྡོ་རྗེ་དབང་བསྐུར་བའི་དར་གྱིས་བཅིངས་ལ། དེའི་ཐད་འཁོར་ཐམས་ཅད་དུ་དེ་བཞིན་
<pb id="92.31a"/>
གཤེགས་པའི་འཁོར་གྱི་དཀྱིལ་འཁོར་རྣམས་བྱའོ། །དེ་བཞིན་གཤེགས་པ་དེ་དག་ཀྱང་ཕྱག་གཉིས་ཀ་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་ཁུ་ཚུར་དུ་བཅིང་བར་བྱའོ། །བྱང་ཆུབ་སེམས་དཔའ་དེ་དག་
ཐམས་ཅད་ཀྱང་ཏིང་ངེ་འཛིན་དུ་སྙོམས་པར་ཞུགས་པར་བྱའོ། །དེ་ནས་དེའི་སྤྱན་སྔར་དེ་བཞིན་གཤེགས་པ་ཐམས་ཅད་ཀྱི་ཁུ་ཚུར་བཅིངས་ལ་སྟོང་ཕྲག་བརྒྱ་བཟླས་པའི་མཇུག་ཏུ་ཞག་བདུན་བསྙུངས་ནས་བདག་དེ་བཞིན་གཤེགས་
པ་ཐམས་ཅད་ཀྱི་སྐུར་བསྒོམས་ལ། མཚན་ཐལ་བྱུང་དུ་བཟླས་སོ། །དེ་ནས་ནམ་ཕྱེད་ནས་བདུད་ཀྱི་ལས་སྣ་ཚོགས་སྣང་བར་འགྱུར་རོ། །དེ་ནས་འདི་བརྗོད་ཅིག །ཨོྃ་བཛྲ་མསྟི་ཧ་ན་ཧ་ན་སརྦ་མཱ་ར་ཎ་ཕཊ། དེ་ནས་ནང་པར་གྱི་དུས་ན་
བཅོམ་ལྡན་འདས་ཐམས་ཅད་བྱོན་ཏེ་ལུས་ཀུན་ཏུ་འཇུག་གོ། །དེ་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་འགྱུར་རོ། །ཡང་རས་ཀྱི་ཆོ་ག་འབྱུང་སྟེ། རས་ལ་བཅོམ་ལྡན་འདས་དེ་བཞིན་
གཤེགས་པ་རྒྱན་ཐམས་ཅད་ཀྱིས་བརྒྱན་པ་བྲིས་ཏེ། དེའི་གཡས་སུ་བཅོམ་ལྡན་འདས་རྡོ་རྗེ་ཁུ་ཚུར་རྒྱན་ཐམས་ཅད་ཀྱིས་བརྒྱན་པ། སྐུ་མདོག་སྔོ་བསངས་ཨུཏྤལ་སྔོན་པོ་ལྟ་བུ་རྡོ་རྗེ་ཁུ་ཚུར་གྱི་ཕྱག་རྒྱ་གཡོན་པའི་ཁུ་ཚུར་
གྱིས་རྡོ་རྗེ་བསྣམས་པ། གཡས་པ་མཆོག་སྦྱིན་པ་སྟེ། དེའི་གཡས་སུ་བཅོམ་ལྡན་འདས་མ་རྡོ་རྗེའི་དམ་ཚིག་གི་ཁུ་ཚུར་ཅན་རྒྱན་ཐམས་ཅད་ཀྱིས་བརྒྱན་པ་གཞོན་ནུ་མ་དམ་ཚིག་གི་ཁུ་ཚུར་གྱིས་རྡོ་རྗེ་དམ་དུ་འཚིར་བ་མདོག་
དམར་པོར་བྱའོ། །དེའི་ཐད་དུ་རྡོ་རྗེའི་གསལ་ཕུར་མ་རྒྱན་ཐམས་ཅད་ཀྱིས་བརྒྱན་པ། སྤྱན་གསུམ་པ་ལག་པ་གཉིས་ཀྱིས་རྡོ་རྗེ་གསལ་ཕུར་ཐོགས་པའོ། །བཅོམ་ལྡན་འདས་ཀྱི་གཡོན་ཕྱོགས་སུ་སྤྱན་རས་གཟིགས་ཀྱི་དབང་པོ་
ཐོར་ཚུགས་ཀྱི་དབུ་རྒྱན་ཅན་རྒྱན་ཐམས་ཅད་ཀྱིས་བརྒྱན་པ། པདྨ་དང་མཆོག་སྦྱིན་གྱི་ཕྱག་ཏུ་བྱས་ལ། དེའི་གཡོན་དུ་པད་མོ་ཆེན་པོའི་རྡོ་རྗེ་བྱང་ཆུབ་སེམས་དཔའ་རྡོ་རྗེའི་སྡེ་ཞེས་བྱ་བའོ། །དེའི་གཡོན་དུ་རྡོ་རྗེའི་དཔལ་
<pb id="92.31b"/>
མོ་དང་རྡོ་རྗེ་ཕོ་ཉ་མའོ། །རྡོ་རྗེ་དཔལ་མོ་ནི་གསེར་གྱི་སྐུ་མདོག་གོ། །དཔལ་གྱི་གཟུགས་འཆང་བ་ཕྱག་ན་རྡོ་རྗེ་འཛིན་པའོ། །རྡོ་རྗེ་ཕོ་ཉ་མོ་ནི་མདོག་སྔོན་མོ་ལ་རྡོ་རྗེ་མཁར་བ་འཆང་བའོ། །དེ་ནས་ཟླ་བ་ཡར་གྱི་ངོ་ཚེས་གཅིག་ནས་
བརྩམས་ཏེ། རྡོ་རྗེ་ཁུ་ཚུར་གྱི་དམ་ཚིག་གི་ཕྱག་རྒྱ་བཅིངས་ནས་སྟོང་ཕྲག་བརྒྱ་བཟླས་ན། གཟུགས་ཀྱི་རས་དེ་ལས་ཕཊ་ཅེས་བྱ་བ་ཐོས་ན། དེ་ནས་བཅོམ་ལྡན་འདས་ཕྱག་ན་རྡོ་རྗེ་འགྲུབ་པར་འགྱུར་ཏེ། དེ་ཕྱིན་ཅད་
ནམ་མཁའི་དཀྱིལ་ན་སྤྱོད་ཅིང་འདོད་ན་མི་སྣང་བར་ཡང་འགྱུར། དཔག་ཚད་སྟོང་དུ་ཕར་ཡང་འགྲོ་ཞིང་གྱེན་དུ་ཡང་འགྲོའོ། །ཅི་འདོད་པའི་གཟུགས་སུ་འགྱུར་རོ། །ཀུན་ཏུ་འཁྱིལ་པས་འཁྱིལ་པའི་སྐྲ་ཅན་ལོ་བཅུ་དྲུག་ལོན་
པའི་ལུས་སུ་གྱུར་ནས་འདོད་པའི་ལོངས་སྤྱོད་ཐམས་ཅད་ལ་ཅི་འདོད་པ་བཞིན་ལོངས་སྤྱོད་པར་འགྱུར་རོ། །རྡོ་རྗེ་ཁུ་ཚུར་བཅིངས་པས་སེམས་ཅན་ཐམས་ཅད་ལ་ཕན་གདགས་པ་དང་། ཆད་པས་གཅད་པ་ལ་སོགས་པ་ཐམས་
ཅད་ནུས་པར་འགྱུར་རོ། །གཟུགས་བཟང་པོ་བསྐལ་པར་གནས་ཤིང་། རྒ་བ་དང་ཤི་བར་ཡང་མི་འགྱུར་རོ། །ཡང་ཆོ་ག་གཞན་ཏེ་རས་ལ་བཅོམ་ལྡན་འདས་དེ་བཞིན་གཤེགས་པ་བྲིས་ལ། དེའི་གཡས་ཕྱོགས་སུ་
ཕྱག་ན་རྡོ་རྗེ་རྒྱན་ཐམས་ཅད་ཀྱིས་བརྒྱན་པ་སྐུ་མདོག་ཨུཏྤ་ལ་སྔོན་པོའི་ཁ་དོག་ཕྱག་ན་རྡོ་རྗེ་དང་བཅས་པས་རྡོ་རྗེ་ཁུ་ཚུར་བཅིངས་ཏེ་སྦྱར་ལ་བཅོམ་ལྡན་འདས་ལ་འདུད་པར་བྱ། དེའི་གཡོན་ཕྱོགས་སུ་བཅོམ་ལྡན་འདས་
མ་དམ་ཚིག་གི་ཁུ་ཚུར་རྒྱན་ཐམས་ཅད་ཀྱིས་བརྒྱན་པ་ཡིད་ཙམ་འདུད་པས་བཅོམ་ལྡན་འདས་ལ་ཕྱག་འཚལ་བ། ལག་པ་གཡས་པ་ན་ཨ་མྲའི་འབྲས་བུ་འབུལ་བ། གཡོན་པ་ན་རྡོ་རྗེ་ཁུ་ཚུར་གྱིས་རྡོ་རྗེ་འཛིན་ཏོ། །
དེ་ནས་རས་ལ་བྲིས་པའི་སྤྱན་སྔར་ཞག་གསུམ་བསྙུངས་ལ། གུ་གུལ་གྱི་རིལ་བུ་སྲན་མ་ཙམ་དུ་རུ་སྐའི་འབྲུ་མར་ལ་བསྙུགས་པ་བརྒྱད་སྟོང་དུ་བ་མེད་པའི་མདག་མ་ལ་བསྲེག་གོ། །དེ་ནས་གཟུགས་དེ་འགུལ་ཏེ་བཅོམ་
<pb id="92.32a"/>
ལྡན་འདས་ཀྱི་ཞལ་ནས་འོད་ཟེར་འབྱུང་ངོ་། །དེ་ནས་བཅོམ་ལྡན་འདས་རྡོ་རྗེ་ཁུ་ཚུར་གྱིས་མཆོག་སྩོལ་བ་ནི་རྒྱལ་པོ་འམ། འཁོར་ལོ་བསྐོར་བ་འམ། ལྷ་མ་ཡིན་པ་དབང་བ་འམ། ས་བརྗོད་པ་འམ། 
སའི་འོག་བརྗོད་པ་འམ། ཁམས་བརྗོད་པ་འམ། འདོད་པའི་ཁམས་མི་སྣང་བ་འམ། ནམ་མཁའ་ལ་འགྲོ་བར་འགྱུར་རོ། །ཡང་བསྒྲུབ་པ་གཞན་གྱི་ཆོ་ག་སྟེ། རས་ལ་བཅོམ་ལྡན་འདས་རྡོ་རྗེ་ཁུ་ཚུར་རྒྱན་ཐམས་ཅད་
ཀྱིས་བརྒྱན་པ་བྲིས་ལ། དེ་བཞིན་དུ་རྡོ་རྗེ་དང་བཅས་པའི་ཕྱག་གཉིས་ཀྱིས་རྡོ་རྗེ་ཁུ་ཚུར་བཅིངས་པ་ཨུཏ་པ་ལ་སྔོན་པོའི་མདོག་ཏུ་བྱས་ལ་དེའི་སྤྱན་སྔར་དམ་ཚིག་གི་རྡོ་རྗེ་ཁུ་ཚུར་བཅིངས་ཏེ། སྟོང་ཕྲག་བརྒྱ་བཟླས་
པའི་མཇུག་ཉིན་མཚན་གསུམ་ཐལ་བྱུང་བཟླས་ན་ནམ་ཕྱེད་ནས་བཅོམ་ལྡན་འདས་ཉིད་བྱོན་ཏེ་མཆོག་སྩོལ་བར་འགྱུར་རོ། །རས་སམ་ཤིང་ལེབ་བམ། བརྩིག་ངོས་ལ་བཅོམ་ལྡན་འདས་མ་རྡོ་རྗེ་ཁུ་ཚུར་དེ་བཞིན་དུ་རྡོ་རྗེ་
དང་ཨ་མྲའི་འབྲས་བུ་ཐོགས་པར་བྱས་ཏེ། དེའི་སྤྱན་སྔར་སྟོང་ཕྲག་བརྒྱ་བཟླས་ན་ཕྱག་རྒྱ་ཐམས་ཅད་བཅིངས་པ་ཙམ་གྱིས་ལས་ཐམས་ཅད་གདོན་མི་ཟ་བར་བྱེད་པར་འགྱུར་རོ། །དེ་ནས་མ་བསྒྲུབས་པའི་ལས་རྣམས་
འབྱུང་སྟེ། རྡོ་རྗེ་དམ་ཚིག་གི་ཁུ་ཚུར་བཅིངས་ནས་འབུམ་བཟླས་ན། ཁུ་ཚུར་བཅིངས་པས་ནམ་མཁའ་ལ་འགྲོ་བར་འགྱུར་རོ། །ལག་པ་གཡོན་པས་རྡོ་རྗེ་དང་བཅས་པའི་རྡོ་རྗེ་ཁུ་ཚུར་བཅིངས་ན་ཕྱག་ན་རྡོ་རྗེ་ལ་སོགས་
པའི་གཟུགས་འབྱུང་བར་འགྱུར་བ་ནི་འབུམ་བཟླས་པས་སོ། །ལག་པ་གཡོན་པས་རྡོ་རྗེ་ཁུ་ཚུར་བཅིངས་ཏེ་སྟོང་ཕྲག་བརྒྱ་བཟླས་ན། ཁུ་ཚུར་བཅིངས་པ་དེས་མི་སྣང་བར་འགྱུར་ཏེ། ཕྲལ་ན་སྣང་བར་འགྱུར་རོ། །
རྡོ་རྗེ་བཅིང་པའི་ཁུ་ཚུར་བྱས་ལ་འབུམ་བཟླས་ན་ཁུ་ཚུར་བཅངས་པས་བཅིང་བ་དང་། རེངས་པར་བྱ་བ་དང་གཉིད་ལོག་པར་བྱ་བ་ཐམས་ཅད་ནུས་པར་འགྱུར་རོ། །ནམ་མཁའ་ལ་རྡོ་རྗེ་ཁུ་ཚུར་བཅངས་ཏེ་འབུམ་བཟླས་
<pb id="92.32b"/>
ན་རྡོ་རྗེ་ཁུ་ཚུར་བྱབས་པ་ཙམ་གྱིས་ནམ་མཁའ་ལ་ནོར་དང་། གསེར་དང་མུ་ཏིག་དང་རྒྱན་དང་རིན་པོ་ཆེ་དང་གོས་དང་བཟའ་བ་དང་བཏུང་བ་དང་། མེ་དང་ཆུ་དང་མེ་ཏོག་དང་འབྲས་བུ་དང་མྱུ་གུ་དང་ཡི་གེ་དང་འཐབ་ཆ་དང་སྟོན་སྐྱོབས་
དང་མཚོན་ཆ་དང་གླེགས་བམ་དང་རྟོག་པ་དང་མདོ་སྡེ་དང་། སངས་རྒྱས་ཀྱི་སྐུ་ལ་སོགས་པ་དངོས་པོ་གནས་པ་དང་། འགྲོ་བ་ཅི་འདོད་པ་དགུག་པར་བྱེད་དོ། །གཡས་པ་རྡོ་རྗེ་ཁུ་ཚུར་བཅངས་ལ་འབུམ་བཟླས་ན་རྡོ་རྗེ་ཁུ་
ཚུར་བསྟན་པས་གནས་པ་དང་། འགྲོ་བ་ཐམས་ཅད་དགུག་པ་དང་འདྲེན་པ་དང་འགྱེལ་བར་ནུས་པར་འགྱུར་རོ། །ཁུ་ཚུར་སྒྱུར་བས་ཐམས་ཅད་གཏན་འཕོ་ནུས་པར་འགྱུར་རོ། །གཡས་པས་རྡོ་རྗེ་ཁུ་ཚུར་བཅིངས་ལ་སྟོང་
ཕྲག་བརྒྱ་བཟླས་ན་རྡོ་རྗེ་ཁུ་ཚུར་བྱབས་པས་ཐམས་ཅད་ལས་ནོར་དང་གསེར་དང་རྒྱན་དང་གོས་དང་མཚོན་ཆ་དང་མེ་ཏོག་དང་འབྲས་བུ་ལ་སོགས་པ་དངོས་པོ་ཐམས་ཅད་འགུགས་སོ། །གཟུགས་དང་སྒྲ་དང་དྲི་དང་རོ་དང་རེག་བྱ་
ལས་དམ་པ་ཐམས་ཅད་ཀྱང་འགུགས་སོ། །བུད་མེད་ཀྱི་ནུ་མ་དང་མངལ་ཕྱོགས་དང་མིག་དང་སྣ་དང་མཆུ་དང་རྣ་བ་དང་མགོ་དང་བརླ་དང་སྐ་རགས་དང་གསང་སྤུ་ལ་སོགས་པ་དངོས་པོ་ཐམས་ཅད་ཀྱང་འགུགས་སོ། །དཀྲོལ་
ན་ཐར་བར་འགྱུར་རོ། །ཉིན་ཞག་གཅིག་བསྙུངས་ལ་ལག་པ་གཉིས་རྡོ་རྗེ་ཁུ་ཚུར་བཅངས་ཏེ་སྟོང་ཕྲག་བརྒྱ་བཟླས་ན་དེ་ཕྱིན་ཅད་ཁུ་ཚུར་བཅངས་པས་ལས་ཐམས་ཅད་བྱེད་དོ། །དེ་ལ་ལས་རྣམས་ནི་དགུག་པ་དང་གཞུག་པ་དང་
བཅིང་བ་དང་དབང་དུ་བྱ་བ་དང་རེངས་པར་བྱ་བ་དང་རྨུགས་པར་བྱ་བ་དང་། རྒྱས་གདབ་པ་དང་གཉིད་ལོག་པ་དང་བསླང་བ་དང་དྲང་བ་དང་བསྒྱེལ་བ་དང་བརྡབས་པ་དང་བསྐྲང་པ་དང་། དབྱེ་བ་དང་གོ་བཟློག་པ་དང་གཏན་འཕོ་བ་
དང་གསོ་བ་དང་སྒྱུ་མ་ཐམས་ཅད་བསྟན་པ་དང་དུས་ཚིགས་བསྒྱུར་བ་དང་ས་ལ་སོགས་པ་གཡོ་བ་དང་ཐམས་ཅད་ལ་དབབ་པ་དང་། དཀྱིལ་འཁོར་དུ་གཞུག་པ་དང་གར་བྱེད་པ་དང་གླུ་ལེན་པ་དང་། སྔོན་མ་བྱུང་བའི་སྦྱོར་བ་དང་།
<pb id="92.33a"/>
སོ་སོར་ལུང་སྟོན་པ་དང་འཁྲུལ་འཁོར་ཐམས་ཅད་གཞོམ་པ་དང་། སྒོ་ཐམས་ཅད་དབྱེ་བ་དང་གདོན་ཐམས་ཅད་འཇུག་པ་དང་དུག་ཐམས་ཅད་བསླང་བ་དང་མ་རུངས་པར་བྱ་བ་དང་ཐམས་ཅད་སྤོ་བ་དང་
ཐམས་ཅད་ཀྱི་ཕྱག་རྒྱ་གཞོམ་པ་དང་ཐམས་ཅད་འགེགས་པ་དང་། གས་པ་སྦྱར་བ་དང་སྦྲུལ་བསྒྲད་པ་དང་། གཟུང་བ་དང་གཏང་བ་དང་སེར་བ་དང་ཆར་དབབ་པ་དང་གློག་དབྱུང་བ་དང་ཐམས་ཅད་སླར་གཅད་པ་དང་། སྔན་ཆད་
མེད་པའི་གོས་དང་རྒྱན་དང་རིན་པོ་ཆེ་དང་མེ་ཏོག་དང་འབྲས་བུ་དང་སྐྱེས་པ་དང་བུད་མེད་དང་བྱ་དང་རི་དགས་དགུག་པ་དང་གཏོང་བ་དང་གཟུགས་མང་པོ་སྟོན་པ་དང་མི་སྣང་བ་དང་། ནམ་མཁའ་ལ་འགྲོ་བ་བསྟན་པ་ལ་སོགས་
པ་འདོད་པ་བཞིན་ལས་ཐམས་ཅད་བྱེད་པར་འགྱུར་རོ། །འཇིག་རྟེན་གསུམ་ལས་རྣམ་པར་རྒྱལ་བའི་རྟོག་པ་ཆེན་པོའི་རྒྱལ་པོ་ལས་རྡོ་རྗེ་ཁུ་ཚུར་གྱི་རྟོག་པའོ།།  །།<head n="3" t="འཇམ་དཔལ་གཞོན་ནུའི་རྟོག་པ།" type="lewu" zh="85.95"/>
དེ་ནས་བཅོམ་ལྡན་འདས་ལ་འཇམ་དཔལ་གཞོན་ནུར་གྱུར་པ་བྱང་ཆུབ་སེམས་དཔས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གིས་ཀྱང་རང་གི་སྙིང་པོ་འཇིག་རྟེན་གསུམ་ལས་རྣམ་པར་རྒྱལ་བའི་རྟོག་པ་འདིར་
སྩལ་བར་བགྱི་སྟེ། གང་བརྗོད་པ་ཙམ་གྱིས་དེ་བཞིན་གཤེགས་པ་ཐམས་ཅད་ཀྱི་མཛོད་བརྗོད་པར་འགྱུར་རོ། །དེ་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་རིགས་ཀྱི་བུ་ཁྱོད་ཀྱིས་སྨྲོས་ཤིག་ཅེས་
གསུངས་སོ། །དེ་ནས་འཇམ་དཔལ་གཞོན་ནུར་གྱུར་པས་སྨྲས་པ། ཨ་ར་པ་ཙ་ན། དེ་ནས་འདི་བརྗོད་མ་ཐག་ཏུ་དེ་བཞིན་གཤེགས་པ་ཐམས་ཅད་ཀྱི་ཆོས་ཐམས་ཅད་མཉམ་པ་ཉིད་ལས་ཡི་གེ་མཉམ་པ་ཉིད་སེམས་ཅན་ཐམས་ཅད་
ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པའི་གྲུབ་པ་ཐོབ་པར་འགྱུར་བ་བཤད་དོ། །དེ་ནས་དཀྱིལ་འཁོར་འབྱུང་སྟེ། འཁོར་ལོའི་དཀྱིལ་འཁོར་ཡར་གྱི་ངོ་ཚེས་བཅུ་བཞི་འམ་བཅྭ་ལྔ་ལ་བྲིས་ཏེ། དེའི་དབུས་ཀྱི་ལྟེ་བར་འཇམ་དཔལ་
<pb id="92.33b"/>
བཞུགས་པར་བྱའོ། །རྡོ་རྗེ་རལ་གྲི་དང་གླེགས་བམ་ཐོགས་པར་བྱས་ལ། དེའི་ཐད་འཁོར་ཐམས་ཅད་དུ་ཡི་གེ་ཨ་ར་པ་ཙ་ན་ལ་སོགས་པའི་ཕྲེང་བ་བྲི་བར་བྱའོ། །དེ་ནས་སློབ་དཔོན་གྱིས་རྡོ་རྗེ་རལ་གྲི་དམ་ཚིག་གི་ཕྱག་རྒྱ་
བཅིངས་ལ་ཞུགས་ཏེ། ནིཥྛ་པན་ཙ་གྲ་ཞེས་བྱ་བའི་ཡི་གེ་འདི་ལྔ་བརྗོད་དོ། །དེ་ནས་བཅོམ་ལྡན་འདས་ཀྱིས་སློབ་དཔོན་ལ་ཐོགས་པ་མེད་པའི་སྤོབས་པ་ཡང་སྩོལ་ཏེ། དེ་ཕྱིན་ཅད་བཅོམ་ལྡན་འདས་
ཀྱིས་ནམ་མཁའ་ལ་ཡི་གེར་བྲིས་ཏེ་ཐམས་ཅད་གསུང་ངོ་། །དེ་བཞིན་དུ་སློབ་མ་བཅུག་སྟེ། འདི་ཞེས་སྨྲོས་ཤིག །དེང་ཁྱོད་ཀྱིས་དེ་བཞིན་གཤེགས་པའི་ཆོས་ཐོབ་པར་འགྱུར་གྱིས། སྙིང་པོ་འདི་ཁྱོད་ཀྱིས་སུ་ལ་ཡང་མ་
སྨྲ་ཤིག །དེ་ལ་གསང་བའི་ཡི་གེ་འདི་རྣམས་སོ། །ཨ་ར་པ་ཙ་ན་ཞེས་བྱ་བ་སྟེ། འདོད་པ་ཐམས་ཅད་ཐོབ་བོ། །དེ་ཅིའི་ཕྱིར་ཞེ་ན། ཨ་ཞེས་བྱ་བ་ནི་འདོད་པའོ། །ར་ཞེས་བྱ་བ་ནི་ཆགས་པའོ། །པ་ཞེས་བྱ་བ་ནི་དོན་དམ་པའོ། །
ཙ་ཞེས་བྱ་བ་ནི་སྤྱོད་པའོ། །ན་ཞེས་བྱ་བ་ནི་རང་བཞིན་མེད་པའོ། །དེ་ལྟར་འདོད་པ་དང་ཆགས་པ་དང་དོན་དམ་པ་དང་སྤྱོད་པ་དང་རང་བཞིན་མེད་པ་ཉིད་ཀྱི་སྙིང་པོ་འདི་བསྒོམས་ཏེ་བསྒྲུབས་ན་འདོད་པ་ཐམས་ཅད་ཐོབ་པར་འགྱུར་རོ། །
དེ་བཞིན་གཤེགས་པ་ནི་འདོད་པ་ཐམས་ཅད་ཀྱི་སྣོད་ཡིན་ཏེ་དེ་བས་ན་སྙིང་པོ་འདིས་དེ་བཞིན་གཤེགས་པ་དང་། རྡོ་རྗེ་འཛིན་ཀྱང་མྱུར་དུ་ཐོབ་པར་འགྱུར་རོ། །དེ་ནས་ཕྱག་རྒྱ་བཅིང་བ་བསླབ་བོ། །སྤྲོས་པ་མེད་པའི་མཆོག་
ཅེས་བྱའོ། །དེ་ནས་རལ་གྲིའི་དཀྱིལ་འཁོར་འབྱུང་སྟེ། དེ་བཞིན་དུ་རྡོ་རྗེ་དཀྱིལ་འཁོར་བྲིས་ལ་དེའི་དབུས་སུ་རལ་གྲི་བཞག་སྟེ། མདུན་དུ་སྙིང་པོ་འདི་བསྒྲུབས་ན། དེས་འཇམ་དཔལ་གཞོན་ནུར་གྱུར་པ་བསྒྲུབས་པར་
འགྱུར་རོ། །རྡོ་རྗེ་རལ་གྲིའི་དཀྱིལ་འཁོར་རོ། །དམ་ཚིག་གི་དཀྱིལ་འཁོར་ནི་དཀྱིལ་འཁོར་ཆེན་པོ་ཚུལ་བཞིན་དུ་བྲིས་ལ་ཞུགས་ནས་འདི་ཞེས་བརྗོད་དོ། །ཨ་ཀཱ་རོ་མུ་ཁྃ་སརྦ་དྷརྨྨཱ་ཎྃ་ཨཱདྱ་ནུད་པན་ན་ཏྭཱ་ཏ། ཨ་ཞེས་བྱ་
<pb id="92.34a"/>
བ་ནི་ཆོས་ཐམས་ཅད་ཀྱི་སྒོ་སྟེ་ཐོག་མ་ནས་མ་སྐྱེས་པའི་ཕྱིར་རོ་ཞེས་ནང་པར་ལངས་ནས་ཉིན་རེ་ལན་རེ་བརྗོད་ན་མཚམས་མེད་པ་ཐམས་ཅད་ཀྱིས་མི་གོས་སོ། །དམ་ཚིག་གི་དཀྱིལ་འཁོར་རོ། །དེ་ནས་ལས་
ཀྱི་དཀྱིལ་འཁོར་འབྱུང་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་དཀྱིལ་འཁོར་གྱི་དབུས་སུ་བཞག་ནས་མཆོད་པ་རྣམ་པ་བཞིས་མཆོད་པ་ནི་འབྲི་བ་དང་། ཀློག་པ་དང་ཁ་ཏོན་བྱེད་པ་དང་སྒོམ་པས་སོ། །ལས་ཀྱི་དཀྱིལ་འཁོར་
རོ། །དེ་ནས་བསྒྲུབ་པར་འདོད་པས་དཀྱིལ་འཁོར་ཆེན་པོའི་ཚུལ་དུ་རས་ལ་བྲིས་ནས། ཡི་གེ་ཕྲེང་བ་ཐམས་ཅད་བརྗོད་དེ་འདི་སྐད་དུ་ཆོས་ཐམས་ཅད་ནི་རང་བཞིན་གྱི་བསྒྲུབ་པའོ་ཞེས་ཀྱང་བརྗོད་ནས་ཡི་གེ་འདི་འབུམ་བཟླས་
ན་སྤོབས་པ་མི་ཟད་པར་འཇམ་དཔལ་དང་མཚུངས་པ་དང་། ནམ་མཁའ་ལ་འགྲོ་བར་འགྱུར་རོ། །དེ་ནས་མ་བསྒྲུབས་ཀྱང་ལས་སུ་འགྱུར་བ་ནི་ལན་གཅིག་བཟླས་པས་སྡུག་བསྔལ་ཐམས་ཅད་ལས་གྲོལ་ལོ། །གཉིས་བཟླས་
པས་མཚམས་མེད་པ་ཐམས་ཅད་ལྷག་མ་མ་ལུས་པར་ཟད་པར་འགྱུར་རོ། །གསུམ་བཟླས་པས་ཏིང་ངེ་འཛིན་མངོན་དུ་འགྱུར་རོ། །བཞི་བཟླས་པས་དྲན་པ་དང་ལྡན་པར་འགྱུར་རོ། །ལྔ་བཟླས་པས་མྱུར་དུ་བླ་ན་མེད་
པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱའོ། །སྐུ་གདུང་དང་བཅས་པའི་མཆོད་རྟེན་ལ་ཡི་གེ་ཕྲེང་བ་གཡས་ཕྱོགས་ནས་ཨ་ཞེས་བྱ་བའི་དྲུང་དུ་ན་ཞེས་བྱ་བ་ཕྱིན་གྱི་བར་དུ་བྲིའོ། །དེ་ནས་བསྐོར་
ཞིང་ཡི་གེ་འབུམ་བཟླས་ཏེ། ཡི་གེ་རེ་རེ་འབུམ་རྫོགས་ན་བཅོམ་ལྡན་འདས་དེ་བཞིན་གཤེགས་པ་དང་། འཇམ་དཔལ་དང་ཕྱག་ན་རྡོ་རྗེ་ཅིག་ཆར་འགྲུབ་སྟེ། ཉིན་རེ་ཞིང་མཐོང་བར་བསྟན་ནས་ཆོས་བཤད་དེ་སླར་
གཤེགས་སོ། །ཚེ་འདི་ཉིད་ལས་སངས་རྒྱས་པ་མན་ཆད་ཀྱང་སྩོལ་ཏོ། །འཇིག་རྟེན་གསུམ་ལས་རྣམ་པར་རྒྱལ་བའི་རྟོག་པ་ཆེན་པོའི་རྒྱལ་པོ་ལས་འཇམ་དཔལ་གཞོན་ནུའི་རྟོག་པའོ།།  །།
<pb id="92.34b"/>
<head n="3" t="རྡོ་རྗེ་འཁོར་ལོའི་རྟོག་པ།" type="lewu" zh="85.98"/>དེ་ནས་བཅོམ་ལྡན་འདས་ལ་རྡོ་རྗེ་འཁོར་ལོ་བྱང་ཆུབ་སེམས་དཔས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གིས་ཀྱང་འཇིག་རྟེན་གསུམ་ལས་རྣམ་པར་རྒྱལ་བའི་
རྟོག་པ་ཆེན་པོའི་རྒྱལ་པོ་འདིར་སྙིང་པོ་འདི་སྩལ་བར་བགྱི་སྟེ། གང་བརྗོད་པ་ཙམ་གྱིས་དཀྱིལ་འཁོར་ཐམས་ཅད་དུ་ཞུགས་པར་འགྱུར་རོ། །དེ་ནས་བཅོམ་ལྡན་འདས་ཀྱིས་རྡོ་རྗེ་འཁོར་ལོ་བྱང་ཆུབ་སེམས་དཔའ་ལ་བསྐུལ་ལོ། །
དེ་ནས་རྡོ་རྗེ་འཁོར་ལོ་བྱང་ཆུབ་སེམས་དཔས་བཅོམ་ལྡན་འདས་ལ་རང་གི་སྙིང་པོ་ཕུལ་བ། ཨོྂ་བཛྲ་ཙཀྲ་ཧཱུྂ། དེ་ནས་འདི་བརྗོད་པ་ཙམ་གྱིས་དེ་བཞིན་གཤེགས་པ་ཐམས་ཅད་ལ་སོགས་པ་དང་། སེམས་ཅན་ཐམས་
ཅད་ཀྱིས་དཀྱིལ་འཁོར་དེ་ཉིད་དུ་ཞུགས་སོ། །དེ་ནས་རྡོ་རྗེ་འཁོར་ལོ་བྱང་ཆུབ་སེམས་དཔས་དཀྱིལ་འཁོར་འདི་བཤད་དོ། །རྡོ་རྗེ་འཁོར་ལོ་བཞིན་བྲིས་ལ། །རྡོ་རྗེ་འཁོར་ལོ་བདག་ཆེ་བ། །རང་གི་ལག་ན་ཕྱག་རྒྱ་ཐོགས། །དེ་ཡི་
དབུས་སུ་གཞག་པར་བྱ། །དེ་ཡི་ཐད་འཁོར་ཐམས་ཅད་དུ། །རིགས་ཀྱི་དཀྱིལ་འཁོར་ཚོགས་རྣམས་བྲི། །དེ་ཡང་སེམས་ཅན་ཆེན་པོ་རྣམས། །དེ་དག་ཉིད་ནི་ལེགས་པར་བྲི། །དེ་ནས་བློ་ལྡན་ཐོག་མ་རུ། །རྡོ་རྗེ་འཁོར་ལོས་འཇུག་པར་བྱ། །
ཞུགས་ནས་སྙིང་པོ་འདི་བཟླས་སོ། །ཛཿཧཱུྃ་བྃ་ཧོཿཞེས་བརྗོད་ན་དེས་བཅོམ་ལྡན་འདས་དགྱེས་ཏེ་གྲུབ་པ་ཐམས་ཅད་དུ་སྩོལ་ཏོ། །དེ་བཞིན་དུ་སློབ་མ་བཅུག་ནས་དེ་ཉིད་དུ་བསྒྲུབ་པར་བྱའོ། །རྡོ་རྗེ་འཁོར་ལོའི་ཕྱག་རྒྱ་བཅིངས་ནས་
འབུམ་བཟླས་ན། དེ་བཞིན་གཤེགས་པ་འམ་རྡོ་རྗེ་འཛིན་ཐོབ་པར་འགྱུར་རོ། །རྡོ་རྗེ་འཁོར་ལོ་ཞེས་བྱའོ། །རྡོ་རྗེ་འཁོར་ལོའི་དབུས་སུ་རྡོ་རྗེ་བྲི་སྟེ། དེ་བཞིན་དུ་བཟླས་ན་རྡོ་རྗེ་འཛིན་དུ་འགྱུར་རོ། །རྡོ་རྗེ་དཀྱིལ་འཁོར་རོ། །
དཀྱིལ་འཁོར་དེ་བཞིན་དུ་བྲིས་ནས་མཚན་མ་བཞག་སྟེ་འདི་ཞེས་བརྗོད་དོ། །རྡོ་རྗེ་འཁོར་ལོ་འཇུག་པ་ཡིས། །མཐོང་དང་དེ་བཞིན་བསྒྲུབས་ན་ནི། །རྟོག་པ་ཐམས་ཅད་འགྲུབ་པར་རོ། །དེ་བས་བརྟགས་ཏེ་བསྒྲུབ་པར་བྱ། །དམ་
<pb id="92.35a"/>
ཚིག་གི་དཀྱིལ་འཁོར་རོ། །དཀྱིལ་འཁོར་བྲིས་པ་དེ་ཉིད་དུ། །ཕྱག་རྒྱ་ཤེས་པ་བསྒྲུབ་པའི་ཕྱིར། །བརྩོན་འགྲུས་བརྟན་པས་ཐམས་ཅད་ཀྱི། །བླ་མེད་པས་ནི་བསླབ་པར་བྱ། །ལས་ཀྱི་དཀྱིལ་འཁོར་རོ། །དཀྱིལ་
འཁོར་དུ་ཞུགས་པ་ཙམ་གྱིས་མ་བསྒྲུབས་པར་ལས་ཐམས་ཅད་བྱེད་དེ། ཇི་ལྟར་དགའ་བའི་ཆོ་ག་འམ་རྟོག་པ་ལས་བཤད་པ་སྒྲུབས་ཤིག །འཇིག་རྟེན་གསུམ་ལས་རྣམ་པར་རྒྱལ་བའི་རྟོག་པ་ཆེན་པོའི་རྒྱལ་པོ་ལས་རྡོ་རྗེ་འཁོར་
ལོའི་རྟོག་པའོ།།  །།<head n="3" t="ནམ་མཁའ་མཛོད་ཀྱི་རྟོག་པ།" type="lewu" zh="85.100"/>དེ་ནས་བཅོམ་ལྡན་འདས་ལ་ནམ་མཁའི་མཛོད་བྱང་ཆུབ་སེམས་དཔས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གིས་ཀྱང་འཇིག་རྟེན་གསུམ་ལས་རྣམ་པར་རྒྱལ་བའི་རྟོག་པ་ཆེན་
པོའི་རྒྱལ་པོ་འདི་རང་གི་སྙིང་པོ་སྩལ་བར་བགྱི་སྟེ། སྙིང་པོ་གང་བརྗོད་པ་ཙམ་གྱིས་མཆོད་པ་ཐམས་ཅད་ཀྱི་གནས་སུ་འགྱུར་བའོ། །བཅོམ་ལྡན་འདས་ཀྱིས་སྨྲོས་ཤིག་ཅེས་གསུངས་སོ། །དེ་ནས་ནམ་མཁའ་མཛོད་ཀྱིས་
གསུངས་པ། ཨོྃ་ག་ག་ན་སྃ་བྷ་བ་བཛྲ་ཝཱ་ཙ་ཧོ། དེ་ནས་དེའི་དུས་ན་བཅོམ་ལྡན་འདས་ཀྱི་དཀྱིལ་འཁོར་ཐམས་ཅད་ལ་ནམ་མཁའ་ལས་མཆོད་པ་ཀུན་འབྱུང་བར་བྱས་སོ། །དེ་ནས་དཀྱིལ་འཁོར་འབྱུང་སྟེ། རྡོ་རྗེ་འཁོར་ལོ་བཞིན་དུ་བྲི། །
དེ་ཡི་དབུས་སུ་ནོར་ཆེན་ཏེ། །ནམ་མཁའ་དང་པོར་བཞུགས་པར་བྱ། །རྒྱལ་བ་ཀུན་གྱིས་བསྐོར་བའོ། །དང་པོར་སློབ་དཔོན་འཇུག་པ་ནི། །མཆོད་པ་ཀུན་མཆོག་ཕྱག་རྒྱས་སོ། །དཀྱིལ་འཁོར་དེ་རུ་ཞུགས་ནས་ནི། །རྡོ་རྗེ་
ཐམས་ཅད་བརྗོད་པར་བྱ། །དེ་ནས་བཅོམ་ལྡན་འདས་འགྲུབ་སྟེ། དེ་བཞིན་དུ་སློབ་མ་ཡང་བཅུག་ནས་རྡོ་རྗེ་ཐམས་ཅད་ཀྱི་དམ་ཚིག་གི་སྙིང་པོ་འདི་བརྗོད་ལ་ཕྱག་རྒྱ་ཡང་སློབས་ཤིག །མཆོད་པ་ཐམས་ཅད་ཅེས་བྱ་བའི་དཀྱིལ་
འཁོར་རོ། །དེ་ནས་ནམ་མཁའི་དཀྱིལ་འཁོར་ཏེ། ཡིད་ཀྱིས་དཀྱིལ་འཁོར་བྲིས་ལ་དེར་ཞུགས་ཤིག །ཞུགས་ནས་འདི་སྐད་རྗོད་ཅིག །འདི་དག་ཐམས་ཅད་ནི་ནམ་མཁའ་ཉིད་དེ་བདེན་པ་གང་གིས་ནམ་མཁའ་གཟུགས་མེད་པ་
<pb id="92.35b"/>
ལས་གཟུགས་འབྱུང་བ་དེས་ན་དེ་བཞིན་གཤེགས་པ་ཐམས་ཅད་ལ་མཆོད་པ་དང་། ཡིད་ལ་འདོད་པའི་གྲུབ་པ་ཐམས་ཅད་ནམ་མཁའ་ལས་འབྱུང་བར་གྱུར་ཅིག་ཅེས་བྱས་ནས་འདུག་སྟེ། རྡོ་རྗེ་ཀུན་གྱི་ཕྱག་རྒྱ་བཅིངས་
ནས་འབུམ་བཟླས་ན་དེ་ནས་ནམ་མཁའ་ལས་མཆོད་པའི་རྣམ་པ་ཐམས་ཅད་དང་། དོན་ཐམས་ཅད་དང་ཕུན་སུམ་ཚོགས་པ་ཐམས་ཅད་ཀྱང་འབྱུང་བར་འགྱུར་རོ། །རྡོ་རྗེའི་དཀྱིལ་འཁོར་རོ། །དཀྱིལ་འཁོར་བྲིས་ནས་བཙུད་དེ་
འདི་ནི་ཁྱོད་ཀྱི་དམ་ཚིག་གོ་ཞེས་རྗོད་ཅིག །འབྱུང་བ་ཀུན་ལས་ནམ་མཁའ་ནི། །འབྱུང་བ་ཆེན་པོ་ལྔ་པའོ། །ནམ་མཁའ་ལ་ནི་འདོད་པ་འབྱུང་། །འདོད་པའི་མཆོད་པ་གྲུབ་གྱུར་ཅིག །ཅེས་སྨྲས་ནས། འདིས་ཁྱོད་ཀྱིས་དེ་
བཞིན་གཤེགས་པ་ཐམས་ཅད་མཆོད་ཅིག་ཅེས་བསྒོ་ཤིག །དམ་ཚིག་གི་དཀྱིལ་འཁོར་རོ། །སློབ་མ་ནམ་མཁའ་ལ་ཡིད་ཀྱིས་དཀྱིལ་འཁོར་འདྲིར་བཅུག་ལ། དེར་སློབ་མ་ཡིད་ཀྱིས་མཆོད་པ་ཡང་སློབས་ཤིག །ཡིད་ཀྱིས་འདི་
སྐད་རྗོད་ཅིག །ནམ་མཁའི་མཆོད་པས་དེ་བཞིན་གཤེགས་པ་ཐམས་ཅད་ལ་མཆོད་དོ་ཞེས་ཉིན་རེ་ཞིང་བྱས་ན་འགྲུབ་བོ། །འཇིག་རྟེན་གསུམ་ལས་རྣམ་པར་རྒྱལ་བའི་རྟོག་པ་ཆེན་པོའི་རྒྱལ་པོ་ལས་ནམ་མཁའ་མཛོད་ཀྱི་རྟོག་
པའོ།།  །།<head n="3" t="བྱམས་པའི་རྟོག་པ།" type="lewu" zh="85.101"/>དེ་ནས་བཅོམ་ལྡན་འདས་ལ་འཕགས་པ་བྱམས་པ་བྱང་ཆུབ་སེམས་དཔས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གིས་ཀྱང་འཇིག་རྟེན་གསུམ་ལས་རྣམ་པར་རྒྱལ་བའི་རྟོག་པ་ཆེན་པོའི་
རྒྱལ་པོ་འདིར་རང་གི་སྙིང་པོ་སྩལ་བར་བགྱི་སྟེ། གང་བརྗོད་པ་ཙམ་གྱིས་སེམས་ཅན་ཐམས་ཅད་བྱམས་པའི་སེམས་སྐྱེ་བར་འགྱུར་བའོ། །བཅོམ་ལྡན་འདས་ཀྱིས་རིགས་ཀྱི་བུ་སྨྲོས་ཤིག་ཅེས་གསུངས་སོ། །དེ་ནས་བཅོམ་
ལྡན་འདས་བྱམས་པ་བྱང་ཆུབ་སེམས་དཔས་རང་གི་སྙིང་པོ་འདི་གསུངས་སོ། །ཨོྃ་མཻ་ཏྲི་དྲྀ་ཌྷ་ཙི་ཏེ་ཏིཥྛ་ཧོ། །དེ་ནས་འདི་བརྗོད་པ་ཙམ་གྱིས་དེ་བཞིན་གཤེགས་པ་ཐམས་ཅད་བྱམས་པའི་ཏིང་ངེ་འཛིན་ལ་སྙོམས་པར་ཞུགས་ཏེ་