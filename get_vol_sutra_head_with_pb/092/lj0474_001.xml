<pb id="92.293b"/>
པ་མ་བྱས་པ་དེ་དག་གིས་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་གྱི་སྒོའི་ཆོས་ཀྱི་རྣམ་གྲངས་འདི་ཐོས་པར་མི་ནུས་སོ། །ཆོས་ཀྱི་རྣམ་གྲངས་འདི་གང་ན་སྤྱོད་པའི་ས་ཕྱོགས་དེ་མཆོད་རྟེན་དུ་འགྱུར་
རོ། །ཆོས་ཀྱི་རྣམ་གྲངས་འདི་གང་གི་ལུས་ལ་ཐོགས་སམ། གླེགས་བམ་ལ་བྲིས་ཏེ་སྤྱོད་པའི་གང་ཟག་དེ་ཕྱག་བྱ་བའི་གནས་སུ་འགྱུར་རོ། །དེ་བསྐལ་པ་བྱེ་བ་མང་པོར་སྐྱེ་བ་དྲན་པར་འགྱུར་རོ། །
དེ་ལ་བདུད་སྡིག་ཅན་བར་ཆད་བྱེད་པར་མི་འགྱུར་རོ། །རྒྱལ་པོ་ཆེན་པོ་བཞི་དང་། ལྷ་གཞན་རྣམས་ཀྱང་དེ་ལ་བསྲུང་བ་དང་། བསྐྱབ་པ་དང་། སྦ་བའི་ཕྱིར་རྟག་ཏུ་ཕྱི་བཞིན་འབྲང་བར་འགྱུར་རོ། །ཡ་ང་བ་མ་
སྤངས་པས་འཆི་བར་མི་འགྱུར་རོ། །སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་དགོངས་པར་འགྱུར་རོ། །མདོར་ན་སངས་རྒྱས་ཀྱི་ཞིང་གང་དང་གང་དུ་འདོད་པ་དེ་དང་དེར་སྐྱེའོ། །དེ་ལྟར་ཤེས་རབ་
ཀྱི་ཕ་རོལ་ཏུ་ཕྱིན་པའི་ཚུལ་གྱི་སྒོའི་ཆོས་ཀྱི་རྣམ་གྲངས་འདི་ཕན་ཡོན་མང་མོད་ཀྱི་ངས་ཕྱོགས་ཙམ་ཞིག་བརྗོད་དོ། །བཅོམ་ལྡན་འདས་ཀྱིས་དེ་སྐད་བཀའ་སྩལ་ནས། བྱང་ཆུབ་སེམས་དཔའ་སེམས་དཔའ་
ཆེན་པོ་ལག་ན་རྡོ་རྗེ་དང་། བྱང་ཆུབ་སེམས་དཔའ་དེ་དག་དང་། ཐམས་ཅད་དང་ལྡན་པའི་འཁོར་དེ་དག་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་
ཀྱིས་གསུངས་པ་ལ་མངོན་པར་བསྟོད་དོ།།  །།འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་བརྒྱ་ལྔ་བཅུ་པ་རྫོགས་སྷོ།།  །། 
<sutra id="J462"/><head n="1" t="དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་གསང་བ་རྒྱན་གྱི་བཀོད་པ་ཞེས་བྱ་བའི་རྒྱུད་ཀྱི་རྒྱལ་པོ།"/><head n="2" t="དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ཡུམ་ཆེན་མོ་རྣམས་ཀྱི་ཕྱག་རྒྱ་ཡེ་ཤེས་ཀྱི་དཀྱིལ་འཁོར།" type="lewu" zh="86.238"/>༄༅། །རྒྱ་གར་སྐད་དུ། <stitle n="474">སརྦ་ཏ་ཐཱ་ག་ཏ་ཀཱ་ཡ་བཱཀ་ཙིཏྟ་གུ་ཧྱ་ཨ་ལྃ་ཀཱ་ར་བྱཱུ་ཧོ་ཏན་ཏྲ་རཱ་ཛཱ་ནཱ་མ།</stitle> བོད་སྐད་དུ། <ttitle n="474">དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་རྒྱན་གྱི་
<pb id="92.294a"/>
བཀོད་པ་ཞེས་བྱ་བའི་རྒྱུད་ཀྱི་རྒྱལ་པོ། </ttitle><bampo n="474.1"/>བླ་མ་དང་འཇམ་པའི་དབྱངས་ཀྱི་ཞབས་ཀྱི་པད་མ་ལ་གུས་པས་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་དེ་བཞིན་
གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་རྣལ་འབྱོར་གྱི་དབང་ཕྱུག་ཆེན་པོ་དང་། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ཕྱག་རྒྱ་ཆེན་པོའི་དམ་
ཚིག་གི་བྱིན་གྱིས་བརླབས་ཀྱིས་རྡོ་རྗེའི་སྐུ་ཆེན་པོ་དང་། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་རིན་པོ་ཆེ་ཆེན་པོའི་ཅོད་པན་གྱི་རྩེ་མོའི་གཙུག་ཕུད་ཀྱིས་དབང་བསྐུར་བ་བརྙེས་
པ་དང་། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ཀྱི་ཏིང་ངེ་འཛིན་ཆེན་པོ་དང་ལྡན་པ་དང་། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ལས་
སྣ་ཚོགས་པ་ཆེན་པོ་དང་། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་མཆོད་པ་ཆེན་པོ་སྤྲོ་བའི་དམ་ཚིག་གི་གསང་བ་དང་། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་
དང་ཐུགས་རྡོ་རྗེ་ཡེ་ཤེས་དཀྱིལ་འཁོར་ཆེན་པོ་དམ་ཚིག་གི་དེ་ཁོ་ན་ཉིད་དང་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་གསང་བ་ཆེན་པོའི་སྙིང་པོ་དང་། དེ་བཞིན་གཤེགས་
པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ཀྱིས་མངའ་བདག་ཆེན་པོ་དང་། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ཀུན་ཏུ་བཟང་པོ་དང་། དེ་བཞིན་གཤེགས་
པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་དཔེ་མེད་ཅིང་མི་མཉམ་པ་དང་མཉམ་པ་ནམ་མཁའ་ལྟ་བུ་དང་། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་རིགས་དང་། 
<pb id="92.294b"/>
སྙིང་པོ་དང་ཕྱག་རྒྱ་དང་གསང་སྔགས་དང་རིག་པ་གཉིས་སུ་མེད་པར་གྱུར་པ་དང་། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ཕ་རོལ་ཏུ་ཕྱིན་པའི་སྙིང་པོ་ལ་དགའ་བ་དང་། དེ་བཞིན་གཤེགས་པ་ཐམས་
ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ལྷག་པའི་ལྷའི་སྙིང་པོ་མཛེས་པ་དང་། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་རྒྱན་ཆེན་པོ་བཀོད་པའི་དཀྱིལ་འཁོར་ཆེན་པོའི་སྙིང་པོ་
ལ་ནམ་མཁའི་ཁམས་ཐམས་ཅད་ཀྱི་རྡུལ་ཕྲ་རབ་ཀྱི་རྡུལ་དང་མཉམ་པའི་རྡོ་རྗེ་ཡེ་ཤེས་ཆེན་པོ་འབའ་ཞིག་དང་ཐབས་ཅིག་ཏུ་བཞུགས་སོ། །དེའང་འདི་ལྟ་སྟེ། སྒོ་མཐའ་ཡས་པ་ཞེས་བྱ་བའི་རྡོ་རྗེ་ཡུམ་ཆེན་
མོ་དང་། ནམ་མཁའི་སྒོ་ཞེས་བྱ་བའི་རྡོ་རྗེ་ཡུམ་ཆེན་མོ་དང་། ཨ་བོ་ཛའི་སྒོ་ཞེས་བྱ་བའི་རྡོ་རྗེ་ཡུམ་ཆེན་མོ་དང་། འགྱུར་བ་མེད་པའི་སྒོ་ཞེས་བྱ་བའི་རྡོ་རྗེ་ཡུམ་ཆེན་མོ་དང་། ཤེས་རབ་ཀྱི་ཕ་རོལ་ཏུ་ཕྱིན་མ་ཞེས་
བྱ་བའི་རྡོ་རྗེ་ཡུམ་ཆེན་མོ་དང་། གཞན་ཡང་མ་ལུས་ཤིང་ལུས་པ་མེད་པའི་འཇིག་རྟེན་གྱི་ཁམས་ཀྱི་རྡུལ་ཕྲ་རབ་དང་མཉམ་པའི་བརྩོན་འགྲུས་དང་ལྡན་པའི་རྡོ་རྗེ་བཙུན་མོ་སྟོང་ཕྲག་བརྒྱ་ལའང་འདི་ལྟ་སྟེ། 
མདའི་མཚོན་ཆའི་ལག་ཅེས་བྱ་བའི་རྡོ་རྗེ་བཙུན་མོ་དང་། དབང་ཕྱུག་ལ་ལྟ་བའི་རིམ་པའི་རྡོ་རྗེ་བཙུན་མོ་དང་། ཉེ་བར་ཞི་བའི་བཞིན་རས་ཤེས་བྱ་བའི་རྡོ་རྗེ་བཙུན་མོ་དང་། གྱེན་དུ་བལྟ་བའི་བཞིན་རས་
ཞེས་བྱ་བའི་རྡོ་རྗེ་བཙུན་མོ་དང་། ཟླ་མཚན་རྡོ་རྗེ་ཞེས་བྱ་བའི་རྡོ་རྗེ་བཙུན་མོ་དང་། བརྡ་སྤྲོད་པ་མེ་ཞེས་བྱ་བའི་རྡོ་རྗེ་བཙུན་མོ་དང་། འབྲི་བའི་སྒོ་ཞེས་བྱ་བའི་རྡོ་རྗེ་བཙུན་མོ་དང་། རོལ་བ་དང་ལྡན་
པ་ཞེས་བྱ་བའི་རྡོ་རྗེ་བཙུན་མོ་དང་འདོད་པའི་མཆོག་ཅེས་བྱ་བའི་རྡོ་རྗེ་བཙུན་མོ་དང་། དབང་ཕྱུག་གི་བདེ་བའི་སྒོ་ཞེས་བྱ་བའི་རྡོ་རྗེ་བཙུན་མོ་དང་། དམིགས་པའི་སྒོ་ཞེས་བྱ་བའི་རྡོ་རྗེ་བཙུན་མོ་ 
<pb id="92.295a"/>
དང་། བྲང་ལས་སྐྱེས་ཞེས་བྱ་བའི་རྡོ་རྗེ་བཙུན་མོ་སྟེ། དེ་དག་ལ་སོགས་པ་རྡོ་རྗེ་བཙུན་མོ་རྣམས་ཀྱིས་ཡོངས་སུ་བསྐོར་ཅིང་མདུན་དུ་བདར་ཏོ། །གཞན་ཡང་དཔག་ཏུ་མེད་པའི་
རྡོ་རྗེ་ཕོ་ཉ་མོ་ཆེན་པོ་རྣམས་དང་ཐབས་ཅིག་ཏུ་བཞུགས་ཏེ། དེ་ཡང་འདི་ལྟ་སྟེ། སྙིང་སྐུལ་བར་བྱེད་པ་ཞེས་བྱ་བའི་རྡོ་རྗེ་ཕོ་ཉ་མོ་ཆེན་མོ་དང་། གདུག་པ་ཐམས་ཅད་འགུགས་པ་ཞེས་བྱ་བའི་
རྡོ་རྗེ་ཕོ་ཉ་མོ་ཆེན་མོ་དང་། རྗེས་སུ་མཉེས་པ་རྡོ་རྗེ་ཞེས་བྱ་བའི་རྡོ་རྗེ་ཕོ་ཉ་མོ་ཆེན་མོ་དང་། ཁྲག་འགུགས་པ་ཞེས་བྱ་བའི་རྡོ་རྗེ་ཕོ་ཉ་མོ་ཆེན་མོ་དང་། ཐམས་ཅད་འཕྲོག་པར་ཞེས་བྱ་བའི་
རྡོ་རྗེ་ཕོ་ཉ་མོ་ཆེན་མོ་ལ་སོགས་པའོ། །གཞན་ཡང་འཇིག་རྟེན་གྱི་ཁམས་རྒྱས་པའི་རྡོ་རྗེ་སྒོ་སྲུངས་མ་ཆེན་མོ་རྣམས་དང་ཡང་ཐབས་ཅིག་སྟེ། དེའང་འདི་ལྟ་སྟེ། རྡོ་རྗེ་འབེབས་པ་ཞེས་བྱ་
བའི་རྡོ་རྗེ་སྒོ་སྲུངས་མ་ཆེན་མོ་དང་། དམ་ཚིག་གསུམ་ལྡན་ཞེས་བྱ་བའི་རྡོ་རྗེ་སྒོ་སྲུངས་མ་ཆེན་མོ་དང་། འཇིག་པའི་ཡན་ལག་ཅན་ཞེས་བྱ་བའི་རྡོ་རྗེ་སྒོ་སྲུངས་མ་ཆེན་མོ་དང་། ཐོག་མ་པ་
ཞེས་བྱ་བའི་རྡོ་རྗེ་སྒོ་སྲུངས་མ་ཆེན་མོ་དང་། གདུལ་དཀའ་འདུལ་ཞེས་བྱ་བའི་རྡོ་རྗེ་སྒོ་སྲུངས་མ་ཆེན་མོ་ལ་སོགས་པའོ། །གཞན་ཡང་མི་མཉམ་པ་དང་མཉམ་པའི་རྡོ་རྗེ་བྲན་མོ་ཆེན་མོ་
རྣམས་དང་ཡང་ཐབས་ཅིག་སྟེ། དེའང་འདི་ལྟ་སྟེ། སྐུ་གསུང་ཐུགས་ཐམས་ཅད་རྡོ་རྗེས་འཆིང་བ་མ་ཞེས་བྱ་བའི་རྡོ་རྗེ་བྲན་མོ་ཆེན་མོ་དང་། འཇིགས་པའི་མེའི་གདོང་ཞེས་བྱ་བའི་རྡོ་རྗེ་
བྲན་མོ་ཆེན་མོ་དང་། གཙིགས་ཤིང་རྣམ་པར་འགྱུར་བའི་གདོང་ཞེས་བྱ་བའི་རྡོ་རྗེ་བྲན་མོ་ཆེན་མོ་དང་། འཇིག་རྟེན་གསུམ་འཆིང་བ་ཞེས་བྱ་བའི་རྡོ་རྗེ་བྲན་མོ་ཆེན་མོ་དང་། བསྐལ་པར་གནས་
<pb id="92.295b"/>
པ་ཞེས་བྱ་བ་ལ་སོགས་པའི་རྡོ་རྗེ་བྲན་མོ་ཆེན་མོའོ། །གཞན་ཡང་དཔེ་མེད་པའི་རྡོ་རྗེ་རོལ་པ་མོ་ཆེན་མོ་རྣམས་དང་ཡང་ཐབས་ཅིག་སྟེ། དེའང་འདི་ལྟ་སྟེ། དེ་བཞིན་གཤེགས་པ་ཐམས་
ཅད་ཀྱི་སྐུ་གསུང་ཐུགས་རྡོ་རྗེ་དགྱེས་པ་ཞེས་བྱ་བའི་རྡོ་རྗེ་རོལ་པ་མོ་ཆེན་མོ་དང་། ཀུན་ནས་འབེབས་པ་ཞེས་བྱ་བའི་རྡོ་རྗེ་རོལ་པ་ཆེན་མོ་དང་། འཇིག་རྟེན་གསུམ་རབ་ཏུ་འཇོམས་པ་ཞེས་བྱ་བའི་རྡོ་རྗེ་
རོལ་པ་ཆེན་མོ་དང་། རབ་ཏུ་དགའ་བའི་རྗེས་སུ་འགྲོ་བ་ཞེས་བྱ་བའི་རྡོ་རྗེ་རོལ་པ་ཆེན་མོ་དང་། ཐམས་ཅད་དགའ་བར་བྱེད་པ་ཞེས་བྱ་བ་ལ་སོགས་པའི་རྡོ་རྗེ་རོལ་པ་ཆེན་མོ་ལ་སོགས་པའོ། །
གཞན་ཡང་ནམ་མཁའི་ཁམས་ཐམས་ཅད་རྒྱས་པར་གང་བའི་རྡོ་རྗེའི་ཡབ་རྣམས་དང་ཡང་ཐབས་ཅིག་སྟེ། དེའང་འདི་ལྟ་སྟེ། འདོད་པའི་དབང་ཕྱུག་ཅེས་བྱ་བའི་རྡོ་རྗེའི་ཡབ་ཆེན་པོ་དང་། མཁའ་འགྲོ་
ཡི་རྡོ་རྗེ་དབང་ཕྱུག་དང་། དྲི་ཡི་དབང་ཕྱུག་དང་། སྟུག་པོ་བཀོད་པ་དང་། ཟླ་བའི་འོད་དང་། འདུན་པ་སྲེལ་དང་། སྐྱེ་བོ་ཡོངས་སུ་དོར་བ་དང་། ལེགས་པར་སྦྱངས་པ་དང་། འདོད་པའི་རྡོ་རྗེ་དང་། གདུང་བ་སྐྱེད་པ་དང་། འདུལ་བར་
བྱེད་པ་དང་། གདུག་པ་ཐམས་ཅད་སེལ་བར་བྱེད་པ་དང་། དེ་ཁོ་ན་ཉིད་ཀྱི་མགོན་པོ་དང་། གནས་པ་པོ་དང་། བརྩེ་བ་ཅན་དང་། ཆོས་འཆང་དང་། སྐྱོང་པ་པོ་དང་། སྦོ་བ་པོ་དང་། འཆིང་བ་པོ་དང་། སྐོར་བ་པོ་དང་། དེ་དག་ལ་སོགས་
པ་རྡོ་རྗེ་ཡབ་རྣམས་སོ། །གཞན་ཡང་མཐའ་ཡས་པའི་རྡོ་རྗེ་ཕོ་ཉ་མོ་འཕྲོག་པའི་རྡོ་རྗེ་བྲན་ཕོ་རྡོ་རྗེའི་ཚོགས་དང་ཐབས་ཅིག་སྟེ། དེའང་འདི་ལྟ་སྟེ། རྡོ་རྗེ་རླུང་ཞེས་བྱ་བ་དང་། རྡོ་རྗེ་མི་འཁྲུགས་པ་དང་། རྡོ་རྗེ་
ཆུ་དང་། གཞན་ཡང་རྡོ་རྗེ་རྒྱལ་པོ་ཆེན་པོ་བཞི་ལ་འདི་ལྟ་སྟེ། ཞི་བར་བྱེད་པ་དང་། རྒྱས་པར་བྱེད་པ་དང་། དབང་དུ་བྱེད་པ་དང་། མི་ཤེས་པ་ཐམས་ཅད་ཟད་པར་བྱེད་པ་སྟེ་དེ་དག་ལ་སོགས་པའོ། །གཞན་ཡང་མཆོག་ཏུ་རྒྱ་ཆེན་
<pb id="92.296a"/>
པོ་སངས་རྒྱས་ཀྱི་ཡེ་ཤེས་རབ་ཏུ་གནས་པའི་མཆོད་པ་དང་ལྡན་པ་བཅོམ་ལྡན་འདས་སྟོན་པ་རྟག་པ་མཆོག་གི་མངའ་བདག་སྟེ། ཀུན་ཏུ་བཟང་པོའི་སྐུ་ཡི་ནི། །འཇིག་རྟེན་གསུམ་གྱི་
དཀྱིལ་འཁོར་སྤྲོས། །བཅོམ་ལྡན་རྡོར་འཛིན་ལེགས་པར་གཞུགས། །གསང་བ་རྒྱན་གྱི་སྦྱོར་བས་སོ། །དེ་ནས་དེ་བཞིན་གཤེགས་པ་ཐམས་ཅད་སྐྱེད་པར་བྱེད་པའི་ཡུམ་གསང་བའི་རྡོ་རྗེ་འདུས་པ་ཐོབ་
སྟེ། དེ་བཞིན་གཤེགས་པ་ཐམས་ཅད་ཀྱི་ཡབ་དང་ལྷན་ཅིག་ཏུ་དགའ་བའི་བདེ་བ་རྗེས་སུ་བྱུང་སྟེ་འཁོར་དང་བཅས་པ་རྣམས་བཅོམ་ལྡན་འདས་ཀྱི་སྤྱན་སྔར་ལྷགས་ཏེ། རྡོ་རྗེའི་གླུ་འདིས་མངོན་པར་
བསྟོད་ནས་ཞུ་བ་ཞུས་པ། སངས་རྒྱས་ཀུན་དོན་ཁྱོད་ཕྱག་འཚལ། །རྡོ་རྗེ་འབྱུང་བ་ཁྱོད་ལ་འདུད། །ཐུགས་ཀྱི་རིན་ཆེན་མཆོག་ཁྱོད་འདུད། །ཆོས་ཀྱི་བློ་གྲོས་ཁྱོད་ལ་འདུད། །ཆོས་རྣམས་ཀུན་མཆོག་
ཁྱོད་ལ་འདུད། །སྣ་ཚོགས་དགོངས་པ་ཁྱོད་ལ་འདུད། །དམ་ཚིག་མཆོག་གི་མཆོག་ཁྱོད་འདུད། །རྡོ་རྗེ་སེམས་དཔའ་ཕྱག་འཚལ་འདུད། །གྲགས་པ་ཆེན་པོ་བདག་ཅག་ནི། །མགོན་པོ་ཁྱོད་ལ་ཞུ་བ་ཞུ། །སངས་
རྒྱས་ཐམས་ཅད་སྐྱེད་བྱེད་ཡུམ། །དཀྱིལ་འཁོར་གྱི་ནི་དཀྱིལ་འཁོར་མཆོག །དེ་ནས་བཅོམ་ལྡན་འདས་རྡོ་རྗེ་སེམས་དཔའ་དེས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ཡུམ་རྣམས་ལ་འདི་སྐད་ཅེས་བཀའ་
སྩལ་ཏོ། །དེ་བཞིན་གཤེགས་པ་ཐམས་ཅད་ཀྱི་ཡུམ་རྣམས་དེ་སྐད་མ་སྨྲ་ཞིག །འཇིག་རྟེན་ཐམས་ཅད་ལ་ཁྱབ་པའི་དཀྱིལ་འཁོར་གྱི་རྒྱལ་པོ་ཆེན་པོ་འདི་ལ་མ་འོངས་པའི་སེམས་ཅན་རྣམས་དད་པར་མི་འགྱུར་
ཞིང་རང་གི་སེམས་ཡོངས་སུ་སུན་འབྱིན་ལ་དེས་མ་མཐོང་བའི་ཆོས་ལ་མ་དད་པས་རང་གི་སེམས་ཡང་དག་པར་སུན་ཕྱུང་སྟེ། མནར་མེད་པ་རྣམས་སུ་སྐྱེས་ནས་བསྐལ་པ་སྟོང་ཕྲག་མང་པོར་མནར་མེད་པའི་སྡུག་
<pb id="92.296b"/>
བསྔལ་རྗེས་སུ་འབྱུང་བར་འགྱུར་རོ། །དེ་བརྒྱ་ལམ་ན་མནར་མེད་པའི་སྡུག་བསྔལ་ལས་གྲོལ་ཏེ། མི་རྣམས་སུ་སྐྱེས་པར་གྱུར་ཀྱང་རྣམ་པར་འགྱུར་བའི་བཞིན་དུ་འགྱུར་རོ། །བརྗེད་ངས་པ་རྣམས་དང་། བློ་གྲོས་ཆུང་
བ་རྣམས་དང་། ཁྱི་དང་བྱ་རོག་དང་བྱི་ལ་དང་ཕག་དང་སྟག་དང་གླང་པོ་ཆེ་དང་སེང་གེའི་ང་རོ་འདྲ་བ་དག་ཏུ་འགྱུར་རོ། །དེ་དང་འདྲེ་བར་མི་བྱ་ཞིང་བལྟ་བར་མི་བྱའོ། །དེ་ནས་དེ་བཞིན་གཤེགས་པ་ཐམས་ཅད་བསྐྱེད་པའི་
ཡུམ་དེ་རྣམས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཇི་ལྟར་སེམས་ཅན་དེ་རྣམས་ཀྱི་མནར་མེད་པའི་སྡུག་བསྔལ་ཟད་པར་འགྱུར། བཅོམ་ལྡན་འདས་ཀྱིས་བཀའ་སྩལ་པ། 
གང་གིས་འདིའི་མིང་གཟུང་ན་ཡོངས་སུ་ཟད་པར་འགྱུར་རོ། །བསོད་ནམས་དེའི་རྒྱུས་དེའི་ལས་ཀྱི་སྒྲིབ་པ་ཟད་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་སྐལ་བ་ཅན་དུ་འགྱུར་རོ། །དེ་ནས་དེ་དག་ཡིད་
དགའ་བ་སྐྱེས་ནས་ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བསྟན་དུ་གསོལ། བསོད་ནམས་དང་ཡེ་ཤེས་ཀྱི་ཚོགས་ཀྱི་རྒྱུས་དཀྱིལ་འཁོར་ཆེན་པོའི་རྒྱལ་པོ་སེམས་
ཅན་ཐམས་ཅད་ལ་ཕན་པ་དང་བདེ་བའི་ཕྱིར་གང་མ་འོངས་པའི་སེམས་ཅན་རྣམས་ཀྱིས་དྲན་པ་ཙམ་གྱིས་སངས་རྒྱས་ཀྱི་བྱང་ཆུབ་ཐོབ་པར་འགྱུར་རོ། །དེ་ནས་བཅོམ་ལྡན་འདས་ཀྱིས་ཀུན་ཏུ་
བཟང་པོ་ཆེན་པོ་འོད་འཕྲོ་བ་གསལ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །རང་གི་སྐུ་དང་གསུང་དང་ཐུགས་རྡོ་རྗེ་རྣམས་ལས་དེ་བཞིན་གཤེགས་པ་ཐམས་ཅད་ཀྱི་སྐུའི་དམ་པ་
འདི་བཀའ་སྩལ་པ། དཀྱིལ་འཁོར་ཀུན་གྱི་ཡུམ་གྱུར་པ། །སྟོང་ཉིད་ཡེ་ཤེས་ཉིད་དུ་བཤད། །ཅི་ཞིག་ང་ཡིས་བསྟན་པར་བྱ། །རྟོག་པ་ཐམས་ཅད་རྣམ་པར་སྤངས། །སེམས་ཅན་རྣམས་ལ་ཕན་བཞེད་
<pb id="92.297a"/>
པ། །གང་ཞིག་ཅུང་ཟད་བསྟན་པར་བྱ། །དེ་ཀུན་སྒྱུ་མས་སྒྱུ་མའོ། །འགྲོ་བ་སྒྱུ་མ་ལྟ་བུར་ཤེས། །དེས་ན་སྒྱུ་མ་ལྟ་བུ་ཡིས། །སྒྱུ་མ་ལྟ་བུའི་དཀྱིལ་འཁོར་བྱ། །ནམ་མཁའི་ཁམས་ཀྱིས་ཁྱབ་པ་
ཡི། །ཐམས་ཅད་ཡུམ་གྱིས་ཡང་དག་འཁྲུགས། །ཕྱི་རོལ་ཡང་ནི་བརྟག་པར་བྱ། །གསང་བའི་དཀྱིལ་འཁོར་ཡུམ་རྣམས་ཀྱིས། །དབེན་ཞིང་དགའ་བའི་གནས་སུ་ནི། །ཡིད་ཀྱི་ལེགས་པར་འདུ་བྱས་པ། །ནམ་
མཁའ་ལ་ནི་ཐིག་གིས་གདབ། །ཐོག་མར་དེ་ཡིས་དམ་པས་སོ། །དེ་ནས་རྣལ་འབྱོར་ཆེན་པོས་ཐིག །གསང་བའི་ཡུམ་གྱི་དཀྱིལ་འཁོར་རོ། །མུ་ཁྱུད་དག་གི་རྣམ་མདུན་དུ། །ཀུན་ནས་ཡོངས་སུ་བསྐོར་
བར་བྱ། །དབུས་ཀྱི་ཆ་རུ་དཀྱིལ་འཁོར་ནི། །འཁོར་ལོ་ལྟ་བུར་བྲི་བར་བྱ། །ཀུན་ནས་བརྒྱད་གཉིས་མཛེས་པ་ནི། །དཀྱིལ་འཁོར་བཞི་ཡི་དབུས་སུའོ། །འཁོར་ལོའི་ལྟེ་བའི་དབུས་སུ་ནི། །པད་མ་ཟེ་འབྲུ་ལྡན་པ་
བྲི། །མཚམས་དང་མཚམས་སུ་འདབ་མ་ནི། །ཇི་ལྟ་བ་བཞིན་བསྙེམས་བཅས་པས། །སྲད་བུ་ལྔ་ཡིས་ཡང་དག་འཁྲུགས། །སྲད་བུ་བཞི་ཡིས་ཉེ་བར་སྤྲས། །སྒོ་བཞི་དང་ནི་ཡང་དག་ལྡན། །རྟ་བབས་སེང་གེ་
དག་གིས་རྒྱན། །གདུགས་དང་རྒྱལ་མཚན་བ་དན་སོགས། །བླ་རེས་སྟེང་དུ་བྲེས་པ་དང་། །རིན་ཆེན་རྡོ་རྗེས་པད་ལྡན་སྔོན། །དཔག་བསམ་ཤིང་གི་ལྕུག་མས་ཁྱབ། །བུམ་བཟང་རིན་ཆེན་ལྡན་པའི་མཆོག །རྒྱན་ཕྲེང་གླང་པོ་
ལྡན་པ་ནི། །ཕྱི་རོལ་གནས་ཏེ་ལེགས་པར་བྲིས། །རྟོག་དང་མི་རྟོག་རྣམ་སྤངས་ཏེ། །དཀྱིལ་འཁོར་རྒྱལ་པོའི་དབུས་སུ་ནི། །གསང་བ་རྒྱན་གྱི་རྡོ་རྗེ་བྱ། །མཉམ་པར་གཞག་ཅིང་སྤྲོ་བ་ཡིས། །སེམས་ཀྱིས་བྲི་བ་ཉིད་དུ་བྱ། །དེ་ནས་
ལྷ་མོ་ཞལ་བཞི་མ། །ཤེས་རབ་ཕ་རོལ་ཕྱིན་དགེ་བ། །ཕྱག་བཞི་པ་ལ་སྤྱན་ཡངས་མ། །ཕྱག་གཉིས་ཀྱིས་ནི་ཆོས་འཆད་ཅིང་། །བཞི་པའི་གཡས་པར་རྡོ་རྗེ་སྟེ། །གཡོན་པ་པད་མས་རྣམ་པར་བརྒྱན། །དཀར་དང་དམར་པོ་ཆེར་
<pb id="92.297b"/>
སྔོ་བ། །སྔོ་བསངས་རིན་ཆེན་མཆོག་མཛེས་འོད། །གཙུག་ན་རིན་ཆེན་གཙུག་ཏོར་ཆེ། །གཙུག་རྒྱན་ཅོད་པན་དམ་པ་ཅན། །སྐལ་བ་ཆེན་པོ་འོད་ལྡན་མ། །རྒྱན་རྣམས་ཀུན་གྱིས་རྣམ་པར་ཀླུབས། །གོས་ཀྱིས་སྟོད་ནི་ལེགས་
བསྒྲིབས་པ། །བཞིན་གྱི་དཀྱིལ་འཁོར་འཛུམ་བཅས་ཤིང་། །སྣ་ཚོགས་གོས་ནི་ལེགས་གྱོན་པ། །དབུ་མའི་ཞལ་རས་གསེར་གྱི་འོད། །ཞབས་གཉིས་དབུས་སུ་འཁོར་ལོ་སྟེ། །མདུན་ན་རིན་ཆེན་བདུན་གནས་
པ། །པད་མ་མཆོག་ལྡན་སེང་གེའི་ཁྲི། །ཟླ་བ་རྡོ་རྗེ་འཛིན་པའི་གདན། །ཉི་མའི་དཀྱིལ་འཁོར་འོད་འཕྲོ་བ། །རྒྱབ་ཏུ་ཉི་མའི་དཀྱིལ་འཁོར་ནི། །དཔའ་བོ་དེ་ཡིས་བྲི་བར་བྱ། །འདི་ཡི་མདུན་དུ་བྲི་བྱ་བ། །དཔའ་བོ་
མཐའ་ཡས་པ་ཡི་ཞལ། །སྟོང་ཕྲག་དུ་མའི་ཕྱག་ལྡན་མ། །མཚན་ཉིད་ཐམས་ཅད་ཡང་དག་རྫོགས། །རྒྱན་རྣམས་ཀུན་གྱིས་རྣམ་པར་བརྒྱན། །ཕྱག་གིས་རྡོ་རྗེ་པད་མ་འཆང་། །སྣ་ཚོགས་ཕྱག་རྒྱས་ཕྱག་གཞན་
དཀྲིགས། །གཙུག་ལྡན་དར་གྱི་ཅོད་པན་ཅན། །དབུ་རྒྱན་པད་མའི་བཞིན་རས་མ། །ཟླ་བའི་དཀྱིལ་འཁོར་དག་ལ་བཞུགས། །དེ་འོད་ཉི་མ་ལྟ་བུའི་འོད། །དཔའ་བོའི་རྣལ་འབྱོར་ལྡན་པ་ཡི། །དཔའ་བོ་དེས་ནི་བྲི་བར་
བྱ། །རྡོ་རྗེ་སེམས་དཔར་བདག་བསྒོམས་ཏེ། །དེར་ནི་བསྙེམས་པས་འགྲོ་བར་བྱ། །དཔའ་བོས་ལྷོ་རུ་བྲི་བྱ་བ། །གཤིན་རྗེའི་འདབ་མ་མཛེས་པ་ལ། །མཆོག་སྦྱིན་ནམ་མཁའ་དགེ་མ་ཡང་། །རིན་ཆེན་ཁྲི་ལ་
ལེགས་པར་བཞུགས། །བཞིན་རས་སྔོ་ལ་སྤྱན་དཀར་བ། །འཛུམ་བཅས་ནོར་བུའི་འོག་པག་ཅན། །མགུལ་རྒྱན་རིན་ཆེན་ཕྲེང་བ་མཆོག །རྐང་གདུབ་གདུ་བུ་རིན་པོ་ཆེ། །ཡིད་བཞིན་ནོར་བུའི་ལག་པ་ཅན། །སྦྱིན་པའི་
ཕ་རོལ་ཕྱིན་དགོངས་མ། །དེ་ནས་བློ་ལྡན་རབ་སོང་སྟེ། །ནུབ་ཏུ་ཡང་ནི་དེ་བཞིན་དུ། །དཔལ་དང་ལྡན་པས་ལེགས་པར་བྲི། །ཆུ་ལས་སྐྱེས་མ་ཡིད་འཕྲོག་མ། །དམར་པོའི་གོས་འཛིན་དག་པ་མ། །གཙུག་ན་
<pb id="92.298a"/>
ཅོད་པན་གྱིས་སྤྲས་མ། །སྦྲུལ་རྒྱན་སྣ་ཚོགས་ལུས་ཅན་མ། །དར་དང་རིན་ཆེན་གྱིས་ཀླུབས་མ། །པད་མ་འབྱེད་པའི་སྦྱོར་བ་ཡི། །ཕྱག་གི་ལོ་འདབ་དང་ལྡན་པས། །ཟླ་བའི་གདན་ལ་ཡང་དག་བཞུགས། །
ཉི་མ་དུ་མའི་སྣང་བ་ཅན། །ཇི་ལྟར་རིགས་པ་བྲི་བར་བྱ། །དེ་ནས་བྱང་དུ་ཕྱིན་ནས་སུ། །སོང་སྟེ་དཔའ་བོས་བྲི་བྱ་བ། །མི་གཡོ་བཞིན་རས་གྲགས་ཆེན་མ། །མར་གད་འབར་བ་མཚུངས་པ་མོ། །དཀར་པོའི་དར་གྱིས་ཡང་
དག་ཀླུབས། །གཙུག་ན་ནོར་བུ་ཅོད་པན་བཟང་། །གཙུག་རྒྱན་སྣ་ཚོགས་དག་གིས་སྤྲས། །རྡོ་རྗེ་དྲིལ་བུའི་ལག་བཀྲ་མ། །སྣ་ཚོགས་རྒྱན་དང་གོས་ལྡན་པས། །ཟླ་བའི་གདན་ལ་ཡང་དག་བཞུགས། །འོད་ཀྱིས་གཏམས་
པའི་དཀྱིལ་འཁོར་མཆོག །དེ་ནས་མཚམས་ཀྱི་འདབ་མ་ལ། །མེ་ཏོག་བདུག་པ་དྲི་ལྡན་མ། །རྡོ་རྗེ་སྣང་བྱེད་དག་པ་མའི། །མཆོད་པ་སྔགས་རིག་པ་ཡིས་བྲིས། །གཟུགས་དང་སྒྲ་དང་རོ་དང་རེག །རང་གི་བདག་པོའི་
ཕྱོགས་སུའོ། །འདབ་མ་འདབ་མར་ཐམས་ཅད་དུ། །བཞད་དང་སྒེག་དང་དབྱངས་ཆེན་མོ། །གར་གྱི་ཕྱག་རྒྱ་གྲགས་ཆེན་པོ། །སྔགས་པས་འབད་དེ་བྲི་བར་བྱ། །པད་མ་ལས་སྐྱེས་འདབ་མ་ལ། །ཐམས་ཅད་དུ་ནི་
འགྲུབ་པ་བྲི། །སྒོ་རྣམས་དག་ནི་ཐམས་ཅད་ལ། །སྒོ་སྐྱོང་བ་ཡི་རྣཾ་བཞི་དང་། །ཕྱི་རོལ་ཏུ་ཡང་ལྷ་ལ་སོགས། །མིང་ནི་ཡང་དག་བྲི་བར་བྱ། །དེ་ནས་ཁྲུས་བྱས་ལ་བྱུགས་ལུས། །མེ་ཏོག་བདུག་སོགས་
ཀྱིས་བདུགས་ཏེ། །སྣ་ཚོགས་གོས་ནི་རབ་གྱོན་ལ། །མེ་ཏོག་ཕྲེང་དང་གོས་ཀྱིས་རྒྱན། །གཙུག་ཕུད་ཅོད་པན་དང་ལྡན་ཞིང་། །མཛེས་པའི་དར་གྱིས་ཡང་དག་ཀླུབས། །རྡོ་རྗེ་དྲིལ་བུ་ལག་པར་ལྡན། །སྦྱོར་བ་
བཟང་པོའི་རྣམ་གཞིག་གིས། །དེ་ནས་ཐམས་ཅད་དགུག་པར་བྱ། །རྡོ་རྗེ་མ་མོ་དཀའ་ཐུབ་ཆེ། །བཟློག་དང་རྣལ་མའི་ཕྱག་རྒྱ་ཡིས། །རྡོ་རྗེ་སེམས་དཔའ་བཟླས་ནས་སུ། །རྡོ་རྗེའི་སྦྱོར་བས་གར་བྱ་ཞིང་། །
<pb id="92.298b"/>
ལན་གསུམ་དུ་ནི་གཡས་བསྐོར་བས། །རྡོ་རྗེ་མ་མའི་དཀྱིལ་འཁོར་རྣམས། །དམ་ཚིག་ལྡན་པ་ཐམས་ཅད་བྱོན། །གླུ་དབྱངས་ཀྱི་ནི་རྒྱལ་པོས་བསྐུལ། །རང་གི་སློབ་མའི་ཚོགས་གར་གྱིས། །དྲེགས་པ་ཡིས་ནི་
གཡས་དང་གཡོན། །འགྱིང་བ་རང་གི་གདུད་པ་བྱ། །འདིར་གཤེགས་འདིར་གཤེགས་སེམས་ཅན་དོན་མཛད་བརྩོན་པ་པོ། །སེར་སྣ་མི་མངའ་སངས་རྒྱས་ཚོགས་མཆོག་མཐའ་དག་དང་། །བདེ་གཤེགས་དམ་
པའི་ཡུམ་གྱུར་སྲིད་པའི་སྐྱེད་པ་པོ། །ཕ་རོལ་དོན་མཛད་དུས་ལ་དེ་རིང་བབ་པ་ལགས། །ཞེས་སོ། །དེ་ནས་དེ་དག་རང་ཉིད་ཀྱིས། །རྫུ་འཕྲུལ་རྣམ་པར་འཕྲུལ་བྱས་བྱོན། །མཚན་མ་དག་ནི་བཟང་པོ་རྣམས། །དཀྱིལ་འཁོར་
དག་ཏུ་བལྟ་བར་བྱ། །རང་ངམ་གཞན་ལ་འབབ་སོགས་པའི། །མཚན་མ་ཇི་ལྟར་མཐོང་བ་ནི། །དེ་ཚེ་ངེས་པར་མ་མོ་ནི། །བདེ་གཤེགས་ཐུགས་ཀྱི་དགོངས་པ་བྱོན། །དེ་ནས་མཆོད་ཡོན་ཞབས་བསིལ་ཆོ་ག་ཇི་
བཞིན་རབ་བརྟགས་ཏེ། །དེ་ཚེ་བབས་པའི་སེམས་ཅན་བསོད་ནམས་ལྡན་ལ་བྲི་བར་བྱ། །གལ་ཏེ་དེ་ནི་མི་སྨྲ་བ་ན་ཧཱུྃ་གི་ཡི་གེ་དང་། །ལྡན་པའི་གླུ་དབྱངས་ཅན་གྱིས་ཡོངས་སུ་བསྐུལ་བ་ཉིད་དུ་བྱའོ། །དེ་ནས་ཤེས་རབ་
ལྡན་མ་གཞུག །སློབ་མའི་གཙོ་བོ་ཐལ་སྦྱར་ཏེ། །མིག་ལ་མིག་དར་གྱིས་གཡོགས་ལ། །རབ་དགའ་བདག་ཡིན་ཡང་དག་དགའ། །མ་མོ་ཐམས་ཅད་ལ་དམིགས་ཏེ། །དེས་ནི་མེ་ཏོག་དོར་བར་བྱ། །མེ་ཏོག་གང་
ལ་ལྷུང་གྱུར་པ། །མ་མོ་དེ་ནི་དེ་ཡིས་འགྲུབ། །དེ་ནས་གོ་རིམ་ཇི་བཞིན་དུ། །སྒོ་སྐྱོང་བ་ནས་བརྩམས་ནས་སུ། །ཤེས་རབ་ཕ་རོལ་ཕྱིན་པའི་བར། །སློབ་མ་ལ་ནི་བཤད་པར་བྱ། །དམ་ཚིག་ཐོབ་པར་གྱུར་ནས་སུ། །
སྡོམ་པ་དག་ནི་གཟུང་བར་བྱ། །མ་མོའི་སྔགས་དང་ཕྱག་རྒྱ་ནི། །མཉམ་པར་གཞག་པས་བསྟན་པར་བྱ། །གཞན་དུ་སློབ་དཔོན་བློ་ངན་ནི། །ངེས་པར་དམྱལ་བར་འགྲོ་བར་འགྱུར། །དེས་ཀྱང་ཡང་དག་དེ་འགྲུབ་
<pb id="92.299a"/>
ཅིང་། །མྱུར་དུ་དམྱལ་བར་འགྲོ་བར་འགྱུར། །བགེགས་དང་ལོག་པར་འདྲེན་པ་འམ། །རིམས་དང་གདོན་དང་དུག་སོགས་ཀྱིས། །གདུངས་ཏེ་ནད་ཀྱིས་རྒྱུན་དུ་ནི། །འཆི་བ་རུ་ཡང་འགྱུར་བ་ཡིན། །རྡོ་རྗེ་སློབ་དཔོན་སྨད་པ་ན། །
རྟག་ཏུ་དམྱལ་བ་ཉིད་ཏུ་ནི། །རབ་ཏུ་རྨོངས་པའི་སློབ་མ་འགྲོ། །མཁའ་ལས་རྡོ་རྗེ་ཇི་བཞིན་ནོ། །དེས་ན་བུ་ཀྱེ་དམ་ཚིག་ནི། །ཁྱོད་ཀྱིས་རྟག་ཏུ་སྲུང་བར་བྱོས། །མ་མོ་ཀུན་གྱི་སྡོམ་པ་ནི། །ཐེག་པ་ཆེན་པོའི་ཆོ་གས་གནས། །དེ་ནས་ཡང་
བཅོམ་ལྡན་འདས་ཀྱིས་ཏིང་ངེ་འཛིན་ལ་བཞུགས་ཏེ། རྡོ་རྗེ་འཛིན་པ་ཐམས་ཅད་ཀྱི་ཡུམ་རྣམས་ཀྱི་དམ་ཚིག་བཀའ་སྩལ་པ། །རིན་ཆེན་སེམས་ཀྱི་དམ་ཚིག་གིས། །རྣམ་པ་གསུམ་ནི་སྦྱང་བར་བྱ། །ཐོག་མཐའ་བར་གྱི་སྦྱོར་བ་ཡིས། །
ཆུང་འབྲིང་མཆོག་གི་དབྱེ་བ་ཡིས། །དེ་འདྲའི་དམ་ཚིག་ཡང་དག་པ། །སངས་རྒྱས་ཀུན་གྱིས་བཀའ་སྩལ་ཏོ། །ཇི་སྲིད་སེམས་ནི་སྦྱངས་ཀྱི་བར། །འབད་པ་ཡིས་ནི་བསྒོམ་པར་བྱ། །བུད་མེད་ཐམས་ཅད་མཐོང་བ་ན། །ལན་གསུམ་དུ་ནི་བསྐོར་ནས་ཀྱང་། །
སྤྱི་བོར་ཕྱག་ནི་བྱས་ནས་སུ། །ལན་གསུམ་བར་དུ་གསོལ་བ་གདབ། །བདག་ནི་མ་ཁྱོད་བུ་ཡིན་ཏེ། །ཇི་སྲིད་བྱང་ཆུབ་ཐོབ་པར་འགྱུར། །བྱང་ཆུབ་ཡན་ལག་ནུ་མ་ལས། །བྱུང་མ་རང་གི་འོ་མས་སྐྱོངས། །དེ་ནས་སྦྱོར་ལྡན་རབ་དགེ་བའི། །དབང་བསྐུར་
བ་ནི་སྦྱིན་པར་བྱ། །གསེར་ལ་སོགས་པའི་བུམ་པ་རུ། །དྲི་ཡི་ཆུས་ནི་ཡོངས་བཀང་ལ། །དར་དང་རས་སོགས་ཀྱིས་གཡོགས་ཏེ། །མེ་ཏོག་ཆུན་པོས་མགུལ་བརྒྱན་ནས། །རིན་ཆེན་སྨན་གྱིས་རབ་བཀང་བའི། །གཅིག་ལྷག་བཅུ་
དྲུག་བཟང་པོ་ལ། །མ་མོའི་སྙིང་པོ་ཉིད་ཀྱིས་ནི། །བརྒྱ་རྩ་བརྒྱད་དུ་བཟླས་པ་ཡིས། །སྔགས་ཤེས་པས་ནི་དབང་བསྐུར་རོ། །སློབ་མ་ཞི་བ་བཟང་པོ་ཡིས། །ཐོག་མར་ཞུ་བ་བྱས་ནས་ཀྱང་། །ཞབས་གཉིས་ལ་ནི་མགོས་
བཏུད་ནས། །བདག་ནི་ཆེ་གེ་མོ་རྡོ་རྗེ། །བྱང་ཆུབ་སེམས་ནི་རྣམ་བསྒོམས་པའོ། །སློབ་དཔོན་ཞབས་ཀྱི་ཆུ་སྐྱེས་ལ། །དབང་བསྐུར་ཕྱིར་ནི་ཞུ་བ་བགྱིད། །སྐལ་བ་ཆེན་པོ་བདག་ལ་སྩོལ། །སློབ་དཔོན་མཆོག་ཏུ་རྨད་བྱུང་
<pb id="92.299b"/>
བ། །དབང་བསྐུར་རྒྱལ་བ་ཐམས་ཅད་ཀྱིས། །སངས་རྒྱས་བྱང་ཆུབ་རབ་སྒྲུབ་པ། །དེས་ནི་བདག་གི་སེམས་ཅན་རྣམས། །དོན་གྱི་དམ་པ་བདག་གིས་བགྱིས། །སངས་རྒྱས་ཀུན་གྱིས་དོན་བགྱིད་པ། །བརྟུལ་ཞུགས་བཟང་པོ་ཁྱོད་ཀྱི་དྲིན། །
དེ་ནས་དབང་བསྐུར་སྦྱོར་བ་ཡིས། །རྡོ་རྗེ་སེམས་དཔའི་གོ་འཕང་གནས། །སློབ་མས་ཡེ་ཤེས་རྡོ་རྗེ་ཡི། །གོ་འཕང་ལ་ནི་བཞག་ནས་སུ། །བུམ་པ་བཟང་པོ་གཅིག་གམ་ནི། །ཡང་ན་བཅུ་དྲུག་དག་གམ་ནི། །ལྔའམ་ཡང་ན་
བཅུ་ཡིས་ནི། །དཀྱིལ་འཁོར་དུ་ནི་དབང་བསྐུར་རོ། །དཀྱིལ་འཁོར་གྱི་ནི་མདུན་དུ་ནི། །དཀྱིལ་འཁོར་པད་མ་བྲི་བར་བྱ། །པད་མ་འདབ་མ་བརྒྱད་པ་ལ། །གེ་སར་ལྟེ་བ་ལྡན་པར་བྲི། །དེ་ཡི་དབུས་སུ་
རྡོ་རྗེ་བྲི། །སྣ་ཚོགས་རྡོ་རྗེ་འོད་ཟེར་ཕྲེང་། །དེ་ཡི་མདུན་དུ་འཁོར་ལོ་བྲི། །ཆེན་པོ་རིན་ཆེན་བདུན་གྱིས་བསྐོར། །ལྷོ་ཡི་ཕྱོགས་སུ་རིན་པོ་ཆེ། །ནུབ་དུ་པད་མ་ཉིད་ཡིན་ཏེ། །བྱང་དུ་རལ་གྲི་ཆེན་པོའོ། །འབར་བའི་ཕྲེང་འཁྲུགས་འོད་
ཟེར་ཅན། །གྲྭ་ཡི་ཕྱོགས་ནི་ཐམས་ཅད་དུ། །མེ་ཏོག་བདུག་པ་དྲི་ཞིམ་པ། །འོད་ལྡན་པ་ནི་སྐལ་བ་ཆེ། །སྒོ་དང་སྒོ་རུ་བཞི་ཉིད་དོ། །ཕྱི་རོལ་དུ་ཡང་མི་འཆི་ཀུན། །གཅིག་ནས་གཅིག་ཏུ་རྒྱལ་སྒྲོགས་པ། །བདེ་བྱེད་གཅེར་བུའི་
ཆ་ལུགས་ཏེ། །མིང་ཐོས་པ་དང་ལྡན་པའོ། །དཀྱིལ་འཁོར་དེ་ཡི་དབུས་སུ་ནི། །སློབ་མ་བསྙེམས་དང་བཅས་པ་བཞག །ཆོས་ཀྱི་རང་བཞིན་གཏམ་བརྗོད་དེ། །དེ་རིང་ཁྱོད་ནི་རིགས་སུ་སྐྱེས། །འཁོར་ལོས་སྒྱུར་བའི་རྒྱལ་པོ་ཆེ། །རྟག་
པ་དམ་པའི་དབང་ཕྱུག་པ། །ཐབས་དང་ཤེས་རབ་ལྡན་པའི་དཔལ། །དག་པའི་དབང་ཕྱུག་ཀུན་གྱི་བདག །རྡོ་རྗེ་པད་མ་ལག་བྱིན་ཏེ། །གནང་བ་བཟང་པོ་རབ་ཏུ་སྦྱིན། །བུ་ཡིས་བྱ་བ་ཆེན་པོ་གྱིས། །སངས་རྒྱས་ཀུན་གྱི་གོ་འཕང་གནས། །
དེར་ནི་སྦྱོར་བ་འོངས་ནས་སུ། །གསང་བའི་སྡོམ་པ་སྦྱིན་པར་བྱ། །འདི་ནི་མཆོག་ཏུ་དགའ་བ་སྟེ། །ཡུམ་རྣམས་རབ་ཏུ་རྨད་བྱུང་བའོ། །དུས་སུ་འདོད་པ་ཉིད་དུ་གྱིས། །དམ་ཚིག་མཆོག་ཏུ་གྱུར་པའོ། །བརྟུལ་ཞུགས་བཟང་པོས་ཅི་འབྱོར་པས། །དེ་ནས་
<pb id="92.300a"/>
ཡོན་ནི་ཕུལ་བྱས་ནས། །སློབ་དཔོན་གྱི་ནི་ཞབས་ལ་འདུད། །མ་དང་ཆུང་མ་བུ་མོ་དང་། །སྲིང་མོ་སྲིང་མོའི་བུ་མོ་དང་། །བུ་རྣམས་དང་ནི་བདག་ཉིད་དང་། །རྒྱལ་པོ་ལོངས་སྤྱོད་གཏེར་དང་ནི། །ནོར་དང་འབྲུ་དང་གྲོང་ཤིང་རྟ། །གླང་
པོ་རྟ་དང་བ་གླང་སོགས། །མ་ཧེ་དང་ནི་མ་ཧེ་མོ། །གཞན་དང་གཞན་ཡང་ཅི་འདོད་པ། །བླ་མ་ལ་ནི་ཆེན་པོས་དབུལ། །བྱ་དང་མི་བྱ་རྫས་ཀྱི་མཆོག །ཐམས་ཅད་ཀྱང་ནི་དབུལ་བར་བྱ། །དེ་ནས་བཅོམ་ལྡན་མ་རྣམས་ལ། །རྒྱན་ཕྲེང་རྣམས་
དང་བཞད་གད་དང་། །སྒེག་དང་རྩེ་འཇོ་དགའ་བ་དང་། །རབ་ཏུ་དགའ་བའི་བདེ་ཆེན་དང་། །བཟའ་བཏུང་བཅའ་བ་ལ་སོགས་པའི། །རྣམ་པ་དུ་མ་ཐམས་ཅད་ཀྱིས། །མཆོད་ནས་གཤེགས་སུ་གསོལ་བར་བྱ། །
སེམས་ཅན་ཀུན་གྱི་དོན་དང་ནི། །བདག་གི་ཡང་ནི་ཆེད་ཆེར་མཛད། །བདེ་གཤེགས་གང་དུ་གཤེགས་པ་དེར། །མ་མོ་ཐམས་ཅད་གཤེགས་སུ་གསོལ། །ཤེས་རབ་ལྡན་པས་ཡོན་ཕུལ་ཏེ། །སློབ་མའི་མཆོག་དང་བཅས་པ་ཡིས། །
གར་བྱས་ལག་པ་མགོར་བཞག་སྟེ། །རིམ་གྱིས་འགྱེད་དང་འདུད་པར་བྱ། །དེ་ནས་བཟང་མོ་རྣམས་མཉེས་ཏེ། །ཐམས་ཅད་སྒྲུབ་པར་བྱེད་པའི་མཆོག། བདག་གིས་སྐལ་བཟང་སྩལ་ནས་ཀྱང་། །རང་གི་སྲས་ཀྱི་གནས་སུ་གཤེགས། །
དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ཡེ་ཤེས་ཡུམ་ཆེན་མོ་རྣམས་ཀྱི་ཕྱག་རྒྱ་ཡེ་ཤེས་ཀྱི་དཀྱིལ་འཁོར་ཡོངས་སུ་རྫོགས་སྷོ།།  །།<head n="2" t="དེ་བཞིན་གཤེགས་པ་ཐམས་ཅད་ཀྱི་ཡུམ་གྱི་ཕྱག་རྒྱའི་ཡེ་ཤེས་མཆོག་གི་དཀྱིལ་འཁོར།" type="lewu" zh="86.251"/>དེ་ནས་དེ་བཞིན་གཤེགས་པ་ཐམས་ཅད་ཀྱི་
གསང་བའི་ཡུམ་བཅོམ་ལྡན་འདས་མ་རྣམས་ཀྱིས་ཡང་གསང་བ་འདུས་པ་ལས་བྱུང་བ་རང་རང་གི་སྒྲུབ་པའི་ཐབས་རྒྱས་པ་བཅོམ་ལྡན་འདས་ལ་འདི་སྐད་ཅེས་ཞུས་སོ། །ཤེས་རབ་ཡེ་ཤེས་མཆོག་སྒྲུབ་པའི། །སེམས་དཔའ་
ཆེན་པོས་གསུང་དུ་གསོལ། །ཐབས་ཀྱིས་སེམས་ཅན་ཐམས་ཅད་ཀུན། །སངས་རྒྱས་བྱང་ཆུབ་འབྲས་ཐོབ་པ། །རྡོ་རྗེ་ཡེ་ཤེས་མཆོག་གྱུར་པ། །རྡོ་རྗེའི་སྐུ་སྟེ་རྡོ་རྗེ་མཆོག །དངོས་གྲུབ་ཀུན་གྱི་བདེ་སྟེར་བ། །རྡོ་རྗེ་ཆེན་པོས་གསུང་དུ་གསོལ། །
<pb id="92.300b"/>
ཐུགས་ཀྱི་རིན་ཆེན་ལྡན་པའི་མཆོག །གཟི་བརྗིད་རྡོ་རྗེ་སྣང་བ་ཅན། །སེམས་ཅན་རྣམས་ཀྱི་རྫུ་འཕྲུལ་དང་། །འགྲུབ་པའི་ཡོན་ཏན་འབྱུང་གནས་གསུངས། །སངས་རྒྱས་ཀུན་གྱི་རྣལ་འབྱོར་ཆེ། །རྣལ་འབྱོར་ཆེན་པོ་དབང་ཕྱུག་ཆེ། །དཔའ་
བོའི་སྦྱོར་བས་གར་གནས་པའི། །དཔའ་བོ་ཆེན་པོས་བཤད་དུ་གསོལ། །ལས་ཀུན་གྱི་ནི་འབྲས་བརྙེས་པས། །སྣ་ཚོགས་མཁྱེན་པ་དབང་ཕྱུག་ཆེ། །སེམས་ཅན་རྣམས་ཀྱི་ཡབ་ཆེན་པོ། །སྣ་ཚོགས་དམ་པ་བཤད་དུ་གསོལ། །ཞེས་བྱ་བས་
སོ། །དེ་ནས་བཅོམ་ལྡན་རྟག་པའི་རྒྱལ། །དམ་པའི་དབང་ཕྱུག་ཀུན་མཁྱེན་པས། །གསུང་མཆོག་ནམ་མཁའ་དང་མཚུངས་པའི། །ཟབ་མོ་ཡི་ནི་ཆོས་བཀའ་སྩལ། །འདི་ན་སྒྲུབ་པོ་གང་ཡང་མེད། །དངོས་གྲུབ་བམ་ནི་སྒྲུབ་ཐབས་
ཀྱང་། །ཐམས་ཅད་རྣམ་པར་རྟོག་ལས་བྱུང་། །རྣམ་རྟོག་ཀྱང་ནི་དམིགས་མ་ཡིན། །བདག་མེད་སངས་རྒྱས་རྣམས་ཀྱང་མེད། །ཆོས་རྣམས་མེད་ཅིང་ཆོས་ཉིད་མེད། །སྦྱོར་བ་མེད་ཅིང་སེམས་ཅན་མེད། །དེ་བཞིན་ཕ་དང་མ་
ཡང་མེད། །བྱེད་པ་མེད་ཅིང་སྐྱོང་བ་མེད། །འབྲས་བུ་མེད་ཅིང་རྒྱུ་ཡོད་མིན། །ལོངས་སྤྱོད་མེད་ཅིང་ཟ་པོ་མེད། །ཤེས་མེད་ཤེས་པ་པོ་ཡང་མེད། །རྣམ་ཤེས་མེད་ཅིང་ཤེས་བྱ་མེད། །རྫུན་མིན་བདེན་པའང་མ་ཡིན་པ། །དེས་ན་སྣང་བ་
ཐམས་ཅད་ནི། །སྒྱུ་མ་ལྟ་བུ་ཉིད་ལས་བྱུང་། །དེ་ལྟར་ཆོས་རྣམས་རྣམ་རིག་པ། །གྲོལ་ནས་གོས་པར་མི་འགྱུར་ཏེ། །དངོས་གྲུབ་ཆེན་པོ་འགྲུབ་པར་འགྱུར། །སངས་རྒྱས་བྱང་ཆུབ་བདེ་ཆེན་པོ། །ཟབ་མོའི་ཆོས་ནི་ཐོས་པ་ན། །མཁས་པ་
གང་ཞིག་དད་གྱུར་ན། །སྙིང་པོ་ཕྱག་རྒྱ་སྔགས་རིག་རྣམས། །གདོན་མི་ཟ་བར་འགྲུབ་པར་འགྱུར། །སྦྱོར་བ་འདི་ནི་བཅོམ་ལྡན་གསུངས། །ཐམས་ཅད་དག་པར་བྱེད་པའི་མཆོག །གསང་བའི་རྒྱན་ལ་ལེགས་བཞུགས་ནས། །སེམས་
ཅན་རྣམས་ལ་བསྟན་པ་པོ། །དེ་ནས་ཡུམ་རྣམས་ཚིམ་གྱུར་ཏེ། །རང་བྱུང་བ་ལ་ཞུ་བ་ཞུས། །གྲུབ་པའི་སྒྲུབ་ཐབས་རབ་སྦྱོར་བ། །མངའ་བདག་རྣལ་འབྱོར་རྣམས་ཀྱིས་གསུངས། །དེ་ནས་ཡང་བཅོམ་ལྡན་འདས་ཀྱིས་དེ་བཞིན་གཤེགས་པ་ཐམས་
<pb id="92.301a"/>
ཅད་ཀྱི་ཡུམ་ལས་ཀྱི་དམ་ཚིག་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་བཀའ་སྩལ་ཏོ། །ནམ་མཁའི་དཀྱིལ་འཁོར་བསྒོམ་པར་བྱ། །དེ་ཡི་སྟེང་དུ་མ་ཉམས་པ། །ནམ་མཁའི་མཐའ་ཀླས་ཁྱབ་
པ་ཡི། །ཕྱོགས་ཀུན་དུ་ནི་རབ་འཕྲོ་བའོ། །དེ་ཡི་སྟེང་དུ་གཟི་བརྗིད་ཆེ། །དུས་མཐའི་མེ་དང་མཚུངས་འདྲ་བ། །དེ་ཡི་སྟེང་དུ་ས་ཆེན་པོ། །གསེར་གྱི་རི་བོ་དང་མཚུངས་པ། །དེ་ཡི་སྟེང་དུ་ཆུར་ཤེས་བྱ། །ཟླ་བ་གང་བ་ཁ་བ་འདྲ། །སྔགས་པས་ཆོ་ག་
བཞིན་དུ་བསམ། །རིན་ཆེན་བཞི་ཡི་རང་བཞིན་བཟང་། །སྟོང་ཕྲག་བརྒྱད་ཅུ་རྩ་བཞི་ཡི། །དཔག་ཚད་ཀྱི་ནི་ཚད་ཙམ་པ། །གྲུ་བཞི་པ་ལ་སྒོ་བཞི་པ། །རྟ་བབས་བཞི་ཡི་རྩེ་མོ་ཅན། །རི་བོ་ཆེན་པོ་ཅོག་བརྒྱད་པ། །དབུས་སུ་རྡོ་རྗེའི་རི་བོ་མཆོག །དེ་ཡི་སྟེང་དུ་རྡོ་
རྗེ་ཆེ། །ཀུན་ཏུ་ཕྱོགས་པ་ཡོངས་སུ་བསྒོམ། །སྔོ་བསངས་མ་རྒད་ཏ་འདྲ་བ། །སྣ་ཚོགས་འོད་ཀྱིས་ཡང་དག་འཁྲུགས། །དེ་ཡི་སྟེང་དུ་རྡོ་རྗེ་ཆེ། །རྩེ་མོ་ལྔ་པ་རྣམ་པར་བསམ། །དཀར་པོ་ཤེལ་དང་འདྲ་བའོ། །འོད་ཟེར་ལྔ་ཡིས་རྣམ་པར་སྤྲས། །དེ་
ཡི་སྟེང་དུ་རིན་པོ་ཆེ། །ཆུ་སྐྱེས་སྔོན་པོའི་འདབ་འདྲ་བ། །སྣ་ཚོགས་འོད་ཟེར་སྟོང་གི་ཕྲེང་། །ཕྱོགས་བཅུ་ནམ་མཁའ་ཁྱབ་པའོ། །དེ་ཡི་གཙུག་ཏུ་པད་མ་ཆེ། །ནམ་མཁའ་ཁྱབ་པ་ཡི་ནི་མཆོག །ལོ་མ་སྟོང་ཕྲག་དུ་མ་ཅན། །ལྟེ་བ་དང་ནི་
ཟེ་འབྲུས་དཀྲིས། །དེ་ཡི་མདུན་དུ་ཉི་མ་ཆེ། །འོད་ཟེར་སྟོང་ཕྲག་དུ་མ་ཅན། །དེ་ཡི་སྟེང་དུ་ཟླ་བ་ཆེ། །དཀར་པོའི་འོད་ཟེར་འབར་བས་དཀྲིགས། །ནམ་མཁའི་ཁམས་ནི་གང་བ་ཡི། །གཟི་བརྗིད་དཀར་པོ་འཕྲོ་བའོ། །དེ་ཡི་དབུས་སུ་མ་མོ་
བྲི། །དུས་གསུམ་བཞུགས་པའི་སངས་རྒྱས་ཀྱང་། །ཡོངས་སུ་དག་པ་མཁའ་འདྲ་མ། །ཟླ་བའི་དཀྱིལ་འཁོར་འཕྲོ་བ་མོ། །ཕྱག་གཉིས་མ་ལ་ཐུགས་ཞི་བ། །བསམ་གཏན་སྤྱན་ལྡན་བསམ་གཏན་ཡིད། །བསམ་གཏན་མཆོག་
གི་ཕྱག་རྒྱ་ཡི། །སེར་མོ་གཞོན་ནུ་རབ་བཞག་པ། །དཀར་པོའི་གོས་འཛིན་མཛེས་པ་མོ། །དཀར་པོ་ཡི་ནི་རྒྱན་གྱིས་བརྒྱན། །རལ་པའི་ཐོར་ཚུགས་ཅོད་པན་བཟང་། །གཙུག་གི་ནོར་བུ་འོད་ལྡན་པ། །ཡེ་ཤེས་གདན་ལ་
<pb id="92.301b"/>
མཉམ་པར་བཞུགས། །བ་སྤུ་རྣམས་ཀྱི་རྩེ་བུག་གནས། །རྒྱལ་བ་རབ་ཏུ་ཁྲོས་པ་སྟེ། །བྱང་ཆུབ་ཕ་རོལ་སོན་པར་མཛད། །དེ་ཡི་ཐུགས་ཀར་རྣམ་བསམ་པ། །ཡི་གེ་མཆོག་ཏུ་མི་འགྱུར་བ། །ཡི་གེ་རྣམས་ཀྱིས་ཡང་དག་དཀྲིགས། །
ཐམས་ཅད་དུ་ནི་ལེགས་འཕྲོ་བའོ། །སངས་རྒྱས་རྣམས་ནི་མདུན་གནས་པ། །རབ་ཏུ་ཐལ་མོ་སྦྱོར་བའོ། །དེ་བཞིན་བྱང་ཆུབ་སེམས་དཔའ་རྣམས། །རིག་སྔགས་ཁྲོ་བོའི་ཚོགས་ཀྱང་ནི། །ཆོས་ཉན་པ་ཡི་ཚུལ་དུ་ཡང་། །དཀྱིལ་འཁོར་དུ་ནི་
གཞག་པར་བྱ། །སྒོ་ཡི་ཕྱོགས་ནི་ཐམས་ཅད་དུ། །སྒོ་སྐྱོང་བ་ནི་བཞི་རྣམས་སོ། །སྦྱིན་པ་ལ་སོགས་ཅི་རིགས་པར། །བཅུ་དྲུག་པོ་ཡང་གཞག་པར་བྱ། །མེ་ཏོག་བདུག་པ་མར་མེ་ཆེ། །ཇི་ལྟ་བ་བཞིན་གཞག་པར་བྱ། །
ལྷ་ཀླུ་དེ་བཞིན་གནོད་སྦྱིན་དང་། །དྲི་ཟ་ལྷ་མིན་དམྱལ་ལས་བྱུང་། །འདི་རྣམས་ཐམས་ཅད་ལྷུན་པོ་ལ། །ཀུན་ནས་ཡོངས་སུ་གཞག་པར་བྱ། །དེ་ནས་མེ་ཏོག་ཕྲེང་ལྡན་འཇུག །དྲི་དང་མེ་ཏོག་ཡང་དག་ལྡན། །གོས་དཀར་
འཛིན་པ་དཔལ་དང་ལྡན། །རྒྱན་རྣམས་ཀུན་གྱིས་རྣམ་པར་བརྒྱན། །ཤེས་རབ་འཕྲོ་དང་ལྷན་ཅིག་ཏུ། །རྡོ་རྗེ་སེམས་དཔའ་རྗེས་དྲན་པས། །བདག་དག་པས་ནི་དག་པར་བྱ། །ཤེས་རབ་སྦྱོར་བས་གང་གནས་པས། །
སྒོ་ཡི་དྲུང་དུ་ལེགས་འཁོད་ལ། །གླུ་འདི་ཡིས་ནི་སྤྱན་དྲང་བྱ། །ཐུགས་རྗེ་མངའ་བ་ཆོས་ཀྱི་དབང་ཕྱུག་སངས་རྒྱས་ཡུམ། །རང་གི་ཡབ་ཀྱི་ཚོགས་དང་སྲས་དང་བཅས་ཏེ་བྱོན། །སྤྱོན་ཅིག་སྤྱོན་ཅིག་ལྷ་དང་
སྲིན་པོར་བཅས་མཆོད་པའི། །འཇིག་རྟེན་དབང་ཕྱུག་ཡང་དག་བྱང་ཆུབ་ཐུགས་མངའ་བ། །སྤྱོན་ཅིག་སྤྱོན་ཅིག་ཐུགས་རྗེའི་བདག་ཉིད་འཇིག་རྟེན་གཉེན། །ཆོས་ཀྱི་ཡི་གེ་བདེ་བར་གཤེགས་པས་རྗེས་
བསྐོས་པ། །མཁའ་ལྟར་ཡོངས་དག་དྲི་མེད་དམ་བཅའ་དྲན་པར་མཛོད། །མ་མོ་རྣམས་ནི་མཆོག་གི་གླུས་བསྐུལ་བྱོན་པར་འགྱུར། །དེ་ནས་བཅོམ་ལྡན་འདས་མ་བྱོན་པར་མཐོང་ནས་རང་གི་མེ་ཏོག་གི་སྙིམ་པ་དང་། མཆོད་ཡོན་དང་། ཞབས་བསིལ་དབུལ་བར་བྱའོ། །ཨོྃ་
<pb id="92.302a"/>
བདགི་མཆོད་ཡོན་ཞབས་བསིལ་འདི། །ཅི་བདེ་བ་ཡང་བཞེས་སུ་གསོལ། །དེ་ནས་དེ་དང་ལྷན་ཅིག་ཏུ། །འདྲེས་པ་རུ་ནི་གྱུར་པར་བསམ། །ཨོྃ་སརྦ་ཏ་ཐཱ་ག་ཏ་པྲ་ཛྙཱ་ཛྙཱ་ན་ས་མ་ཡེ་ཧཱུྃ་ས་མ་ཡ་། དེ་ནས་
འདི་ཡིས་བརྟན་པར་བྱ་སྟེ། ཨོྃ་སརྦ་ཏ་ཐཱ་ག་ཏ་ཙ་ལ་ས་མ་ཡེ་མ་ཙ་ལ་ཏྭྃ། དེ་ནས་འདིས་མཉེས་པར་བྱ། ཨོྃ་སརྦ་ཏ་ཐཱ་ག་ཏ་མ་ན་སན་ཏུ་སྟི་ས་མ་ཡེ་ཧཱུྃ། ཨེ་ཧྱེ་ཧི་ཛཿ ཨེ་ཧྱེ་ཧི་ཛཿ། དེ་ནས་དཔག་ཏུ་མེད་པའི་ངོ་
མཚར་ཆེན་པོ་ལྟ་བའི་ཕྱིར། ཨོྃ་སརྦ་ཨྃ་ག་པུན་དྷ་རེ་མ་ཧཱ་བྷ་ག་བཱན་ས་ལེ་སྨ་ར་སྨ་ར་སྥ་ར་སྥ་ར་སརྦ་ཨྃ་ག་ཨ་བཱ་ཡུ་བིཥྞུ་མ་ཧཱ་བུད་དྷ་ས་མུ་དྲཱ་ན་ཧཱུྃ་ཧཱུྃ་ཨྃ། འདི་ཡིས་མ་མོ་བསྐུལ་ནས་སུ། །སངས་རྒྱས་སྤྲིན་ནི་འོད་
པོ་ཆེ། །དཀྱིལ་འཁོར་ང་ལ་སྤྲོ་བར་བྱ། །དེ་ནས་གསང་སྔགས་འདི་ཡིས་ནི། །བསྔགས་ཏེ་མེ་ཏོག་དོར་བར་བྱ། །ཨོྃ་སརྦ་ཨྃ་ག་པུཎྜ་རཱི་ཀ་པྲ་ཏཱིཙྪ་དྷཱྃ་ཀུ་སུ་མ་ཨཾ་ཛ་ལིམ་ཧཱུྃ་ཨཿ དེ་ནས་ཇི་ལྟར་བཤད་པ་བཞིན་
དུ་དཀྱིལ་འཁོར་གྱི་བུམ་པ་རྣམས་ལ་རིག་སྔགས་འདིས་ཇི་ལྟར་བཤད་པ་ལྟར་ལེགས་པར་བྱིན་གྱིས་བརླབས་ལ་རང་གིས་དབང་བསྐུར་རང་གི་སྙིང་པོ་རང་གིས་བླང་བར་བྱའོ། །དེ་ནས་ལས་ཐམས་ཅད་ཀྱི་ནུས་པ་དང་ལྡན་
པ་དང་། དངོས་གྲུབ་ཐམས་ཅད་འགྲུབ་པར་འགྱུར་རོ། །དེ་ནས་མེ་ཏོག་ལ་སོགས་དང་། །བཟའ་དང་བཏུང་དང་རོ་དག་གིས། །མཆོད་ལ་སྔོན་གྱི་རིམ་པ་བཞིན། །སློབ་མའི་རྒྱལ་པོ་གཞུག་པར་བྱ། །འཁོར་ལོས་སྒྱུར་བའི་རིམ་
པ་ཡི། །སྦྱོར་བ་ཡིས་ནི་དབང་བསྐུར་རོ། །རྡོ་རྗེ་རིན་ཆེན་དེ་བཞིན་པད། །ལས་ཀྱི་རྡོ་རྗེ་དེ་བཞིན་ནོ། །ཞགས་པ་ལྕགས་ཀྱུ་དྲིལ་བུ་དང་། །ལྕགས་སྒྲོག་རྔ་ཡབ་དང་ནི་གདུགས། །རལ་གྲི་མིག་སྨན་ཐུར་མ་གཉིས། །རྒྱལ་
པོའི་ཉེ་བར་སྤྱོད་པ་དང་། །དེ་ལ་རྒྱན་རྣམས་བསྟན་ནས་སུ། །དཀྱིལ་འཁོར་དེར་ནི་དབང་བསྐུར་རོ། །རྒྱལ་བའི་ཡུམ་གྱི་དབང་བསྐུར་བ། །ལས་ཀུན་བྱེད་པར་རབ་ཏུ་བཤད། །དམ་ཚིག་གམ་ནི་སྡོམ་པ་ཡང་། །རང་གི་
<pb id="92.302b"/>
སློབ་མ་ཉན་དུ་གཞུག །ཞི་བ་དང་ནི་རྒྱས་པའི་ལས། །དབང་དང་དྲག་ཤུལ་སྤྱོད་པ་ནི། །ལེགས་པར་རྣམ་པར་དག་སེམས་ཀྱིས། །ཅི་འདོད་པར་ནི་བྱ་བ་བྱོས། །ལས་རྣམས་ཀུན་གྱི་འབྲས་བུ་ཡང་། །སྦྱོར་བ་
འདི་ཡིས་འགྲུབ་པར་འགྱུར། །དེ་ནས་བཅོམ་ལྡན་འདས་རྡོ་རྗེ་སེམས་དཔའ་ཆེན་པོས་སླར་ཡང་ལས་དམ་པ་རྒྱས་པར་བཀོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་བཀའ་སྩལ་
ཏོ། །ཇི་ལྟའི་གཟུགས་ཀྱི་སྣོད་བྱས་ལ། །དཀྱིལ་འཁོར་གྱི་ནི་དབུས་སུ་གཞག །ཞོ་དང་མར་གསར་འོ་མ་ནི། །ཙན་དན་དམར་པོ་དང་བསྲེས་ཏེ། །ག་པུར་དང་ནི་ལྡན་བྱས་ལ། །ཡིད་ལ་བྱེད་པས་བཟླས་ཏེ་
བསྒྲུབ། །ཟླ་བ་ཉི་མ་གཟས་བཟུང་ཚེ། །སྦྱོར་བ་བཟང་པོའི་རྣམ་གཞག་བྱ། །ཐོག་མར་མེ་ནི་སྦར་བྱས་ནས། །འབད་པ་ཡིས་ནི་རླུང་གིས་བུས། །གསེར་གྱི་སྣོད་དུ་བསྡུ་བར་བྱ། །བ་རུ་ན་ཡི་ཁུ་བས་སྦྱར། །
ཉི་མ་དང་ནི་ཟླ་བ་ལ། །སླར་ཡང་རྫས་དེ་བསྐམ་པར་བྱ། །དེ་ནས་དེ་རུ་ལྷ་མོ་ཡི། །ཁྲག་དང་ས་བོན་བླུགས་པར་བྱ། །དེ་ཡིས་མྱུར་དུ་རྫས་དག་ནི། །འགྲུབ་པར་འགྱུར་ཏེ་ཐེ་ཚོམ་མེད། །གྲུབ་ནས་ཐོག་
མར་ལྷ་མོ་ལ། །ཅུང་ཟད་ཙམ་ཞིག་དབུལ་བར་བྱ། །དེ་བཞིན་དུ་ནི་སློབ་དཔོན་ལ། །སྐལ་བ་ཉིས་འགྱུར་དབུལ་བར་བྱ། །དེ་ནས་གྲུབ་པ་གཞན་རྣམས་དང་། །རང་གི་སློབ་མར་སྐལ་བ་སྦྱིན། །དེ་ནས་བྱིན་
བརླབས་སྦྱོར་བ་ཡིས། །ཕྱག་རྒྱ་དང་ནི་ལྷན་ཅིག་ཏུ། །རྡོ་རྗེ་སེམས་དཔའི་ཏིང་འཛིན་གྱིས། །ཟས་ཀྱི་ས་བོན་དང་ནི་བཟའ། །སྐད་ཅིག་དེ་ལ་གཟུགས་བརྗེས་ཏེ། །རྡོ་རྗེ་སེམས་དཔའ་ལྟ་བུར་འགྱུར། །གང་
དང་གང་གི་གཟུགས་རྣམས་སུ། །བསྒྲུབ་འདོད་པ་ཡི་སྔགས་པ་ཡིས། །དེ་དང་དེ་ཡི་བསམ་གཏན་གྱིས། །བློ་གྲོས་བརྟན་པས་བཟའ་བར་བྱ། །དེ་དང་དེ་ཡི་གཟུགས་སུ་ནི། །གདོན་མི་ཟ་བར་བརྗེ་བར་
<pb id="92.303a"/>
འགྱུར། །གཞན་པ་ཡི་ནི་རྫས་དག་ཀྱང་། །འདི་ཉིད་ཀྱིས་ནི་བསྒྲུབ་པར་བྱ། །མིག་སྨན་གྱིས་ནི་མིག་བྱུགས་པས། །ཁོར་ཡུག་ཏུ་ནི་མི་སྣང་འགྲོ། །སྙིང་ལ་ལྡོང་རོས་ཀྱིས་བྱུགས་ན། །ཡིད་ཀྱི་
སྤྱོད་ཡུལ་ཉིད་དུ་འགྲོ། །བ་བླ་ཡིས་ནི་ལུས་བྱུགས་ན། །མཁའ་ལ་ཉེ་བར་འགྲོ་བར་འགྱུར། །མིག་སྨན་ནག་པོ་བླངས་ནས་སུ། །ནག་པོའི་ཕྱོགས་ལ་བཟའ་བར་བྱ། །དེ་ཡི་བཤང་བའི་མར་ཁུ་ལས། །དུད་
པ་མཁས་པས་བསྒྲུབ་པར་བྱ། །དེ་ཡིས་མིག་ལ་བྱུགས་ན་ནི། །སངས་རྒྱས་ཀྱིས་ཀྱང་མི་གཟིགས་ཤིང་། །སྟོབས་ནི་དཔལ་ལྡན་རྡོ་རྗེའི་མཚོན། །ཉིད་འགྱུར་རྒ་དང་འཆི་བ་མེད། །མིག་སྨན་དང་ནི་བ་ལང་
མར། །མ་ཧེ་དང་ནི་ར་ཉིད་དང་། །མི་ཡི་མིག་སྨན་ཉིད་དག་ནི། །མཁས་པ་ཡིས་ནི་བླངས་ནས་སུ། །སྔགས་པས་བཟུང་སྟེ་བཙོ་བར་བྱ། །མིག་སྨན་ཆེན་པོ་མཆོག་ཏུ་བཟང་། །འདི་ཡིས་མིག་ལ་བྱུགས་ན་ནི། །
གྲུབ་པ་ཡིད་དུ་འོང་བར་འགྱུར། །མི་སྣང་འགྲུབ་པ་ཐམས་ཅད་ཀྱིས། །བློ་གྲོས་ཆེན་པོ་རྒྱལ་པོར་འགྱུར། །སངས་རྒྱས་ཀུན་གྱི་ས་ཆེན་པོ། །ངེས་པར་ཐོབ་འགྱུར་གཞན་དུ་མིན། །རྫས་ཀྱི་གནས་སྐབས་ལེའུ་
འདི། །མཚུངས་མེད་ཆེན་པོ་ཉེར་བཤད་དོ། །གོས་དང་གདུགས་སོགས་རལ་གྲི་དང་། །མཚོན་ཆ་དམ་པ་བསྒྲུབ་པར་བྱ། །སྙིང་པོ་སྙིང་གར་བྱས་ནས་ནི། །བསྒོམས་ན་མྱུར་དུ་འགྲུབ་པར་འགྱུར། །རྡོ་རྗེ་སེམས་
དཔའ་རྒྱལ་པོ་ཆེས། །པད་མའི་སེམས་དཔའ་བཞིན་རས་མཆོག །དེ་ཡི་ཞལ་དུ་བྱས་ནས་སུ། །དེ་དང་ལྡན་པས་བསྒོམ་པར་བྱ། །མངའ་བདག་གང་གིས་དབང་ཕྱུག་ལྟར། །སྐད་ཅིག་དེ་ལ་དེ་འགྱུར་རོ། །དེ་ཉིད་
ཀྱི་ནི་སྤྱི་བོའི་ཆར། །མཆོག་གི་དམ་པ་བསམ་གཏན་བྱ། །སྐད་ཅིག་དེ་ལ་མཆོད་པ་ཆེའི། །སངས་རྒྱས་སུ་ནི་དེ་འགྱུར་རོ། །དེ་ཡི་སྤྱི་གཙུག་ཉིད་དུ་ནི། །སྣ་ཚོགས་རྡོ་རྗེ་བསྒོམ་པར་བྱ། །དེ་ནི་ཀུན་གྱི་རྒྱལ་
<pb id="92.303b"/>
དབང་པོ། །ལས་ཀུན་བྱེད་པའི་དོན་འགྲུབ་འགྱུར། །རྡོ་རྗེ་སྙིང་གར་བསམ་པར་བྱ། །དེ་ཡི་དབུས་སུ་སྙིང་པོ་བལྟ། །དེ་ནས་རྡོ་རྗེ་རིག་པ་འཛིན། །མངའ་བདག་རྡོ་རྗེའི་དབང་པོ་འགྲུབ། །རིན་ཆེན་ཆེན་པོ་ཆེ་
བརྒྱད་པ། །སྙིང་ག་རུ་ནི་མཁས་པས་བསྒོམ། །དེར་ནི་སྙིང་པོ་བསམ་པ་ཡིས། །རིན་ཆེན་རིག་པ་འཛིན་པར་འགྱུར། །པད་མ་ཆེན་པོ་འདབ་བརྒྱད་པ། །ཡིད་ལ་བསྒོམས་པས་སྐད་ཅིག་ལ། །པད་མ་ཆེ་ལྡན་མངའ་
བདག་གི། །པད་མའི་རིག་པ་འཛིན་པར་འགྱུར། །དེ་ལ་སོགས་པ་མཐའ་ཡས་པ། །ཇི་ལྟའི་སྦྱོར་བའི་ཆོ་ག་ཡིས། །མཆོག་དང་དམན་པ་འབྲིང་པོ་ཡི། །དངོས་གྲུབ་དམ་པ་བསྒྲུབ་པར་བྱ། །སྙིང་གར་ཟླ་བའི་
དཀྱིལ་འཁོར་བསམ། །ཡི་གེ་དམ་པ་བསྒོམ་པར་བྱ། །ཇི་ལྟའི་སྦྱོར་བའི་དཀྱིལ་འཁོར་གྱིས། །ཐམས་ཅད་བདག་ཏུ་བསྒོམ་པར་བྱ། །དེ་ལས་ལངས་ཏེ་བདག་ཞི་བས། །ཟླ་འོད་ཁ་བ་ལྟར་བསིལ་བའི། །
འོད་ཟེར་སྤྲིན་གྱིས་ཆེར་གཏམས་པས། །བསྒྲུབ་བྱའི་སྤྱི་བོར་བཞག་པར་བྱ། །སྐད་ཅིག་དེ་ལ་གདུག་པ་དང་། །གཟའ་དང་དུག་སོགས་རབ་འཕྲོག་ཅིང་། །ཉི་མ་གཅིག་གམ་བདུན་ནམ་ནི། །བསྒྲུབ་བྱ་ཞིང་འགྱུར་
གཞན་དུ་མིན། །རིན་ཆེན་དཀྱིལ་འཁོར་དབུས་གནས་པར། །སྙིང་པོའི་མཆོག་ནི་བསྒོམ་པར་བྱ། །འོད་ཟེར་སེར་པོའི་ཕྲེང་མཛེས་པ། །བསྒོམས་པས་དེ་ནི་རྒྱས་པར་བྱེད། །པད་མའི་དཀྱིལ་འཁོར་དབུས་གནས་
པར། །མཉམ་པར་གཞག་པས་ལྷ་མོ་བསམ། །དམར་པོའི་རང་བཞིན་འབར་དག་པ། །བསྒྲུབ་བྱའི་སེམས་ལ་འཕྲོ་བར་བྱ། །སླར་ཡང་སྡུད་པའི་སྦྱོར་བ་ཡིས། །རང་གི་ལུས་ལ་གཞུག་པར་བྱ། །འཁོར་ལོ་སྒྱུར་བ་
ལྟ་བུ་ཡང་། །དེ་ནི་ཅི་ནས་དབང་དུ་འགྲོ། །ལས་ཀྱི་དཀྱིལ་འཁོར་དབུས་གནས་པར། །སྣ་ཚོགས་རྡོ་རྗེ་བསྒོམ་པར་བྱ། །དེ་ཡི་དབུས་སུ་ཡི་གེ་ནི། །མ་རྒད་འོད་འདྲ་བསྒོམ་པར་བྱ། །འོད་ཟེར་སྤྲིན་གྱིས་ཡང་དག་
<pb id="92.304a"/>
འཁྲུགས། །མཁས་པ་ཡིས་ནི་སྙིང་གར་བསམ། །བསྒྲུབ་བྱ་ལ་ནི་སྙིང་པོའི་འོད། །བསྟིམས་པའི་སྐད་ཅིག་དེ་ལ་འབབ། །རྡོ་རྗེ་གར་གྱིས་གར་བྱེད་ཅིང་། །ཕྱག་རྒྱ་སྦྱོར་བའི་རྣལ་འབྱོར་དང་། །རྡོ་རྗེ་
རྣལ་འབྱོར་མ་སྦྱོར་བའི། །ཕྱག་རྒྱས་ཐམས་ཅད་སྟོན་པར་འགྱུར། །འདས་དང་མ་འོངས་ཅི་འདོད་པ། །ལྕེ་བརྐྱང་བས་ནི་སྨྲ་བར་བྱེད། །འདོད་དང་མི་འདོད་དགེ་མི་དགེ །རྡོ་རྗེའི་ངག་གིས་སྨྲ་བར་འགྱུར། །ཡང་ན་
ལེགས་པར་སྦྱར་བའམ། །གྲོང་གིའམ་ཐ་མལ་སྐད་དག་གིས། །འདོད་དང་མི་འདོད་དགེ་མི་དགེ །འཚོ་བ་འམ་ནི་འཆི་བ་དང་། །ཉམས་དང་མི་ཉམས་རང་བཞིན་གྱི། །དེ་དག་ཐམས་ཅད་དེ་ཡིས་སྨྲ། །དེ་ལས་གཞན་དུ་
དེ་མི་སྨྲ། །འདི་ནི་བཅོམ་ལྡན་རྡོ་རྗེ་ཅན། །དབང་བདག་རྡོ་རྗེའི་དབྱངས་ཀྱིས་གསུངས། །ཁྲོས་ཏེ་ལྕེ་རྩེར་བསྒོམས་ནས་སུ། །ལྷ་མོ་ཡི་ནི་སྙིང་པོའི་མཆོག །ལྕགས་ཀྱུའི་རྣམ་པ་སྤྲོས་ནས་སུ། །ཕྱག་རྒྱ་དང་ནི་ཕྱག་
རྒྱའི་ལན། །རླུང་ལ་བཞག་སྟེ་སྐད་ཅིག་ལ། །ཁྲག་རྣམས་ཐམས་ཅད་དགུག་པར་བྱ། །ཆར་རྒྱུན་འབབ་པའི་སྦྱོར་བ་ཡིས། །རང་གི་ཁ་རུ་དབབ་པར་བྱ། །དེ་ནི་འཐུངས་པས་སྔགས་ཤེས་ཏེ། །མངའ་བདག་རྡོ་རྗེ་
འཛིན་པར་འགྱུར། །ནམ་མཁའ་ཀུན་ཏུ་སྤྱོད་དཔལ་ལྡན། །ཉི་མའི་སྣང་བ་ལྟ་བུར་འགྱུར། །འདི་ཉིད་ཀྱི་ནི་རྣལ་འབྱོར་གྱིས། །འོ་མ་ཞོ་དང་མར་བཟང་པོ། །མར་ཁུ་ཆུ་དང་མེ་ཏོག་ཀུན། །རླུང་གིས་དགུག་པ་ཉིད་
དུ་བྱ། །ཞགས་པས་མགྲིན་པ་བཅིངས་བྱས་ཏེ། །ལྕགས་ཀྱུ་ཡིས་ནི་སྙིང་ག་ནས། །རླུང་གིས་ཀུན་ནས་བཏེག་ནས་སུ། །ལྷ་མོ་དེ་བཞིན་གནོད་སྦྱིན་མོ། །མི་མོ་དེ་བཞིན་ལྷ་མིན་མོ། །བརྒྱད་བརྒྱ་ཁོ་ན་བཟླས་པ་ཡིས། །
བུད་མེད་ཚུལ་དུ་དགུག་པར་བྱ། །བསྒྲུབ་བྱ་སྒྲུབ་བྱེད་མིང་སྤེལ་ནས། །ཀ་བ་རྩིག་པ་དེ་བཞིན་ཁྱིམ། །དྲིལ་བུ་རྣམས་དང་བུམ་རྣམས་ལའང་། །ལྷ་མོ་ཡི་ནི་སྙིང་པོ་ཡི། །བརྒྱ་བཟླས་པས་ནི་འབེབས་པར་འགྱུར། །ཤེས་
<pb id="92.304b"/>
རབ་ཕ་རོལ་ཕྱིན་མ་མཆོག །ཁྲོ་བ་དང་ནི་ཡང་དག་ལྡན། །གསལ་བྱེད་ཀྱིས་ནི་གསལ་བྱས་པས། །ལས་རྣམས་དག་ནི་ཐམས་ཅད་བྱ། །དུར་ཁྲོད་རོ་ནི་མ་ཉམས་པ། །མར་ངོའི་བརྒྱད་ལ་བསྡུས་ནས་སུ། །བྱང་དུ་ཕྱོགས་
ཏེ་གཞག་པར་བྱ། །དེ་ཡི་ཁར་ནི་མཉམ་གཞག་པས། །གསང་སྔགས་ལེགས་པར་བཟླས་ནས་སུ། །རྫས་ཀྱི་དམ་པ་ཅི་རིགས་པ། །བ་བླ་མིག་སྨན་རྡོ་ཆུ་དང་། །ལྡོང་རོས་དང་ཡང་ཡང་ན་བཙག །དཀར་རྩི་སོལ་བ་ཉིད་དང་ནི། །
གུར་གུམ་དང་ནི་རྒྱ་སྤོས་སམ། །རུ་རྟ་ཤུ་དག་ག་ཕུར་དང་། །ཙན་དན་དེ་བཞིན་ཨ་ཀ་རུ། །ཤ་དང་ཁྲག་ནི་ཉིད་དང་ཡང་། །དེ་བཞིན་སོར་མོའི་གདུབ་བུ་ནི། །རྣལ་འབྱོར་ལྡན་པས་བཞག་ནས་ཀྱང་། །དེ་ཡི་སྟེང་དུ་བསྡད་ལ་
བཟླ། །ཉི་མ་ཤར་ནས་དེ་བླངས་པས། །གྲུབ་པའི་རིག་པ་འཛིན་པར་འགྱུར། །དམན་པས་དངོས་གྲུབ་དམན་པ་སྟེ། །རབ་ཀྱིས་རབ་ཏུ་རྣམ་པར་བསྟན། །བར་མས་བར་མར་ཤེས་པར་བྱ། །མཚན་མ་མེད་ན་དབང་དུ་བྱེད་ཅེས་སོ། །
སྐྱེས་བུ་དག་ནི་ཐམས་ཅད་དང་། །བུད་མེད་དག་ནི་ཐམས་ཅད་ལ། །རེག་པ་ཙམ་གྱིས་དབང་བྱེད་ཅིང་། །མིག་ལ་བྱུགས་པ་ཡིས་ཀྱང་ངོ་། །ཙན་དན་གྱིས་ནི་ཡོངས་བྱུགས་ཏེ། །གུར་གུམ་གྱིས་ནི་ཐིག་ལེའོ། །ལ་གུ་ཡིས་ནི་བདུག་
པར་བྱ། །དཀར་རྩི་སོལ་བ་བཙག་གིས་ནི། །ཇི་ལྟར་འདོད་པའི་མིང་དང་ནི། །ཡོངས་སུ་སྤེལ་ཏེ་བྲིས་པ་ཡིས། །དབང་མ་སོང་བ་དབང་འགྲོ་སྟེ། །རྡོ་རྗེ་སེམས་དཔའི་བཀའ་བཞིན་ནོ། །ཁམས་ཀྱིས་མིང་ནི་བྲིས་པ་ན། །དབང་དུ་
བྱེད་པའི་མཆོག་ཡིན་ནོ། །སོལ་བས་ཡོངས་སུ་འགུགས་པར་བྱེད། །དཀར་རྩི་ཡིས་ནི་དུག་འཇོམས་སོ། །ལི་ཁྲིས་སྐད་ཅིག་དེ་ཉིད་ལ། །སྨྱོ་བར་འགྱུར་བར་ཐེ་ཚོམ་མེད། །རུ་རྟ་ཨ་ག་རུས་བདུག་པས། །དབང་དུ་བྱེད་པའི་
མཆོག་ཡིན་ནོ། །སོལ་བས་ཡོངས་སུ་འགུགས་པར་བྱེད། །གནོད་སྦྱིན་མོ་ནི་ངེས་པར་འགུགས། །ཤ་དང་ཁྲག་གི་བདུག་པ་ཡིས། །སྲིན་མོ་འགུགས་པར་བྱེད་པའི་མཆོག །ཙན་དན་སིཧླའི་བདུག་པ་ཡིས། །ལྷ་ནི་
<pb id="92.305a"/>
འགུགས་པར་བྱེད་པའི་མཆོག །ག་པུར་ཙན་དན་བདུག་པ་ཡིས། །སངས་རྒྱས་མཆོག་ཏུ་སྤྱན་འདྲེན་པའོ། །ག་པུར་གང་གིས་ཟོས་པ་ཡིས། །གཞན་དུའང་དེ་ཡི་དབང་དུ་འགྱུར། །རིག་པ་ཆེན་མོ་ཡི་གེ་
བཞི། །མཉམ་པར་གཞག་པའི་སྦྱོར་བ་ཡིས། །འཁྲུགས་པ་དང་ནི་སྤེལ་བའི་དུས། །ངེས་པར་ཤི་བ་བསྒྲུབ་པར་བྱ། །བརྟུལ་ཞུགས་ཅན་གྱིས་གང་བསྒོ་བའི། །བཀའ་ལུང་དེ་ཡིས་མྱུར་དུ་བྱེད། །ཕྲག་པར་ཁུར་དེ་
བྲན་མོ་དེས། །ལྷུན་པོའི་སྟེང་དུ་སྐྱེལ་བར་འགྱུར། །གྲུབ་པ་ཡི་ནི་མཆོག་རབ་ཀྱི། །རྫས་ནི་བླངས་ནས་འོང་བར་འགྱུར། །གཏུམ་པོ་ཡི་དགས་ཉི་མ་ཡི། །རྒྱལ་གྱི་མཚན་མོ་སོལ་བ་བཟུང་། །གཏུམ་མོའི་མེ་ཏོག་ཁུ་
བ་ཡིས། །བརྟུལ་ཞུགས་བཟང་པོས་བརྟགས་ནས་སུ། །པད་མའི་ནང་དུ་གཞག་པར་བྱ། །དེ་ཉིད་མཚན་མོ་གཅིག་གམ་གསུམ། །དེ་ལས་བླངས་ཏེ་སྦྱོར་བ་ཡིས། །མཁས་པ་ཡིས་ནི་མར་ཞུ་བྱ། །དེ་ནས་ལྷ་འམ་
གྲུབ་པའམ། །སངས་རྒྱས་ཀྱིས་ཀྱང་བསྔགས་པ་འམ། །རིག་སྔགས་གྲུབ་པའི་གྲིབ་མ་འམ། །གདོན་མི་ཟ་བར་མཐོང་བར་འགྱུར། །འགྲོ་དང་མི་འགྲོའི་སྐྱེ་བོ་རྣམས། །དབང་མ་གྲུབ་པ་འང་དབང་དུ་བྱེད། །རང་གི་
ཁྲག་གིས་མིང་བྲིས་ལ། །དེ་ཉིད་ཀྱི་ནི་ཕྱེ་ལས་དགང་། །ཇི་སྲིད་བསྐམས་པར་མ་གྱུར་པར། །དེ་སྲིད་མི་དེ་འོང་བར་འགྱུར། །གང་དང་གང་གིས་ལྷ་དག་གི །རིམ་པ་འདི་ཡིས་མིང་བྲིས་ཏེ། །ཁྲོ་བོ་ལྡན་པས་བཟླས་
པར་བྱ། །དེ་འདིས་སྐད་ཅིག་དེ་ལ་འགྲུབ། །དེ་ཡི་བཀའ་བཞིན་བྱེད་པ་དང་། །ངང་གིས་དེ་ནི་དབང་དུ་འགྱུར། །དཀོན་མཆོག་གསུམ་ལ་གནོད་བྱེད་པ། །གསད་པའི་དོན་དུ་སྔགས་རིག་པས། །འབར་བའི་
ཕྲེང་བས་འཁྲུགས་པའི་འོད། །ཞལ་བཞི་པ་ལ་ཆེར་འཇིགས་པ། །ཞགས་པ་ལྕགས་ཀྱུ་ཐོད་པ་ཅན། །བདག་ཉིད་མྱུར་དུ་བསམ་པར་བྱ། །གསང་སྔགས་དང་ནི་སྤེལ་བ་ཡིས། །མིང་ནི་སོལ་བས་བྲིས་ནས་
<pb id="92.305b"/>
སུ། །གདུག་པ་དེ་ནི་མནན་ནས་ཀྱང་། །རང་གི་གདུག་པའི་སེམས་ཀྱིས་བསྣུན། །འདི་ཉིད་ཀྱི་ནི་ཏིང་འཛིན་གྱིས། །ངེས་པ་རུ་འང་ངེས་པར་བྱེད། །ཁམས་ཀྱི་ས་བོན་དང་སྤེལ་བའི། །ཁམས་ཀྱིས་མིང་ནི་བྲིས་
ནས་སུ། །ཁམས་དེ་ཡང་དག་མནན་ནས་ནི། །ཁང་པ་རུ་ནི་རྒྱུན་དུ་བཞག །དེ་ནི་མྱུར་དུ་ངེས་འགྱུར་ཏེ། །དེ་སྲིད་དུ་ནི་མི་གཡོར་གནས། །རྨ་བྱའི་སྒྲོ་འམ་གཙུག་ཕུད་ཀྱིས། །ཡོངས་སུ་བླངས་ལ་
བསྒྲུབ་པར་བྱ། །རྨ་བྱ་ཞེས་བྱའི་རྩ་བ་ཡི། །མཁས་པ་ཡིས་ནི་ཡོངས་སུ་གཟུང་། །དམག་ལ་སྔགས་རིག་པས་བསྐོར་བས། །དེ་ནས་དམག་དཔུང་འཇིག་པ་དང་། །རྨོངས་པ་འམ་ནི་རེངས་པ་འམ། །སྐད་ཅིག་དེ་
ལ་འཁོར་བར་འགྱུར། །ཁྱི་དང་ཕག་དང་བྱ་རོག་གི །མིག་ནི་ཡོངས་སུ་བླངས་ནས་སུ། །མིག་སྨན་དང་ནི་མཉམ་པོར་བྱ། །ལྷ་མོའི་སྔགས་ཀྱིས་བསྔགས་པ་ཡིས། །སྒྲུབ་པ་པོ་ཡི་གཟུགས་རྣམས་ཀུན། །
འཇིག་པར་འགྱུར་བར་ཐེ་ཚོམ་མེད། །ཙཎ་ཌིའི་མེ་ཏོག་བཅུད་ཉིད་ཀྱིས། །ལྕགས་ཀྱིས་གཡོགས་པའི་སྦྱོར་བ་ཡིས། །དེ་ཡི་ཁ་རུ་ངེས་བཅུག་པས། །རྒ་ཤི་མེད་པར་རྣམ་པར་རྒྱུ། །རིམས་གཏོང་གཟུགས་ནི་
ལེགས་བྲིས་ཏེ། །དེ་ཡི་ཁ་རུ་གནོད་བྱེད་ནི། །སྦྱོར་བ་ཡིས་ནི་བཅུག་ནས་སུ། །ཡོངས་སུ་མནན་ལ་ཤིན་ཏུ་བཟླས། །རིམས་གཏོང་དེ་ཡི་གཟུགས་ཀྱིས་ནི། །རབ་ཏུ་འཛིན་པར་གདོན་མི་ཟ། །གཟའ་འམ་ཡང་དག་
ཡི་དགས་སམ། །གནོད་སྦྱིན་དང་ནི་སྲིན་པོ་དང་། །གཞན་པ་ཡི་ནི་ནད་རྣམས་ཀྱིས། །འཛིན་པ་ལ་ནི་སྤྱད་མི་དགོས། །གཤིན་རྗེ་བྲིས་ཏེ་བསྐྲད་པར་བྱ། །དེ་ཡི་ཞལ་དུ་དགྲ་བོ་སྟེ། །རྨོངས་པའི་བདག་ཉིད་མི་འགྲོ་ན། །
དེ་ནི་མྱུར་དུ་ངེས་པར་འཆི། །གསད་པ་ལ་ཡང་འདི་ཉིད་ཀྱིས། །ཡོངས་སུ་མནན་ནས་ངེས་པར་བཟླ། །གང་དུ་གཏེར་ནི་ཡོད་སྙམ་གྱུར། །དེར་ནི་སྔགས་རིག་པས་སོང་སྟེ། །ལྕེ་ཡོངས་བཟུང་ལ་བཟླས་པ་བྱ། །དེ་ཡིས་
<pb id="92.305c"/>
གསལ་པོའི་ཚིག་གིས་སྨྲ། །ཚད་དང་ཡོད་དང་མེད་པ་དང་། །བགེགས་དང་བགེགས་ནི་ཇི་ལྟར་གནས། །ཇི་སྲིད་དེ་ནི་དགྱེས་སྨྲ་ན། །དེ་ལ་གཏོར་མ་སྦྱིན་པར་བྱ། །གལ་ཏེ་བགེགས་ནི་མི་སྨྲ་ན། །དེར་ནི་མཆོད་ཡོན་རབ་ཏུ་བཏགྶ། ། 
པུས་མོ་གཉིས་བཙུགས་བཀུས་པ་ཡིས། །ནོར་འཛིན་སངས་རྒྱས་ཡུམ་ལས་སོ། །ཕྱོགས་བཞི་དག་ཏུ་ཕུར་བུས་གདབ། །དེ་ནས་གནས་རྣམས་བསྐྲད་པར་བྱ། །དེ་ནས་མཚམས་ནི་བཅིངས་བར་བྱ། །མཉམ་པར་བཞག་སྟེ་བསྐོར་བར་བྱ། །སྦྱོར་བ་
ཤེས་པས་སྔགས་འདི་ཡིས། །དེ་ནས་རྫས་ནི་གདོན་པར་བྱ། །ཨོྃ་བ་སུ་བྷེ་སརྦ་ཨརྠ་སཱ་དྷ་ཡཱ་ཡུ་དྷ་ར་རཀྵ་རཀྵ། སརྦཱརྠ་ནི་ཙ་ཡཾ་ཏྲཾ་ཏྲཾ་ཙ་ཙ་ཊ་ཊ་ཧ་ཧ་སྭཱ་ཧཱ། ཡང་ན་རིག་པ་འདི་ཡིས་ཀྱང་། །ལས་རྣམས་དག་ནི་ཐམས་ཅད་བྱ། །ཕྱོགས་བཅིང་
བ་དག་དེ་བཞིན་བསྲུང་། །ཕུར་བུ་བསྐྲད་པ་དེ་བཞིན་ནོ། །རིན་ཆེན་གསུམ་ནི་ཐོག་མར་སྦྱིན། །ཆ་གཅིག་དག་ནི་ནོར་འཛིན་ལའོ། །སྡུག་བསྔལ་ཅན་ལ་ཆ་གཅིག་གོ། །གྲོགས་པོ་རྣམས་ལ་དེ་དང་མཚུངས། །ལྷག་མ་རྣམས་ནི་རིགས་
པས་དཔྱད། །དཀོན་མཆོག་གསུམ་ནི་ལེགས་མཆོད་བྱ། །གཞན་དུ་སྡུག་བསྔལ་ཐོབ་འགྱུར་ཏེ། །རྒྱལ་པོ་ཆོམ་རྐུན་སོགས་འཇིགས་ལས། །གལ་ཏེ་བླ་མ་དེར་བཞུགས་ན། །སྐལ་བ་བཟང་པོ་གཉིས་དབུལ་ལོ། །གཞན་པ་
ཡི་ནི་སྤྱན་རྣམས་ལ། །རྡོ་རྗེ་ཐེག་པ་རྟོགས་འགྱུར་བའི། །སྐལ་བ་རེ་ནི་སྦྱིན་པར་བྱ། །གཞན་དུ་དམ་ཚིག་གདུང་བར་འགྱུར། །འདི་ནི་བཅོམ་ལྡན་རྣལ་འབྱོར་ཅན། །གསང་བ་རྒྱན་གྱི་རྡོ་རྗེས་གསུངས། །དེ་ནས་
སངས་རྒྱས་ཐམས་ཅད་ཀྱི། །ཡུམ་རྣམས་ཀྱིས་ནི་དེར་བཏུད་ནས། །དཔའ་བོ་ཆེ་ལ་ཞུ་བ་ཞུས། །རྒྱས་པ་ཡི་ནི་དཀྱིལ་འཁོར་ནི། །གསུངས་ཤིག་གསུངས་ཤིག་དཔའ་བོ་ཆེ། །ཡུམ་རྣམས་ཀུན་གྱི་དཀྱིལ་འཁོར་ནི། །
རྒྱལ་པོའི་དབང་ཕྱུག་རབ་གསོལ་བ། །སེམས་ཅན་ཐམས་ཅད་འདིར་འབྱུང་བའོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོའི་དབང་ཕྱུག་དཔལ་ཞེས་བྱ་བའི་ཏིང་ངེ་འཛིན་ལ་
<pb id="92.305d"/>
མཉམ་པར་བཞག་ནས་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། །དཀྱིལ་འཁོར་ཇི་ལྟར་སྔར་གསུངས་པ། །འོན་ཀྱང་སེང་གེའི་ཁྲི་དང་ལྡན། །དེ་ཡི་སྟེང་དུ་པད་མ་ཆེ། །དེར་ནི་
རི་བོང་ཅན་དཀྱིལ་འཁོར། །དེ་ཡི་སྟེང་དུ་ཉི་མ་ཆེ། །ཉི་མ་དེར་ནི་དཀྱིལ་འཁོར་མཆོག །ཆ་བརྒྱད་པ་ལ་དབུས་རིན་ཆེན། །དེ་ཡི་སྟེང་དུ་རྒྱལ་བའི་ཡུམ། །སེར་དང་སྔོ་བའི་
འོད་ཆེན་པོ། །གསེར་གྱི་རི་བོ་དང་མཚུངས་པས། །ཕྱག་ཉིད་ཀྱིས་ནི་ཆོས་འཆད་ཅིང་། །གཡས་པ་ཡིས་ནི་མཆོག་སྦྱིན་པ། །གཡོན་གྱིས་རིན་ཆེན་ལན་བུ་མཆོད། །རྒྱན་རྣམས་ཀུན་གྱིས་རྣམ་པར་
བརྒྱན། །གོས་ནི་འཕྱང་ཞིང་སྣ་ཚོགས་པ། །གསུག་ཏོར་མུ་ཏིག་ཐོར་ཚུགས་ཅན། །དེ་ཡི་མདུན་དུ་རིན་ཆེན་བྲི། །གཡོན་དུ་བུམ་པ་བཟང་པོ་བཞག །གཡས་པ་རུ་ནི་དཔག་བསམ་ཤིང་། །རྒྱབ་ཏུ་
རིན་ཆེན་ལན་བུའོ། །མཚམས་རྣམས་སུ་ནི་བུམ་པ་བརྒྱད། །གསེར་གྱི་རང་བཞིན་གཞག་པར་བྱ། །རིན་ཆེན་ལྔ་ཡིས་ཡང་དག་འཁྲུགས། །དྲི་ལྔ་དག་དང་ཡང་དག་ལྡན། །བཟའ་ལ་སོགས་པའི་
རོས་གང་བའི། །བུམ་པ་བཅུ་དྲུག་ཕྱི་རོལ་ཏུ། །སེར་པོའི་གོས་ཀྱིས་ཡོངས་སུ་དཀྲིས། །མེ་ཏོག་སེར་པོ་སོགས་ཀྱིས་བརྒྱན། །དེ་མདུན་བློ་ལྡན་བྲི་བར་བྱ། །སྦྱིན་པའི་ཕ་རོལ་ཕྱིན་དགེ་མ། །དམར་དང་སེར་དང་
ཆེས་དཀར་བ། །རིན་ཆེན་ལྡན་པའི་ཕྱག་སྦྱིན་པ། །སེར་པོའི་འོད་ལྡན་ཕྲེང་མཛེས་མ། །རིན་ཆེན་བཟང་པོ་ཀུན་གྱི་སྲས། །མཁའ་ཡི་ཉི་ཟླ་སྐར་མ་ཡིས། །ཀུན་ནས་ཡོངས་སུ་བསྐོར་བའོ། །གཙུག་ཕུད་ཅོད་པན་གོས་ལ་སོགས། །ཕྲེང་བ་དང་ལྡན་
དགྱེས་པ་མོ། །དཀྱིལ་འཁོར་དེ་ཡི་ལྷོར་བྲི་བ། །ཚུལ་ཁྲིམས་ཕ་རོལ་ཕྱིན་དགེ་མ། །ཅུང་ཟད་སེར་བའི་རིན་ཆེན་ལུས། །སྣ་ཚོགས་རྒྱན་གྱིས་རྣམ་པར་བརྒྱན། །སྣ་ཚོགས་གོས་ནི་ཡོངས་སུ་གྱོན། །མཛེས་ཤིང་ཕྲེང་བའི་ཆུན་པོའི་གཙུག །གོས་ལྡན་གཙུག་ན་གཙུག་ཏོར་མཆོག །ཡིད་བཞིན་རིན་
<pb id="92.306a"/>
ཆེན་དམ་པའི་ཕྱག །གཡོན་པའི་སྐྱིལ་ཀྲུང་རིན་ཆེན་བཟང་། །ཆོ་ག་ཇི་བཞིན་རབ་ཏུ་བསམ། །རྒྱབ་ཏུ་བཟོད་པ་མ་ཞེས་བྱ། །ཅུང་ཟད་འཛུམ་ཞིང་སེར་མཛེས་མ། །དམར་པོའི་གོས་ནི་ལེགས་པར་གྱོན། །རིན་པོ་ཆེ་
ཡི་རྒྱན་གྱིས་བརྒྱན། །ཐམས་ཅད་རིན་ཆེན་མཆོག་འདྲི་ཞིང་། །དམར་པོའི་གོས་ནི་འཕྱང་བ་མ། །གཙུག་ན་རིན་ཆེན་མཆོག་དང་ལྡན། །སེང་གེ་མཆོག་གི་ཁྲི་ལ་བཞུགས། །བྱང་དུ་བརྩོན་འགྲུས་ཆེན་མོ་ནི། །རྡོ་རྗེ་གོ་
ཆས་བརྒྱན་པ་ལ། །དཔའ་མོ་རིན་ཆེན་དབྱུག་གུའི་ཕྱག །གཡས་པ་སྦྱིན་པའི་ཕ་རོལ་སོང་། །པྲི་ཡང་ཀུ་ལ་སྔོ་བསངས་དཀར། །རྡོ་རྗེ་སེང་གེའི་ཁྲི་ལ་བཞུགས། །ལྷག་མ་རྣམས་ནི་གཞག་བྱ་བ། །དཀྱིལ་འཁོར་
བྱས་ཏེ་རིན་ཆེན་ལྡན། །སྒོ་དང་སྒོ་རུ་སྒོ་བ་མ། །རིན་ཆེན་ཀུན་གྱིས་རྣམ་པར་བརྒྱན། །དེ་ནས་ཕྱི་ཡི་ཕྱི་ཉིད་དུ། །རིན་ཆེན་སྙིམ་པའི་ལག་པ་མཆོག །ཕྱོགས་སྐྱོང་བ་ནི་ཐམས་ཅད་ནི། །གོ་རིམས་བཞིན་དུ་གཞག་
པར་བྱ། །དེ་ཡི་ཕྱི་རོལ་ཐམས་ཅད་དུ། །མཁས་པས་ཀླུ་དང་གནོད་སྦྱིན་བྲི། །རིན་ཆེན་བུམ་པ་བཟང་པོ་དང་། །གདུགས་དང་རྒྱལ་མཚན་བ་དན་ལག །གཏོར་མ་རྣམ་པ་སྣ་ཚོགས་དང་། །ལྷ་བཤོས་རབ་ཏུ་བཟང་
དགེ་བ། །བཟའ་དང་བཏུང་བའི་རེ་མཆོག་དང་། །མར་དང་ཀ་ར་ཉིད་དང་ནི། །ཞོ་དང་བུ་རམ་ཧྭགས་དང་བཅས། །འོ་མ་མར་དང་སྦྲང་རྩི་དང་། །རྒྱལ་པོའི་བཟའ་བ་དམ་པའི་མཆོག །བཟའ་བ་ལ་སོགས་རབ་མཆོག་
གོ། །དེ་ནས་སྔགས་པས་འཇུག་པར་བྱ། །རྒྱན་རྣམས་ཀུན་གྱིས་བརྒྱན་ནས་སུ། །སེར་པོའི་གོས་འཛིན་དག་པ་དང་། །ཕྲེང་ལྡན་དྲི་ཞིམ་ལྡན་པའི་ལས། །སྒོ་ཡི་ཆར་ནི་ཞུགས་ནས་སུ། །ཐོག་མར་ལྷ་ནི་སྤྱན་དྲང་བྱ། །
ཕྱག་རྒྱ་བཅིངས་ཏེ་དབྱངས་སྙན་པས། །རབ་ཏུ་དགའ་བའི་ཡིད་ཀྱིས་སུ། །ལྷར་བཅས་འཇིག་རྟེན་དག་ལ་སྨན་སླད་དུ། །ཀུན་ཏུ་བཟང་པོའི་སྨོན་ལམ་དྲན་མཛོད་ལ། །རིན་ཆེན་དམ་པ་སེང་གེའི་ཁྲིར་བཞུགས་ཏེ། །འཁོར་
<pb id="92.306b"/>
བཅས་ལྷ་དང་དེ་བཞིན་གཤེགས་པ་སྤྱོན། །དེ་ནས་དེ་དག་ལེགས་བྱོན་ཏེ། །སྲས་བཅས་འཁོར་དང་བཅས་རྣམས་ཀྱང་། །སེམས་ཅན་རྣམས་ལ་དངོས་གྲུབ་སྟེར། །སྒྲུབ་པ་པོ་ལ་ཁྱད་པར་དུ། །དེ་ནས་ཐལ་མོ་ལེགས་
སྦྱར་ལ། །རིན་ཆེན་གྱིས་བཀང་མེ་ཏོག་བཅས། །གསང་སྔགས་བརྗོད་དེ་གཏོར་བར་བྱ། །ཅི་བདེ་བར་ནི་བཞེས་སུ་གསོལ། །དེ་ནས་རང་གིས་དབང་བསྐུར་བྱ། །དེ་ཡི་སྔགས་དང་ཕྱག་རྒྱ་ཡིས། །ས་ལ་ལག་པས་རེག་
ནས་སུ། །སྙེམས་པ་ཡིས་ནི་འཐོན་པར་བྱ། །དེ་ནས་སློབ་མ་གཞུག་པར་བྱ། །མེ་ཏོག་དྲིས་ནི་ཡང་དག་སྡུད། །སེར་པོའི་གོས་བཟང་ཡང་དག་གྱོན། །ལག་ན་རིན་ཆེན་དྲི་བཟང་པོ། །དགའ་དང་བཅས་ཏེ་སྙིམ་པ་དེ། །
སྔ་མའི་སྔགས་ཀྱིས་དོར་བར་བྱ། །གང་གི་དྲུང་དུ་ལྷུང་གྱུར་པ། །ལྷ་དེ་དེ་ཡིས་འགྲུབ་པ་ཡིན། །དེ་ནས་གཡས་ནས་རྣམ་བསྐོར་ཏེ། །སློབ་མ་དེ་ནི་འབྱུང་བར་བྱ། །བཟང་པོའི་སེང་གེའི་ཁྲིར་བཞག་སྟེ། །དབང་
བསྐུར་བ་ཡི་སྦྱོར་བ་བྱ། །གདུགས་དང་རྒྱལ་མཚན་བ་དན་དང་། །མཛེས་པའི་རྔ་ཡབ་གཡོབ་པ་ཡིས། །དེ་བཞིན་དུ་ཡང་དབང་བསྐུར་ཏེ། །བུམ་པ་བརྒྱད་དང་བཅུ་དྲུག་ལ། །དེ་ཡི་སྔགས་དང་ཕྱག་རྒྱ་ཡིས། །
གོ་རིམ་ཇི་ལྟ་བ་བཞིན་ནོ། །དེ་ནས་སྦྱོར་བ་དེར་འོངས་ཏེ། །འཁོར་ལོས་སྒྱུར་བའི་རིམ་པ་ཡིས། །འཁོར་ལོ་རིན་ཆེན་བཟང་པོའི་ལག །རྒྱལ་བ་རྒྱལ་བའི་སྒྲ་དགེ་བས། །གསང་བའི་སྦྱོར་བའི་རྣལ་འབྱོར་གྱིས། །
ལྟེ་བ་རུ་ནི་དབང་བསྐུར་རོ། །འདི་བདག་གཏེར་ཅན་རིན་ཆེན་འཛིན། །རྡོ་རྗེ་རིན་ཆེན་འཛིན་པར་འགྱུར། །དམ་ཚིག་གི་ནི་དམ་པ་ཡིས། །སངས་རྒྱས་ཀུན་གྱི་དོན་རྒྱས་པ། །འབད་པས་དེ་རིང་བླངས་པ་ཡིས། །
ཕོངས་པའི་དྲི་མ་འཕྲོག་པར་བྱེད། །དེ་ནས་དཔའ་བོ་འཆི་མེད་འཛིན། །རིན་ཆེན་ཚོགས་ཀྱིས་མཆོད་པར་བྱ། །གཞན་པ་ཡི་ཡང་དུ་མ་ནི། །རྒྱལ་པོ་དབང་ཕྱུག་དམ་པས་སོ། །དེ་བཞིན་དབང་བསྐུར་ལྔ་པོ་ཡིས། །
<pb id="92.307a"/>
སྐལ་མེད་ཀྱང་ནི་བདག་མེད་འགྱུར། །གླིང་བཞིའི་དབང་ཕྱུག་དཔལ་ལྡན་ཡང་། །གནོད་པ་མེད་པར་ཐོབ་པར་འགྱུར། །གསང་བ་ལས་ཀྱང་ཆེས་ཤིན་དུ། །གསང་བ་ཡི་ནི་མནའ་བསྒགས་ཏེ། །དེ་ཡི་བསྒོམ་དང་
སྒྲུབ་པའི་ཐབས། །སློབ་མ་ལ་ནི་དེ་ནས་བསླབ། །གུར་གུམ་དང་ནི་ཙན་དན་དང་། །དྲི་དང་མར་མེ་བཟང་པོ་ལ། །དམ་ཚིག་གིས་ནི་གསལ་བྱས་པ། །ལན་གསུམ་དུ་ནི་འཐུང་དུ་གཞུག །བུ་ཀྱེ་འཐུང་ཤིག་གསང་བ་
ཆེ། །དམ་ཚིག་ཤིན་དུ་འདའ་བ་དཀའ། །གལ་ཏེ་འདི་ལས་འདས་གྱུར་ན། །མྱུར་བ་ཉིད་དུ་འཆི་བར་འགྱུར། །ཤི་ནས་ཀྱང་ནི་དམྱལ་སྡུག་བསྔལ། །རབ་མང་ངུ་འབོད་ཉིད་དུ་གནས། །གལ་ཏེ་མི་རུ་སྐྱེ་འདོད་པའམ། །ནམ་
ཞིག་དངོས་གྲུབ་ཐོབ་འདོད་ན། །དེ་བཞིན་ཕོངས་པའི་སྡུག་བསྔལ་ལས། །རིང་དུ་ངེས་པར་ཁྱོད་ཀྱིས་སྐྱོབས། །འདི་དག་ལེགས་ཐོབ་སློབ་མ་ལ། །གསང་བའི་སྒྲུབ་ཐབས་བཤད་པར་བྱ། །ཇི་ལྟའི་རྒྱལ་རིགས་བུ་
མོ་ནི། །བཟུང་ནས་གསལ་བའི་རྣལ་འབྱོར་བྱ། །ཉི་མ་བདུན་ན་ངེས་པར་འགྲུབ། །རྒྱལ་པོའི་ཕུན་ཚོགས་ཐོབ་པར་འགྱུར། །ཤེས་རབ་ཕ་རོལ་ཕྱིན་པའི་མཆོག །དཀྱིལ་འཁོར་སྦྱོར་བས་བསམ་གཏན་བྱ། །རྒྱལ་
མོ་ཆོ་ག་བཞིན་བཟུང་སྟེ། །སྒྲུབ་པ་པོས་ནི་མྱུར་དུ་བསྒྲུབ། །ཉི་མ་གསུམ་གྱིས་རྒྱལ་པོ་མཆོག །གདོན་མི་ཟ་བར་ཐོབ་པར་འགྱུར། །བྲམ་ཟེའི་བུ་མོ་སྐལ་ཆེན་མོ། །ནོར་ཆེན་ལ་ནི་བསྒྲུབ་པར་བྱ། །རྗེ་རིགས་
སྣ་ཚོགས་སྦྱོར་བ་ཡིས། །མཚུངས་པ་ཉིད་དུ་བསྒྲུབ་པར་བྱ། །དེ་ཡིས་དངོས་གྲུབ་མཆོག་རྙེད་དེ། །རྒྱལ་པོ་འཇིག་རྟེན་གསུམ་གྱིས་བརྗེད། །དམངས་མོ་དཔའ་བོའི་སྦྱོར་བ་ཡིས། །བསྒྲུབས་ན་སྔགས་
ཀྱི་དངོས་གྲུབ་འགྱུར། །གནོད་སྦྱིན་རྒྱལ་མཆོག་གྲུབ་པ་དང་། །གནོད་སྦྱིན་རྣམས་ཀྱི་དབང་ཕྱུག་མཆོག །དམན་པའི་སེམས་སུ་བཤད་པ་དང་། །མཆོག་གིས་མཆོག་ནི་ཆེན་པོ་དང་། །བར་མས་བར་མའི་དངོས་
<pb id="92.307b"/>
གྲུབ་ནི། །སྐྱེ་བ་འདི་ལ་ཐོབ་པར་འགྱུར། །དེ་ནས་ལས་རྣམས་བསླབ་པར་བྱ། །ཞི་བ་དང་ནི་རྒྱས་པའི་ལས། །དེ་བཞིན་དབང་དང་མངོན་སྤྱོད་དང་། །གཞན་པ་ཡི་འམ་སྣ་ཚོགས་ནི། །སེམས་ཅན་རྣམས་ལ་དགའ་བའོ། །
ཤེས་རབ་ཕ་རོལ་ཕྱིན་དགེ་མ། །དཀྱིལ་འཁོར་སྦྱོར་བས་བསྒོམ་པར་བྱ། །ཀུན་ད་དཀར་པོ་ཟླ་བ་འདྲ། །འོད་ཟེར་དཀར་པོས་མཛེས་པ་མོ། །སྐྱེ་བོ་ནད་པ་འཆི་ཀ་མ། །དེ་ཡི་ལུས་ལ་གཞུག་པར་བྱ། །དེ་ནས་དེ་ནི་སྟོབས་
ལྡན་འགྱུར། །བརྒྱད་གཉིས་པ་ཡི་ལང་ཚོར་ལྡན། །ནད་རྣམས་ཀུན་ལས་རྣམ་པར་གྲོལ། །རྒ་དང་འཆི་བ་རྣམ་པར་སྤངས། །བསྟན་བཅོས་ཀུན་གྱི་དོན་རིག་ཅིང་། །ཤེས་རབ་དྲན་པ་མཆོག་དང་ལྡན། །དེ་བཞིན་རང་འགྱུར་རྣལ་
འབྱོར་པ། །ནམ་མཁའ་ལ་ནི་ཡང་དག་བསྒོམ། །མཛེས་པའི་རིན་ཆེན་སྣ་ཚོགས་པའི། །ཐམས་ཅད་དུ་ནི་ཆར་འབབ་པ། །འདི་ཡིས་ཕོངས་པ་རྣམ་པར་སེལ། །ཕོངས་པ་རྣམས་ལ་རབ་ཏུ་བརྟག །མཐེ་བོ་ཡི་ནི་ཚད་ཙམ་པའི། །
ནོར་རྒྱུན་མ་ཡི་རྣམ་པ་བྱ། །ལྷ་མོ་ལ་ནི་མཉམ་པར་གཞག །དེ་ཡི་མདུན་དུ་གསང་སྔགས་བཟླས། །ཇི་སྲིད་འབུམ་ཕྲག་ཁོ་ན་སྟེ། །དེ་ནས་དངོས་གྲུབ་བསྒྲུབ་པར་བྱ། །ཟླ་བ་གང་བའམ་བཅུ་བཞི་འམ། །བརྒྱད་པ
འམ་གཟས་བཟུང་ཉིན་པར་ལ། །མཆོད་པ་ཆེན་པོ་བྱས་ནས་སུ། །མཁས་པས་མཚན་མོ་ཐོག་ཐག་བཟླས། །དེ་ནས་དགའ་བས་གཟུགས་བརྙན་ཏེ། །གདོན་མི་ཟ་བར་འབར་བར་འགྱུར། །དེ་ནས་བཟུང་སྟེ་མདོར་
བསྡུ་ན། །མི་ཡི་འཁོར་ལོས་སྒྱུར་བར་འགྱུར། །བཟླས་པས་མཚན་མ་བཟང་བྱུང་ན། །རྣལ་འབྱོར་པ་ནི་ནོར་ཆེན་འགྱུར། །བར་མས་གླིང་ནི་ཐོབ་པར་འགྱུར། །ཐ་མ་ཡིས་ནི་ཁོར་ཡུག་གོ། །ཐམས་ཅད་དུ་ནི་བཟླས་ཙམ་གྱིས། །
ལོངས་སྤྱོད་ཟད་པར་འགྱུར་མ་ཡིན། །རྒྱལ་པོ་ཐམས་ཅད་དབང་འགྱུར་ཞིང་། །བུད་མེད་ཐམས་ཅད་དགའ་བར་འགྱུར། །སྙིང་གར་རྣལ་འབྱོར་བྱས་ནས་སུ། །ནོར་བུ་ལག་པར་བཅངས་ནས་ནི། །ཉི་མའི་དཀྱིལ་འཁོར་
<pb id="92.308a"/>
ལ་གནས་བསྒོམ། །མྱུར་དུ་རིན་ཆེན་རྒྱལ་པོར་འགྱུར། །ཕྱག་རྒྱ་འདི་ནི་བྱས་གྱུར་པས། །རྟག་ཏུ་སྒོམ་པས་བསྒོམ་པར་བྱ། །ཇི་ལྟར་འདོད་པའི་གྲུབ་རྙེད་དེ། །རྡོ་རྗེ་འཛིན་པ་ཇི་བཞིན་ནོ། །ཞེས་བཅོམ་ལྡན་
འདས་རྡོ་རྗེ་སེམས་དཔས་བཀའ་སྩལ་ཏོ། །དེ་ནས་སྦྱོར་བ་ཇི་བཞིན་དུ། །ཡུམ་དེ་རྣམས་ནི་ལེགས་བྱོན་ནས། །ལས་ཀྱི་དཀྱིལ་འཁོར་ལེགས་གནས་པ། །སྟོན་པ་ལ་ནི་ཞུ་བ་ཞུས། །གང་དུ་རྒྱལ་བ་ཀུན་བཞུགས་ནས། །
བླ་ན་མེད་པའི་དོན་མཛད་པ། །སེམས་ཅན་ཀུན་ལ་བདེ་སླད་དུ། །མྱུར་དུ་ལས་ནི་འགྲུབ་པ་ལེགས། །དེ་ནས་བཅོམ་ལྡན་འདས་ལས་ཐམས་ཅད་ཀྱི་དམ་པའི་དཔལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་
དེ་བཞིན་གཤེགས་པ་ཐམས་ཅད་ཀྱི་ཡུམ་གྱི་དམ་པ་དེ་རྣམས་ལ་ལས་ཀྱི་དཀྱིལ་འཁོར་བཀའ་སྩལ་པ། རླུང་གི་དཀྱིལ་འཁོར་བྲི་བར་བྱ། །དེ་ཡི་དབུས་སུ་གྲུ་གསུམ་པ། །དེ་ཡི་སྟེང་དུ་ལྷ་མོ་བཞག །འབར་བའི་མེ་
དང་མཚུངས་པ་ལ། །ཞལ་བཞི་མ་ལ་ཆེར་འཇིགས་པ། །མཆེ་བ་རབ་ཏུ་གཙིགས་པ་མོ། །ཐོད་པའི་ཕྲེང་བའི་ཅོད་པན་ཅན། །རྡོ་རྗེ་ལྕགས་ཀྱུ་ཐོད་པ་དང་། །ཞགས་པ་གཡས་དང་གཡོན་པར་འཛིན། །ལྤགས་པ་
ཆེན་པོ་གོས་སུ་གྱོན། །ཁྲོ་མོ་མིག་འབྲས་རབ་ཕྱུང་བ། །མཆེ་བས་མཆུ་མནན་ཞལ་ཆེན་མོ། །དེ་ཡི་མདུན་དུ་བྲི་བྱ་བ། །མཐའ་མའི་ཞལ་ནི་མདོར་བསྡུས་པ། །སྣ་ཚོགས་གཏུམ་དང་དྲག་པོའི་ཞལ། །དུ་མའི་
ཕྱག་གིས་ཡང་དག་འཁྲུག །ཞགས་པ་ལྕགས་ཀྱུ་ཐོད་སོགས་དང་། །རྡོ་རྗེ་ཅན་གྱི་སོག་ལེ་འཛིན། །ཐོད་པས་ལུས་ལ་བྲེས་གྱུར་ཅིང་། །ཅོད་པན་ཆེན་པོས་འཇིགས་བྱེད་མོ། །གཤིན་རྗེ་དཔའ་བོས་བྲི་བྱ་བ། །
མཐའ་གདོང་དམ་པ་ཡི་ནི་མཆོག །སྔོན་པོ་འབར་བའི་རང་བཞིན་ཁྲོས། །མགོ་བོའི་ཕྲེང་བས་རྣམ་པར་བརྒྱན། །ཐོད་པའི་ཕྲེང་བའི་ཅོད་པན་ཅན། །སྟག་གི་ལྤགས་པའི་ཤམ་ཐབས་ཅན། །རལ་གྲི་རིན་ཆེན་ཐོད་པ་དང་། །
<pb id="92.308b"/>
རིན་ཆེན་དབྱུག་གུ་འཛིན་པའི་མཆོག །དེ་ནས་ལྷ་མོ་ལེགས་བྲི་བ། །པད་མའི་ཞལ་མ་འཇིགས་ཆེན་མོ། །དམར་མོ་ཕྱག་ན་ཉི་ཟླ་འཛིན། །བསྐལ་པའི་མེ་དང་མཚུངས་པ་མོ། །གཡོན་པ་རུ་ནི་ཁྲོ་མོ་ཆེ། །མ་བཅོམ་
མ་ནི་སྐ་རགས་མགུལ། །ལས་ཀྱི་རྡོ་རྗེ་དྲིལ་ལྡན་མཆོག །མཆེ་བ་རྣམ་པར་གཙིགས་པའི་ཞལ། །གཙུག་ན་ཐོད་པ་འཇིགས་སུ་རུང་། །རབ་གཏུམ་སྟོབས་དང་གསལ་བ་མོ། །སྦྱོར་ལྡན་ཆོ་ག་རིག་པས་བྲི། །ཕྱི་རོལ་
དུ་ནི་ལེགས་བྲི་བ། །ཁྲོ་བཅས་འཇིགས་པ་དང་བཅས་པ། །རལ་པའི་ཐོར་ཚུགས་ཆེན་པོ་ཅན། །ཁྲག་གིས་གང་བའི་ཐོད་པ་དང་། །ཕྱག་རྒྱ་བཟང་པོས་ཕྱག་མཚན་པའོ། །དེ་ཡི་ཕྱི་རུ་ལྷ་རྣམས་ནི། །སྙིམ་པ་རབ་
སྦྱར་ཡི་དམ་པ། །ཐམས་ཅད་དུ་ནི་ཡོངས་སུ་གཞག །འཇིག་རྟེན་སྐྱོང་བ་བཞག་པར་བྱ། །སྒོ་རྣམས་དག་ནི་ཐམས་ཅད་དུ། །སྒོ་སྐྱོང་བ་ཡང་དེ་བཞིན་དུ། །དེ་ནས་གཏོར་མའི་ཆོ་ག་ནི། །ཤ་བཅས་བཏུང་བ་རོ་དང་ལྡན། །
དེ་ནས་གོ་ཆ་བཅིངས་གྱུར་པས། །ཐོད་པའི་ཅོད་པན་ཆེན་པོ་དང་། །ཁྲག་གམ་ཆང་གིས་བཀང་བ་འམ། །ཐོད་པ་ལྡན་པས་འཇུག་པར་བྱ། །ཐམས་ཅད་འགྲུབ་པའི་མ་མོ་རྣམས། །འདི་ཡིས་སྤྱན་ནི་དྲང་བར་བྱ། །དཀོན་
མཆོག་གསུམ་ལ་གནོད་བྱེད་པའི། །གསད་པའི་དོན་དུ་མ་མོ་རྣམས། །དེ་རིང་ཉིད་དུ་དཀྱིལ་འཁོར་འདིར། །འཇིགས་ཆེན་མ་རྣམས་ཐམས་ཅད་གཤེགས། །འཇིགས་པའི་སྒྲ་དང་ཆེར་གཏུམ་དང་། །ཁ་ནས་འོད་ཟེར་སྟོང་
ཕྲག་ནི། །མཐོང་བ་དང་ནི་ཐོས་པ་ན། །མཚན་མར་ཡང་ནི་ཤེས་པར་བྱ། །དེ་ནས་དེ་ཡིས་ཨརྒ་སྦྱིན། །ཅི་བདེར་བཞེས་ཤིག་འཇིགས་མཛད་མ། །གདུག་པ་ཆེན་པོ་གསོལ་བར་མཛོད། །གདུག་གཏུམ་འཇིགས་
པར་བྱེད་པ་ཡིས། །དེ་ནས་བདག་ལ་དབང་བསྐུར་ཏེ། །ཐོད་པར་གནས་པའི་རོ་ཡིས་ནི། །སྲང་ཙམ་གྱིས་ནི་ཤ་ཟོས་ནས། །མ་མོ་ཐམས་ཅད་བསྒྲུབ་པར་བྱ། །དེ་ནས་མངོན་སྤྱོད་ལས་རྣམས་ཀུན། །དམ་ཚིག་བསྲུང་
<pb id="92.309a"/>
བ་ཡིས་ནི་བྱ། །དཀོན་མཆོག་གསུམ་ལ་གནོད་བྱེད་དང་། །བླ་མ་རྣམས་ལ་འཁྱལ་སྨྲ་བ། །རྟག་ཏུ་གསོད་པར་ལྷ་མོ་རྣམས། །བགྱིད་པར་བདག་ནི་རྗེས་སུ་གཟུང་། །དེ་ནས་ཆོ་ག་དེ་ཉིད་ཀྱིས། །སློབ་
མའི་དམ་པ་གཞུག་པར་བྱ། །ཁྲོ་བོའི་ལྷ་ལ་བསྐུལ་ནས་སུ། །མེ་ཏོག་དམར་པོ་དོར་བར་བྱ། །བདག་གི་མེ་ཏོག་དམ་པ་འདི། །ཅི་བདེ་བར་ནི་བཞེས་སུ་གསོལ། །བདུག་པ་འདི་ནི་བཟུང་ནས་སུ། །གསོལ་བྱེད་
འདི་ནི་གསོལ་བར་མཛོད། །ལྷ་མོ་གང་ལ་ལྷུང་གྱུར་པ། །དེ་ཡིས་དེ་ལ་མཆོག་གསོལ་ལོ། །དེ་ནས་དབང་བསྐུར་བྱིན་ནས་སུ། །དཀྱིལ་འཁོར་གྱི་ནི་མདུན་བཞག་སྟེ། །ཐོད་པ་རུ་ནི་གནས་པ་ཡི། །ཁྲག་གིས་དབང་
ནི་བསྐུར་བར་བྱ། །དེ་ནས་སྒོ་རུ་བོས་ནས་སུ། །དམ་ཚིག་འབད་པས་འཛིན་དུ་གཞུག །རབ་ཏུ་གདུག་པའི་སྙིང་གི་ཁྲག །བཟང་པོ་འདི་ནི་འཐུང་ཞིག་བུ། །ཟོ་ཤིག་ཟོ་ཤིག་ཤ་ཆེན་པོ། །བཏུང་བ་འཇིགས་པ་ཆེན་པོ་
འཐུང་། །གཞན་དུ་ན་ནི་འཆི་འགྱུར་ཏེ། །མཁའ་འགྲོ་མ་དང་གཟའ་རྣམས་དང་། །གནོད་སྦྱིན་སྲིན་པོ་གཏུམ་པོ་ཡི། །རིང་པོར་མི་ཐོགས་རབ་ཏུ་ཟ། །དེ་ནས་མངོན་སྤྱོད་ལས་རྣམས་ནི། །སྟོང་ཕྲག་དག་ནི་བསླབ་པར་
བྱ། །དེ་ཡི་སྦྱོར་བའི་རྣལ་འབྱོར་གྱིས། །རང་ཉིད་ཁྲོ་བོར་བཟུང་གྱུར་པས། །གནོད་བྱེད་ཐམས་ཅད་གསད་པར་བྱ། །དགྲ་རྣམས་ཐམས་ཅད་བཟའ་བར་བྱ། །གདུག་པ་ཐམས་ཅད་བཅའ་བར་བྱ། །སྲིན་པོ་ཐམས་ཅད་
གཞོམ་པར་བྱ། །མཐའ་ཡས་ཞལ་མའི་སྦྱོར་བ་ཡིས། །གསད་དང་གཟུང་བ་དེ་ཡིས་བྱ། །ཞལ་བཞི་མ་ཡི་སྦྱོར་བ་ཡིས། །ཐམས་ཅད་འགུགས་པའི་དམ་པའང་ཡིན། །མཁའ་གདོང་མ་ཡིས་ཐམས་ཅད་དུ། །
རིན་པོ་ཆེ་ཡི་ཚོགས་འབྱུང་ངོ་། །པད་མའི་ཞལ་གྱི་སྦྱོར་བ་ཡིས། །ཆང་གི་དམ་པ་བཏུང་བར་བྱ། །མ་བཅོམ་མ་ཡི་སྦྱོར་བ་ཡིས། །ཤ་ནི་འགུགས་པའི་མཆོག་ཡིན་ནོ། །ནམ་མཁའ་རེངས་པ་ཆེན་པོ་སྟེ། །
<pb id="92.309b"/>
དམག་དཔུང་འབྱོར་པའི་དམ་པའོ། །རྨུགས་དང་རྨོངས་པ་ཐམས་ཅད་དུ། །དཔྱད་པ་རུ་ནི་མི་བྱའོ། །སྔར་བཤད་པ་ཡི་ལས་རྣམས་དང་། །མ་བཤད་པ་ལ་ཅི་འདོད་པ། །བཟླས་པ་ཙམ་གྱིས་ཀུན་བྱ་སྟེ། །ཐམས་ཅད་དུ་ནི་ཐེ་ཚོམ་
མེད། །དུར་ཁྲོད་ཀྱི་ནི་ཐལ་བ་ལ། །དགྲ་བོའི་གཟུགས་ནི་འབད་པས་བྱ། །མིང་དང་སྤེལ་བར་བྱས་ནས་སུ། །མ་མོའི་རལ་གྲིས་གཏུབ་པར་བྱ། །དེ་ནས་ཉི་མ་བདུན་ན་ནི། །བརླག་པར་འགྱུར་བར་གདོན་མི་ཟ། །གང་ལུས་
ཇི་ལྟར་བཅད་གྱུར་པ། །དེ་དང་དེ་ཡི་ཡན་ལག་འཆད། །ཞལ་བཞི་མ་ཡི་སྦྱོར་བ་ཡིས། །སྔགས་པ་མཉམ་པར་བཞག་པས་བཅད། །དེ་ཡི་མགྲིན་པར་ཞགས་པ་ནི། །མཁས་པས་སྤྲོས་ཏེ་བཅིང་བར་བྱ། །ལྕགས་
ཀྱུས་སྙིང་གར་ཕུག་ནས་སུ། །རླུང་གིས་བསྐྱོད་དེ་དྲང་བར་བྱ། །དེ་ནས་དེ་ཡི་མིང་བསྐུལ་ནས། །དེ་ནི་ཤེས་རབ་ལྡན་པས་དགུག །དམན་དང་མཆོག་གི་དབྱེ་བ་ཡིས། །འདི་ཡི་འབྲས་བུ་ང་ཡིས་བཤད། །མདོར་བསྡུས་
པས་ནི་ཤེས་པར་བྱ། །སྔགས་པའི་རྒྱལ་པོའི་སྦྱོར་བ་ཡིས་ཤེས་སོ། །དེ་ནས་བཅོམ་ལྡན་འདས་མ་དེ་བཞིན་གཤེགས་པ་ཐམས་ཅད་ནི། དེ་ཡིས་དངོས་གྲུབ་གསོལ་མི་འགྱུར། །ཉེ་བར་འཚེ་བ་འཇིགས་རྣམས་
དང་། །གདོན་དང་གནོད་སྦྱིན་སྲིན་པོར་བཅས། །མི་བཟད་ནད་ཀྱིས་བཏབ་ནས་སུ། །ཤི་ནས་མནར་མེད་ཉིད་དུ་འགྱུར། །དེ་ནས་དེ་བཞིན་དབང་བསྐུར་གྱི། །དཀྱིལ་འཁོར་ལ་བཞག་ཡུམ་རྣམས་ཀྱིས། །དབང་བསྐུར་
གསང་བའི་དམ་ཚིག་སྦྱིན། །གསང་བའི་སྒྲུབ་ཐབས་ཉན་དུ་གཞུག །རང་ཡུམ་མ་མོའི་ས་བོན་གྱིས། །རང་གི་རྣམ་རྟོག་བདག་ཡུམ་མིན། །ལྟ་བུས་ཡབ་གྱུར་བསྒྲུབས་ན་ནི། །ཉི་མ་བདུན་ན་རབ་ཏུ་འགྲུབ། །སངས་
རྒྱས་ཀུན་གྱི་ཡབ་སྟོན་པ། །ཀུན་མཁྱེན་ཡེ་ཤེས་སྤྱོད་ཡུལ་ཏེ། །དྲག་པོ་ཀུན་དང་བདེ་ཆེན་པོ། །ཡེ་ཤེས་ཀུན་གྱི་མཆོག་གི་མཆོག །ཤེས་རབ་ཀྱིས་ནི་ཐམས་ཅད་བསྒྲུབ། །ལས་རྒྱས་པ་ཡི་དམ་པའི་མཆོག །བྱེ་བྲག་
<pb id="92.310a"/>
ཏུ་ནི་བསྒུལ་ནས་སུ། །བྱང་ཆུབ་ཀྱི་ནི་ཡོན་ཏན་གྱི། །ཐམས་ཅད་དུ་ནི་འོད་གསལ་བའི། །དངོས་གྲུབ་ཐམས་ཅད་བསྒྲུབ་པར་བྱ། །ཤེས་རབ་ཀྱི་ནི་ལས་དབྱེ་བས། །གཟུགས་དང་དབྱིབས་ཉིད་དག་གིས་སོ། །ཕྱག་
རྒྱ་དང་ནི་ཕྱག་རྒྱའི་ལན། །དེ་བཞིན་དཀྱིལ་འཁོར་དམ་ཚིག་དང་། །བཟའ་བ་དང་ནི་ཉེར་སྤྱོད་པ། །གཏོར་མ་ལྷ་བཤོས་ཉིད་དང་ནི། །ཤིན་དུ་བདེ་བའི་སྟན་ཉིད་དང་། །དེ་དང་དེ་ནི་ངེས་པར་སྦྱར། །བཟླས་དང་བསམ་གཏན་ས་བོན་
ནི། །རང་གི་ལུས་ཁྱབ་པ་ཉིད་དོ། །གསང་སྔགས་དག་ནི་ཐམས་ཅད་ལས། །གསང་སྔགས་འདི་ནི་རབ་ཏུ་བསྔགས། །ཚེ་འདིར་དམ་པའི་རྗེས་གྲུབ་ཅིང་། །གདོན་མི་ཟ་བར་ཐོབ་པར་འགྱུར། །འདི་ནི་བཅོམ་ལྡན་ཀུན་རྡོ་རྗེ། །ཡེ་
ཤེས་འབྱུང་གནས་མངའ་བདག་གསུང། །ལས་ཀུན་གྱི་ནི་སྦྱོར་བ་ཡིས། །འདི་ནི་སྒྱུ་མས་འགྲོ་ལ་བཞུགས། །དེ་ནས་དེ་བཞིན་གཤེགས་པ་ཐམས་ཅད་ཀྱི་ཡུམ་དེ་རྣམས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་
ཏོ། །ཕྱག་རྒྱའི་ཡེ་ཤེས་མཆོག་ཏུ་དགེ །ཡེ་ཤེས་ཆེན་པོས་གསུང་དུ་གསོལ། །གང་གིས་མངོན་པར་རྒྱས་བཏབ་ཀུན། །མངའ་བདག་དུས་མི་རིང་བར་འགྲུབ། །དེ་ནས་བཅོམ་ལྡན་འདས་ཀྱིས་ཡང་ཏིང་ངེ་འཛིན་
རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་བཀའ་སྩལ་ཏོ། །ཕྱག་རྒྱ་རྟགས་སུ་ཡང་དག་བཤད། །ཐ་སྙད་ཙམ་དུ་རྣམ་པར་བཏགས། །སངས་རྒྱས་ཀུན་གྱིས་ཀླ་ཀློའི་སྐད། །
ཕྱག་རྒྱ་ཐམས་ཅད་ཡང་དག་བཤད། །འོན་ཀྱང་མགོན་པོ་མཆོག་གིས་བརྟགས། །ལག་པའི་རྣམ་དགོད་མཚན་མ་ཉིད། །གང་གིས་ཡིད་ཆེས་ལེགས་སྐྱེ་རྣམས། །དམ་ཚིག་ཤེས་པའི་ལྷ་རྣམས་ནི། །
སྒྲུབ་པོ་རྣམས་ཀྱིས་རབ་བསྐུལ་ན། །གྲུབ་པའི་དམ་པ་རབ་ཏུ་སྩོལ། །དུས་ལས་ཐམས་ཅད་བྱོན་ནས་སུ། །སླར་ཡང་གཤེགས་པ་ཉིད་དུ་འགྱུར། །ལག་པ་ཟླ་བ་ཉི་མར་བྱ། །ཤེས་རབ་
<pb id="92.310b"/>
ཐབས་སུ་རབ་ཏུ་བརྟག །དེ་ནས་སྔགས་པས་ཡོངས་སུ་སྦྱར། །རང་གི་ས་བོན་དག་གིས་མཚན། །ཨོྃ་པྲཛྙོ་པཱ་ཡ་ས་མཱ་ཡོ་ག །དེ་ནས་ཐལ་མོ་ངེས་པར་སྦྱར། །ཕན་ཚུན་རྗེས་སུ་རྟོགས་
ཆེན་པོ། །ཁུ་ཚུར་ཤིན་དུ་གཞག་པར་བྱ། །ཁུ་ཚུར་བསྡམ་པ་ལྟ་བུར་བཅིང་། །སོ་སོ་རུ་ནི་སྦྱོར་བར་བྱ། །སྙིང་གི་དབུས་སུ་ངེས་པར་གཟུང་། །གཡོན་པའི་སྟེང་དུ་ལག་པ་གཡས། །བཞག་སྟེ་སོར་
མོ་སོ་སོར་བྱ། །ལག་གཡས་བསྒྲེང་ནས་ཕྱོགས་ཀུན་ཏུ། །འཁོར་ལོའི་སྦྱོར་བས་སྤྲོ་བར་བྱ། །རྡོ་རྗེ་སྒོ་ལྕགས་ལྟ་བུར་བསྐུམ། །སོར་མོ་ཐམས་ཅད་རྩིབས་སུ་བྱ། །ཨོྃ་སརྦ་དྷརྨ་ཙཀྲ་ས་མཱ་ཡེ། 
དེ་བཞིན་གཡོན་པ་ཡོངས་སུ་སྤྲོ། །སོར་མོ་རྩིབས་ཀྱི་སྦྱོར་བ་ཡིས། །ཤེས་རབ་སྟེང་དུ་བསྒྲེང་བར་བྱ། །གཡས་པ་ཡང་ནི་དེ་བཞིན་ནོ། །རྩེ་མོ་ཅུང་ཟད་སྦྱར་བར་བྱ། །ཆོས་ཀྱི་ལས་ནི་ཆེན་པོ་བྱེད། །དེ་ཉིད་
མཉམ་དུ་བསྐུམས་པ་ནི། །ལས་ཀྱི་ཕྱག་རྒྱ་ཞེས་སུ་གྲགས། །དེ་བཞིན་མིང་མེད་བྱས་ནས་སུ། །ལྷག་མ་རྣམས་ནི་གདོང་དུ་སྦྱར། །ཕྱག་རྒྱ་ཆེན་པོ་ཤིན་དུ་ནི། །དངོས་གྲུབ་ཐམས་ཅད་རབ་ཏུ་གསོལ། །ཕྱག་
རྒྱ་འདི་རྣམས་བསྡམས་ནས་ནི། །རང་ཉིད་ཤེས་རབ་བདག་པོར་འགྱུར། །ཀུན་ཏུ་བཟང་པོ་རྒྱལ་པོ་ཆེ། །ལྷ་དང་ལྷ་མིན་བཅས་པས་མཆོད་ཅེའོ། །དེ་ནས་མ་མོ་དེ་རྣམས་ཀུན། །སླར་ཡང་གཙོ་བོ་ལ་བསྟོད་ནས། །
ཤེས་རབ་ཆེན་པོ་རྣམ་བཞི་ཡི། །ཕྱག་རྒྱ་ཞུ་བ་རྣམ་པར་བྱས། །ཕྱག་རྒྱ་བཞི་ཡི་རབ་ཀྱི་མཆོག །བཅོམ་ལྡན་འདས་ཀྱིས་བཀའ་སྩོལ་ཅིག །གསང་བའི་ཕྱག་རྒྱའི་ཡལ་ག་མཆོག །ཤེས་རབ་ཐབས་ཀྱི་ལུས་
བཟང་བ། །གང་ཞིག་གསང་བའི་རྣལ་འབྱོར་ནི། །གང་གིས་རྣལ་འབྱོར་པ་བདེ་བ། །རྫུ་འཕྲུལ་འཕེལ་དང་ཡང་དག་པའི། །རྫུ་འཕྲུལ་སྐྱེ་བ་འདིར་རྙེད་པ། །བཅོམ་ལྡན་སྟོན་པས་བཀའ་སྩལ་པ། །གསང་བའི་ཕྱག་
<pb id="92.311a"/>
རྒྱ་རྒྱལ་བའི་གཞི། །གང་གིས་མྱུར་དུ་སྒྲུབ་པོ་ཀུན། །རབ་ཏུ་བདེ་བར་གནས་པས་འགྲུབ། །དེ་ནས་བཅོམ་ལྡན་རྡོ་རྗེ་ཅན། །མཉེས་ཏེ་གསང་བའི་དམ་པ་གསུངས། །ཕྱག་རྒྱའི་ཕ་རོལ་ཕྱིན་པ་རྣམས། །བདེ་བ་
ཆེན་པོ་རབ་ཏུ་བསྒྲུབ། །རྡོ་རྗེ་ཐལ་མོ་དམ་པས་བསྡམས། །རྡོ་རྗེ་དབུས་སུ་གཞག་པར་བྱ། །གསང་བའི་དམ་ཚིག་ཅེས་སུ་བསྒྲགས། །གསང་བའི་རྣལ་འབྱོར་རབ་ཏུ་སྒྲུབ། །དེ་ཉིད་རྡོ་རྗེ་ལྟ་བུར་བྱ། །བསྐྱོད་པས་བདེ་
བ་སྐྱེད་པར་བྱེད། །འདི་ནི་ཆོས་འཛིན་ཞེས་བྱ་བའི། །ཕྱག་རྒྱ་གསང་བ་སྒྲུབ་པའོ། །གཡོན་པར་ཐབས་ནི་བསྐུམས་ནས་སུ། །བསྐྱོད་པས་བདེ་བ་འགུགས་པར་བྱེད། །དག་པའི་ལས་ཞེས་རབ་ཏུ་གྲགས། །བདེ་བ་
ཐམས་ཅད་རབ་སྩོལ་བྱེད། །དེ་ཉིད་ཁ་དང་རྐན་ལ་ནི། །སྦྱར་བ་ཆེན་མོ་ཞེས་སུ་བཤད། །རྡོ་རྗེ་ཕན་ཚུན་ཡང་དག་སྦྱར། །ལྕགས་ཀྱུའི་ཁ་ནི་བསྐྱོད་པར་བྱ། །ཁ་ནི་ཕན་ཚུན་ཡོངས་སྦྱར་བ། །གསང་བའི་ཞགས་པ་ཞེས་
སུ་གྲགས། །དེ་བཞིན་བསྐུམ་པར་བྱས་ནས་སུ། །དམ་དུ་བསྡམས་ཏེ་བཅིང་བར་བྱ། །འདི་ནི་གསང་བ་བསྡམས་པའི་རྒྱ། །ཡེ་ཤེས་བསྡམས་པ་རབ་ཏུ་འགྲུབ། །ཐམས་ཅད་རྡོ་རྗེ་ལྟར་རྡོ་རྗེ། །དེ་བཞིན་བསྐྱོད་ཅིང་
བསྐོར་བར་བྱ། །དེ་འདི་གསང་བ་རབ་ཚིམ་པ། །ཚིམ་པའི་དོན་ནི་སྟེར་བར་བྱེད། །ལྷག་མ་ཕྱག་རྒྱ་ཆེན་པོ་རུ། །ཤེས་བྱ་ཕྱག་རྒྱ་མདོར་བསྡུས་པའོ། །དེ་ཉིད་ལས་ནྀ་ཕྱག་རྒྱ་མཆོག །ལས་ཀྱི་དབྱེ་བས་སྦྱར་བར་བྱ་ཞེས་
སོ། །དེ་ནས་མ་མོ་དེ་རྣམས་ཀུན། །ཡིད་ནི་ཚིམ་ཞིང་མགུ་བ་ཡིས། །རྡོ་རྗེ་སེམས་དཔར་མཚན་ཡངས་པའི། །ལེགས་སོ་བ་ནི་ངེས་པར་ཕུལ། །ལེགས་སོ་ལེགས་སོ་གསང་ཆེན་པོ། །ལེགས་སོ་ལེགས་སོ་མཆོད་ཆེན་པོ། །
ལེགས་སོ་ལེགས་སོ་རྣལ་འབྱོར་ཆེ། །ལེགས་སོ་ལེགས་སོ་རབ་ཚིམ་མཛད། །དེ་ནས་བཅོམ་ལྡན་འདས་མ་རྣམས་དང་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་བཙུན་མོ་རྣམས་ཀྱིས་དགྱེས་པའི་དཀྱིལ་འཁོར་ཞུ་བ་
<pb id="92.311b"/>
བཅོམ་ལྡན་འདས་ལ་ཞུས་པ། སངས་རྒྱས་རང་བཞིན་ཁྱོད་ལ་འདུད། །སྤྱོད་པ་རིན་ཆེན་ཁྱོད་ལ་འདུད། །དམ་པའི་རྒྱུར་གྱུར་ཁྱོད་ལ་འདུད། །སྣ་ཚོགས་མཛད་པ་ཁྱོད་ལ་འདུད། །དཔའ་བོ་འདུལ་བ་ཁྱོད་ལ་འདུད། །
གསང་བའི་ཆོས་ལྡན་ཁྱོད་ལ་འདུད། །ཞི་བའི་ཐུགས་ལ་ཕྱག་འཚལ་འདུད། །མགོན་པོ་ཁྱོད་ལ་བདག་ཅག་ཞུ། །བདག་གི་དཀྱིལ་འཁོར་ཞུ་བའི་ཕྱིར། །མངའ་བདག་རྒྱལ་དང་སེམས་ཅན་རྣམས། །དེ་ནས་
བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་བཙུན་མོའི་དཀྱིལ་འཁོར་བཀའ་སྩལ་པ། དེ་ལྟའི་དཀྱིལ་འཁོར་བྲིས་ནས་སུ། །དབུས་སུ་ཕ་རོལ་ཕྱིན་མ་དགོད། །དྷི་ཞེས་བྱ་བ་ཤེས་རབ་ཅན། །ཐབས་
དང་ལྡན་པས་གསལ་བྱས་པ། །འདི་ཡིས་སྔགས་པ་འཇིགས་མེད་པར། །ཟླ་བ་ཕྱེད་ཀྱིས་ངེས་པར་འགྱུར། །རིག་པ་འདི་ཡིས་དེ་ཡི་ནི། །ལས་རྣམས་ཐམས་ཅད་བྱེད་པ་དང་། །དབང་དང་དགུག་དང་དབྱེ་བ་དང་། །
ཚིམ་དང་འཕྲོག་དང་འབྲས་ཆེན་པོ། །ཞི་བས་ཞི་བ་ཞེས་སུ་བཤད། །བརྙེས་མ་ཞེས་པས་རྒྱས་པར་བཤད། །དབང་དང་དགུག་དང་དབྱེ་བ་ལ། །བྱེད་མའོ་དབང་ལ་དྲག་མོ་ཡིན། །ཤ་ཡི་མཐའ་རུ་བདུད་གསོད་
མ། །གསོད་པ་དང་ནི་སྤེལ་བར་བྱ། །འགྲོ་བ་དང་ནི་ཡང་དག་ལྡན། །སོར་མོ་ཞགས་པས་དཀྲི་བར་བྱ། །ཐམས་ཅད་དུ་ནི་དྲག་པོ་དགུག །དྲག་པོ་དྲག་པོའི་གོ་འཕང་གནས། །འདི་ཡི་ཆོ་ག་ལྡན་པ་ཡིས། །ལས་ཀྱི་
ཚོགས་ཀྱི་མཆོག་ཀུན་བྱ། །སེམས་ལ་རྣལ་འབྱོར་ལེགས་བསམས་ཏེ། །བརྒྱད་བརྒྱ་ཁོ་ན་བཟླས་པ་ཡིས། །དབང་བཅས་ཉིད་དམ་དབང་ཆེན་པོ། །སྟོབས་ཀྱིས་མགོ་བོ་མནན་ནས་སུ། །མ་མོའི་ཚོགས་ཀུན་དེ་
ཡིས་བཟླ། །དུས་མི་རིང་བར་འགྲུབ་པར་འགྱུར། །གཟི་བརྗིད་ཆེན་པོས་བཀའ་བཞིན་དུ། །མགོ་བོས་ཉེ་བར་ཕྱག་འཚལ་ཏེ། །འདི་ཡི་མ་མོ་ཐམས་ཅད་ཀུན། །གཟི་བརྗིད་ཀྱི་ནི་གཟི་ལྡན་པ། །སྔགས་ཀྱི་
<pb id="92.312a"/>
རྒྱལ་པོ་འོད་ལྡན་པས། །གོ་རིམ་ཇི་ལྟ་བ་བཞིན་དུ། །དཔེ་ཟླ་མེད་པའི་དངོས་གྲུབ་བྱེད། །གྲུབ་པའི་ལམ་ལ་རབ་ཏུ་གནས། །སངས་རྒྱས་རྡོ་རྗེ་འཛིན་པ་ཡི། །འཕྲུལ་དང་རྣམ་པར་འཕྲུལ་པ་ཡིས། །འདི་ནི་སྟོན་པ་
ཆེན་པོས་གསུངས། །མ་སྐྱེས་སྐྱེ་བ་མེད་ལ་བཞུགས། །རྟག་པ་སྟོན་པ་ཐམས་ཅད་པ། །ནམ་མཁའ་ཉི་ཟླ་དྲི་མ་མེད། །དེ་དག་ཐམས་ཅད་རབ་དགའ་སྟེ། །དངོས་པོ་སྤངས་པའི་བཙུན་མོ་ཡིས། །གར་དང་གླུ་དང་
སིལ་སྙན་མཆོག །བཞད་དང་སྒེག་པའི་སྦྱོར་བ་ཡིས། །བུད་མེད་སྒྱུ་མའི་རྣམ་འཕྲུལ་དང་། །གླིང་བུ་པི་བང་རྫ་རྔ་སོགས། །ཏིང་ཏིང་ཤག་དང་དུང་སྒྲ་དང་། །རོ་དང་རེག་པ་དྲི་ཆེན་པོ། །གཟུགས་དང་སྒྲ་སོགས་བདེ་
ལྡན་པས། །དཔའ་ཆེན་ལ་ནི་མཆོད་བྱས་ནས། །སྙེམས་དང་བཅས་པས་ཕྱག་འཚལ་ཏེ། །སླར་ཡང་མགོན་པོ་ལ་གསོལ་བཏབ། །རྡོ་རྗེ་བཙུན་མོའི་དཀྱིལ་འཁོར་རྣམས། །མགོན་པོ་ཅི་ཡི་ཕྱིར་མི་གསུང་། །ཡབ་
རྣམས་ཀྱི་ནི་ཐམས་ཅད་དང་། །ཡུམ་རྣམས་ཀྱི་ནི་མདོར་བསྡུས་པ། །མཆོད་པ་ཡང་ནི་ཐམས་ཅད་དེ། །བྲན་བཅས་ཕོ་ཉ་ཕོ་ཉ་མོ། །འཇིག་རྟེན་པ་ནི་མཐའ་དག་གི །གཙོ་བོ་ཆེན་པོས་གསུང་དུ་གསོལ། །དེ་ནས་
བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོས་ཡང་དེ་བཞིན་གཤེགས་པ་ཐམས་ཅད་གཉིས་སུ་མེད་པ་རྣམ་པར་འཕྲུལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་དག་ཉིད་
ཀྱི་སྐུ་དང་གསུང་དང་ཐུགས་རྡོ་རྗེ་ལ་གཞུག་པ་དང་། དགུག་པ་དང་བཅིང་བ་དང་མཉེས་པར་བྱ་སྟེ། ཉིད་ཀྱི་སྐུ་དང་གསུང་དང་ཐུགས་རྡོ་རྗེ་གཉིས་སུ་མེད་པ་བསྒྱིངས་པ་དང་ལྡན་པ་ལ་མཉམ་པར་བཞག་སྟེ་བཞུགས་
སོ། །དེ་ནས་ཡང་བདེ་བ་ཡོངས་སུ་སྐྱེས་པ་རབ་ཏུ་དགྱེས་པའི་སངས་རྒྱས་ཐམས་ཅད་ལྷན་ཅིག་བསྐྱོད་པ་དང་བཅས་པ་བྲན་དང་བཅས་པས་དེ་ལ་འདི་སྐད་ཅེས་གསོལ་ཏོ། །མགོན་པོ་དབང་ཕྱུག་རྡོ་རྗེ་སེམས། །
<pb id="92.312b"/>
རྡོ་རྗེ་སྣང་བ་མཛེས་པའི་སྐུ། །གསང་བ་རྒྱན་གྱི་དཀྱིལ་འཁོར་ནི། །དཔའ་བོ་ཆེན་པོས་གསུང་དུ་གསོལ། །གང་གིས་རྒྱལ་བ་ཀུན་བསྐྱེད་པ། །བྱང་ཆུབ་སེམས་དཔའ་གྲགས་ཆེན་པོ། །དེ་ནས་བཅོམ་ལྡན་འདས་
དེ་བཞིན་གཤེགས་པ་ཐམས་ཅད་ཀྱི་གསང་བ་རྒྱན་གྱི་བཀོད་པ་དཀྱིལ་འཁོར་ཆེན་པོའི་མཆོག་ཅེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདི་སྐད་ཅེས་གསོལ་ཏོ། །ཨེ་མ་སངས་རྒྱས་ཐམས་ཅད་ཀྱི། །
ཞུ་བ་རབ་ཏུ་ཞུས་པ་ནི། །གང་ཕྱིར་ང་ལ་དངོས་མེད་ཀྱང་། །ཞུ་བ་ཞུས་པ་ཐམས་ཅད་ཐོས། །གསང་བ་ཆེན་པོའི་སྨོན་ལམ་དང་། །དེ་བཞིན་སྙིང་རྗེའི་ཕ་རོལ་ཕྱིན། །དྲན་པ་མེད་ལས་དྲན་པ་ཡང་། །དྲན་འགྱུར་
དྲན་པོ་བཞིན་གནས་པ། །སངས་རྒྱས་ཀུན་གྱི་གསང་ཆེན་པོ། །ཤེས་རབ་ཕ་རོལ་ཕྱིན་དགེ་བ། །ཆོས་དང་ཆོས་མིན་རྣམ་པར་སྤངས། །བརྗོད་དུ་མེད་པ་བཤད་པར་བྱ། །དེ་ནས་སངས་རྒྱས་བཅོམ་ལྡན་འདས་ཀྱི་
བདག་ཉིད་དེ་རྣམས་དེ་བཞིན་གཤེགས་པ་ཐམས་ཅད་ཀྱི་གསང་བ་རྒྱན་གྱི་བཀོད་པའི་དཀྱིལ་འཁོར་གྱི་རྒྱལ་པོ་བཀའ་སྩལ་པའི་ཕྱིར་སླར་ཡང་གླུའི་དབྱངས་འདིས་ཞུ་བ་ཞུས་པ། ཆོས་དབྱིངས་མི་གཡོ་བདེ་ལ་ལེགས་
བཞུགས་དམ་པའི་ཐུགས། །ཕྱོགས་བཅུ་མཐའ་ཡས་སངས་རྒྱས་ཀྱིས་ཞབས་ལེགས་བཏུད་པ། །བདེ་མཆོག་ལྷ་ཡི་ལྷ་སྟེ་ས་དབང་འཇིག་རྟེན་བླ། །དཀྱིལ་འཁོར་བདེ་བ་མཆོག་ལ་བཞུགས་གསོལ་བདེ་ཆེན་གྱི། །
ས་གཉིས་གཙུག་གིས་ཕྱག་བྱས་བདེ་ལྡན་པད་མའི་གཙུག་ཏོར་གྱིས། །རྣམ་པ་ཀུན་ཏུ་གར་མཛད་སྦྱོར་བའི་དཀྱིལ་འཁོར་དམ་པ་གསུངས་ཤིག་ཀྱེ། །འགྲོ་ཀུན་ཕན་དགོངས་རབ་ཏུ་བཞུགས་གསོལ་མཆོད་པ་ཆེན་པོ་
ཀྱེ། །ཆ་ལུགས་རྣམ་པ་དུ་མས་འགྲོ་ཀུན་འདུལ་མཛད་ཀུན་གྱི་དམ་པ་སྟེ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་གསོལ་བ་བཏབ་ཅིང་བསྐུལ་བའི་ཚིག་ཉིད་ཀྱི་ཐུགས་ལ་བཞག་ནས། 
