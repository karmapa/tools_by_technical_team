<pb id="56.192a"/>
སྦྱིན་གནས་དང་། སྐྱབས་མེད་ཀྱི་མཆོག་བླ་ན་མེད་པ་སོ་སོར་འཛིན་པ་རྣམས་ལ་ཐུགས་བརྩེ་ཞིང་ཕན་པར་བཞེད་པ། སེམས་ཅན་ཐམས་ཅད་ལ་ཡེ་ཤེས་ཆེན་པོའི་བྱིན་གྱིས་རློབ་པ་བསོད་ནམས་ཆེན་པོ་
འཕགས་པ། འགྲོ་བ་ཐམས་ཅད་ཀྱི་བསོད་ནམས་མཐའ་ཡས་པའི་ཞིང་སེམས་ཅན་ཐམས་ཅད་ལ་ཡོན་ཏན་དང་ཡེ་ཤེས་ཀྱི་ཕུང་པོ་ཐམས་ཅད་རྣམ་པར་འཕེལ་བར་མཛད་པ་སྟེ། འདི་ནི་སངས་རྒྱས་བཅོམ་ལྡན་འདས་
རྣམས་ཀྱི་བྱམས་པ་ཆེན་པོ་དང་། ཐུགས་རྗེ་ཆེན་པོ་དང་། བསོད་ནམས་ཀྱིས་མཐའི་རྒྱན་མཆོག་དམ་པ་བླ་ན་མེད་པ་བཅུའོ། །ཀྱེ་རྒྱལ་བའི་སྲས་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་རྒྱན་མཆོག་
དམ་པ་བླ་ན་མེད་པའོ། །འཕགས་པ་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་བསྟན་པ། <bampo n="130.2" zh="61.450"/>བམ་པོ་གཉིས་པ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་ཀྱི་བདག་པོ་
དབང་གི་ཆོས་བཅུ་སྟེ། བཅུ་གང་ཞེ་ན། སངས་རྒྱས་བཅོམ་ལྡན་འདས་ཆོས་ཐམས་ཅད་ཀྱི་བདག་པོ་དབང་གིས་ཆོས་ཐམས་ཅད་སྣང་བར་མཛད་པ་དང་། མཐའ་མེད་པའི་ཚིག་དང་འབྲུ་ལ་སྤོབས་པ་ཆགས་པ་མེད་པ་དང་། 
ཆོས་མ་ལུས་པ་ཐམས་ཅད་ཡོངས་སུ་སྟོན་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་བདག་པོའི་དབང་གི་ཆོས་དང་པོའོ། །སངས་རྒྱས་བཅོམ་ལྡན་འདས་ཀྱི་བདག་པོས་ཇི་ལྟར་སེམས་ཅན་
གནས་པའི་འདུལ་ཞིང་ཡོངས་སུ་སྨིན་པ་དེ་ལྟར་སྨོན་ལམ་དང་ཆོས་སྟོན་ཏེ། འདི་ནི་སངས་རྒྱས་ཀྱི་བདག་པོའི་ཆོས་གཉིས་སོ། །སངས་རྒྱས་བཅོམ་ལྡན་འདས་ཀྱི་བདག་པོས་འཇིག་རྟེན་གྱི་ཁམས་མ་ལུས་པ་ཐམས་
ཅད་རྣམ་པ་དྲུག་ཏུ་གཡོས་ཀྱང་སེམས་ཅན་གཅིག་ལ་ཡང་གནོད་པ་མེད་པ་ཚད་མེད་གྲངས་མེད་པའི་རྒྱན་གྱིས་བརྒྱན་པ། ནམ་མཁའི་ཁམས་ཀྱི་མཐའི་འཇིག་རྟེན་གྱི་ཁམས་མ་ལུས་པ་ཐམས་ཅད་གཅིག་ནས་
<pb id="56.192b"/>
གཅིག་ཏུ་འདེག་པ་དང་། འཇོག་པ་དང་། སད་པ་དང་། འཕེན་པ་དང་། འཇིག་རྟེན་གྱི་ཁམས་གཅིག་ནས་གཅིག་དང་། ཕྱོགས་གཅིག་ནས་གཅིག་ཏུ་འཇོག་ཀྱང་སེམས་ཅན་གྱི་ཁམས་ཀུན་ནས་གཏི་མི་མུག་ཅིང་ཐེ་ཙོམ་
མེད་དེ། འདི་ནི་སངས་རྒྱས་ཀྱི་བདག་པོའི་དབང་གི་ཆོས་གསུམ་མོ། །སངས་རྒྱས་བཅོམ་ལྡན་འདས་ཀྱི་བདག་པོའི་སེམས་ཀྱི་སྐད་ཅིག་མ་གཅིག་ལ་འཇིག་རྟེན་གྱི་ཁམས་མ་ལུས་པ་ཐམས་ཅད་ཡེ་ཤེས་ཀྱི་བྱིན་
གྱིས་བརློབས་ཏེ། རྒྱན་སྣ་ཚོགས་འཇིག་རྟེན་གྱི་ཁམས་གཅིག་ནས་གཅིག་ཏུ་བྱིན་གྱིས་རློབ་པ་དང་། འཇིག་རྟེན་གྱི་ཁམས་ཐམས་ཅད་དུ་ལྷབ་ལྷུབ་དང་རྒྱན་སྟོན་པ་དང་། གྲངས་མེད་པའི་བསྐལ་པར་འཇིག་རྟེན་གྱི་ཁམས་
མ་ལུས་པ་ཐམས་ཅད་དུ་ཉོན་མོངས་པ་མེད་པའི་ལུས་སུ་སྟོན་ཅིང་ལྷབ་ལྷུབ་དང་རྒྱན་ཐམས་ཅད་ཀྱི་ཁ་དོག་མི་ཟད་པར་སྟོན་པ་དང་། སངས་རྒྱས་ཀྱི་ཞིང་རྣམ་པར་དག་པ་ཐམས་ཅད་སངས་རྒྱས་ཀྱི་ཞིང་གཅིག་ཏུ་ཀུན་འབྲང་
བར་བྱིན་གྱིས་རློབ་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་བདག་པོའི་དབང་གི་ཆོས་བཞིའོ། །སངས་རྒྱས་བཅོམ་ལྡན་འདས་ཀྱི་བདག་པོས་སངས་རྒྱས་ཀྱིས་འདུལ་བའི་སེམས་ཅན་གཟིགས་
ནས་སེམས་ཅན་གཅིག་གི་ཕྱིར་བརྗོད་དུ་མེད་པའི་ཡང་བརྗོད་དུ་མེད་པའི་བསྐལ་པར་དཀྱིལ་མོ་དཀྲུང་མི་འཇིག་པ་གང་ཟག་དེ་ལ་དགོངས་ཀྱང་། དེ་བཞིན་གཤེགས་པའི་སྐུ་དང་ཐུགས་ལ་སྐྱོ་བ་མི་མངའ་ཞིང་འདུལ་བའི་དུས་
སུ་དེ་ལས་མི་འདའ་སྟེ། ཇི་ལྟར་གང་ཟག་རེ་རེ་ལ་ཡང་དེ་བཞིན་དུ་རིམ་པས་འཇིག་རྟེན་གྱི་ཁམས་མ་ལུས་པ་ཐམས་ཅད་ཀྱི་ཕྱི་མའི་མཐར་ཚེ་ལ་དབང་བ་བྱིན་གྱིས་བརླབས་ཏེ་བཞུགས་ཀྱང་སངས་རྒྱས་བཅོམ་ལྡན་
འདས་ལ་ཀུན་དུ་བསྙེངས་པ་མི་མངའ། སྐྱོ་བ་མི་མངའ་སྟེ། དེ་བཞིན་དུ་སེམས་ཅན་གྱི་ཁམས་མ་ལུས་པ་ཐམས་ཅད་དུ་སངས་རྒྱས་ཀྱིས་འདུལ་བའི་གང་ཟག་གི་ཕྱིར་རིམ་པས་རབ་ཏུ་སྐྱོང་སྟེ། འདི་ནི་སངས་རྒྱས་
<pb id="56.193a"/>
བཅོམ་ལྡན་འདས་རྣམས་ཀྱི་སངས་རྒྱས་ཀྱི་བདག་པོའི་དབང་གི་ཆོས་ལྔའོ། །སངས་རྒྱས་བཅོམ་ལྡན་འདས་ཀྱི་བདག་པོས་སེམས་ཀྱི་སྐད་ཅིག་མ་དེ་བཞིན་གཤེགས་པ་འཇིག་རྟེན་གྱི་ཁམས་མ་ལུས་པ་
ཐམས་ཅད་དུ་འབྲང་ཞིང་གཤེགས་ནས། ཕྱོགས་བཅུའི་འཇིག་རྟེན་གྱི་ཁམས་འགྱུར་བ་རྒྱ་མཚོ་མེད་པ་བཅུ་རྡུལ་ཡབ་མ་ལུས་པ་ཐམས་ཅད་ཀྱི་ཆོས་ཀྱི་དབྱིངས་གཅིག་ནས་གཅིག་ཏུ་ཐམས་ཅད་བྱིན་གྱིས་བརླབས་
པ་དང་། ཕྱོགས་ཀྱི་འཇིག་རྟེན་གྱི་ཁམས་ཐམས་ཅད་ཀྱི་རིགས་ཀྱི་དྲ་བ་བཟློག་ཅིང་ཚད་མེད་པར་གཤེགས་ཏེ། ཆོས་ཀྱི་དབྱིངས་སྟོན་པ་དང་། མི་འཕྲོགས་པའི་ཆོས་ཀྱི་འཁོར་ལོ་བསྐོར་བ་སྟེ། འདི་ནི་སངས་རྒྱས་བཅོམ་
ལྡན་འདས་རྣམས་ཀྱི་སངས་རྒྱས་ཀྱི་བདག་པོའི་དབང་གི་ཆོས་དྲུག་གོ། །སངས་རྒྱས་བཅོམ་ལྡན་འདས་ཀྱིས་བདག་པོས་སེམས་ཀྱི་སྐད་ཅིག་མ་ལ་སེམས་ཅན་གྱི་ཁམས་འདུལ་བའི་ཕྱིར་སེམས་ཀྱི་སྐད་ཅིག་མ་ལ་
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ཀྱང་འདི་ལྟར་མངོན་དུ་རྫོགས་པར་སངས་རྒྱས་པ་འང་མེད། སངས་རྒྱས་ཀྱི་ཆོས་ཐམས་ཅད་ལས་མངོན་པར་སངས་རྒྱས་པ་འང་མེད། 
མངོན་དུ་རྫོགས་པར་འཚང་རྒྱ་བར་འགྱུར་བ་འང་མེད། སློབ་པའི་ས་ལ་གནས་པ་དང་། མངོན་པར་རྫོགས་པར་བྱང་ཆུབ་ཏུ་ཕྱེ་བ་དང་། སངས་རྒྱས་ཀྱི་ཆོས་ཐམས་ཅད་བསྒྲིབས་པ་མེད་པར་རྟོགས་ཤིང་རིག་པ་འང་
མེད་དེ། སེམས་ཅན་འདུལ་བའི་ཕྱིར་སངས་རྒྱས་རྣམ་པར་སྤྲུལ་པ་ཆེན་པོའི་ཡུལ་རྒྱུན་མི་གཅོད་ཅིང་དཔག་ཏུ་མེད་པའི་ཡེ་ཤེས་བརྙེས་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་བདག་པོའི་
དབང་གི་ཆོས་བདུན་ནོ། །སངས་རྒྱས་བཅོམ་ལྡན་འདས་ཀྱི་བདག་པོས་གང་སྤྱན་གྱི་སྐྱེ་མཆེད་ཀྱིས་སངས་རྒྱས་ཀྱི་མཛད་པ་དེ་སྙན་གྱི་སྐྱེ་མཆེད་ཀྱིས་ཀུན་དུ་སྒྲུབ། གང་སྙན་གྱི་སྐྱེ་མཆེད་ཀྱིས་སངས་
<pb id="56.193b"/>
རྒྱས་ཀྱི་མཛད་པ་དེ་ཤངས་ཀྱི་སྐྱེ་མཆེད་ཀྱིས་ཀུན་དུ་བསྒྲུབ། གང་ཤངས་ཀྱི་སྐྱེ་མཆེད་ཀྱིས་སངས་རྒྱས་ཀྱི་མཛད་པ་དེ་ལྗགས་ཀྱི་སྐྱེ་མཆེད་ཀྱིས་ཀུན་ཏུ་སྒྲུབ། གང་ལྗགས་ཀྱི་སྐྱེ་མཆེད་ཀྱིས་སངས་རྒྱས་ཀྱི་
མཛད་པ་དེ་སྐུའི་སྐྱེ་མཆེད་ཀྱིས་ཀུན་དུ་སྒྲུབ། གང་སྐུའི་སྐྱེ་མཆེད་ཀྱིས་སངས་རྒྱས་ཀྱི་མཛད་པ་དེ་ཐུགས་ཀྱི་སྐྱེ་མཆེད་ཀྱིས་ཀུན་ཏུ་སྒྲུབ། གང་ཐུགས་ཀྱི་སྐྱེ་མཆེད་ཀྱིས་སངས་རྒྱས་ཀྱི་མཛད་པ་དེའི་བར་གྱིས་
འཇིག་རྟེན་གྱི་ཁམས་མ་ལུས་པ་ཐམས་ཅད་དུ་སྣ་ཚོགས་སུ་རྩོམ་ཞིང་འཇིག་རྟེན་དང་། འཇིག་རྟེན་ལས་འདས་པའི་རྣམ་པར་ཕྱེ་བ་བརྙེས་ཏེ། དེ་བཞིན་དུ་རྩོམ་པ་རེ་རེས་སྒྲུབ་ཅིང་སྤྲུལ་པས་སངས་རྒྱས་ཀྱི་མཛད་
པ་རྩོམ་པ་གཅིག་ཇི་ལྟ་བ་བཞིན་དུ་རྩོམ་པ་མ་ལུས་པ་ཐམས་ཅད་ཀྱང་དེ་བཞིན་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་བདག་པོའི་དབང་གི་ཆོས་བརྒྱད་དོ། །སངས་རྒྱས་བཅོམ་ལྡན་
འདས་ཀྱིས་དབང་པོས་རང་གི་སྐུའི་བ་སྤུ་གཅིག་གི་བུ་གར་སེམས་ཅན་རེ་རེའི་ལུས་ཀྱང་བརྗོད་དུ་མེད་པའི་ཡང་བརྗོད་དུ་མེད་པའི་སངས་རྒྱས་ཀྱི་ལྟར་ཆེ་བའི་སེམས་ཅན་གྱི་ཁམས་མ་ལུས་པ་ཐམས་ཅད་བཅུག་ཅིང་ནང་དུ་
འདུས་པར་མཛད་དེ། དེ་ལ་སེམས་ཅན་རེ་རེས་ཀྱང་བསྐལ་པ་གྲངས་མེད་པར་གནས་ཀྱང་སེམས་ཅན་དེ་དག་ལ་གནོད་པ་ཡང་མེད། ཀུན་དུ་གནོད་པ་མེད་དོ། །འཇིག་རྟེན་གྱི་ཁམས་བརྗོད་དུ་མེད་པའི་འཇིག་རྟེན་གྱི་
ཁམས་གཅིག་ནས་གཅིག་ཏུ་གོམ་པ་ཅིག་གིས་གཤེགས་ཏེ་འཇིག་རྟེན་གྱི་ཁམས་དེ་དག་གིས་སངས་རྒྱས་བྱུང་ཞིང་སངས་རྒྱས་བྱུང་བ་དང་། དེ་དག་གིས་བརྗོད་དུ་མེད་པའི་འཇིག་རྟེན་གྱི་ཁམས་འདས་ཏེ། 
དེའི་དབང་གིས་སེམས་ཅན་གྱི་སྙིང་པོས་བརྗོད་དུ་མེད་པའི་ཡང་བརྗོད་དུ་མེད་པའི་ཆོས་ཀྱི་འཁོར་ལོ་བསྐོར་བར་ཤེས་སོ། །དེ་ལ་བ་སྤུའི་བུ་གའི་སེམས་ཅན་བརྗོད་དུ་མེད་པ་དག་གཅིག་ནས་གཅིག་ཏུ་སངས་རྒྱས་སུ་
<pb id="56.194a"/>
གྱུར་ཏེ། གཅིག་ནས་གཅིག་ཏུ་བརྗོད་དུ་མེད་པའི་ཆོས་ཀྱི་འཁོར་ལོ་སྐོར་ཞིང་། གཅིག་ནས་གཅིག་ཏུ་བརྗོད་དུ་མེད་པའི་ཆོས་ཀྱི་དབྱིངས་སྟོན། གཅིག་ནས་གཅིག་ཏུ་འདས་པ་བརྗོད་དུ་མེད་པ་དང་། 
གཅིག་ནས་གཅིག་ཏུ་མ་འོངས་པ་བརྗོད་དུ་མེད་པ་དང་། གཅིག་ནས་གཅིག་ཏུ་ད་ལྟར་བྱུང་བ་བརྗོད་དུ་མེད་པ་སྣང་བར་བྱེད། མཐའ་དང་དབུང་མེད་པའི་ནམ་མཁའི་ཁམས་སྐབས་བྱེད་པ་སྟོན། སེམས་ཅན་ཐམས་ཅད་འོང་
བ་དང་། འགྲོ་བ་དང་། ཐམས་ཅད་སྐྱེ་བའི་སྐྱེ་མཆེད་དང་། བསྒྲིབས་པ་མེད་པ་དང་། འདོད་ཆགས་ལ་ཡོངས་སུ་སྤྱོད་པར་འཇུག་པ་མཁྱེན་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་བདག་པོའི་
དབང་གི་ཆོས་དགུའོ། །སངས་རྒྱས་བཅོམ་ལྡན་འདས་རྣམས་ཀྱི་བདག་པོས་ཆོས་ཀྱི་དབྱིངས་མ་ལུས་པ་ཐམས་ཅད་པད་མོའི་རྒྱན་ཆེན་པོས་བརྒྱན་ཏེ་པད་མོའི་སྙིང་པོའི་སེང་གེའི་གདན་ལ་དེ་བཞིན་གཤེགས་པ་
རེ་རེ་བཞུགས་པ་དང་། ཆོས་ཐམས་ཅད་ཀྱི་དབྱིངས་དང་། སྐུ་དཔག་ཏུ་མེད་པ་དང་། བྱང་ཆུབ་ཏུ་མངོན་པར་རྫོགས་པར་སངས་རྒྱས་པ་དང་། སངས་རྒྱས་ཐམས་ཅད་རྣམ་པར་རོལ་པ་སྟོན་ཏེ། ཇི་ལྟར་དེ་བཞིན་གཤེག
ས་པ་གཅིག་པ་དེ་ལྟར་འཇིག་རྟེན་གྱི་ཁམས་ཐམས་ཅད་ཀྱི་རབ་ཏུ་ཕྲ་བའི་རྡུལ་དང་མཉམ་པར་སེམས་ཅན་གྱི་སྙིང་པོ་རེ་རེ་སེམས་ཀྱི་སྐད་ཅིག་མ་ལ་བྱིན་གྱིས་བརློབ་བོ། །སེམས་ཀྱི་སྐད་ཅིག་མ་གཅིག་ཇི་ལྟ་བ་
བཞིན་དུ་སེམས་ཀྱི་སྐད་ཅིག་མ་ཐམས་ཅད་ཀྱང་དེ་བཞིན་ནོ། །ཇི་ལྟར་པད་མའི་ལེའུ་དང་། རྣམ་པར་དག་ཅིང་མངོན་དུ་རྫོགས་པར་སངས་རྒྱས་པ་དེ་ལྟར་ཆོས་ཀྱི་དབྱིངས་མ་ལུས་པ་ཐམས་ཅད་དང་། མེད་བཅུ་
རྡུལ་ཡབ་བརྗོད་དུ་མེད་པའི་ཡང་བརྗོད་དུ་མེད་པའི་སངས་རྒྱས་ཀྱི་ཞིང་རྣམ་པར་དག་པ་དང་། བསམ་གྱིས་མི་ཁྱབ་པའི་རྒྱན་སྣ་ཚོགས་དང་། འཇིག་རྟེན་གྱི་ཁམས་སུ་རྩོམ་པ་སྣ་ཚོགས་ཀྱི་རིམ་པ་དང་། 
<pb id="56.194b"/>
མེད་བཅུ་རྡུལ་ཡབ་བརྗོད་དུ་མེད་པའི་ཞིང་རྣམ་པར་དག་པ་དང་། སྣ་ཚོགས་ཀྱི་མཚན་ཉིད་དང་། མཚན་ཉིད་སྣ་ཚོགས་མེད་པ་དང་། རིགས་མེད་བཅུ་རྡུལ་ཡབ་ཚད་མེད་པ་དང་། གྲངས་མེད་པའི་དུས་འགྱུར་བ་དང་། མི་ཆགས་
པ་སྟོན་པ་དང་། ཚད་མེད་པའི་བློ་རྒྱས་པའི་དད་པ་དང་། སྐད་ཅིག་མ་སྣ་ཚོགས་དང་། གནས་མེད་པ་དང་། སྐད་ཅིག་མ་བསམ་གྱིས་མི་ཁྱབ་པ་དང་། ཚད་མེད་པར་གཤེགས་པ་དང་། སེམས་ཀྱི་སྐད་ཅིག་མ་དང་། སེམས་
ཀྱི་སྐད་ཅིག་མ་གཅིག་ལ་ཐམས་ཅད་སྟོན་ཏེ། སངས་རྒྱས་བཅོམ་ལྡན་འདས་མཆེད་དུ་མཛད་པ་ནི་མི་མངའོ། །འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་བདག་པོའི་དབང་གི་ཆོས་བཅུའོ། །ཀྱེ་
རྒྱལ་བའི་སྲས་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་བདག་པོའི་དབང་གི་ཆོས་བཅུའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཆོས་ཚད་མེད་བསམ་གྱིས་མི་ཁྱབ་པ་ཡོངས་
སུ་རྫོགས་པ་བཅུ་སྟེ། བཅུ་གང་ཞེ་ན། གང་གིས་བསོད་ནམས་བརྒྱ་པའི་མཚན་མཚན་རེ་རེ་ནས་ཡོངས་སུ་དག་ནས་སངས་རྒྱས་བཅོམ་ལྡན་འདས་བྱང་ཆུབ་ཏུ་མངོན་པར་རྫོགས་པར་འཚང་རྒྱ་སྟེ། འདི་ནི་ཡོངས་
སུ་རྫོགས་པ་དང་པོའོ། །སངས་རྒྱས་བཅོམ་ལྡན་འདས་སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་ནས་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དང་། སངས་རྒྱས་བཅོམ་ལྡན་འདས་དགེ་བའི་རྩ་བ་ཐམས་
ཅད་ཡོངས་སུ་རྫོགས་ནས་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དང་། སངས་རྒྱས་བཅོམ་ལྡན་འདས་ཡོན་ཏན་ཐམས་ཅད་ཀྱི་འབྱུང་གནས་དང་། སྤྱོད་པ་རྣམ་པར་དག་པ་ཕུན་སུམ་ཚོགས་པ་ཡོངས་སུ་
རྫོགས་ནས་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དང་། སངས་རྒྱས་བཅོམ་ལྡན་འདས་སེམས་ཅན་འདུལ་ཞིང་ཡོངས་སུ་སྨིན་པར་མཛད་པ་ཡོངས་སུ་རྫོགས་ནས་བྱང་ཆུབ་ཏུ་མངོན་པར་རྫོགས་པར་འཚང་
<pb id="56.195a"/>
རྒྱ་བ་དང་། སངས་རྒྱས་བཅོམ་ལྡན་འདས་སངས་རྒྱས་ཀྱི་བདག་པོ་འགྲོ་བ་ཐམས་ཅད་གང་གིས་ཀྱང་ཟིལ་གྱིས་མི་གནོན་པ་ཡོངས་སུ་རྫོགས་ནས་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་
དང་། སངས་རྒྱས་བཅོམ་ལྡན་འདས་ཞིང་ཡོངས་སུ་དག་པར་མཛད་པ་ཡོངས་སུ་རྫོགས་ནས་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དང་། སངས་རྒྱས་བཅོམ་ལྡན་འདས་ཐམས་ཅད་མཁྱེན་པའི་ཡེ་ཤེས་
ཡོངས་སུ་རྫོགས་ནས་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དང་། སངས་རྒྱས་བཅོམ་ལྡན་འདས་གཟུགས་ཀྱི་སྐུའི་མཚན་དང་དཔེ་བྱད་གཏི་མུག་མེད་པར་སྟོན་པ་ཡོངས་སུ་རྫོགས་ནས་བྱང་ཆུབ་ཏུ་མངོན་
པར་རྫོགས་པར་འཚང་རྒྱ་བ་དང་། སངས་རྒྱས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་དང་མཉམ་པ་ཉིད་ཡོངས་སུ་རྫོགས་ནས་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དང་། སངས་རྒྱས་
བཅོམ་ལྡན་འདས་སངས་རྒྱས་ཀྱི་མཛད་པ་མཛད་པ་ཐམས་ཅད་ཡོངས་སུ་རྫོགས་ནས་ཡོངས་སུ་མྱ་ངན་ལས་འདའ་སྟེ། ཀྱེ་རྒྱལ་བའི་སྲས་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་
ཀྱི་ཐབས་བསམ་གྱིས་མི་ཁྱབ་པའི་སངས་རྒྱས་ཀྱི་ཆོས་ཡོངས་སུ་རྫོགས་པ་བཅུའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་ལ་མཁས་པ་བཅུ་སྟེ། 
བཅུ་གང་ཞེ་ན། སངས་རྒྱས་བཅོམ་ལྡན་འདས་ཀྱིས་བྱིན་གྱིས་བརླབས་མ་ཡིན་པའི་ཆོས་ཐམས་ཅད་མཁྱེན་ནས་སྤྲོས་པ་མེད་པ་དང་དགེ་བ་དང་། སངས་རྒྱས་ཀྱི་བྱིན་གྱིས་བརླབས་སྟོན་ཅིང་སྣང་
བར་མཛད་དེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཐབས་ལ་མཁས་པ་དང་པོའོ། །སངས་རྒྱས་བཅོམ་ལྡན་འདས་རྣམས་ཀྱིས་ཆོས་ཐམས་ཅད་བལྟར་མེད་པ་དང་། ཕན་ཚུན་
<pb id="56.195b"/>
ཤེས་པར་མི་རུང་བ་དང་། མ་བཅིང་བ་དང་། མ་གྲོལ་བ་དང་། གཟུང་དུ་མེད་པ་དང་། རེག་པར་མི་རུང་བ་དང་། མ་བྱུང་བའི་ཆོས་ཐམས་ཅད་ལ་མངའ་དམ་པའི་ཕ་རོལ་དུ་ཕྱིན་པ་བརྙེས་ཤིང་། སངས་རྒྱས་བཅོམ་ལྡན་འདས་
ཆོས་དེ་དག་ཐམས་ཅད་ཡང་དག་པ་ཉིད་དང་། དེ་ཁོ་ན་དང་། མ་ནོར་བ་དེ་བཞིན་ཉིད་དང་། གཞན་མ་ཡིན་པའི་ཆོས་ཐམས་ཅད་དང་། བདག་མེད་པ་དང་། གཟུང་བ་མེད་པའི་ཆོས་རྣམས་ཀྱི་དེ་ཁོ་ནའི་མཐའ་ལ་ཆགས་པ་
མེད་པའི་དབང་དུ་གྱུར་པ་དེ་ལ་དབང་གིས་ཆེན་པོ་བསླབས་ཏེ། བསླབ་པའི་རྗེས་སུ་འབྲང་ཞིང་ཆོས་ཐམས་ཅད་ལ་གཟིགས་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་ལ་
མཁས་པ་གཉིས་པའོ། །སངས་རྒྱས་བཅོམ་ལྡན་འདས་མཚན་མ་ཐམས་ཅད་ཀྱི་མཐའ་དང་བྲལ་ཞིང་མཚན་མ་ཐམས་ཅད་ལ་མི་གནས་པ། མཚན་མ་མངོན་པར་མཁྱེན་པས་མི་ཆགས་པ་དེའི་ངོ་བོ་ཉིད་
དང་ངོ་བོ་ཉིད་མེད་པ་དང་། ཇི་ལྟར་ངོ་བོ་ཉིད་སྨྲ་བའི་ཚུལ་གྱིས་རྗེས་སུ་སོང་བ། གྲངས་མེད་པའི་གཟུགས་ཀྱི་མཚན་མའི་ཚོགས་ཀྱི་སྐུ་རྣམ་པར་དག་པ་སྣ་ཚོགས་ཀྱི་ཞིང་ཐམས་ཅད་ཀྱི་མཚན་མ་དང་སྤྱོད་པའི་
མཚན་མ་ཟད་པར་སྟོན་པ། མུན་པའི་འདུ་ཤེས་ཀྱི་ཕུང་པོ་ཡང་དག་པར་རབ་ཏུ་འཆང་བ་མུན་པའི་འགྲོ་བ་ཐམས་ཅད་ལ་སྒྲོན་མ་ཆེན་པོས་སྣང་བ་སྟོན་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་
སངས་རྒྱས་ཀྱི་ཐབས་ལ་མཁས་པ་གསུམ་པའོ། །སྔོན་གྱི་མཐའ་དང་། ཕྱི་མའི་མཐའ་དང་། ད་ལྟར་བྱུང་བ་ལ་མ་ཆགས་པ་དང་། འདས་པ་དང་། མ་འོངས་པ་དང་། ད་ལྟར་བྱུང་བ་དང་། ཆོས་ཀྱི་དབྱིངས་
ལ་མི་གནས་པ། དེ་བཞིན་ཉིད་ཀྱི་མཚན་ཉིད་མ་བྱུང་བ་དང་། འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་བྱུང་བ་སྣང་བར་མཛད་པ། བརྗོད་དུ་མེད་པར་བསྟན་པ། དེ་ལྟར་ཚད་མེད་
<pb id="56.196a"/>
པའི་རིགས་ཀྱི་ཕྱིར་དང་། སངས་རྒྱས་ཀྱི་ཕྱིར་ལྟ་བ། སངས་རྒྱས་ཀྱི་ཡུལ་ཀུན་ཏུ་གཟིགས་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་ལ་མཁས་པ་བཞི་པའོ། །
སངས་རྒྱས་བཅོམ་ལྡན་འདས་ལུས་ཀྱི་ལས་དང་། ངག་གི་ལས་དང་། ཡིད་ཀྱི་ལས་མངོན་པར་འདུ་མི་བྱེད་པ། བླང་བ་མེད་པ་དང་། རྒྱ་མེད་པའི་མཐའ་ལ་གནས་པ། དོར་བ་མེད་པའི་ཆོས་ཀྱི་གནས་ཀྱི་ཕ་རོལ་དུ་སོང་བ། 
མ་ངེས་པའི་རྣམ་པའི་མཛོད་དང་། གྲངས་ཀྱི་སྤྱོད་པ་ལས་ལེགས་པར་ཚོགས་མཐའ་ཡས་པ་སྒྲུབ་པ་དང་། སྣ་ཚོགས་ཀྱི་རིམ་པ་འཇིག་རྟེན་པ་དང་། འཇིག་རྟེན་ལས་འདས་པའི་གྲངས་སུ་གཏོགས་པའི་རྗེས་སུ་སོང་བ། 
བསྒྲིབས་པ་མེད་པའི་ཡེ་ཤེས་ཀྱི་ལྟ་བ་ཚད་མེད་མཐའ་ཡས་པའི་རྫུ་འཕྲུལ་སྣ་ཚོགས་མངོན་པར་འདུ་མཛད་པ། ཆོས་ཀྱི་དབྱིངས་མ་ལུས་པ་ཐམས་ཅད་སེམས་ཅན་རྣམས་འདུལ་ཞིང་རྣམ་པར་རིག་པར་བྱེད་པ་སྟེ། འདི་ནི་
སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་ལ་མཁས་པ་ལྔའོ། །ཆོས་ཐམས་ཅད་བལྟར་མེད་པ་དང་། སྣ་ཚོགས་མེད་པར་སོང་བ་དེ་ནི་མ་པ་མེད་པར་སོང་བ། མ་བྱུང་བར་སོང་བ། མཚན་ཉིད་མེད་པར་སོང་བ། 
སྣ་ཚོགས་མེད་པར་སོང་བ། རྒྱན་མེད་པར་སོང་བ། བླང་བ་མེད་པར་སོང་བ། ངོ་བོ་ཉིད་མེད་པར་སོང་ཞིང་ཆོས་ཐམས་ཅད་མཁྱེན་ཏེ། ཆོས་ཀྱི་ཀློང་ལས་རིམ་པར་འབྱིན་པ་རབ་ཏུ་མཁྱེན་པ། འཇིག་རྟེན་གྱི་ཆོས་དང་
མི་འགལ་བར་མཛད་པ། ཡང་དག་པའི་ངོ་བོ་ཉིད་མེད་པར་ལྟ་བ། ཐམས་ཅད་མཁྱེན་ཅིང་ཐམས་ཅད་གཟིགས་པ། ཡེ་ཤེས་ཀྱིས་མ་ལུས་པར་གཟིགས་པ། ཆོས་ཐམས་ཅད་དབང་གིས་སྣང་བར་མཛད་ཅིང་དེ་བཞིན་ཉིད་
ཀྱི་ངོ་བོ་ཉིད་ལས་མི་འཕོ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་ལ་མཁས་པ་དྲུག་པའོ། །དུས་ཅིག་ཏུ་མཚན་མ་གཅིག་ཕན་ཚུན་རྟོགས་ཤིང་མཁྱེན་པ་དེ་ཆོས་གཤའ་
<pb id="56.196b"/>
མར་འཇུག་པ་ཡོངས་སུ་མི་གནས་པའི་དགེ་བའི་རྩ་བ་མཉམ་པ་རྣམ་པར་དག་པ། ཆོས་གཤའ་མ་ཉིད་དང་། དུས་ཐམས་ཅད་དུ་མི་གནས་པ་དེ་ལ་ཉི་མ་གཅིག་དང་། ཟླ་བ་ཕྱེད་དང་། ལོ་གཅིག་དང་། ལོ་བརྒྱ་དང་། བསྐལ་
པ་སྡུད་པ་དང་འགྱུར་བའི་རྗེས་སུ་འཇུག་པ་འང་མ་ཡིན། །ལྡོག་པ་འང་མ་ཡིན། ཚད་མེད་པའི་དུས་དང་། ཉི་མ་གཅིག་དང་། ཡུད་ཙམ་གྱི་དུས་དང་། སྔ་དྲོ་དང་། ཉི་མ་ཕྱེད་ཀྱི་དུས་དང་། ཕྱེམ་རེད་དང་། སྲོད་དང་། ནམ་
གྱི་གུང་དང་། ཐོ་རངས་ཀྱི་དུས་དང་། ཉི་མ་དང་། གྲངས་སུ་གཏོགས་པའི་དུས་དང་། ཞག་བདུན་དང་། ཟླ་བ་ཕྱེད་ཀྱི་དུས་དང་། ཟླ་བ་གཅིག་དང་། ལོ་གཅིག་དང་། ལོ་བརྒྱའི་དུས་དང་། བསྐལ་པ་གཅིག་གི་དུས་དང་། 
ཚད་མེད། གྲངས་མེད། བསམ་གྱིས་མི་ཁྱབ། བརྗོད་དུ་མེད་པའི་དུས་དང་། ཕྱི་མའི་དུས་ཀྱི་མཐའི་བར་དུས་ཆོས་སྟོན་ཏེ། ཆོས་ཀྱི་འཁོར་ལོ་ལ་གནས་པའང་མེད་ལྡོག་པ་འང་མེད་རྒྱུན་ཀྱང་མི་གཅོད 
སྦྱོར་བ་འང་མེད། མཚམས་སུ་འང་མི་འགྱུར། མི་འདོར། མི་འཕོ། མི་གཡོ། རིང་བ་འང་མ་ཡིན། དེ་མཐའ་ལ་ཡང་གནས་པ་མ་ཡིན་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་
ཀྱིས་ཐབས་ལ་མཁས་པ་བདུན་པའོ། །སངས་རྒྱས་བཅོམ་ལྡན་འདས་ཀྱིས་ཆོས་ཀྱི་དབྱིངས་མ་ལུས་པ་ཐམས་ཅད་དང་། ཚད་མེད་པའི་མི་འཇིགས་པ་བརྙེས་པ། སོ་སོ་ཡང་དག་པར་རིག་པ་གྲངས་མེད་པ་
དང་། སོ་སོ་ཡང་དག་པར་རིག་པ་ཚད་མེད་པ་དང་། སོ་སོ་ཡང་དག་པར་རིག་པ་མི་ཟད་པ་དང་། སོ་སོ་ཡང་དག་པར་རིག་པ་གནས་པ་མེད་པ་དང་། སོ་སོ་ཡང་དག་པར་རིག་པ་མཐའ་ཡས་པ་དང་། སོ་སོ་ཡང་དག་པར་
རིག་པ་དང་། སོ་སོ་ཡང་དག་པར་རིག་པ་ཀུན་ནས་གཟུང་བ་མེད་པ་དང་། དེ་ཁོ་ན་ཉིད་སོ་སོ་ཡང་དག་པར་རིག་པ་དང་། ཚིག་དང་། ཚུལ་དང་། རྟོག་པ་སོ་སོའི་ཡང་དག་པར་རིག་པ་དང་། ཆོས་ཐམས་ཅད་སོ་སོ་ཡང་དག་པར་
<pb id="56.197a"/>
རིག་པ་དང་། ཇི་ལྟར་བསམ་པ་དང་། དད་པ་དང་། དབང་པོ་དང་། ཇི་ལྟར་བཏགས་པའི་ཆོས་རྣམས་དང་། ཆོས་ཀྱི་གཞུང་གི་མཚམས་སྟོན་པ་དང་། དེ་དང་དེ་དག་ཏུ་བརྗོད་དུ་མེད་པའི་ཡང་བརྗོད་དུ་མེད་པའི་
མདོ་སྡེ་བྱེ་བ་ཁྲག་ཁྲིག་བརྒྱ་སྟོང་གི་ཐོག་མ་དང་། བར་མ་དང་། ཐ་མའི་མདོ་ཡང་དག་པར་རབ་ཏུ་སྟོན་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་ལ་མཁས་པ་བརྒྱད་པའོ། །མིང་
མེད་པ་དང་། མིང་དང་། རིགས་དང་། འབྱུང་བ་ཡང་ཆོས་ཐམས་ཅད་ཀྱི་མིང་དང་། འབྱེད་པ་དང་། ཁམས་འབར་བ་དང་། མངོན་དུ་རྫོགས་པར་སངས་རྒྱས་པ་དང་། འདས་པ་མེད་པའི་མིང་དང་། མ་འོངས་པ་མེད་པའི་
མིང་དང་། ད་ལྟར་བྱུང་བ་མེད་པའི་མིང་དང་། སེམས་ཅན་མེད་པའི་མིང་དང་། ཞིང་མེད་པའི་མིང་དང་། ཆོས་མེད་པའི་མིང་དང་། ཡོན་ཏན་མེད་པའི་མིང་དང་། བྱང་ཆུབ་སེམས་དཔའ་མེད་པའི་མིང་དང་། སངས་རྒྱས་
མེད་པའི་མིང་དང་། གྲངས་མེད་པའི་མིང་དང་། གྲངས་མེད་པ་མ་ཡིན་པའི་མིང་དང་། མ་བྱུང་བའི་མིང་དང་། མི་འགོག་པའི་མིང་དང་། མེད་པའི་མིང་དང་། མེད་པ་མ་ཡིན་པའི་མིང་དང་། གཅིག་མ་ཡིན་པའི་མིང་དང་། 
རྣམ་པ་ཐམས་ཅད་མ་ཡིན་པའི་མིང་རང་བཞིན་གྱིས་བརྗོད་དུ་མེད་པའོ། །ཆོས་ཐམས་ཅད་ནི་ཕྱོགས་མ་ཡིན། བརྡ་མ་ཡིན། ངག་གི་ལམ་གྱི་སྒྲ་དང་བྲལ་བ། སྒྲ་བྱུང་བ་ཐམས་ཅད་ཀྱིས་མ་བསྒྲུབས་པ། 
མ་བསྐྱེད་པ་དང་། སྣ་ཚོགས་སུ་བསྐྱེད་པ་དང་། རྣམ་པ་གཅིག་མ་ཡིན་པ་དང་། རྣམ་པ་མང་པོ་མ་ཡིན་པ་དང་། སྨྲ་བ་ཐམས་ཅད་བརྗོད་དུ་མེད་པའི་དམ་པའི་ཕ་རོལ་དུ་ཕྱིན་པ་བརྙེས་པ། ཀུན་ཏུ་མི་རྟོགས་པའི་ཡུལ་
མངོན་པར་འདུ་མི་བྱེད་པ་དང་ལྡན་པ། རྟོག་པ་དང་། ཀུན་དུ་རྟོག་པ་དང་། ཡོངས་སུ་རྟོག་པ་ཐམས་ཅད་འགགས་པ། སྨྲ་བ་ཐམས་ཅད་ལ་མི་གནས་པ་གནས་པ་སྟེ། འདི་ནི་སངས་རྒྱས་བཅོམ་ལྡན་འདས་
<pb id="56.197b"/>
རྣམས་ཀྱི་སངས་རྒྱས་ཀྱི་ཐབས་ལ་མཁས་པ་དགུའོ། །གཟུགས་ཀྱི་ཆོས་ཐམས་ཅད་མ་སྐྱེས་པར་མཁྱེན་ཏེ། ཚོར་བ་མ་ཡིན། སྤྲོས་པ་མ་ཡིན། གྲངས་མ་ཡིན། འདུ་ཤེས་ཀྱི་སྤྱོད་པ་མ་ཡིན། འདུ་བྱེད་མ་ཡིན། 
ལེན་པ་མ་ཡིན། རྣམ་པར་ཤེས་པ་མ་ཡིན་ཏེ། རང་བཞིན་གྱིས་ཞི་བར་རབ་ཏུ་མཁྱེན། སྐྱེ་མཆེད་མེད་པར་འཇུག་པ་དང་། ཆོས་ཐམས་ཅད་ཀྱི་དབྱིངས་མི་དམིགས་པ་དང་། ཆོས་ཐམས་ཅད་མི་འཇིགས་
པ་དང་། ཆོས་ཐམས་ཅད་ལྡང་བ་མེད་དེ། རང་བཞིན་གྱིས་ནམ་མཁའ་དང་མཉམ་པ། ཆོས་ཐམས་ཅད་དབེན་པ། ལས་མ་ཡིན་པ་སྤྱོད་པ་མེད་པ་ལས་བྱུང་བ། མ་སྐྱེས་པ། མ་བྱུང་བ། གྲངས་མང་བར་
རྟོགས་པ། ཡོད་པ་མ་ཡིན་པ་མེད་པ་མ་ཡིན་པ། མ་སྐྱེས་པ། མ་འགགས་པ། ཀུན་ནས་ཉོན་མོངས་པ་མ་ཡིན། རྣམ་པར་བྱང་བ་མ་ཡིན། མིང་མེད་པ། གཤའ་མ་མ་ཡིན་པ། མི་གནས་པ་ཡོངས་
སུ་མི་གནས་པ་ཡོངས་སུ་སྨིན་པ་མ་ཡིན་པ། དུལ་བ་མ་ཡིན་པ། སེམས་ཅན་མེད་པ། སེམས་ཅན་མེད་པ་མ་ཡིན་པ། སྲོག་མེད་པ། སྲོག་མེད་པ་མ་ཡིན་པ། རྐྱེན་མེད་པ། རྐྱེན་མེད་པ་མ་ཡིན་པ། རྐྱེན་
དང་འདུ་བ་མེད་པ་མ་ཡིན་པར་ཆོས་ཐམས་ཅད་མཁྱེན་ཏེ། ཆོས་ཐམས་ཅད་ཀྱི་དབྱིངས་སྟོན་པའི་དམ་པའི་ཕ་རོལ་དུ་ཕྱིན་པ་བརྙེས་པ། ཚོགས་གསུམ་པ་རྣམ་པར་གནས་པས་ངེས་པ་དང་། མ་ངེས་པ་དང་། 
ལོག་པར་ངེས་པ་དང་། མ་ངེས་པ་དང་། དེ་བཞིན་གཤེགས་པའི་སྟོབས་བཅུ་དང་། ཐམས་ཅད་མཁྱེན་པའི་ཡེ་ཤེས་དང་། མི་འཇིགས་པ་བཞི་རྣམ་པར་དག་པ་དང་། སངས་རྒྱས་ཀྱི་ཡུལ་ཆེན་པོ་སྟེ་
འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་ལ་མཁས་པ་བཅུའོ། །ཀྱེ་རྒྱལ་བའི་སྲས་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་ལ་མཁས་པ་
<pb id="56.198a"/>
བཅུའོ། །ཀྱེ་རྒྱལ་བའི་སྲས་འདི་ནི་སངས་རྒྱས་བཅོམ་ལྡན་འདས་ཀྱི་མཛད་པ་དང་། སངས་རྒྱས་ཀྱི་བྱིན་གྱིས་བརླབས་ཡངས་པ། ཚད་མེད་པ་བསམ་གྱིས་མི་ཁྱབ་པ། ལྷ་དང་འཇིག་རྟེན་
དུ་བཅས་པ་གང་གིས་ཀྱང་ཚད་གཟུང་བར་མི་ནུས་པ། འདས་པ་དང་། མ་འོངས་པ་དང་། ད་ལྟར་བྱུང་བའི་ཉན་ཐོས་དང་། རང་སངས་རྒྱས་ཐམས་ཅད་ཀྱིས་འཇུག་པར་མི་ནུས་པ་བཅུ་སྟེ། བཅུ་གང་ཞེ་ན། 
ཕྱོགས་བཅུའི་འཇིག་རྟེན་གྱི་ཁམས་མ་ལུས་པའི་ནམ་མཁའི་དབྱིངས་ཀྱི་མཐའ་དང་། ཆོས་ཐམས་ཅད་ཀྱི་དབྱིངས་དང་། འཇིག་རྟེན་གྱིས་ཁམས་ཐམས་ཅད་དུ་དགའ་ལྡན་དུ་སྐྱེ་བ་སྟོན་པ་དང་། བྱང་ཆུབ་སེམ
ས་དཔའི་སྤྱོད་པ་དང་། སངས་རྒྱས་ཀྱི་མཛད་པ་མཐའ་མེད་པ་དང་། ཁ་དོག་ཚད་མེད་པ་དང་། གཟི་བརྗིད་ཚད་མེད་པ་དང་། སྣང་བ་ཚད་མེད་པ་དང་། དབྱིངས་ཚད་མེད་པ་དང་། དབྱངས་ཀྱི་ཡན་ལག་རྣམ་པར་དག་པ་
ཚད་མེད་པ་དང་། སྒྲ་སྒྲོགས་པ་རྣམ་པར་རིག་པ་ཚད་མེད་པ་དང་། ཏིང་ངེ་འཛིན་ཚད་མེད་པ་ལ་གནས་པ་དང་། ཤེས་རབ་དང་། ཡེ་ཤེས་ཀྱི་ཡུལ་ཚད་མེད་པ་དང་། མཐའ་དང་འཇིག་རྟེན་དུ་བཅས་པ་རྗེས་སུ་འཛིན་པ་དང་། བདུད་
དུ་བཅས། ཚངས་པར་བཅས། དགེ་སྦྱོང་དང་། བྲམ་ཟེར་བཅས་པ་དང་། སྐྱེ་དགུ་དང་། ལྷ་དང་། མིར་བཅས་པ་དང་། ལྷ་མ་ཡིན་གྱི་འཇིག་རྟེན་རྗེས་སུ་འཛིན་པ། མི་འཕྲོགས་པའི་བྱམས་པ་ཆེན་པོའི་སྤྱོད་ཡུལ་བ་
སྙིང་རྗེ་ཆེན་པོ་ལ་ཕྱོགས་པའི་མཐའ་ལ་ཕྱོགས་པས་སེམས་ཅན་རྗེས་སུ་འཛིན་པ། གཞན་མཐོ་རིས་སུ་སྐྱེ་བའི་སེམས་ཅན་རྗེས་སུ་འཛིན་པ། བསོད་ནམས་ཀྱི་སྟོབས་ཀྱི་དབང་པོ་ཕུན་སུམ་ཚོགས་པ་
དབང་པོ་རྣམ་པར་དག་པ་དང་། སེམས་ཅང་ཤེས་ཡོངས་སུ་དག་པའི་སེམས་ཅན་ཡང་རྗེས་སུ་འཛིན་པ། ཐེག་པ་སྣ་ཚོགས་རྣམ་པར་དག་པའི་སེམས་ཅན་ཡང་རྗེས་སུ་འཛིན་པ། ཐེག་པ་ཆེན་པོ་ཡོངས་སུ་
<pb id="56.198b"/>
རྫོགས་པའི་སེམས་ཅན་ཡང་རྗེས་སུ་འཛིན་པ། འགྲོ་བ་ཐམས་ཅད་ལས་འབྱུང་བའི་སེམས་ཅན་ཡང་རྗེས་སུ་འཛིན་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་མཛད་པ་དང་སྤྱོད་པ་རྣམ་པར་དག་
པ་རྫོགས་པའོ། །དགའ་ལྡན་གནས་ནས་འཕོ་ཞིང་ཡུམ་གྱི་ལྷུམས་སུ་གཤེགས་པ་དང་། བྱང་ཆུབ་སེམས་དཔའི་ཚེ་དང་། བདག་གི་ལུས་སུ་སྐྱེ་བ་དང་། སྒྱུ་མ་ལྟ་བུར་སྤྱོད་པ་དང་། སྤྲུལ་པ་ལྟ་བུའི་ཏིང་ངེ་འཛིན་
ལ་ཐུག་པ་དང་། མིག་ཡོར་ལྟ་བུའི་རྣམ་པར་རིག་པ་དང་། ཡུལ་ནམ་མཁའ་ལྟར་ཚད་མེད་པར་སོང་བ། འདོད་པ་ལྟ་བུར་སྐྱེ་བ་ལ་མ་ཆགས་པ། སྨིག་རྒྱུ་དང་། མཉམ་པར་སྣང་བ་དང་། ཉོན་མོངས་པ་མེད་པའི་ཆོས་
ལ་འབྲང་བ། གནས་མེད་པའི་ཡེ་ཤེས་ལ་འཇུག་པ། རང་བཞིན་གྱིས་འདོད་ཆགས་དང་བྲལ་ཞིང་རྣམ་པར་དག་པ། བླ་རེ་དང་བརྒྱན་ཆེན་པོའི་མཛོད་བདག་གི་ལུས་སྐྱེ་བའི་མཐའ་ཡང་སངས་རྒྱས་
ཀྱི་མཛད་པ་མཛད་པ་དང་། རིན་པོ་ཆེ་ཆེན་པོས་སྤྲས་པའི་ཁང་བུ་བརྩེགས་པ་རིན་པོ་ཆེས་མཆོད་པའི་གནས་ཆེན་པོ་ལ་གནས་ཤིང་སངས་རྒྱས་ཀྱི་མཛད་པ་མཛད་པ་དང་། རྫུ་འཕྲུལ་གྱིས་ཀྱང་
སངས་རྒྱས་ཀྱི་མཛད་པ་མཛད་པ་དང་། ཡིད་ལ་བྱེད་པ་ཆེན་པོའི་བྱིན་གྱིས་བརླབས་ཀྱིས་ཀྱང་སངས་རྒྱས་ཀྱི་མཛད་པ་མཛད་པ་དང་། རྣམ་པར་སྤྲུལ་པ་ཆེན་པོའི་མཛོད་སྟོན་པས་ཀྱང་སངས་རྒྱས་ཀྱི་
མཛད་པ་མཛད་པ་དང་། ཡེ་ཤེས་ཆེན་པོའི་ཉི་མའི་དཀྱིལ་འཁོར་གྱིས་ཀྱང་སངས་རྒྱས་ཀྱི་མཛད་པ་མཛད་པ་དང་། མ་ལས་སྐྱེས་པ་དེ་ལ་གནས་པས་ཀྱང་སངས་རྒྱས་ཀྱི་མཛད་པ་མཛད་པ་དང་། ཡུལ་ཆེན་
པོ་སངས་རྒྱས་ཀྱི་ཡུལ་རབ་ཏུ་བརྙེས་པས་ཀྱང་སངས་རྒྱས་ཀྱི་མཛད་པ་མཛད་པ་དང་། འཇིག་རྟེན་དུ་སངས་རྒྱས་ཀྱི་བྱིན་གྱི་བརླབས་མཐའ་ཡས་པས་ཀྱང་སངས་རྒྱས་ཀྱི་མཛད་པ་མཛད་པ་དང་། གྲངས་
<pb id="56.199a"/>
མེད་པའི་ཏིང་ངེ་འཛིན་ཆེན་པོ་ལ་རྣམ་པར་སྤྱོད་ཅིང་མཉམ་པར་འཇོག་པས་ཀྱང་སངས་རྒྱས་ཀྱི་མཛད་པ་མཛད་པ་དང་། ཏིང་ངེ་འཛིན་དེ་དང་དེ་དག་ལས་བཞེངས་པས་ཀྱང་སངས་རྒྱས་ཀྱི་
མཛད་པ་མཛད་པ་དང་། ཐོག་མ་དང་། བར་མ་དང་། ཐ་མ་དང་། སྤྱོད་པ་དང་པོ་ནས་ཡོངས་སུ་མྱ་ངན་ལས་འདའ་བ་ཆེན་པོའི་མཐའི་བར་གྱིས་ཀྱང་སངས་རྒྱས་ཀྱི་མཛད་པ་མཛད་པ་དང་། ས་འདི་ནས་གཉིས་
ཀྱི་བར་དུ་ཐམས་ཅད་བྱིན་གྱིས་བརླབས་ནས་ཕྱིས་འཇིག་རྟེན་གྱི་གྲངས་ལ་ཤེས་པར་སྟོན་པ་དང་། གཟི་བརྗིད་སྣ་ཚོགས་ཀྱིས་ཀྱང་འཇིག་རྟེན་ཐམས་ཅད་དུ་སངས་རྒྱས་ཀྱི་མཛད་པ་མཛད་པ་
དང་། གཞོན་ནུར་གྱུར་པས་ཀྱང་འཇིག་རྟེན་ཐམས་ཅད་དུ་སངས་རྒྱས་ཀྱི་མཛད་པ་མཛད་པ་དང་། བྱང་ཆུབ་སེམས་དཔར་གྱུར་པས་ཀྱང་འཇིག་རྟེན་ཐམས་ཅད་དུ་སངས་རྒྱས་ཀྱི་མཛད་པ་མཛད་པ་དང་། 
མངོན་པར་བྱུང་བ་དང་། རྫོགས་པར་སངས་རྒྱས་པ་དང་། ཆོས་ཀྱི་འཁོར་ལོ་བསྐོར་བས་ཀྱང་འཇིག་རྟེན་མ་ལུས་པ་ཐམས་ཅད་དུ་སངས་རྒྱས་ཀྱི་མཛད་པ་མཛད་པ་དང་། ཐབས་རྣམ་པ་སྣ་ཚོགས་
ཀྱིས་ཀྱང་འཇིག་རྟེན་མ་ལུས་པ་ཐམས་ཅད་དུ་སངས་རྒྱས་ཀྱི་མཛད་པ་མཛད་པ་དང་། སྣ་ཚོགས་ཀྱིས་ཀྱང་འཇིག་རྟེན་དུ་སངས་རྒྱས་ཀྱི་མཛད་པ་མཛད་པ་དང་། འཇིག་རྟེན་དཔག་ཏུ་མེད་པ་དང་། འཇིག་
རྟེན་ཀུན་དང་། ཕྱོགས་ཐམས་ཅད་དུ་རྒྱ་མཚོའི་རྒྱུན་དང་། རིགས་ཀྱིས་འཇིག་རྟེན་ཐམས་ཅད་དུ་སངས་རྒྱས་ཀྱི་མཛད་པ་མཛད་པ་དང་། ཞིང་དང་དུས་མ་ལུས་པས་འཇིག་རྟེན་དུ་སངས་རྒྱས་ཀྱི་མཛད་
པ་མཛད་པ་དང་། ལས་ཀྱི་རྣམ་པར་སྨིན་པ་མ་ལུས་པས་འཇིག་རྟེན་དུ་སངས་རྒྱས་ཀྱི་མཛད་པ་མཛད་པ་དང་། སེམས་ཅན་གྱི་རིགས་མ་ལུས་པས་ཀྱང་འཇིག་རྟེན་དུ་སངས་རྒྱས་ཀྱི་མཛད་པ་མཛད་པ་དང་། 
<pb id="56.199b"/>
འཆི་འཕོ་ཞིང་སྐྱེ་བ་དང་། རིགས་མ་ལུས་པས་ཀྱང་འཇིག་རྟེན་དུ་སངས་རྒྱས་ཀྱི་མཛད་པ་མཛད་པ་དང་། སྤྲུལ་པ་ཆེན་པོ་དང་། རིགས་དང་། སངས་རྒྱས་ཀྱི་རིག་དང་། ཆོས་དྲན་པའི་སྒོའི་འཁོར་ལོས་
ཀྱང་སངས་རྒྱས་ཀྱི་མཛད་པ་མཛད་དེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མཛད་པ་གཉིས་པའོ། །དགེ་བར་སྤྱོད་པ་ལས་རྣམ་པར་དག་པ་དང་། སྐྱེ་བ་ཐམས་ཅད་དང་། 
ཡེ་ཤེས་དང་། སྤྱོད་པ་རྣམ་པར་དག་པ་དང་། སྐྱེ་བ་བསྟན་པའི་རྗེས་སུ་སོང་བ་དང་། སེམས་ཅན་འདུལ་ཞིང་རྗེས་སུ་ཆུད་པར་བྱེད་པ་དང་། དགེ་བའི་རྩ་བ་ཐམས་ཅད་དང་ཡོངས་སུ་རྫོགས་པར་བྱེད་
པ་དང་། སེམས་ཅན་རྣམས་ལ་དགོས་པའི་སླས་སྟོན་པའི་རྗེས་སུ་སོང་ཞིང་སངས་རྒྱས་ཐམས་ཅད་འདོད་ཆགས་དང་བྲལ་ཏེ་གནས་ལ་གནས་པ་དང་། གནས་པ་མེད་པ་དང་། སྒྲ་དབྱངས་ཐམ
ས་ཅད་དང་བྲལ་བར་སོ་སོར་རྟོག་པ་དང་། སྲིད་པ་ཐམས་ཅད་དང་། མི་དང་སྲིད་པར་འབྱུང་བ་ལ་རྟོག་པ་དང་། དངོས་པོ་ཐམས་ཅད་ཡེ་ཤེས་སུ་འཇུག་པ་དང་། ཚུལ་ཁྲིམས་ཐམས་ཅད་མཁྱེན་པའི་མཐར་
ཡོངས་སུ་རྫོགས་པར་བྱེད་པ་དང་། སྙིང་རྗེ་ཆེན་པོས་སླས་ལྟར་འགྲོ་བ་ལ་རྣམ་པར་ལྟ་བ་དང་། བྱམས་པ་ཆེན་པོས་སེམས་ཡུལ་ལ་སོ་སོར་རྟོག་པ་དང་། དགའ་བ་ཆེན་པོས་འཇིག་རྟེན་ལས་མངོན་པར་དགའ་
བ་ཤེས་པར་བྱེད་པ་དང་། བཏང་སྙོམས་ཆེན་པོས་སེམས་ལ་དབང་སྒྱུར་ཞིང་འཇུག་པར་བྱེད་པ་དང་། ཐམས་ཅད་མཁྱེན་པའི་ཡོན་ཏན་བདག་ལ་ཡོངས་སུ་རྫོགས་པར་བྱེད་པ་དང་། ཆོས་ཀྱི་
དབྱིངས་མ་ལུས་པ་ཐམས་ཅད་དུས་ལུས་མངོན་པར་སྒྲུབ་པ་དང་། ཐམས་ཅད་དུ་གནས་པ་མེད་པའི་ལུས་ཡོངས་སུ་རྫོགས་པར་བྱེད་པ་དང་། གཡོག་འཁོར་ཐམས་ཅད་རྣམ་པར་དག་པར་ནན་ཏན་
<pb id="56.200a"/>
བྱེད་པ་དང་། ཆོས་སྟོན་ཅིང་སྨྲ་བ་རྗོད་པ་དང་། འཇིག་རྟེན་གྱི་དབང་པོ་སྨད་པ་དང་། འགྲོ་བ་ཐམས་ཅད་ཀྱི་ཉེས་པ་རྟོགས་པ་ཇི་ལྟར་སྤྱོད་པའི་དགེ་བའི་རྩ་བ་རྣམས་ཀྱི་རྣམ་པར་སྨིན་པ་
སྟོན་པ་དང་། ཇི་ལྟར་གནས་པའི་སེམས་ཅན་རྣམས་འདུལ་བ་དང་། ཡོངས་སུ་མ་སྨིན་པའི་སེམས་ཅན་ཡོངས་སུ་སྨིན་པར་བྱེད་པ་དང་། ཇི་ལྟར་ཡོངས་སུ་སྨིན་པ་འདུལ་བ་དང་། ཐབས་ལ་མཁས་
པ་གྲངས་མེད་པ་མངོན་པར་སྒྲུབ་པ་དང་། སངས་རྒྱས་ཀྱི་མཛད་པ་ལས་མི་ལྡོག་པར་སྟོན་པ་དང་། སྤྱོད་པའི་སྒོ་སྣ་ཚོགས་ཀྱི་ཆོས་སྣང་བར་བྱེད་པ་དང་། གནས་མེད་པའི་རྣམ་པའི་སེམས་ཅན་རྣམས་ཀྱི་
བསམ་པ་རྣམ་པར་དག་པ་བྱེད་པ་དང་། སྙིང་རྗེ་ཆེན་པོ་སྐྱེས་པའི་ཆོས་ཀྱི་སྤྲིན་མངོན་པར་འབེབས་པར་བྱེད་པ་དང་། སྦྲང་བུ་འགྲོ་བ་ལྟར་བྱམས་པ་ལ་འཇུག་ཅིང་ཆོ་འཕྲུལ་གསུམ་ཡོངས་སུ་འབེབས་
པར་བྱེད་པ་དང་། སངས་རྒྱས་ཐམས་ཅད་ལ་ལྟ་བ་རྣམ་པར་རིག་ཅིང་སླས་ཀྱི་དབུས་ན་འདུག་པ་སྟོན་པ་དང་། དེ་ལས་མཐའི་མཐའ་དང་། དབུང་མེད་པའི་འཇིག་རྟེན་དུ་སངས་རྒྱས་ཀྱི་མཛད་པ་
སྟོན་པ་དང་། ཡེ་ཤེས་ཆེན་པོ་ལ་གནས་པས་གནོད་ཅིང་སྒྲིབས་པ་མེད་པའི་སངས་རྒྱས་ཀྱི་མངོན་པར་ཤེས་པ་མངོན་པར་སྒྲུབ་པ་དང་། ལས་ཀྱི་མཐའི་ཆོས་གསུམ་ལ་ཐབས་མཁས་པ་སྟེ། 
ལུས་ཀྱི་ལས་ཤིན་དུ་རྣམ་པར་དག་པ་དང་། ངག་གིས་མི་འཕྲོ་བའི་ཡེ་ཤེས་ཤིན་དུ་རྣམ་པར་དག་པ་དང་། ཡིད་ཀྱི་ལས་ཟབ་མོ་ཆགས་པ་མེད་པའི་མཐར་ཕྱིན་པའི་ཐབས་ལ་མཁས་པའི་
སེམས་ཅན་རྣམས་ཀྱི་དོན་མཛད་དེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མཛད་པ་གསུམ་པའོ། །མངོན་པར་བྱུང་བའི་རྣམ་པར་རྒྱལ་བ་ཆེན་པོས་སླས་ཚད་མེད་པའི་རྒྱན་
<pb id="56.200b"/>
གྱིས་བརྒྱན་པ་ཡིད་དུ་འོང་བ་སྤངས་ཏེ། འབྱུང་བའི་སྤྱོད་པ་སྟོན་ཅིང་འཇིག་རྟེན་གནས་པའི་སེམས་ཅན་འཛུད་པ་དང་། འཇིག་རྟེན་མངོན་པར་ཆགས་པར་འགྱུར་བར་བྱེད་པ་དང་། འཇིག་རྟེན་གྱི་
གྲངས་མི་རྟོག་གོ་ཞེས་ཤེས་པར་བྱེད་པ་དང་། འཇིག་རྟེན་སྣ་ཚོགས་ལ་མངོན་པར་ཆགས་པ་ཟློག་པར་བྱེད་པ་དང་། འཇིག་རྟེན་གྱི་དགའ་བའི་སྲེད་པ་གཅོད་པ་དང་། ཉོན་མོངས་པ་སྤངས་པ་འཇིག་
རྟེན་སྦྱོང་དུ་འཇུག་པ་དང་། དོན་ཐམས་ཅད་རྗེས་སུ་དྲན་པར་བྱེད་པ་དང་། འབྱུང་བའི་དོན་གྱི་ཕྱིར་འབྲང་བར་བྱེད་པ་དང་། ཁྱིམ་པའི་མཚན་མ་ཡོངས་སུ་གཏོང་བ་སྟོན་པ་དང་། ཉོན་མོངས་པ་མེད་པའི་
ཆོས་ལ་སྦྱོར་ཞིང་གནས་པར་བྱེད་པ་དང་། སྔོན་གྱི་སྨོན་ལམ་ཡོངས་སུ་རྫོགས་པར་བྱེད་པ་དང་། དཔག་ཏུ་མེད་པའི་ཡོན་ཏན་གྱི་དཀྱིལ་འཁོར་སྣང་བར་བྱེད་པ་དང་། ཡེ་ཤེས་ཆེན་པོའི་དཀྱིལ་འཁོར་
སོ་སོར་རྙེད་པར་བྱེད་ཅིང་སེམས་ཅན་རྣམས་ཀྱི་མི་ཤེས་པའི་རབ་རིབ་ལ་ལྟ་བ་དང་། བདག་བླ་ན་མེད་པའི་བསོད་ནམས་ཀྱི་ཞིང་དུ་གྱུར་པས་འགྲོ་བ་ཐམས་ཅད་ཉེ་བར་ཁྲིད་པ་དང་། དགེ་བའི་རྩ་
བ་ཐམས་ཅད་འདུ་ཞིང་སངས་རྒྱས་ལས་བསྐྱེད་པའི་དགེ་བའི་རྩ་བ་ཐམས་ཅད་སྐྱེ་དགུ་ཐམས་ཅད་ལ་བསྔགས་པ་དང་། བདག་ཡེ་ཤེས་ཀྱི་དོན་མཐོང་བའི་སྟོན་པ་དང་། སེམས་ཅན་རྣམས་ལ་རྣམ་པར་
དག་པའི་སྒོ་བརྗོད་པ་དང་། སེམས་ཅན་རྣམས་ལ་ཁ་ན་མ་ཐོ་བ་མེད་པའི་སྒོ་སྒྲུབ་ཏུ་འཛུད་པ་དང་། འཇིག་རྟེན་ཐམས་ཅད་ལ་འབྱུང་བའི་སྒོ་རབ་ཏུ་སྟོན་པ་དང་། མངོན་པར་འབྱུང་ཞིང་ཐམས་ཅད་
མཁྱེན་པའི་རྒྱལ་མཚན་ཀུན་སྒྲེང་བར་བྱེད་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མཛད་པ་བཞི་པའོ། །མཛད་པ་དང་ཡེ་ཤེས་དུ་མ་དང་རབ་ཏུ་ལྡན་པས་བྱང་ཆུབ་ཀྱི་
<pb id="56.201a"/>
ཤིང་དྲུང་དུ་གཤེགས་ཏེ། ཐམས་ཅད་མཁྱེན་པའི་ཡེ་ཤེས་ཀྱི་མཐར་ཕྱིན་ནས་བྱང་ཆུབ་ཏུ་མངོན་པར་སངས་རྒྱས་པས་ཆོས་ཐམས་ཅད་ཐུགས་སུ་ཆུད་དེ། བདུད་ཀྱི་སྟོབས་རབ་ཏུ་བཅོམ་
ཞིང་ཟིལ་གྱིས་མི་ནོན་པའི་སྐུའི་བྱིན་གྱི་བརླབས་ཀྱི་མཛོད་དང་། ཆོས་ཀྱི་དབྱིངས་མ་ལུས་པ་ཐམས་ཅད་དུ་ཁྱབ་པར་བྱེད་པ་དང་། བྱིན་གྱི་བརླབས་མི་ཟད་པའི་མཐས་མཐའ་རྣམ་པར་སྤངས་པ་དང་། 
ཚད་མེད་པའི་སྤྱོད་པ་རབ་ཏུ་བརྙེས་པས་ཐམས་ཅད་མཁྱེན་པའི་ཡུལ་ལ་རྣམ་པར་རོལ་པའི་ཡེ་ཤེས་ཀྱི་དོན་གྱི་རྗེས་སུ་གཤེགས་པ་དང་། ཐམས་ཅད་མཁྱེན་པའི་ཡོན་ཏན་བསྒྲུབས་པ་ཡོངས་སུ་
རྫོགས་པ་དང་། འཇིག་རྟེན་གྱི་ཁམས་མ་ལུས་པ་ཐམས་ཅད་དུ་སྤྲས་པའི་གདན་ཡོངས་སུ་གསལ་བ་དང་། སངས་རྒྱས་ཀྱི་ཞིང་མ་ལུས་པ་ཐམས་ཅད་དུ་བྱང་ཆུབ་སེམས་དཔའ་རྣམ་པར་རིག་པར་
བྱེད་པ་དང་། བྱང་ཆུབ་སེམས་དཔའི་སྤྱོད་པའི་མཆོག་རབ་ཏུ་བརྙེས་པ་དང་། བྱང་ཆུབ་སེམས་དཔའི་རྣམ་པའི་འཁོར་གྱི་དཀྱིལ་འཁོར་ཐམས་ཅད་དང་། ཡང་དག་པའི་ཁྱད་པར་གྱི་སྨོན་ལམ་ལ་རྣམ་
པར་ལྟ་བ་དང་། བྱང་ཆུབ་སེམས་དཔའ་ཐམས་ཅད་ལ་དགོངས་པ་དང་། ཟབ་མོའི་བྱང་ཆུབ་སེམས་དཔའ་ལ་ཆོས་ཟབ་མོའི་འཁོར་ལོ་བསྐོར་བ་དང་། ཚད་མེད་པའི་སངས་རྒྱས་ཀྱི་ཡུལ་རྩོམ་པ་དང་། 
བརྗོད་དུ་མེད་པའི་བྱང་ཆུབ་སེམས་དཔའི་འབྱུང་གནས་ཀྱི་ཕྱིར་འབྲང་ཞིང་སྣ་ཚོགས་ཀྱི་སྤྱད་པ་སྤྱོད་པ་དང་། བྱང་ཆུབ་སེམས་དཔའི་འཁོར་གྱི་དཀྱིལ་འཁོར་རྣམ་པར་དག་པ་དང་། འཇིག་རྟེན་
ཐམས་ཅད་ལ་སངས་རྒྱས་ཀྱི་བྱིན་གྱིས་བརླབས་ཀྱི་ཡུལ་དུ་བྱས་པ་དང་། སེམས་ཅན་ལ་དགེ་བའི་རྩ་བ་རྣམ་པར་རིག་པར་བྱེད་པ་དང་། དགེ་བའི་རྩ་བ་ཐམས་ཅད་དབྱེར་མེད་པས་འབྱུང་བའི་
<pb id="56.201b"/>
བའི་ས་དང་བྱང་ཆུབ་སེམས་དཔའི་སྤྱོད་པ་མཐའ་ཡས་པའི་སྟོབས་ལ་གནས་ཤིང་ཡོན་ཏན་ཐམས་ཅད་ཀྱི་ཁྱད་པར་མ་ལུས་པའི་མཐའ་རབ་ཏུ་རྙེད་དེ་འདུག་པ་དང་། འཇིག་རྟེན་ཐམས་ཅད་དུ་འགྲོ་
བ་དང་། སེམས་ཅན་ཐམས་ཅད་མ་ལུས་པའི་མཐར་འགྲོ་བ་དང་། ཞིང་ཐམས་ཅད་དུ་འགྲོ་བ་དང་། ཆོས་ཐམས་ཅད་དུ་འགྲོ་བ་དང་། བྱང་ཆུབ་སེམས་དཔའ་ཐམས་ཅད་དུ་འགྲོ་བ་དང་། ཡོངས་
སུ་སྨིན་པ་ཐམས་ཅད་དུ་འགྲོ་བ་དང་། དུས་ཐམས་ཅད་དུ་འགྲོ་བ་དང་། འདུལ་བ་ཐམས་ཅད་དུ་འགྲོ་བ་དང་། སངས་རྒྱས་ཐམས་ཅད་ཀྱི་རྣམ་པར་རོལ་པར་འགྲོ་བ་དང་། འགྲོ་བ་མ་ལུས་པ་
ཐམས་ཅད་ཀྱི་དད་པ་ཇི་ལྟ་བ་བཞིན་དུ་རྣམ་པར་ཆུད་པར་བྱེད་པ་སངས་རྒྱས་ཀྱི་མཛད་པ་མཛད་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མཛད་པ་ལྔ་པའོ། །སངས་རྒྱས་
བཅོམ་ལྡན་འདས་རྣམས་ཕྱིར་མི་ལྡོག་པའི་ཚུལ་གྱིས་ཕྱིར་མི་ལྡོག་པའི་ཆོས་ཀྱི་འཁོར་ལོ་བསྐོར་ཏེ། འཇིག་རྟེན་ཐམས་ཅད་མངོན་པར་ཤེས་པར་བྱེད་པའི་ཚུལ་གྱིས་འཁོར་ལོ་དང་། མ་ལུས་
པ་ཐམས་ཅད་དུ་མ་ལུས་པར་རྫོགས་པར་སངས་རྒྱས་ཤིང་མི་འཇིགས་པའི་སེང་གེའི་སྒྲ་ཆེན་པོའི་ཚུལ་གྱིས་འཁོར་ལོ་དང་། ཆོས་ཐམས་ཅད་ཀྱི་ཡེ་ཤེས་ཀྱི་མཛོད་དང་། མུན་པ་མེད་
པའི་ཆོས་ཀྱི་མཛོད་ཀྱི་སྒོ་སྣང་བའི་ཚུལ་གྱིས་འཁོར་ལོ་དང་། ནམ་མཁའི་ངོས་ལྟར་ཆགས་པ་མེད་པའི་ཡེ་ཤེས་ཚད་མེད་པའི་ཚུལ་གྱིས་འཁོར་ལོ་དང་། ཆོས་ཐམས་ཅད་ངོ་བོ་ཉིད་མེད་
པའི་ངོ་བོ་ཉིད་བསྒྲིབས་པ་མེད་པ་ལ་སོ་སོར་རྟོག་པའི་ཚུལ་གྱིས་འཁོར་ལོ་དང་། སེམས་ཅན་ཐམས་ཅད་ཀྱི་ཆོས་ཀྱི་མིག་རྣམ་པར་དག་པ་དང་། འཇིག་རྟེན་ཐམས་ཅད་ཀྱི་སྒྲོན་མའི་ཚུལ་
<pb id="56.202a"/>
གྱིས་འཁོར་ལོ་དང་། ཐམས་ཅད་མཁྱེན་པའི་ཆོས་སྣང་བར་བྱེད་པའི་དུས་གསུམ་དུ་འཇིག་རྟེན་ཐམས་ཅད་ལ་ཁྱབ་པའི་ཚུལ་གྱིས་འཁོར་ལོ་དང་། སངས་རྒྱས་ཐམས་ཅད་ཀྱི་
གཅིག་ཏུ་སྙུག་པ་སངས་རྒྱས་ཐམས་ཅད་ཀྱི་ཆོས་དང་མི་འགལ་བའི་ཚུལ་གྱི་འཁོར་ལོ་དང་། དེ་ལ་སོགས་པ་གྲངས་མེད་པའི་རྣམས་བྱེ་བ་ཁྲག་ཁྲིག་བརྒྱ་སྟོང་གི་ཆོས་ཀྱི་འཁོར་ལོ་བསྐོར་ཏེ། སེམས་
ཅན་ཐམས་ཅད་ཀྱི་སེམས་ཀྱི་སྤྱོད་པར་འགྲོ་བའི་ཆོས་ཀྱི་འཁོར་ལོ་སྐོར་རོ། །འདི་ལྟར་ཆོས་ཀྱི་འཁོར་ལོ་སྐོར་བས་ཀྱང་སངས་རྒྱས་བཅོམ་ལྡན་འདས་བསམ་གྱིས་མི་ཁྱབ་པའི་སངས་རྒྱས་ཀྱི་མཛད་པ་མཛད་དེ། 
འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མཛད་པ་དྲུག་པའོ། །གྲོང་དང་། གྲོང་ཁྱེར་དང་། གྲོང་རྡལ་དང་། རྒྱལ་པོའི་ཕོ་བྲང་དུ་འཇུག་པས་ཀྱང་སངས་རྒྱས་བཅོམ་ལྡན་འདས་སེམས་ཅན་རྣམས་ལ་
སངས་རྒྱས་ཀྱི་མཛད་པ་མཛད་དེ། མིའི་རྒྱལ་པོའི་ཕོ་བྲང་དང་། ལྷའི་རྒྱལ་པོའི་ཕོ་བྲང་དང་། ཀླུའི་རྒྱལ་པོའི་ཕོ་བྲང་དང་། གནོད་སྦྱིན་གྱི་རྒྱལ་པོའི་ཕོ་བྲང་དང་། དྲི་ཟའི་རྒྱལ་པོའི་ཕོ་བྲང་དང་། ལྷ་མ་ཡིན་གྱི་རྒྱལ་པོ
འི་ཕོ་བྲང་དང་། ནམ་མཁའ་ལྡིང་གི་རྒྱལ་པོའི་ཕོ་བྲང་དང་། མི་འམ་ཅིའི་རྒྱལ་པོའི་ཕོ་བྲང་དང་། ལྟོ་འཕྱེ་ཆེན་པོའི་རྒྱལ་པོའི་ཕོ་བྲང་དང་། འབར་བའི་རྒྱལ་པོའི་ཕོ་བྲང་དང་། ཤ་ཟའི་རྒྱལ་པོའི་ཕོ་བྲང་དེ་དག་ཏུ་སངས་རྒྱས་
བཅོམ་ལྡན་འདས་འཇུག་པས་ཀྱང་སངས་རྒྱས་ཀྱི་མཛད་པ་མཛད་དེ། གང་འདི་གྲོང་ཁྱེར་གྱི་སྒོར་གཤེགས་ནས་ས་གཡོ་ཞིང་འོད་ཟེར་གྱི་སྣང་བས་ལོང་བ་རྣམས་ནི་སོ་སོར་མིག་ཐོབ། འོན་པ་རྣམས་ནི་སོ་སོར་སྒྲ་
ཐོས། སྨྱོན་པ་རྣམས་ནི་སོ་སོར་དྲན་པ་རྙེད། གཅེར་བུ་རྣམས་ཀྱང་སོ་སོར་གོས་རྙེད། སྡུག་བསྔལ་བ་རྣམས་ནི་སོ་སོར་བདེ་བ་ཐོབ། སིལ་སྙན་དང་བརྡུང་བ་རྣམས་མ་བརྡུངས་པར་ཡིད་དུ་འོང་བའི་སྒྲ་སྐད་
<pb id="56.202b"/>
འབྱིན་པ་དང་། བརྡུང་བ་མ་བརྡུངས་པ་དང་། འཕྱང་འཕྲུལ་རྣམས་འཕྱང་བ་དང་། བརྡུངས་པའི་སྒྲ་དང་། བྲམ་ཟེ་སྣ་ཚོགས་མང་པོ་རྣམས་ཀྱི་སྒྲ་སྐད་ཡིད་དུ་འོང་བ་དང་། ལྟ་བས་མི་ངོམས་ཤིང་མི་མཐུན་པ་མེད་པ་གཟུགས་ཀྱི་
སྐུ་སྟོན་པས་ཀྱང་སངས་རྒྱས་བཅོམ་ལྡན་འདས་སེམས་ཅན་རྣམས་ལ་སངས་རྒྱས་ཀྱི་མཛད་པ་མཛད་པ་དང་། མཚན་དང་དཔེ་བྱད་བསྟན་པས་ཀྱང་སངས་རྒྱས་བཅོམ་ལྡན་འདས་སངས་རྒྱས་ཀྱི་མཛད་པ་མཛད་པ་དང་། 
ཀུན་དུ་གཟིགས་པ་དང་། རྣམ་པར་གཟིགས་པ་དང་། བརྐྱང་བ་དང་བསྐུམ་པས་ཀྱང་སེམས་ཅན་ལ་སངས་རྒྱས་ཀྱི་མཛད་པ་མཛད་པ་དང་། མངོན་པར་ཤེས་པ་དང་། བྱོན་པ་དང་། བཞེངས་པ་དང་། འཆག་པ་དང་། བཞུགས་པ་དང་། 
གཟིམས་པས་ཀྱང་སངས་རྒྱས་བཅོམ་ལྡན་འདས་སེམས་ཅན་རྣམས་ལ་སངས་རྒྱས་ཀྱི་མཛད་པ་མཛད་པ་དང་། ཆོས་འཆད་པ་དང་། ཅང་མི་གསུང་བས་ཀྱང་སངས་རྒྱས་བཅོམ་ལྡན་འདས་སེམས་ཅན་རྣམས་ལ་
སངས་རྒྱས་ཀྱི་མཛད་པ་མཛད་པ་དང་། རྫུ་འཕྲུལ་གྱི་ཆོ་འཕྲུལ་དང་། སྟོན་པའི་ཆོ་འཕྲུལ་དང་། རྗེས་སུ་བསྟན་པའི་ཆོ་འཕྲུལ་གྱིས་ཀྱང་སངས་རྒྱས་བཅོམ་ལྡན་འདས་སེམས་ཅན་རྣམས་ལ་སངས་རྒྱས་ཀྱི་མཛད་པ་མཛད་
པ་དང་། སྣ་ཚོགས་ཀྱི་སེམས་ཅན་གྱི་བསམ་པ་རྒྱ་མཚོ་མ་ལུས་པ་དང་། འཇིག་རྟེན་གྱི་སྤྱོད་པ་གྲངས་མེད་པ་ཐམས་ཅད་དང་། འཇིག་རྟེན་གྱི་ཁམས་ཀྱི་ཡུལ་དང་། དགེ་བའི་རྩ་བ་ཆེན་པོ་ལ་གནས་པ་དང་སངས་
རྒྱས་དང་། སྔོན་གྱི་གནས་རྗེས་སུ་དྲན་པ་དང་། བྱང་ཆུབ་སེམས་དཔའ་དང་། ཡང་དག་པར་རྫོགས་པའི་སངས་རྒྱས་ཀྱི་གཟུགས་ལྟ་བས་མི་ངོམས་པའི་ཕྱིར་འབྲང་བ་དང་། སངས་རྒྱས་རྣམས་འབྱུང་ཞིང་སྐྱེ་བ་
དང་། སྨྲ་བ་དང་། དེ་བཞིན་གཤེགས་པ་མཐོང་བ་དང་། སྨྲ་བ་ཤིན་དུ་དཀོན་པ་དང་། དཀར་པོའི་ཆོས་ཐམས་ཅད་དང་། བསོད་ནམས་ཀྱི་འབྱུང་གནས་དང་། སངས་རྒྱས་མཉེས་པར་བྱ་བ་དང་། དེ་བཞིན་གཤེགས་
<pb id="56.203a"/>
པ་ཁ་དོག་མཐའ་ཡས་པ་ལ་འཇུག་པ་དང་། སེམས་ཅན་ཐམས་ཅད་དེ་བཞིན་གཤེགས་པའི་མངོན་དུ་རྟོགས་པ་དང་། དེ་བཞིན་གཤེགས་པ་སེམས་ཅན་གྱི་ཚོགས་བསམ་གྱིས་མི་ཁྱབ་པ་ལ་རྟོག་པ་
དང་། དེ་བཞིན་གཤེགས་པ་ཞིང་ཐམས་ཅད་ལ་གཟིགས་ཤིང་འཇུག་པ་དང་། འདི་ལྟར་དགེ་བའི་རྩ་བ་ཐམས་ཅད་ཉེ་བར་སྤྱོད་པས་ཀྱང་འཇིག་རྟེན་གྱི་སེམས་ཅན་ཐམས་ཅད་ལ་སངས་རྒྱས་ཀྱི་མཛད་པ་མཛད་པ་
དང་། དེ་དག་དང་བ་དང་། ཕྱག་འཚལ་བ་དང་། ཐལ་མོ་སྦྱར་བའི་ལས་དང་། རྗེས་སུ་སྟོན་པ་དང་། ཚིག་ཏུ་འབྱིན་པ་དང་། ཡང་དང་ཡང་དུ་ཡིད་ལ་བྱེད་པ་དང་། མངོན་པར་ལྟ་བ་དང་། མངོན་དུ་དྲན་པ་དང་། སེམས་དང་བས་
སངས་རྒྱས་ལ་སྡུག་པར་སེམས་པའི་སེམས་ཅན་རྣམས་ལ་ཡང་སངས་རྒྱས་བཅོམ་ལྡན་འདས་སངས་རྒྱས་ཀྱི་མཛད་པ་མཛད་པ་དང་། སངས་རྒྱས་རྗེས་སུ་དྲན་པའི་སེམས་ཅན་རྣམས་ལ་ཡང་སངས་རྒྱས་བཅོམ་
ལྡན་འདས་སངས་རྒྱས་ཀྱི་མཛད་པ་མཛད་པ་དང་། སངས་རྒྱས་ལྟ་བར་འདོད་པའི་སེམས་ཅན་རྣམས་ལ་ཡང་སངས་རྒྱས་བཅོམ་ལྡན་འདས་སངས་རྒྱས་ཀྱི་སྤྱོད་པའི་རོ་དང་། སངས་རྒྱས་འབྱུང་བས་འཇིག་རྟེན་ཐམས་
ཅད་རྣམ་པར་དག་པར་འཇུག་པ་དང་། སངས་རྒྱས་ཀྱི་ཡོན་ཏན་དང་། ཁ་དོག་མཐའ་ཡས་པ་ལ་ལྟ་བ་དང་། མ་འོངས་པའི་སངས་རྒྱས་འབྱུང་བའི་དེ་བཞིན་གཤེགས་པའི་རིགས་འཛིན་པས་དགེ་བའི་རྩ་བ་དང་། དད་པ་སྣ་ཚོགས་
དང་། སངས་རྒྱས་བཅོམ་ལྡན་འདས་སངས་རྒྱས་ཀྱི་མཛད་པ་མཛད་པ་དང་། དེ་བཞིན་གཤེགས་པའི་སྐུ་ཁ་དོག་དང་དབྱིབས་སྣ་ཚོགས་ཚད་མེད་པ་ལ་ལྟ་བའི་སེམས་ཅན་རྣམས་ལ་ཡང་སངས་རྒྱས་ཀྱི་མཛད་པ་མཛད་པ་
དང་། དེ་བཞིན་གཤེགས་པའི་སྒྲ་ཐོས་པའི་སེམས་ཅན་རྣམས་ལ་ཡང་སངས་རྒྱས་བཅོམ་ལྡན་འདས་སངས་རྒྱས་ཀྱི་མཛད་པ་མཛད་དེ། དེ་ལ་སོགས་པའི་མཐའ་མེད་བསམ་གྱིས་མི་ཁྱབ་བརྗོད་དུ་མེད་པའི་རྣམ་པ་
<pb id="56.203b"/>
བྱེ་བ་ཁྲག་ཁྲིག་བརྒྱ་སྟོང་དུ་སངས་རྒྱས་བཅོམ་ལྡན་འདས་རྣམས་སངས་རྒྱས་ཀྱི་མཛད་པ་ལ་འཇུག་ཅིང་འཇིག་རྟེན་གྱི་ཁམས་མ་ལུས་པ་ཐམས་ཅད་དུ་སེམས་ཅན་ཐམས་ཅད་ཀྱི་བསམ་པའི་སྟོབས་ཇི་ལྟ་བ་
བཞིན་དུ་འདུལ་བ་ལས་མི་འདའ་སྟེ། འདི་ལྟར་སངས་རྒྱས་ཀྱི་མཛད་པ་ཐམས་ཅད་ལ་འཇིག་རྟེན་ཐམས་ཅད་འཛུད་དེ། ཡུལ་ལས་ཕྱིར་མི་ལྡོག་ཅིང་ཐུགས་རྗེ་ཆེན་པོ་གཏོང་བ་དང་། སྔོན་གྱི་སྨོན་ལམ་ལ་མི་སྐྱོ་བ་དང་། 
སངས་རྒྱས་ཀྱི་མཛད་པའི་ཡེ་ཤེས་ཀྱི་སྟོབས་ཀྱིས་འགྲོ་བ་ཐམས་ཅད་ལ་རྟོག་པ་དང་། སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་ལ་གནས་ཤིང་དགེ་བ་རྒྱས་པ་ཚད་མེད་པ་བརྙེས་ཏེ། འདི་ནི་སངས་རྒྱས་བཅོམ་
ལྡན་འདས་རྣམས་ཀྱི་སངས་རྒྱས་ཀྱི་མཛད་པ་བདུན་པའོ། །དགོན་པ་ན་བཞུགས་པ་དང་། སངས་རྒྱས་བཅོམ་ལྡན་འདས་རྣམས་ཞི་བར་བཞུགས་པ་དང་། དབེན་པ་ན་བཞུགས་པ་དང་། སངས་རྒྱས་བཅོམ་ལྡན་འདས་
རྣམས་ཞི་བར་བཞུགས་པ་དང་། དབེན་པ་ན་བཞུགས་ཤིང་སངས་རྒྱས་ཀྱི་སྤྱོད་ཡུལ་ལ་བཞུགས་པ་དང་། ཏིང་ངེ་འཛིན་ཆེན་པོ་ལ་གནས་ཤིང་བཞུགས་པ་ན་གཅིག་པུར་དགྱེས་པ་ན་བཞུགས་པ་དང་། སྐུ་བལྟར་
མི་སྣང་བར་བཞུགས་པ་དང་། ཡེ་ཤེས་ཟབ་མོ་ལ་གནས་ཤིང་བཞུགས་པ་དང་། དཔག་ཏུ་མེད་པའི་སངས་རྒྱས་ཀྱི་ཡུལ་གྱི་སྟོབས་ལ་བཞུགས་པ་དང་། སྐུའི་སྤྱོད་པ་བལྟར་མེད་པ་ལ་བཞུགས་པ་རྒྱུན་མི་གཅོད་པས་
ཀྱང་སངས་རྒྱས་བཅོམ་ལྡན་འདས་སངས་རྒྱས་ཀུན་གྱི་མཛད་པ་ལ་འཇུག་པ་དང་། སེམས་ཅན་རྣམས་ཀྱི་བསམ་པ་དང་དང་བ་ཇི་ལྟ་བ་བཞིན་དུ་འདུལ་ཞིང་གཞན་གྱིས་མི་ཐུབ་པའི་ཡེ་ཤེས་དང་། སྨོན་ལམ་
གྱི་ཚུལ་གྱིས་སངས་རྒྱས་ལྷ་ཡོངས་སུ་འཚོལ་ཞིང་སངས་རྒྱས་ཀྱི་མཛད་པ་ལ་འཇུག་པ་དང་། སངས་རྒྱས་ཀླུ་ཡོངས་སུ་འཚོལ་བས་ཀྱང་སངས་རྒྱས་ཀྱི་མཛད་པ་ལ་འཇུག་པ་དང་། སངས་རྒྱས་ནམ་
<pb id="56.204a"/>
མཁའ་ལྡིང་ཡོངས་སུ་ཚོལ་བ་དང་། སངས་རྒྱས་མི་འམ་ཅི་ཡོངས་སུ་ཚོལ་བ་དང་། སངས་རྒྱས་ལྟོ་འཕྱེ་ཆེན་པོ་ཡོངས་སུ་ཚོལ་བ་དང་། སངས་རྒྱས་འབར་བ་ཡོངས་སུ་ཚོལ་བ་དང་། སངས་རྒྱས་མི་
དང་མི་མ་ཡིན་པ་ཡོངས་སུ་ཚོལ་བ་དང་། ཉན་ཐོས་དང་། རང་སངས་རྒྱས་ཀྱི་ཐེག་པ་ཅན་དང་། བྱང་ཆུབ་སེམས་དཔའ་དང་། སངས་རྒྱས་ཡོངས་སུ་ཚོལ་བས་ཀྱང་སངས་རྒྱས་ཀྱི་མཛད་པ་ལ་འཇུག་པ་དང་། ཆོས་སྟོན་པས་
ཀྱང་སངས་རྒྱས་ཀྱི་མཛད་པ་ལ་འཇུག་པ་དང་། སངས་རྒྱས་གཅིག་གི་མཐུས་ཀྱང་སངས་རྒྱས་ཀྱི་མཛད་པ་ལ་འཇུག་པ་དང་། སངས་རྒྱས་ཐམས་ཅད་ཀྱི་མཐུས་ཀྱང་སངས་རྒྱས་ཀྱི་མཛད་པ་ལ་འཇུག་པ་དང་། བྱང་ཆུབ་
སེམས་དཔའ་ཐམས་ཅད་ཀྱི་སྤྱོད་པའི་ཁྱད་པར་དང་། སྨོན་ལམ་གཅིག་ཏུ་བསྡུས་པ་དང་། བྱང་ཆུབ་སེམས་དཔའ་གཅིག་གི་སྤྱོད་པ་རྣམ་པར་ཕྱེ་བ་དང་། སྤྱོད་པའི་རིམ་པའི་མཐུ་དང་། འཇིག་རྟེན་གྱི་ཡུལ་དང་། 
སངས་རྒྱས་ཀྱི་ཡུལ་གྱི་མཐུ་དང་། སངས་རྒྱས་ཀྱི་ཡུལ་དང་། འཇིག་རྟེན་གྱི་ཡུལ་གྱི་མཐུ་དང་། ཡུལ་མ་ཡིན་པ་དང་། སངས་རྒྱས་ཀྱི་ཡུལ་གྱི་མཐུས་ཀྱང་སངས་རྒྱས་ཀྱི་མཛད་པ་མཛད་པ་དང་། མཚན་མོ་
དང་། ཉིན་པར་དང་། ཟླ་བ་ཕྱེད་དང་། ལོ་གཅིག་དང་། བགྲང་བར་གནས་ན་བཞུགས་པ་ནས་བརྗོད་དུ་མེད་པའི་ཡང་བརྗོད་དུ་མེད་པའི་བསྐལ་པར་གནས་ན་བཞུགས་པའི་བར་གྱིས་ཀྱང་སངས་རྒྱས་བཅོམ་ལྡན་
འདས་སེམས་ཅན་རྣམས་ལ་སངས་རྒྱས་ཀྱི་མཛད་པ་མཛད་དེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མཛད་པ་བརྒྱད་པའོ། །ཁང་པ་ལྟ་བུར་གྱུར་པ་དང་། དགེ་བའི་རྩ་བ་རྣམས་རྣམ་
པར་སྦྱངས་པར་གྱུར་པ་དང་། སངས་རྒྱས་སེམས་ཅན་ཐམས་ཅད་ཀྱི་བསམ་པ་རྣམས་དད་པར་གྱུར་པ་དང་། མོས་པར་གྱུར་པ་ལ་སེམས་འཇུག་ཅིང་སྒྲུབ་པར་གྱུར་པ་དང་། དབང་པོ་རྣམས་འདུལ་བར་གྱུར་
<pb id="56.204b"/>
པ་དང་། སེམས་ཅན་དང་སྐྱེ་དགུ་ཐམས་ཅད་ལ་དད་པར་གྱུར་པ་དང་། འགྲོ་བ་ཐམས་ཅད་འབྱུང་བར་གྱུར་པ་དང་། བྱང་ཆུབ་སེམས་དཔའ་ཐམས་ཅད་བསྐུར་བར་གྱུར་པ་དང་། རྟོག་པ་ལ་གནས་ཤིང་ཡེ་ཤེས་སྣང་བར་
གྱུར་པ་དང་། གཞན་དྲིང་ལ་མི་འཇོག་པའི་ཡོངས་སུ་མྱ་ངན་ལས་འདའ་བ་དང་། སངས་རྒྱས་བཅོམ་ལྡན་འདས་རྣམས་མྱ་ངན་ལས་འདས་པ་སྟོན་ཅིང་སངས་རྒྱས་ཀྱི་མཛད་པ་རྒྱུན་མི་གཅོད་པ་དང་། འཇིག་རྟེན་
མི་རྟག་པ་སྟོན་པ་དང་། སངས་རྒྱས་ཀྱི་སྣང་བར་མཛད་པ་རྒྱུན་མི་གཅོད་པ་དང་། བྱས་པའི་དགོས་པའི་མཐའ་བསྡུས་པ་དང་། ངོ་བོ་མ་ཚང་བ་མེད་པས་ཆོས་ལ་འཇུག་པ་སྣང་བར་བྱས་པ་དང་། རྩ་བ་བཅད་པ་ལ་སྲིད་པའི་
མིག་སྣང་བར་བྱེད་པ་དང་། སེམས་ཅན་རྣམས་ལ་སྐྱོ་བ་སྟོན་པ་དང་། སངས་རྒྱས་ཀྱི་རྗེས་སུ་སོང་བའི་སེམས་དང་འཐུན་པར་བྱེད་པ་དང་། སེམས་ཅན་རྣམས་ཚེའི་མཐའ་སྟོན་པ་དང་། སེམས་ཅན་ཐམས་ཅད་ལ་
འཇིག་རྟེན་གྱི་མངོན་པར་མི་དགའ་བ་ཉེ་བར་སྟོན་པ་དང་། སེམས་ཅན་རྣམས་མ་འོངས་པའི་སངས་རྒྱས་འབྱུང་བ་ལ་མཉེས་པར་བྱེད་པ་དང་། སངས་རྒྱས་བཅོམ་ལྡན་འདས་རྣམས་བལྟར་མི་སྨད་པའི་ཆོས་ཀྱི་འཁོར་
ལོ་བསྐོར་ཞིང་རྣམ་པར་ཆུད་པར་མཛད་པ་དང་། འཇིག་རྟེན་སྤྲོ་བ་སྣང་བར་མཛད་པ་དང་། སངས་རྒྱས་སེམས་རྩོམ་པ་དང་ལྡན་པ་དང་ལྡན་པར་འཇོག་པ་དང་། སུ་དེ་བཞིན་གཤེགས་པ་རྗེས་སུ་དྲན་ཞིང་ལྟ་བ་
རྣམ་པར་དག་པའི་ཡོངས་སུ་རྟོག་པའི་སེམས་ཅན་རྣམས་ལ་སེམས་ཅན་རྣམས་སློང་བར་མཛད་པ་དང་། དབང་པོ་སྐྱོ་བ་ཟློག་ཅིང་ཡོངས་སུ་སྦྱོང་བར་མཛད་པ་དང་། སངས་རྒྱས་ལ་མངོན་པར་དགའ་བ་
ཐམས་ཅད་སྒྲུབ་པར་མཛད་པ་དང་། སྐྱོ་བ་རྙེད་པའི་སེམས་ཅན་རྣམས་ལ་བྱིན་གྱིས་རློབ་པ་དང་། འཇིག་རྟེན་གྱི་ཁམས་མ་ལུས་པ་ཐམས་ཅད་དུ་སངས་རྒྱས་ཀྱི་བརྩེམ་བར་དགོངས་པའི་རྐྱེན་བརྙེས་པ་དང་། ལུས་
<pb id="56.205a"/>
གྱེས་པ་ཐམས་ཅད་ལ་དེ་བཞིན་གཤེགས་པའི་སྐུས་སེམས་ཅན་རྣམས་འཛིན་པ་དང་། འཇིག་རྟེན་གྱི་སེམས་ཅན་འཁྲུགས་པ་དང་མྱོས་པ་རྣམས་སྡོམ་པ་ལ་འཇོག་པར་མཛད་དེ། འདི་ནི་སངས་
རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མཛད་པ་དགུ་པའོ། །ཀྱེ་དེ་བཞིན་གཤེགས་པ་རྣམས་མྱ་ངན་ལས་འདས་ནས་འཇིག་རྟེན་གྱི་སེམས་ཅན་རྣམས་ཐམས་ཅད་སྨྲེ་སྔགས་འདོན་པ་དང་། 
ངུ་བ་དང་། མྱ་ངན་སློས་པ་དང་། མཆི་མ་བྱུང་བར་འགྱུར་ཏེ། ཡང་དག་པར་རྫོགས་པའི་སངས་རྒྱས་ཞེས་བྱ་བ་དང་། ཐུགས་རྗེ་ཆེན་པོ་ཞེས་བྱ་བ་དང་། དེད་དཔོན་ཆེན་པོ་ཞེས་པ་དང་། ཐུགས་བརྩེ་བ་ཞེས་པ་
དང་། ལྷ་དང་འཇིག་རྟེན་དུ་བཅས་པ་དང་། སེམས་ཅན་ཐམས་ཅད་ཀྱི་མགོན་དུ་གྱུར་པ་དང་། སྐྱབས་སུ་གྱུར་པ། དཔུང་གཉེན་དུ་གྱུར་པ། བླ་ན་མེད་པའི་བསོད་ནམས་ཀྱི་ཞིང་འདས་པར་གྱུར་ཅེས་པ་དང་། 
སངས་རྒྱས་བཅོམ་ལྡན་འདས་འབྱུང་བར་དགའ་བ་ཞེས་པ་དང་། རྣམ་པ་འདི་ལྟ་བུར་སྨྲེ་སྔགས་འདོན། མྱ་ངན་སློས་ཤིང་སངས་རྒྱས་མཐོང་བ་རྗེས་སུ་དྲན་པའི་སེམས་ཅན་རྣམས་ཚད་མེད་པའི་སངས་རྒྱས་
ཀྱི་མཛད་པ་ལ་འཇུག་པ་སྟེ། དེ་དང་དེ་དག་ཏུ་སེམས་ཅན་གྱི་བསམ་པ་དང་། ཡིད་ལ་བྱེད་པར་ཡོངས་སུ་མྱ་ངན་ལས་འདས་ནས་སངས་རྒྱས་བཅོམ་ལྡན་འདས་རྣམས་ཀྱིས་སེམས་ཅན་རྣམས་ཀྱི་བསམ་པ་དང་
དད་པ་ཇི་ལྟ་བ་བཞིན་དུ་སྐུ་གདུང་དང་རིང་བསྲེལ་བྱིན་གྱིས་རློབ་སྟེ། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། མིའི་གནས་ཐམ
ས་ཅད་དུ་ཇི་ལྟར་འདུལ་བ་དང་། ཇི་ལྟར་དད་པ་བཞིན་དུ་སྐུ་གདུང་དང་རིང་བསྲེལ་བྱིན་གྱིས་རློབ་སྟེ། རང་གི་སྐུ་བོར་ནས་ཚད་མེད་གྲངས་མེད། བསམ་གྱིས་མི་ཁྱབ། བརྗོད་དུ་མེད་པའི་ཡང་བརྗོད་དུ་མེད་པར་
<pb id="56.205b"/>
སྐུ་གདུང་དང་རིང་བསྲེལ་བྱིན་གྱིས་རློབ་ཅིང་། གང་འདིའི་སེམས་ཅན་རྣམས་ཀྱི་སེམས་དང་བའི་དབང་དང་། སེམས་ཅན་རྣམས་ཀྱི་དད་པས་མཆོད་པའི་དབང་དང་། སེམས་ཅན་རྣམས་ཀྱི་ལྷག་པའི་བསམ་པ་རྣམ་
པར་དག་པའི་དབང་དང་། སེམས་ཅན་རྣམས་ཡོངས་སུ་སྨིན་པའི་དབང་དང་། སེམས་ཅན་རྣམས་ཡོངས་སུ་སྦྱངས་པའི་དབང་དང་། སེམས་ཅན་རྣམས་ཀྱི་འདུལ་བའི་དབང་དང་། སེམས་ཅན་རྣམས་ཀྱི་བསོད་
ནམས་ཀྱི་ཚོགས་ཡོངས་སུ་རྫོགས་པའི་དབང་དང་། སེམས་ཅན་རྣམས་དེ་བཞིན་གཤེགས་པ་ལ་མཆོད་པར་རྩོམ་པའི་དབང་དང་། དེ་བཞིན་གཤེགས་པའི་མཆོད་རྟེན་གྱི་རྒྱན་སྣ་ཚོགས་ཡུལ་དང་། 
ལྗོངས་སྣ་ཚོགས་ཀྱི་སེམས་ཅན་རྣམས་ཀྱི་དགེ་བའི་རྩ་བ་འཕེལ་བའི་དབང་དང་། སངས་རྒྱས་ཀྱི་སྐུ་གདུང་བགོས་ཤིང་འཇིག་རྟེན་ཐམས་ཅད་ཀྱིས་མཆོད་རྟེན་དུ་བྱས་ཤིང་ཡུལ་དང་ཕྱོགས་དེར་ལྷའི་
གནས་སམ། ཀླུའི་གནས་སམ། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོའི་གནས་དང་། མིའི་གནས་དང་། འབར་བའི་གནས་སུ་སྐུ་གདུང་
དང་རིང་བསྲེལ་མཆོད་པར་འགྱུར། སྐུ་གདུང་དང་། རིང་བསྲེལ་དང་། དབུ་སྐྲ་དང་། སེན་མོའི་མཆོད་རྟེན་དང་། སངས་རྒྱས་བཞུགས་པར་མཆོད་རྟེན་བརྩིགས་པ། འགྲོ་བ་ཐམས་ཅད་ངེས་པར་སངས་རྒྱས་
རྗེས་སུ་དྲན་པར་འགྱུར། ཆོས་ཀྱི་ཕྱིར་འབྲང་བར་འགྱུར། དགེ་འདུན་ལ་དད་པ་སོ་སོར་རྙེད་པར་འགྱུར། ཡུལ་དང་ཕྱོགས་དེ་དང་དེར་གནས་ཤིང་རྒྱུན་མི་འཆད་པར་མཆོད་པར་བསམ་པས་གནས་ནས། 
སྦྱིན་པ་བྱིན་ཞིང་བསོད་ནམས་བྱེད་པར་འགྱུར་ཏེ། དེ་དང་དེ་དག་མཐོ་རིས་ཀྱི་ཡོངས་སུ་དག་པ་སོ་སོར་རྙེད་པར་འགྱུར། རིགས་ཆེན་པོ་སོ་སོར་རྙེད་པར་འགྱུར། ལོངས་སྤྱོད་ཆེན་པོ་དང་། གཡོག་
<pb id="56.206a"/>
འཁོར་རྣམ་པར་དག་པ་སོ་སོར་རྙེད་པར་འགྱུར། ལྷ་དང་མིའི་ཕུན་སུམ་ཚོགས་པ་སོ་སོར་མྱོང་བར་འགྱུར། ངན་པར་མི་ལྷུང་བའི་ནན་ཏན་ཡོངས་སུ་རྫོགས་པར་འགྱུར། དེ་དག་སངས་
རྒྱས་བྱུང་བ་ན་གཏི་མུག་མེད་པས་སྒྲུབ་པར་འགྱུར། དཀར་པོའི་ཆོས་ལ་གནས་པ་སོ་སོར་རྫོགས་པར་འགྱུར། ཁམས་གསུམ་ནས་འབྱུང་བའི་ཡོན་ཏན་ཡོངས་སུ་རྫོགས་པར་འགྱུར། ཇི་ལྟར་ཐེག་
པ་ལ་དད་པ་དང་། སྨོན་ལམ་གྱིས་འབྱུང་བར་འགྱུར། དེ་དང་དེ་དག་དེ་བཞིན་གཤེགས་པ་ལ་ཤིང་བྱས་པ་གཟོ་བ་སོ་སོར་རྙེད་པར་འགྱུར་ཏེ། ཕྱིར་འབྲང་བ་དང་། གནས་དང་། མགོན་དང་། སྐྱབས་དང་། 
དཔུང་གཉེན་སངས་རྒྱས་བཅོམ་ལྡན་འདས་རྣམས་འབྱུང་བར་འགྱུར་ཏེ། སངས་རྒྱས་བཅོམ་ལྡན་འདས་ཡོངས་སུ་མྱ་ངན་ལས་འདས་པས་ཀྱང་བསམ་གྱིས་མི་ཁྱབ་པའི་སྦྱིན་གནས་སྦྱོང་སྟེ་
བསོད་ནམས་ཡོངས་སུ་མི་གནས་པའི་སྦྱིན་གནས་སངས་རྒྱས་བཅོམ་ལྡན་འདས་འཇིག་རྟེན་དུ་སྐྱེ་བ་འདི་ལྟ་བུའི་རྣམ་པ་མང་པོར་སེམས་ཅན་རྣམས་ཀྱི་དགེ་བའི་རྩ་བ་འཕེལ་ཞིང་བསོད་
ནམས་ཀྱི་ཚོགས་ཡོངས་སུ་རྫོགས་པར་འགྱུར་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མཛད་པ་བཅུ་པའོ། །ཀྱེ་རྒྱལ་བའི་སྲས་འདི་ནི་སངས་རྒྱས་བཅོམ་
ལྡན་འདས་རྣམས་ཀྱི་སངས་རྒྱས་ཀྱི་མཛད་པ་ཡངས་པ་དཔག་ཏུ་མེད་པ་བསམ་གྱིས་མི་ཁྱབ་པ་སྟེ། སངས་རྒྱས་ཀྱི་བྱིན་གྱིས་བརླབས་མ་གཏོགས་པར་གཞན་འཇིག་རྟེན་གྱི་ཡུལ་
ཐམས་ཅད་ཀྱི་ལྷ་དང་འཇིག་རྟེན་དུ་བཅས་པ་གང་གིས་ཀྱང་ཚད་གཟུང་བར་མི་ནུས། འདས་པ་དང་། མ་འོངས་པ་དང་། ད་ལྟར་བྱུང་བའི་ཉན་ཐོས་དང་། རང་སངས་རྒྱས་སུ་བཅས་
