<pb id="56.180a"/>
རྒྱལ་པོ་ཆེན་པོ་བཞི་རྣམས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །དེ་བཞིན་གཤེགས་པས་བདག་ཅག་དབུགས་བྱུང་སྟེ། བདག་ཅག་གིས་ཆོས་ཀྱི་རྣམ་གྲངས་འདི་དང་། དེ་བཞིན་གཤེགས་
པ་དེ་དག་གི་མཚན་རྣམས་ཐོས་ཏེ། བཅོམ་ལྡན་འདས་ལ་ཆོས་སྨྲ་བ་དང་། འཆང་བ་དང་། འདྲི་བ་དང་། གློག་པ་དང་། མཆོང་བ་དང་། སྒྲོགས་པ་དེ་དག་གི་ཡུལ་ལམ། གྲོང་ཁྱེར་རམ། གཙུག་ལག་ཁང་རྣམས་
བདག་ཅག་གི་ལུས་དང་སྲོག་དང་ཡང་བསྡོས་ཏེ། བསྲུང་བར་བགྱི། ཡོངས་སུ་བསྐྱབ་པར་བགྱི། དོན་ཐམས་ཅད་གྲུབ་པར་བགྱི། ནོར་དང་འབྲུ་རྣམས་ལེགས་པར་བསྒྲུབ་པར་བགྱི། ཐམས་ཅད་དུ་མཆོད་པར་
འགྱུར་བར་བགྱི། ནད་ཐམས་ཅད་ལས་ཡོངས་སུ་ཐར་བར་བགྱི། དྲན་པ་དང་། སྟོབས་དང་། སྤྲོ་བ་སྩལ་བར་བགྱིའོ། དེ་ནས་བཅོམ་ལྡན་འདས་ཀྱིས་དེ་དག་ལ་ལེགས་སོ་ལེགས་སོ་ཞེས་བྱ་བ་བྱིན་ནས་འདི་སྐད་ཅེས་
བཀའ་སྩལ་ཏོ། །ཅི་ནས་ཀྱང་དེ་བཞིན་གཤེགས་པའི་དམ་ཚིག་གི་ཆོས་ཀྱི་རྣམ་གྲངས་འདི་མྱུར་དུ་ནུབ་པར་མི་འགྱུར་བ་དེ་ལྟར་ཁྱེད་ཀྱིས་བྱོས་ཤིག །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་། འཕགས་པ་
སྤྱན་རས་གཟིགས་དབང་ཕྱུག་དང་། ལག་ན་རྡོ་རྗེ་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཐམས་ཅད་དང་ཉན་ཐོས་ཆེན་པོ་རྣམས་དང་། ཐམས་ཅད་དང་ལྡན་པའི་འཁོར་དེ་དག་ཐམས་ཅད་དང་ 
ལྷ་དང་མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་སངས་རྒྱས་ཀྱི་སྟོབས་སྐྱེད་པའི་ཆོ་འཕྲུལ་རྣམ་པར་འཕྲུལ་
བ་བསྟན་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།།  །།རྒྱ་གར་སྐད་དུ།<stitle n="130" zh="61.426"> ཨཱརྱ་བུད་དྷ་དྷརྨ་ཨ་ཙིན་ཏྱ་ནིར་དེ་ཤཱ།</stitle> བོད་སྐད་དུ། 
<pb id="56.180b"/>
<sutra id="J131"/><ttitle n="130" zh="61.426"><head n="1" t="འཕགས་པ་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་བསྟན་པ།" st="ཨཱརྱ་བུད་དྷ་བ་ལ་དྷ་ན་ཕྲཱ་ཏི་ཧཱརྱ་བི་ཀྲ་བཱ་ཎ་ནིར་དེ་ཤཱ་ནཱ་མ་མ་ཧཱ་ཡཱ་ན་སཱུཏྲ།"/> འཕགས་པ་སངས་རྒྱས་ཀྱི་ཆོས་བསམ་གྱིས་མི་ཁྱབ་པ་བསྟན་པ།</ttitle><bampo n="130.1" zh="61.426"/> བམ་པོ་དང་པོ། སངས་རྒྱས་དང་། བྱང་ཆུབ་སེམས་དཔའ་མང་པོ་འདུས་པ་ལ་ཕྱག་འཚལ་ལོ། །དེ་ནས་དེ་ན་བྱང་ཆུབ་སེམས་དཔའ་མང་པོ་འདུས་པའི་
ནང་ནས་བྱང་ཆུབ་སེམས་དཔའ་ཁ་ཅིག་འདི་སྙམ་དུ་གྱུར་ཏེ། ཁ་ཅིག་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཞིང་བསམ་གྱིས་མི་ཁྱབ་སྙམ། ཁ་ཅིག་ནི་སངས་རྒྱས་བཅོམ་ལྡན་འདས་རྣམས་ཀྱི་སྔོན་
གྱི་སྨོན་ལམ་ལས་བྱུང་བ་རྣམ་པར་དག་པ་བསམ་གྱིས་མི་ཁྱབ་སྙམ། ཁ་ཅིག་ནི་སངས་རྒྱས་བཅོམ་ལྡན་འདས་རྣམས་ཀྱི་དེ་བཞིན་གཤེགས་པའི་རིགས་བསམ་གྱིས་མི་ཁྱབ་སྙམ། ཁ་ཅིག་ནི་སངས་རྒྱས་
བཅོམ་ལྡན་འདས་རྣམས་ཀྱི་སངས་རྒྱས་འབྱུང་བ་བསམ་གྱིས་མི་ཁྱབ་སྙམ། ཁ་ཅིག་ནི་སངས་རྒྱས་བཅོམ་ལྡན་འདས་རྣམས་ཀྱི་དེ་བཞིན་གཤེགས་པའི་སྐུ་བསམ་གྱིས་མི་ཁྱབ་སྙམ། ཁ་ཅིག་ནི་སངས་རྒྱ
ས་བཅོམ་ལྡན་འདས་རྣམས་ཀྱི་དེ་བཞིན་གཤེགས་པའི་དབྱངས་བསམ་གྱིས་མི་ཁྱབ་སྙམ། ཁ་ཅིག་ནི་སངས་རྒྱས་བཅོམ་ལྡན་འདས་རྣམས་ཀྱི་དེ་བཞིན་གཤེགས་པའི་ཡེ་ཤེས་བསམ་གྱིས་མི་ཁྱབ་སྙམ་
ཁ་ཅིག་ནི་སངས་རྒྱས་བཅོམ་ལྡན་འདས་རྣམས་ཀྱི་དེ་བཞིན་གཤེགས་པའི་རྣམ་པར་སྤྲུལ་པ་བསམ་གྱིས་མི་ཁྱབ་སྙམ། ཁ་ཅིག་ནི་སངས་རྒྱས་བཅོམ་ལྡན་འདས་རྣམས་ཀྱི་མི་ཆགས་པར་སྤྱོད་པ་བསམ་གྱིས་
མི་ཁྱབ་སྙམ། ཁ་ཅིག་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་རྣམ་པར་ཐར་པ་བསམ་གྱིས་མི་ཁྱབ་སྙམ་མོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་དེ་དག་གི་སེམས་ཀྱི་
རྟོག་པ་སེམས་ཀྱི་མཁྱེན་པས་བྱང་ཆུབ་སེམས་དཔའ་ཨུད་པ་ལའི་སྙིང་པོ་ལ་སངས་རྒྱས་ཀྱི་བྱིན་གྱི་བརླབས་ཀྱིས་བྱིན་གྱི་བརླབས་ནས་སངས་རྒྱས་ཀྱི་ཡེ་ཤེས་ཀྱི་ཤུགས་སུ་གྱུར། དེ་བཞིན་གཤེགས་པའི་སྣང་
<pb id="56.181a"/>
བས་སྣང་བར་གྱུར། སངས་རྒྱས་ཀྱི་གཟི་བརྗིད་ཀྱིས་ཀུན་དུ་ཁྱབ་པར་གྱུར། སངས་རྒྱས་ཀྱི་མི་འཇིགས་པ་ལ་གནས་པར་གྱུར། སངས་རྒྱས་ཀྱི་ཆོས་ཀྱི་དབྱིངས་སུ་འཇུག་ཅིང་འབབ་པ་དང་ལྡན་པར་
གྱུར། སངས་རྒྱས་ཀྱི་ཆེ་བ་དང་རྫུ་འཕྲུལ་གྱིས་ཡུལ་ལ་ཞུགས་པར་གྱུར། ཆགས་པ་མེད་པའི་རྣམ་པར་སྤྱོད་པ་མེད་པ་བཅུ་རྡུལ་ཡབ་ལ་གནས་པར་གྱུར། སངས་རྒྱས་ཐམས་ཅད་ཀྱི་གདུང་ཅིག་ནས་གཅིག་ཏུ་
འབའ་ཞིག་ཤེས་པར་གྱུར། སངས་རྒྱས་ཀྱི་ཆོས་ཀྱི་ཚུལ་བརྗོད་དུ་མེད་པ་ལ་སྤྱོད་ཅིང་བསྒྲུབ་པར་གྱུར་ཏོ། །དེ་ནས་ཨུད་པ་ལའི་སྙིང་པོ་བྱང་ཆུབ་སེམས་དཔའ་ཆོས་ཀྱི་དབྱིངས་སུ་འཇུག་པ་རྟོགས་ཤིང་ཤེས་ནས། 
ཡིད་ལ་ཆགས་པ་མེད་པའི་དབྱིངས་སུ་བསྒྲུབས་ཏེ། བྱང་ཆུབ་སེམས་དཔའི་སྤྱོད་པས་ཆོས་ཐམས་ཅད་ཀྱི་སྒྲིབ་པ་སྤངས་པ་དང་། ཀུན་དུ་བཟང་པོའི་སྨོན་ལམ་དང་ལྡན་པར་ཞུགས་པ་དང་། སངས་རྒྱས་ཐམས་ཅད་
རྗེས་སུ་རྟོགས་ཤིང་སངས་རྒྱས་མཐོང་བ་དང་། སྙིང་རྗེ་ཆེན་པོའི་གོ་ཆ་ཆེན་པོ་བགོས་ནས་སེམས་ཅན་ཐམས་ཅད་ལ་ལྟ་ཞིང་ཡོངས་སུ་སྦྱོང་བ་དང་། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པའི་ཡི་དམ་གྱི་
དཀྱིལ་འཁོར་བརྩམས་པ་དང་། སྐད་ཅིག་མའི་མཐར་སོང་བ་དང་། སངས་རྒྱས་ཀྱི་ཡེ་ཤེས་མངོན་པར་སྒྲུབ་པ་དང་། མི་ཟད་པ་མཐོང་བ་དང་། ཐམས་ཅད་མཁྱེན་པ་མངོན་དུ་བྱ་བ་དང་། གཟུངས་ཐམས་ཅད་སྣང་བར་
གྱུར་པ་དང་། སོ་སོར་ཡང་དག་པར་རིག་པ་རྟོགས་ནས་ཨུད་པ་ལའི་སྙིང་པོ་བྱང་ཆུབ་སེམས་དཔས་སངས་རྒྱས་ཀྱི་མཐུས་པད་མའི་སྙིང་པོ་བྱང་ཆུབ་སེམས་དཔའ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་
སངས་རྒྱས་བཅོམ་ལྡན་འདས་ཀྱིས་སྤྱོད་པ་དཔག་ཏུ་མེད་དོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་ཀྱིས་རྣམ་པར་སྤྲུལ་པ་ཆེན་པོ་ལ་གནས་སོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་
<pb id="56.181b"/>
ཀྱི་སྐུའི་མཚན་ཐམས་ཅད་ཀྱི་མཛད་པ་བརྙེས་སོ། །སངས་རྒྱས་བཅོམ་ལྡན་འདས་རྣམས་ཏིང་ངེ་འཛིན་གྱི་བསམ་པ་དང་ལྡན་ཞིང་ཆོས་ཀྱི་འཁོར་ལོ་སྐོར་རོ། །སངས་རྒྱས་བཅོམ་ལྡན་འདས་རྣམས་སོ་སོར་ཡང་དག་
པར་རིག་པ་བཞི་བརྗོད་དུ་མེད་པར་སྟོན་ཏོ། །སངས་རྒྱས་བཅོམ་ལྡན་འདས་རྣམས་སངས་རྒྱས་བཅོམ་ལྡན་འདས་ཐམས་ཅད་ཀྱི་ཆོས་བསམ་དུ་མེད་པ་ལ་གནས་སོ། །སངས་རྒྱས་བཅོམ་ལྡན་འདས་རྣམས་ཀྱིས་
སངས་རྒྱས་ཀྱི་སྒྲ་དབྱངས་དཔག་ཏུ་མེད་པར་འགྲོའོ། །སངས་རྒྱས་བཅོམ་ལྡན་འདས་རྣམས་བརྗོད་དུ་མེད་པའི་ཆོས་ཀྱི་དབྱིངས་རྟོགས་ཤིང་ཆུད་དོ། །སངས་རྒྱས་བཅོམ་ལྡན་འདས་རྣམས་མངོན་པར་ཤེས་པ་ཐམས་
ཅད་ཀྱི་ཁྱུ་མཆོག་སངས་རྒྱས་སོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་ཆོས་ཀྱི་དབྱིངས་ཀྱི་མཐའ་སྒྲིབ་པ་མེད་པ་ལ་འཇུག་པ་མདོར་བསྡུས་པའོ། །ཀྱེ་རྒྱལ་བའི་སྲས་སངས་རྒྱས་བཅོམ་
ལྡན་འདས་རྣམས་ཀྱི་ཆོས་ཀྱི་དབྱིངས་མཐའ་དང་དབུས་མེད་པའོ་སངས་རྒྱས་ཀྱི་ཆོས་བཅུ་སྟེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ཀྱི་གཟུགས་ཀྱི་སྐུ་མཐའ་དང་དབུས་མེད་པ་རྣམ་པར་དག་
ཅིང་མ་བརྙོགས་པས་ཐམས་ཅད་དུ་འགྲོ་བ་སྤངས་པ་དང་། སངས་རྒྱས་བཅོམ་ལྡན་འདས་རྣམས་ཆོས་ཐམས་ཅད་ལ་ཆགས་པ་མེད་པའི་སྤྱན་མཐའ་དང་དབུས་མེད་པས་སྤྱན་མཉམ་པ་ཉིད་དུ་མངོན་པར་རྫོགས་པར་
སངས་རྒྱས་པ་དང་། སངས་རྒྱས་བཅོམ་ལྡན་འདས་རྣམས་ཆགས་པ་མེད་པའི་སྙན་མཐའ་དང་དབུས་མེད་པས་འགྲོ་བ་ཐམས་ཅད་ཀྱི་སྒྲ་སྒྲིབས་པ་མེད་པར་གསན་པ་དང་། སངས་རྒྱས་བཅོམ་ལྡན་འདས་རྣམས་ཀྱིས་
ཤངས་ཀྱི་སྐྱེ་མཆེད་མཐའ་དང་དབུས་མེད་པས་སངས་རྒྱས་ཐམས་ཅད་ཀྱི་མངའ་མཆོག་བརྙེས་པ་དང་། སངས་རྒྱས་བཅོམ་ལྡན་འདས་ཀྱི་ལྗགས་ཆེ་ཞིང་སྲབ་པ་མཐའ་དང་དབུས་མེད་པས་ཆོས་ཐམས་ཅད་
<pb id="56.182a"/>
ཀྱི་དབྱིངས་སུ་སྒྲ་དབྱངས་ཀྱིས་འགྲོ་བ་དང་། སངས་རྒྱས་བཅོམ་ལྡན་འདས་རྣམས་ཀྱི་སྐུ་མཐའ་དང་དབུས་མེད་པས་ལས་ཀྱི་ལྷག་མ་མ་ལུས་ཤིང་སེམས་ཅན་གྱི་ཁམས་ཐམས་ཅད་ཀྱི་སེམས་ཅན་གྱི་
རྒྱུད་དུ་དེ་བཞིན་གཤེགས་པ་སྟོན་ཅིང་དམིགས་པ་དང་། སངས་རྒྱས་བཅོམ་ལྡན་འདས་རྣམས་ཀྱི་ཡིད་ཀྱི་ལས་མཐའ་དང་དབུས་མེད་པས་ཆོས་ཀྱི་དབྱིངས་ཀྱི་སྐུ་དབྱེར་མེད་ཅིང་དུས་གསུམ་ལ་མ་ཆགས་པས་རྗེས་
སུ་འགྲོ་བ་རྣམ་པར་དག་པ་དང་། སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་རྣམ་པར་ཐར་པ་ལ་གནས་པ་མཐའ་དང་དབུས་མེད་པས་སངས་རྒྱས་ཀྱི་རྣམ་པར་སྤྲུལ་པ་དང་ཆོ་འཕྲུལ་མི་ཟད་པ་སྟོན་པ་དང་། 
སངས་རྒྱས་བཅོམ་ལྡན་འདས་རྣམས་འཇིག་རྟེན་གྱི་ཁམས་ཐམས་ཅད་རྣམ་པར་དག་པ་མཐའ་དང་དབུས་མེད་པས་བརྗོད་དུ་མེད་པའི་རྒྱན་བྱིན་གྱིས་བརླབས་ཤིང་ཉོན་མོངས་པ་མེད་པའི་སངས་རྒྱས་ཀྱི་ཞིང་དུ་བསམ་པ་
ཇི་ལྟ་བ་བཞིན་དུ་སྟོན་པ་དམིགས་པ་དང་། སངས་རྒྱས་བཅོམ་ལྡན་འདས་རྣམས་བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པའི་ཁྱད་པར་དང་། སྨོན་ལམ་ཡོངས་སུ་རྫོགས་པ་དང་། ཡེ་ཤེས་ཀྱིས་རྣམ་པར་རོལ་པ་དང་། 
ཆོས་ཀྱི་ཡོངས་སུ་རྫོགས་ཤིང་ཡེ་ཤེས་ཀྱིས་རྣམ་པར་རོལ་པའི་ཆོས་ཡོངས་སུ་རྫོགས་པས་ཆོས་ཐམས་ཅད་མངོན་པར་བྱང་ཆུབ་པ་སྟེ། ཀྱེ་རྒྱལ་བའི་སྲས་འདི་ནི་དེ་བཞིན་གཤེགས་པ་དགྲ་བཅོམ་པ་ཡང་
དག་པར་རྫོགས་པའི་སངས་རྒྱས་རྣམས་ཀྱི་ཆོས་ཀྱི་དབྱིངས་མཐའ་དང་དབུས་མེད་པའི་སངས་རྒྱས་ཀྱི་ཆོས་བཅུའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་སངས་རྒྱས་ཀྱི་ཡེ་ཤེས་
མངོན་པར་སྒྲུབ་པའི་མཚན་ཉིད་སྟོན་པ་བཅུ་སྟེ། བཅུ་གང་ཞེ་ན། སྐད་ཅིག་ལ་འཇིག་རྟེན་གྱི་ཁམས་ཐམས་ཅད་དུ་མངོན་པར་དགའ་ལྡན་གྱི་གནས་ནས་ཤི་འཕོ་བར་སྟོན་པ་དང་། སྐད་ཅིག་ལ་འཇིག་
<pb id="56.182b"/>
རྟེན་གྱི་ཁམས་ཐམས་ཅད་དུ་བྱང་ཆུབ་སེམས་དཔའི་ཚེ་སྟོན་པ་དང་། སྐད་ཅིག་ལ་འཇིག་རྟེན་གྱིས་ཁམས་ཐམས་ཅད་དུ་མངོན་པར་བྱུང་བར་སྟོན་པ་དང་། སྐད་ཅིག་ལ་འཇིག་རྟེན་གྱི་ཁམས་
ཐམས་ཅད་དུ་བྱང་ཆུབ་ཀྱི་ཤིང་དྲུང་ན་བཞུགས་ཤིང་མངོན་པར་བྱང་ཆུབ་པར་སྟོན་པ་དང་། སྐད་ཅིག་ལ་འཇིག་རྟེན་གྱི་ཁམས་ཐམས་ཅད་དུ་ཆོས་ཀྱི་འཁོར་ལོ་སྐོར་བར་སྟོན་པ་དང་། སྐད་ཅིག་ལ་འཇིག་རྟེན་གྱི་
ཁམས་ཐམས་ཅད་དུ་སངས་རྒྱས་ཀྱིས་སེམས་ཅན་རྣམས་ཇི་ལྟར་སྨིན་ཅིང་འདུལ་བའི་དུས་ཇི་ལྟ་བ་བཞིན་དུ་མཁྱེན་ནས་མགུ་བར་མཛད་པ་སྟོན་པ་དང་། སྐད་ཅིག་ལ་འཇིག་རྟེན་གྱི་ཁམས་ཐམས་ཅད་དུ་སེམས་ཅན་
རྣམས་ཇི་ལྟར་འདུལ་བ་བཞིན་དུ་དེ་བཞིན་གཤེགས་པའི་སྐུ་སྣ་ཚོགས་བརྗོད་དུ་མེད་པའི་དམིགས་པ་སྟོན་པ་དང་། སྐད་ཅིག་ལ་འཇིག་རྟེན་གྱི་ཁམས་ཐམས་ཅད་དུ་བརྗོད་དུ་མེད་པའི་རྒྱན་སྣ་ཚོགས་ཀྱིས་བརྒྱན་
ཅིང་། ཁྱུ་མཆོག་དེ་བཞིན་གཤེགས་པའི་ཐམས་ཅད་མཁྱེན་པའི་མཛོད་སྟོན་པ་དང་། སྐད་ཅིག་ལ་འཇིག་རྟེན་གྱི་ཁམས་ཐམས་ཅད་དུ་ཐམས་ཅད་རྣམ་པར་དག་པ་སྟོན་པ་དང་། སྐད་ཅིག་ལ་འཇིག་རྟེན་གྱི་
ཁམས་ཐམས་ཅད་དུ་འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་འབྱུང་བ་དང་། དབང་པོ་དང་། བརྩོན་འགྲུས་དང་། དད་པ་སྣ་ཚོགས་ཀྱིས་སྤྱོད་པའི་རིམ་པ་དང་། དུས་གསུམ་གྱི་སངས་རྒྱས་ཀྱིས་
རིགས་མངོན་པར་མཁྱེན་པ་སྟོན་པ་སྟེ། ཀྱེ་རྒྱལ་བའི་སྲས་འདི་ནི་སངས་རྒྱས་བཅོམ་ལྡན་འདས་རྣམས་སངས་རྒྱས་ཀྱི་ཡེ་ཤེས་མངོན་པར་སྒྲུབས་པའི་མཚན་ཉིད་སྟོན་པ་བཅུའོ། །ཀྱེ་རྒྱལ་བའི་སྲས་སངས་
རྒྱས་བཅོམ་ལྡན་འདས་རྣམས་ཀྱི་དུས་ལས་མི་འདའ་བ་བཅུ་སྟེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་དུས་མཁྱེན་ནས་མངོན་པར་རྫོགས་པར་འཚང་རྒྱ་བ་ལས་མི་འདའ་བ་དང་། དུས་དེ་རྣམས་
<pb id="56.183a"/>
སངས་རྒྱས་བཅོམ་ལྡན་འདས་རྣམས་དུས་མཁྱེན་ནས་ཡང་དག་པར་དགེ་བའི་རྣམ་པར་སྨིན་པའི་རྣམ་པར་སྨིན་པ་ལས་མི་འདའ་བ་དང་། སངས་རྒྱས་བཅོམ་ལྡན་འདས་རྣམས་དུས་མཁྱེན་ནས་ཡོངས་སུ་
སྨིན་པའི་བྱང་ཆུབ་སེམས་དཔའ་རྣམས་ལུང་སྟོན་པ་དང་། སངས་རྒྱས་བཅོམ་ལྡན་འདས་རྣམས་དུས་མཁྱེན་ནས་སེམས་ཅན་གྱི་བསམ་པ་བཞིན་དུ་ཆོ་འཕྲུལ་སྟོན་པ་དང་། སངས་རྒྱས་བཅོམ་ལྡན་འདས་རྣམས་དུས་
མཁྱེན་ནས་སེམས་ཅན་རྣམས་ཇི་ལྟར་དད་པ་བཞིན་དུ་སངས་རྒྱས་ཀྱི་སྐུའི་བྱིན་གྱི་བརླབས་སྟོན་པ་དང་། སངས་རྒྱས་བཅོམ་ལྡན་འདས་རྣམས་དུས་མཁྱེན་ནས་བཏང་སྙོམས་ལ་གནས་པ་དང་། སངས་རྒྱས་བཅོམ་
ལྡན་འདས་རྣམས་དུས་མཁྱེན་ནས་གྲོང་དང་། གྲོང་ཁྱེར་དང་། གྲོང་རྡལ་དུ་འཇུག་པ་དང་། སངས་རྒྱས་བཅོམ་ལྡན་འདས་རྣམས་དུས་མཁྱེན་ནས་ཇི་ལྟར་རབ་ཏུ་དང་བའི་སེམས་ཅན་རྣམས་རབ་ཏུ་འཛིན་པ་དང་། 
སངས་རྒྱས་བཅོམ་ལྡན་འདས་རྣམས་དུས་མཁྱེན་ནས་ཉོན་མོངས་ཤིང་གདུལ་དཀའ་བའི་སེམས་ཅན་ལ་མི་བཙམས་པས་འདུལ་བ་དང་། སངས་རྒྱས་བཅོམ་ལྡན་འདས་རྣམས་དུས་མཁྱེན་ནས་སངས་རྒྱས་ཀྱི་
རྣམ་པར་སྤྲུལ་པ་བསམ་གྱིས་མི་ཁྱབ་པ་དམིགས་པ་སྟོན་པ་སྟེ། ཀྱེ་རྒྱལ་བའི་སྲས་འདི་ནི་སངས་རྒྱས་བཅོམ་ལྡན་འདས་རྣམས་དུས་དེ་ནས་དུས་ལས་མི་འདའ་བའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་
རྣམས་ཀྱི་ཡུལ་མཚུངས་པ་མེད་ཅིང་བསམ་གྱིས་མི་ཁྱབ་པ་བཅུ་སྟེ། བཅུ་གང་ཞེ་ན། སྐྱིལ་མོ་ཀྲུང་གཅིག་གིས་འཇིག་རྟེན་གྱི་ཁམས་ཐམས་ཅད་མ་ལུས་པར་ཁྱབ་པ་དང་། སངས་རྒྱས་ཐམས་ཅད་ཚིགས་སུ་བཅད་པའི་
རྩ་བ་ཅིག་ཡང་དག་པར་རབ་ཏུ་སྟོན་པ་དང་། འོད་ཟེར་གཅིག་གིས་འཇིག་རྟེན་གྱི་ཁམས་ཐམས་ཅད་མ་ལུས་པར་སྣང་བ་དང་། སྐུ་གཅིག་གིས་སྐུ་ཐམས་ཅད་དུ་སྟོན་པ་དང་། ཕྱོགས་གཅིག་གིས་གནས་དམིགས་
<pb id="56.183b"/>
པས་འཇིག་རྟེན་གྱི་ཁམས་ཐམས་ཅད་མ་ལུས་པའི་རྗེས་སུ་འགྲོ་བའི་སྐུ་དང་། ཡེ་ཤེས་གཅིག་གིས་ཆོས་ཐམས་ཅད་བསྒྲིབས་པ་མེད་པར་ཆུད་པ་དང་། དུས་མཁྱེན་ནས་སེམས་ཅིག་བསྐྱེད་པས་ཆོས་ཐམས་ཅད་ཀྱི་
དབྱིངས་ཀྱིས་མ་ལུས་པར་ཁྱབ་པ་དང་། སངས་རྒྱས་ཀྱི་ཆེ་བ་ཚད་མེད་པའི་རྗེས་སུ་སོང་ཞིང་གོམ་པ་གཅིག་ལ་དེ་ཁོ་ན་ཉིད་སྟོན་པ་དང་། དུས་གསུམ་ཐམས་ཅད་དུ་སངས་རྒྱས་ཀྱི་ཞིང་ཕུན་སུམ་ཚོགས་པས་ཁྱབ་པ་
དང་། སངས་རྒྱས་འགྲོ་བ་ཐམས་ཅད་དང་མི་འདྲེ་ཞིང་འདས་པ་དང་། མ་འོངས་པ་དང་། ད་ལྟར་བྱུང་བའི་ངོ་བོ་ཉིད་གཅིག་སྟེ། གཉིས་སུ་མེད་པར་སྤྱོད་པའོ། །ཀྱེ་རྒྱལ་བའི་སྲས་འདི་ནི་སངས་རྒྱས་བཅོམ་ལྡན་འདས་རྣམས་
ཀྱི་ཡུལ་མཚུངས་པ་མེད་ཅིང་བསམ་གྱིས་མི་ཁྱབ་པ་བཅུའོ། །ཀྱེ་རྒྱལ་བའི་སྲས་དེ་བཞིན་གཤེགས་པ་རྣམས་སངས་རྒྱས་ཀྱི་བྱིན་བརླབས་མངོན་པར་སྒྲུབ་པ་མཁྱེན་པ་བཅུ་སྟེ། བཅུ་གང་ཞེ་ན། ཆོས་ཐམས་ཅད་
ལ་མི་གནས་པར་འཇུག་ཅིང་སྨོན་ལམ་མངོན་པར་སྒྲུབ་པ་མཁྱེན་པ་དང་། ལུས་མེད་པའི་ལུས་མངོན་པར་སྒྲུབ་པ་མཁྱེན་པ་དང་། ཆོས་ཐམས་ཅད་གཉིས་སུ་མེད་པས་མངོན་པར་རྫོགས་པར་བྱང་ཆུབ་པར་སྒྲུབ་པ་མཁྱེན་
པ་དང་། སེམས་ཅན་བདག་མེད་པའི་མཐར་གྱུར་པ་ལ་སེམས་ཅན་འདུལ་བ་མངོན་པར་སྒྲུབ་པ་མཁྱེན་པ་དང་། ཆོས་ཐམས་ཅད་མཚན་མ་མེད་པ་ལ་མཚན་མ་སྣ་ཚོགས་མངོན་པར་སྒྲུབ་པ་མཁྱེན་པ་དང་། འཇིག་རྟེན་གྱི་
ཁམས་ཀྱི་ཡུལ་ཐམས་ཅད་མ་ལུས་པ་འཇིག་རྟེན་གྱིས་ཁམས་ཐམས་ཅད་སྡུད་པ་དང་འགྱུར་བ་མངོན་པར་སྒྲུབ་པ་མཁྱེན་པ་དང་། ཡུལ་ཐམས་ཅད་ལ་མངོན་པར་འདུ་མི་བྱེད་ཅིང་ལས་ཀྱི་རྣམ་པར་སྨིན་པ་མངོན་པར་
སྒྲུབ་པ་མཁྱེན་པ་དང་། ཆོས་ཐམས་ཅད་བརྗོད་དུ་མེད་པའི་དབྱིངས་སུ་མངོན་པར་སྒྲུབ་པ་མཁྱེན་པ་དང་། ཀུན་ནས་ཉོན་མོངས་པ་ཡང་མ་ཡིན། རྣམ་པར་བྱང་བ་ཡང་མ་ཡིན་པར་མངོན་པར་སྒྲུབ་པ་མཁྱེན་པ་དང་། 
<pb id="56.184a"/>
ཆོས་ཐམས་ཅད་སྐྱེ་བ་མེད་པ་ལ་སྐྱེ་ཞིང་འགོད་པའི་མཚན་ཉིད་རྐྱེན་དང་འདུ་བ་ཚོགས་ཏེ་བྱུང་བ་མངོན་པར་སྒྲུབ་པ་མཁྱེན་པ་སྟེ། ཀྱེ་རྒྱལ་བའི་སྲས་འདི་ནི་དེ་བཞིན་གཤེགས་པ་རྣམས་སངས་རྒྱས་
ཀྱི་བྱིན་གྱིས་བརླབས་མངོན་པར་སྒྲུབ་པ་མཁྱེན་པ་བཅུའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་སུ་གཏོགས་པ་ཚད་མེད་པ་བཅུ་སྟེ། བཅུ་གང་ཞེ་ན། དུས་གསུམ་ཐམས་ཅད་ཀྱི་རྗེས་སུ་འགྲོ་
བ་སངས་རྒྱས་བཅོམ་ལྡན་འདས་རྣམས་སུ་གཏོགས་པ་དང་། སེམས་ཅན་ཐམས་ཅད་འདུལ་བའི་ཆོ་འཕྲུལ་གསུམ་སངས་རྒྱས་བཅོམ་ལྡན་འདས་རྣམས་སུ་གཏོགས་པ་དང་། སངས་རྒྱས་ཀྱི་ཆོས་དང་། གཟུངས་དང་ 
ཚིགས་སུ་བཅད་པའི་རྩ་བ་རབ་ཏུ་དབྱེ་བ་ལ་མཁས་པས་སངས་རྒྱས་བཅོམ་ལྡན་འདས་རྣམས་སུ་གཏོགས་པ་དང་། ཆོས་ཀྱི་འཁོར་ལོ་ཐམས་ཅད་དང་། དེ་བཞིན་གཤེགས་པའི་སོ་སོ་ཡང་དག་པར་རིག་པ་བཞི་སངས་རྒྱས་
བཅོམ་ལྡན་འདས་རྣམས་སུ་གཏོགས་པ་དང་། སྙིང་རྗེ་ཆེན་པོས་སེམས་ཅན་ཐམས་ཅད་ཡོངས་སུ་མི་གཏོང་བ་སངས་རྒྱས་བཅོམ་ལྡན་འདས་རྣམས་སུ་གཏོགས་པ་དང་། དུས་ཐམས་ཅད་དུ་སེམས་ཅན་ཐམས་ཅད་ལ་རྣམ་པར་
གཟིགས་ཤིང་རྟག་ཏུ་མཉམ་པས་ཕན་པར་མཛད་པ་སངས་རྒྱས་བཅོམ་ལྡན་འདས་སུ་གཏོགས་པ་དང་། དགེ་བའི་རྩ་བས་སེམས་ཅན་ཐམས་ཅད་འདུལ་བ་སངས་རྒྱས་བཅོམ་ལྡན་འདས་རྣམས་སུ་གཏོགས་པ་དང་། 
ཆོས་ཐམས་ཅད་ཀྱི་དབྱིངས་ལ་མི་ཆགས་པར་གནས་པ་སངས་རྒྱས་བཅོམ་ལྡན་འདས་རྣམས་སུ་གཏོགས་པ་དང་། སྐད་ཅིག་ལ་འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་འབྱུང་བ་ཐམས་ཅད་སངས་རྒྱས་
བཅོམ་ལྡན་འདས་རྣམས་སུ་གཏོགས་པ་དང་། ཉི་མ་གཅིག་ལ་དུས་གསུམ་གྱི་བསྐལ་པ་ཐམས་ཅད་ཀྱི་རྗེས་སུ་འགྲོ་ཞིང་སྟོན་པ་སངས་རྒྱས་བཅོམ་ལྡན་འདས་རྣམས་སུ་གཏོགས་པ་སྟེ། ཀྱེ་རྒྱལ་བའི་སྲས་འདི་ནི་
<pb id="56.184b"/>
སངས་རྒྱས་བཅོམ་ལྡན་འདས་རྣམས་སུ་གཏོགས་པ་ཚད་མེད་པ་བཅུའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་ཀྱི་ཤིན་ཏུ་བཟོད་པར་དཀའ་བའི་ཆོས་ཀྱི་བླ་རེ་བཅུ་སྟེ། བཅུ་གང་ཞེ་ན། བདུད་ཀྱིས་
རྒོལ་བ་བཅོམ་ཞིང་གཏོར་བ་སངས་རྒྱས་བཅོམ་ལྡན་འདས་རྣམས་ཀྱི་ཤིན་དུ་བཟོད་པར་དཀའ་བའི་ཆོས་ཀྱི་བླ་རེ་ཆེན་པོ་དང་། གཞན་མུར་འདུག་དང་ཕ་རོལ་རྒོལ་བ་ཐམས་ཅད་ཚར་གཅོད་པ་ཤིན་དུ་བཟོད་པར་དཀའ་བའི་ཆོས་ཀྱི་
བླ་རེ་ཆེན་པོ་དང་། སེམས་ཅན་ཐམས་ཅད་འདུལ་ཞིང་ཚིམ་པར་མཛད་པ་སངས་རྒྱས་བཅོམ་ལྡན་འདས་ཀྱི་ཤིན་དུ་བཟོད་པར་དཀའ་བའི་ཆོས་ཀྱི་བླ་རེ་ཆེན་པོ་དང་། སེམས་ཅན་འདུལ་བའི་དབང་གིས་འཇིག་རྟེན་གྱི་
ཁམས་ཐམས་ཅད་དུ་གཤེགས་པ་སངས་རྒྱས་བཅོམ་ལྡན་འདས་རྣམས་ཀྱི་ཤིན་དུ་བཟོད་པར་དཀའ་བའི་ཆོས་ཀྱི་བླ་རེ་ཆེན་པོ་དང་། ཆོས་ཀྱི་དབྱིངས་རབ་ཏུ་ཕིགས་ཤིང་མཁྱེན་པ་སངས་རྒྱས་བཅོམ་ལྡན་འདས་
རྣམས་ཀྱི་ཤིན་དུ་བཟོད་པར་དཀའ་བའི་ཆོས་ཀྱི་བླ་རེ་ཆེན་པོ་དང་། འཇིག་རྟེན་གྱི་ཁམས་ཐམས་ཅད་མ་ལུས་པའི་རྗེས་སུ་འགྲོ་བའི་སྐུ་གཉིས་སུ་མེད་པས་སངས་རྒྱས་ཀྱི་སྐུ་སྣ་ཚོགས་རྣམ་པར་ཕྱེ་བ་སངས་
རྒྱས་བཅོམ་ལྡན་འདས་རྣམས་ཀྱི་ཤིན་དུ་བཟོད་པར་དཀའ་བའི་ཆོས་ཀྱི་བླ་རེ་ཆེན་པོ་དང་། སངས་རྒྱས་བཅོམ་ལྡན་འདས་ཀྱིས་དབྱངས་ཀྱི་ཡན་ལག་ཐམས་ཅད་ཀྱིས་སོ་སོ་ཡང་དག་པར་རིག་པ་བཞི་ལ་འཇུག་པའི་
གནས་དང་། སོ་སོ་ཡང་དག་པར་རིག་པ་སྟོན་པ་དང་། སེམས་ཅན་གཏི་མུག་མེད་ཅིང་དང་བའི་སེམས་ཅན་ཐོས་པས་འདུལ་བ་ཤིན་དུ་བཟོད་པར་དཀའ་བའི་ཆོས་ཀྱི་བླ་རེ་ཆེན་པོ་དང་། སངས་རྒྱས་བཅོམ་ལྡན་འདས་རྣམས་
བ་སྤུའི་བུ་ག་གཅིག་བཞིན་དུ་བ་སྤུའི་ཁམས་ཐམས་ཅད་ནས་རབ་ཏུ་ཕྲ་བའི་རྡུལ་དང་མཉམ་པ་དེ་སྙེད་གཤེགས་པ་གནས་པའི་ཚུལ་གྱིས་འབྱུང་བ་དང་། སངས་རྒྱས་ཀྱི་སྐུའི་བ་སྤུའི་བུ་ག་ནས་འདི་བཞིན་དུ་རིམ་པས་འཇིག་རྟེན་གྱི་
<pb id="56.185a"/>
ཁམས་ཐམས་ཅད་ཀྱི་རབ་ཏུ་ཕྲ་བའི་རྡུལ་དང་མཉམ་པའི་སེམས་ཅན་འབྱིན་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཤིན་དུ་བཟོད་པར་དཀའ་བའི་ཆོས་ཀྱི་བླ་རེ་ཆེན་པོའོ། །དེ་བཞིན་གཤེགས་པ་
དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་གནས་གཅིག་གི་རབ་ཏུ་ཕྲ་བའི་རྡུལ་ལ་འཇིག་རྟེན་གྱི་ཁམས་ཐམས་ཅད་ཀྱི་རབ་ཏུ་ཕྲ་བའི་རྡུལ་དང་མཉམ་པའི་སངས་རྒྱས་ཀྱི་ཞིང་སྟོན་པ་དང་། སངས་རྒྱས་ཀྱི་རྒྱན་
རང་བཞིན་གྱིས་འཚེར་བས་ཆོས་ཀྱི་འཁོར་ལོ་སྐོར་ཞིང་སེམས་ཅན་འདུལ་བ་རྒྱུན་མི་གཅོད་ལ་གཏོང་བ་མེད་ཀྱང་གནོད་པ་མེད་ཅིང་འཇིག་རྟེན་གྱི་ཁམས་ཐམས་ཅད་དུའང་གནོད་པ་མེད་དེ། རབ་ཏུ་ཕྲ་བའི་རྡུལ་དེ་རྒྱས་པར་
བྱས་པ་འང་མེད། འཇིག་རྟེན་གྱི་ཁམས་ཆུང་ངུར་བྱས་པའང་མེད་པ་ཆོས་ཀྱི་དབྱིངས་རབ་ཏུ་རྟོགས་ཤིང་མཁྱེན་ནས་གནས་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཤིན་དུ་བཟོད་པར་དཀའ་བའི་
ཆོས་ཀྱི་བླ་རེ་ཆེན་པོའོ། །མུན་པ་མེད་པའི་དབྱིངས་སུ་དེ་བཞིན་གཤེགས་པས་མངོན་པར་རྫོགས་པར་སངས་རྒྱས་ཏེ་མུན་པ་དང་བཅས་པ་སྣང་བར་གྱུར་ནས། སངས་རྒྱས་ཀྱི་ཆོས་རབ་རིབ་མེད་པ། རྣམ་པར་རབ་རིབ་མེད་
པའི་གནས་ལ་སེམས་ཅན་ཕ་རོལ་འཛུད་པ་དང་། དེ་ན་བཅོམ་ལྡན་འདས་དེ་བཞིན་གཤེགས་པའི་སྟོབས་བཅུའི་རྗེས་སུ་སོང་བ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཤིན་དུ་བཟོད་པར་དཀའ་བའི་ཆོས་ཀྱི་
བླ་རེ་ཆེན་པོ་བཅུའོ། ཀྱེ་རྒྱལ་བའི་སྲས་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཟིལ་གྱིས་གནོན་པའི་ཆོས་ཀྱི་བླ་རེ་ཆེན་པོ་བཅུའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་ཀྱི་ཆེ་བ་ཐམས་ཅད་དུ་ཁ་ན་
མ་ཐོ་བ་མེད་ཅིང་ཤིན་དུ་རྣམ་པར་དག་པ་བཅུ་སྟེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ཀྱི་ཆེ་བ་ཤིན་དུ་བསྒྲུབས་ཏེ། ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་དུ་རྣམ་པར་དག་པ་དང་། སངས་རྒྱས་
<pb id="56.185b"/>
བཅོམ་ལྡན་འདས་རྣམས་ཀྱི་རིགས་སྔོན་ནས་མཐོ་བས་འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་ཀྱི་རིགས་ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་དུ་རྣམ་པར་དག་ཅིང་དེ་བཞིན་
གཤེགས་པའི་རིགས་རྣམ་པར་དག་པ་དང་། སངས་རྒྱས་བཅོམ་ལྡན་འདས་རྣམ་པར་ཤེས་པ་ལ་མི་གནས་ཤིང་ཕྱི་མའི་མཐའ་མའི་སངས་རྒྱས་བཅོམ་ལྡན་འདས་རྣམས་ཀྱི་ཆེ་བ་ཐམས་ཅད་དུ་ཁ་ན་མ་ཐོ་བ་མེད་ཅིང་
རྣམ་པར་དག་པ་དང་། སངས་རྒྱས་བཅོམ་ལྡན་འདས་རྣམས་ཆོས་ཐམས་ཅད་ལ་གནས་པ་བཅོམ་ཞིང་དུས་གསུམ་ལ་མི་གནས་པར་སྤྱོད་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཆེ་བ་ཐམས་ཅད་དུ་ཁ་
ན་མ་ཐོ་བ་མེད་ཅིང་ཤིན་དུ་རྣམ་པར་དག་པའོ། །སྣ་ཚོགས་ཀྱི་བླང་བ་མེད་པས་སངས་རྒྱས་བཅོམ་ལྡན་འདས་རྒྱན་གཅིག་པའི་ངོ་བོ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཆེ་བ་ཐམས་ཅད་དུ་ཁ་ན་མ་ཐོ་བ་མེད་
ཅིང་ཤིན་དུ་རྣམ་པར་དག་པའོ། །སངས་རྒྱས་བཅོམ་ལྡན་འདས་བསོད་ནམས་ཟད་མི་ཤེས་པས་སྔོན་གྱི་མཐའ་དང་། ཕྱི་མའི་མཐའ་མཉམ་པའི་ཆོས་ཀྱི་དབྱིངས་ལ་གནས་པའི་བསོད་ནམས་ཟད་མི་ཤེས་པ་དང་ལྡན་
པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཆེ་བ་ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་དུ་རྣམ་པར་དག་པའོ། །སེམས་ཅན་འདུལ་བའི་དོན་གྱི་དབང་གིས་སངས་རྒྱས་བཅོམ་ལྡན་འདས་གཟུགས་དང་ཁ་དོག་
མཐའ་མེད་པར་འཇིག་རྟེན་གྱི་ཁམས་ཐམས་ཅད་ན་ཆགས་པ་མེད་པར་བཞུགས་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཆེ་བ་ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་དུ་རྣམ་པར་དག་པའོ། །སངས་རྒྱས་
བཅོམ་ལྡན་འདས་འཇིག་པ་མེད་པ་བཞི་བརྙེས་ཏེ། བག་ཚ་བ་མེད་པར་གནས་ནས་ཁྱུ་མཆོག་སེང་གེའི་སྒྲ་སྒྲོག་སྟེ། སྟག་ཆེན་པོ་ལྟར་རྒོལ་བ་རྣམ་པར་གོན་ཅིང་། མེ་མར་ལྟ་བུའི་ཀུན་དུ་རྟོག་པས་ཆོས་སྟོན་ཏེ། འདི་ནི་
<pb id="56.186a"/>
སངས་རྒྱས་བཅོམ་ལྡན་འདས་རྣམས་ཀྱི་ཆེ་བ་ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་དུ་རྣམ་པར་དག་པའོ། །སངས་རྒྱས་བཅོམ་ལྡན་འདས་བརྗོད་དུ་མེད་པའི་ཡང་བརྗོད་དུ་མེད་པའི་བསྐལ་པ་ནས་ཡོངས་སུ་
མྱ་ངན་ལས་འདས་མོད་ཀྱི། འོན་ཀྱང་མིང་མང་པོ་རྣམ་པར་རིགས་པས་སེམས་ཅན་རྣམས་ཀྱི་སྦྱིན་གནས་སྦྱོང་སྟེ། ཇི་ལྟར་ཞུགས་པ་བཞིན་ནོ། །དེ་སྲིད་དུ་ཡུན་རིང་པོ་ནས་ཡོངས་སུ་མྱ་ངན་ལས་འདས་པ་རྣམས་ཀྱང་
རུང་སྟེ། སངས་རྒྱས་བཅོམ་ལྡན་འདས་རྣམས་ལ་སྦྱིན་གནས་བསྐྲུན་པ་ནི་ཡོངས་སུ་ཟད་པར་མི་འགྱུར་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཆེ་བ་ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་དུ་རྣམ་
པར་དག་པའོ། །སངས་རྒྱས་བཅོམ་ལྡན་འདས་བརྗོད་དུ་མེད་པའི་ཡང་བརྗོད་དུ་མེད་པའི་འཇིག་རྟེན་གྱི་ཁམས་ཐམས་ཅད་ལས་རིང་བའི་འཇིག་རྟེན་གྱི་ཁམས་ན་བཞུགས་ཀྱང་། འཇིག་རྟེན་གྱི་ཁམས་འདི་ན་གནས་
པའི་སེམས་ཅན་གྱིས་སངས་རྒྱས་བཅོམ་ལྡན་འདས་རྗེས་སུ་དྲན་ན་སྐུ་སྟོན་པར་མཛད་དེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཆེ་བ་ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་དུ་རྣམ་པར་དག་པའོ། །ཀྱེ་རྒྱལ་བའི་
སྲས་འདི་ནི་སངས་རྒྱས་བཅོམ་ལྡན་འདས་ཀྱི་ཆེ་བ་སྟེ། ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་དུ་རྣམ་པར་དག་པ་བཅུའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་ཀྱི་ཤིན་དུ་རྣམ་པར་དག་པ་བཅུ་སྟེ། 
བཅུ་གང་ཞེ་ན། སངས་རྒྱས་བཅོམ་ལྡན་འདས་ཀྱི་སྔོན་གྱི་སྨོན་ལམ་ཤིན་དུ་རྣམ་པར་དག་པ་དང་། སངས་རྒྱས་བཅོམ་ལྡན་འདས་ཀྱིས་ཚངས་པར་སྤྱོད་པ་དང་། སངས་རྒྱས་བཅོམ་ལྡན་འདས་རྣམས་ཀྱི་མ་ཆགས་པའི་
ཚུལ་ཁྲིམས་རྣམ་པར་དག་ཅིང་ཤིན་དུ་རྣམ་པར་དག་པ་དང་། སངས་རྒྱས་བཅོམ་ལྡན་འདས་ཀྱིས་སེམས་ཅན་ཐམས་ཅད་ཕུང་པོ་ལས་བྱུང་བར་མཛད་པ་ཤིན་དུ་རྣམ་པར་དག་པ་དང་། སངས་རྒྱས་བཅོམ་ལྡན་འདས་ཀྱི་སངས་
<pb id="56.186b"/>
རྒྱས་ཀྱི་ཞིང་ཤིན་དུ་རྣམ་པར་དག་པ་དང་། སངས་རྒྱས་བཅོམ་ལྡན་འདས་ཀྱིས་གཡོག་འཁོར་ཤིན་དུ་རྣམ་པར་དག་པ་དང་། སངས་རྒྱས་བཅོམ་ལྡན་འདས་ཀྱི་ཆོས་ཀྱི་སྐུ་ཤིན་དུ་རྣམ་པར་དག་པ་དང་། སངས་རྒྱས་བཅོམ་
ལྡན་འདས་ཀྱིས་གཟུགས་ཀྱི་སྐུའི་མཚན་དང་དཔེ་བྱད་བཟང་པོ་རྣམ་པར་དག་ཅིང་ཤིན་དུ་རྣམ་པར་དག་པ་དང་། སངས་རྒྱས་བཅོམ་ལྡན་འདས་ཀྱིས་ཆོས་ཀྱི་སྐུ་ཤིན་དུ་རྣམ་པར་དག་པ་དང་། སངས་རྒྱས་བཅོམ་ལྡན་འདས་ཀྱིས་བསྒྲིབས་
པ་མེད་པའི་ཐམས་ཅད་མཁྱེན་པའི་ཡེ་ཤེས་ཀྱི་ཕུང་པོ་ཤིན་དུ་རྣམ་པར་དག་པ་དང་། སངས་རྒྱས་བཅོམ་ལྡན་འདས་ཀྱིས་སངས་རྒྱས་ཐམས་ཅད་ཀྱི་རྣམ་པར་ཐར་བ་དང་། རྣམ་པར་གནོན་པར་མཛད་པ་དམ་པའི་མཆོག་བརྙེས་པ་ཤིན་དུ་རྣམ་
པར་དག་པ་སྟེ། ཀྱེ་རྒྱལ་བའི་སྲས་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཤིན་དུ་རྣམ་པར་དག་པ་བཅུའོ། །ཀྱེ་རྒྱལ་བའི་སྲས་སུ་དུས་ཐམས་ཅད་དུ་འཇིག་རྟེན་གྱི་ཡུལ་ཁམས་ཐམས་ཅད་ན་སངས་རྒྱས་བཅོམ་ལྡན་འདས་ཀྱིས་མཛད་པ་
བཅུ་སྟེ། བཅུ་གང་ཞེ་ན། སངས་རྒྱས་རྗེས་སུ་དྲན་པ་རབ་ཏུ་རྙེད་པའི་སེམས་ཅན་རྣམས་ལ་དུས་ཐམས་ཅད་དུ་སངས་རྒྱས་སྟོན་པ་དང་། དུས་ཐམས་ཅད་དུ་སེམས་ཅན་ཤེས་ཀྱི་སེམས་ཅན་ལ་ཆོས་སྟོན་པ་དང་། དུས་ཐམས་ཅད་དུ་
སངས་རྒྱས་ལ་སེམས་རབ་ཏུ་དང་བའི་སེམས་ཅན་ལ་ཚད་མེད་པའི་དགེ་བའི་རྩ་བ་བསྐྱེད་པ་དང་། དུས་ཐམས་ཅད་དུ་ཆོས་མི་འགྱུར་བའི་ལམ་དུ་འདས་པའི་སེམས་ཅན་ལ་ཡེ་ཤེས་རྟོགས་པར་མཛད་པ་དང་། དུས་ཐམས་ཅད་དུ་འགྲོ་
བ་ཐམས་ཅད་ལ་སངས་རྒྱས་ཀྱི་མཛད་པ་རྒྱུན་མི་གཅོད་པ་དང་། དུས་ཐམས་ཅད་དུ་འཇིག་རྟེན་གྱི་ཁམས་ཐམས་ཅད་དུ་དེ་བཞིན་གཤེགས་པ་མི་ཆགས་པར་བཞུད་པ་དང་། དུས་ཐམས་ཅད་དུ་སེམས་ཅན་ཐམས་ཅད་ལ་
ཐུགས་རྗེ་ཆེན་པོ་རྒྱུན་མི་གཅོད་པ་དང་། དུས་ཐམས་ཅད་དུ་སངས་རྒྱས་བཅོམ་ལྡན་འདས་རྣམས་རྣམ་པར་སྤྲུལ་པ་ལ་བཞུགས་པ་དང་། དུས་ཐམས་ཅད་དུ་སངས་རྒྱས་བཅོམ་ལྡན་འདས་རྣམས་སངས་རྒྱས་སྣ་ཚོགས་སུ་
<pb id="56.187a"/>
སྤྲུལ་པར་བཞུགས་པ་དང་། དུས་ཐམས་ཅད་དུ་སངས་རྒྱས་བཅོམ་ལྡན་འདས་རྣམས་སངས་རྒྱས་ཀྱི་མཐུས་ཆོས་ཀྱི་དབྱིངས་ལ་གནས་པ་སྟེ། ཀྱེ་རྒྱལ་བའི་སྲས་འདི་ནི་དུས་ཐམས་ཅད་དུ་འཇིག་རྟེན་
གྱི་ཡུལ་ཁམས་ཐམས་ཅད་ན། སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མཛད་པ་བཅུའོ། །ཀྱེ་རྒྱལ་བའི་སྲས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་
ཡེ་ཤེས་ཀྱི་རྒྱ་མཚོའི་ཚུལ་མི་ཟད་པ་བཅུ་སྟེ། བཅུ་གང་ཞེ་ན། སངས་རྒྱས་བཅོམ་ལྡན་འདས་ཀྱིས་དེ་བཞིན་གཤེགས་པའི་སྐུའི་ཡེ་ཤེས་ཀྱི་རྒྱ་མཚོ་མི་ཟད་པ་དང་། སངས་རྒྱས་བཅོམ་ལྡན་འདས་སངས་རྒྱས་ཀྱི་
མཛད་པ་ཚད་མེད་པ་བརྙེས་པའི་ཡེ་ཤེས་ཀྱི་རྒྱ་མཚོ་མི་ཟད་པ་དང་། སངས་རྒྱས་བཅོམ་ལྡན་འདས་སངས་རྒྱས་ཀྱི་སྤྱན་གྱི་ཡུལ་གྱི་ཡེ་ཤེས་ཀྱི་རྒྱ་མཚོ་མི་ཟད་པ་དང་། སངས་རྒྱས་བཅོམ་ལྡན་འདས་ཀྱི་དགེ་བའི་
རྩ་བ་ཚད་མེད་པ་བསམ་གྱིས་མི་ཁྱབ་པའི་ཡེ་ཤེས་ཀྱི་རྒྱ་མཚོ་མི་ཟད་པ་དང་། སངས་རྒྱས་བཅོམ་ལྡན་འདས་ཀྱི་ཆོས་ཐམས་ཅད་ཀྱི་ཆར་འབེབས་པའི་ཡེ་ཤེས་ཀྱི་རྒྱ་མཚོ་མི་ཟད་པ་དང་། སངས་རྒྱས་བཅོམ་ལྡན་
འདས་ཀྱི་སངས་རྒྱས་ཀྱི་ཡོན་ཏན་དང་། ཁ་དོག་གི་ཡེ་ཤེས་ཀྱི་རྒྱ་མཚོ་མི་ཟད་པ་དང་། སངས་རྒྱས་བཅོམ་ལྡན་འདས་ཐམས་ཅད་མཁྱེན་པས་སྔོན་གྱི་མཐའ་ནས་སྨོན་ལམ་སྤྱོད་པའི་ཡེ་ཤེས་ཀྱི་རྒྱ་མཚོ་མི་ཟད་
པ་དང་། སངས་རྒྱས་བཅོམ་ལྡན་འདས་ཕྱི་མའི་མཐར་འགྲོ་བ་ཐམས་ཅད་ལ་སངས་རྒྱས་ཀྱི་མཛད་པ་རྒྱུན་མི་གཅོད་པའི་ཡེ་ཤེས་ཀྱི་རྒྱ་མཚོ་མི་ཟད་པ་དང་། སངས་རྒྱས་བཅོམ་ལྡན་འདས་སེམས་ཅན་མ་ལུས་པའི་རིས་
ཐམས་ཅད་ཀྱི་སེམས་ཀྱི་སྤྱོད་པའི་ཡེ་ཤེས་ཀྱི་རྒྱ་མཚོ་མི་ཟད་པ་དང་། སངས་རྒྱས་བཅོམ་ལྡན་འདས་ཀྱི་ཐམས་ཅད་མཁྱེན་པའི་བསོད་ནམས་ཟིལ་གྱིས་མི་གནོན་པའི་ཡེ་ཤེས་ཀྱི་རྒྱ་མཚོ་མི་ཟད་པ་སྟེ། ཀྱེ་རྒྱལ་
<pb id="56.187b"/>
བའི་སྲས་འདི་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡེ་ཤེས་ཀྱི་རྒྱ་མཚོ་མི་ཟད་པ་བཅུའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་
ཀྱི་སྤྱན་བཅུ་སྟེ། བཅུ་གང་ཞེ་ན། གང་འདི་ལྟར་སངས་རྒྱས་བཅོམ་ལྡན་འདས་རྣམས་ཐམས་ཅད་ཀྱི་ཕ་རོལ་དུ་ཕྱིན་ཅིང་མངོན་པར་བྱུང་བའི་སྤྱན་དང་། གང་འདི་ལྟར་སངས་རྒྱས་བཅོམ་ལྡན་འདས་རྣམས་ཀྱིས་
ཆོས་ཐམས་ཅད་མི་མཁྱེན་པ་མི་མངའ་བའི་སྤྱན་དང་། གང་འདི་ལྟར་སངས་རྒྱས་བཅོམ་ལྡན་འདས་རྣམས་ཐམས་ཅད་ལ་ཐུགས་རྗེ་ཆེ་བའི་སྤྱན་དང་། གང་འདི་ལྟར་སངས་རྒྱས་བཅོམ་ལྡན་འདས་རྣམས་ཚད་མེད་པའི་
སྟོབས་བཅུ་ཐམས་ཅད་དང་ལྡན་པའི་སྤྱན་དང་། གང་འདི་ལྟར་སངས་རྒྱས་བཅོམ་ལྡན་འདས་རྣམས་བླ་ན་མེད་པའི་ཆོས་ཀྱི་འཁོར་ལོ་སྐོར་བའི་སྤྱན་དང་། གང་འདི་ལྟར་སངས་རྒྱས་བཅོམ་ལྡན་འདས་རྣམས་སེམས་
ཅན་ཐམས་ཅད་འདུལ་བར་ཞུགས་པའི་སྤྱན་དང་། གང་འདི་ལྟར་སངས་རྒྱས་བཅོམ་ལྡན་འདས་འགྲོ་བ་ཐམས་ཅད་མངོན་དུ་རྫོགས་པར་སངས་རྒྱས་པར་མཛད་པའི་སྤྱན་དང་། གང་འདི་ལྟར་སངས་རྒྱས་བཅོམ་
ལྡན་འདས་རྣམས་བཞུགས་པས་འདུལ་བའི་སེམས་ཅན་ལ་འདུལ་བའི་སྤྱན་དང་། གང་འདི་ལྟར་སངས་རྒྱས་བཅོམ་ལྡན་འདས་རྣམས་གཉིས་སུ་མེད་པར་སྤྱོད་པའི་ཆོས་ཀྱི་མཚན་ཉིད་ལ་དབང་བའི་སྤྱན་དང་། 
གང་འདི་ལྟར་སངས་རྒྱས་བཅོམ་ལྡན་འདས་རྣམས་ཇི་ལྟར་སེམས་ཅན་བཏུལ་ཏེ་སྨིན་པར་མཛད་ནས། སངས་རྒྱས་ཀྱི་ཡུལ་གྱི་མཐའི་ཕྱིར་སངས་རྒྱས་ཡོངས་སུ་མྱ་ངན་ལས་འདའ་བར་སྟོན་པ་སྟེ། ཀྱེ་རྒྱལ་བའི་སྲས་འདི་
ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་སྤྱན་བཅུའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཆོས་མཐའ་ཡས་པར་སྟོན་པ་བཅུ་སྟེ། བཅུ་གང་ཞེ་ན། 
<pb id="56.188a"/>
སངས་རྒྱས་བཅོམ་ལྡན་འདས་སེམས་ཅན་གྱི་ཁམས་ལ་མཐའ་ཡས་པར་སྟོན་པའི་སྒོ་དང་། སངས་རྒྱས་བཅོམ་ལྡན་འདས་སེམས་ཅན་གྱི་སྤྱོད་པ་སྣ་ཚོགས་མཐའ་ཡས་པར་སྟོན་པའི་སྒོ་དང་། སངས་རྒྱས་
བཅོམ་ལྡན་འདས་སེམས་ཅན་ཐམས་ཅད་ཀྱི་ལས་ཀྱི་རྣམ་པར་སྨིན་པ་མཐའ་ཡས་པར་སྟོན་པའི་སྒོ་དང་། སངས་རྒྱས་བཅོམ་ལྡན་འདས་སེམས་ཅན་ཐམས་ཅད་ལ་གདམས་པ་རྗེས་སུ་བསྟན་པ་མཐའ་ཡས་པར་སྟོན་པའི་
སྒོ་དང་། སངས་རྒྱས་བཅོམ་ལྡན་འདས་སེམས་ཅན་གྱི་ཁམས་རྣམ་པར་སྤྱོད་པའི་ནན་ཏན་མཐའ་ཡས་པར་སྟོན་པའི་སྒོ་དང་། སངས་རྒྱས་བཅོམ་ལྡན་འདས་བྱང་ཆུབ་སེམས་དཔའི་སྤྱོད་པ་གདམས་པ་མཐའ་
ཡས་པ་བསྟན་པ་ལ་འགོད་པའི་སྒོ་དང་། སངས་རྒྱས་བཅོམ་ལྡན་འདས་བྱང་ཆུབ་སེམས་དཔའི་རིམ་པའི་ཁྱད་པར་བཞིན་སྨོན་ལམ་གྱིས་འབྱུང་བ་མཐའ་ཡས་པར་སྟོན་པའི་སྒོ་དང་། སངས་རྒྱས་བཅོམ་ལྡན་འདས་
སེམས་ཅན་གྱི་ཁམས་མ་ལུས་པ་ཐམས་ཅད་ལ་སྡུད་པ་དང་འགྱུར་བ་མཐའ་ཡས་པར་སྟོན་པའི་སྒོ་དང་། སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཞིང་རྣམ་པར་དག་པར་བྱང་ཆུབ་སེམས་དཔའ་
རྣམས་ཀྱི་བསམ་པ་དང་དད་པ་བཞིན་སྟོན་པའི་སྒོ་དང་། འཇིག་རྟེན་གྱི་ཁམས་མ་ལུས་པ་ཐམས་ཅད་ནི་འདས་པ་དང་། མ་འོངས་པ་དང་། ད་ལྟར་བྱུང་བ་དེ་དང་དེ་དག་ཏུ་སངས་རྒྱས་ཐམས་ཅད་ཅིག་ནས་གཅིག་ཏུ་
བསྐལ་པར་འབྱུང་བ་སངས་རྒྱས་བཅོམ་ལྡན་འདས་རྣམས་ཀྱི་མཐུས་བསྡུས་ནས་ཡོངས་སུ་སྣང་ཞིང་། སངས་རྒྱས་ཐམས་ཅད་ཀྱི་ཡེ་ཤེས་རྣམ་པར་རིག་པ་མཐའ་ཡས་པའི་སྒོ་སྟེ། ཀྱེ་རྒྱལ་བའི་
སྲས་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཆོས་མཐའ་ཡས་པར་སྟོན་པ་བཅུའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མཛད་པ་བཅུ་སྟེ། བཅུ་གང་ཞེ་ན། 
<pb id="56.188b"/>
སངས་རྒྱས་བཅོམ་ལྡན་འདས་རྣམས་ཀྱི་གཟུགས་ཀྱི་སྐུ་བསྟན་པས་ཀྱང་སེམས་ཅན་རྣམས་ལ་སངས་རྒྱས་ཀྱི་མཛད་པ་མཛད་པ་དང་། སངས་རྒྱས་བཅོམ་ལྡན་འདས་རྣམས་ཀྱི་གསུང་གིས་ཀྱང་སེམས་ཅན་
རྣམས་ལ་སངས་རྒྱས་ཀྱི་མཛད་པ་མཛད་པ་དང་། སངས་རྒྱས་བཅོམ་ལྡན་འདས་རྣམས་ཀྱི་གཟུང་བས་ཀྱང་སེམས་ཅན་རྣམས་ལ་སངས་རྒྱས་ཀྱི་མཛད་པ་མཛད་པ་དང་། སངས་རྒྱས་བཅོམ་ལྡན་འདས་རྣམས་
ཀྱིས་མི་འཛིན་པས་ཀྱང་སེམས་ཅན་རྣམས་ལ་སངས་རྒྱས་ཀྱི་མཛད་པ་མཛད་པ་དང་། སངས་རྒྱས་བཅོམ་ལྡན་འདས་ཀྱིས་ས་དང་། ཆུ་དང་མེ་དང་། རླུང་གིས་ཀྱང་སེམས་ཅན་རྣམས་ལ་སངས་རྒྱས་ཀྱི་
མཛད་པ་མཛད་པ་དང་། སངས་རྒྱས་བཅོམ་ལྡན་འདས་རྣམས་ཀྱི་བྱིན་གྱིས་བརླབས་ཀྱིས་ཡུལ་གྱི་དབང་གིས་བརྩམ་པའི་ཡུལ་ཐམས་ཅད་ཀྱིས་ཀྱང་སེམས་ཅན་རྣམས་ལ་སངས་རྒྱས་ཀྱི་མཛད་པ་མཛད་
པ་དང་། སངས་རྒྱས་བཅོམ་ལྡན་འདས་རྣམས་ཀྱི་མཚན་གྱིས་ཀྱང་སེམས་ཅན་རྣམས་ལ་སངས་རྒྱས་ཀྱི་མཛད་པ་མཛད་པ་དང་། སངས་རྒྱས་བཅོམ་ལྡན་འདས་ཀྱི་ཞིང་རྩོམ་པས་ཀྱང་སེམས་ཅན་རྣམས་
ལ་སངས་རྒྱས་ཀྱི་མཛད་པ་མཛད་པ་དང་། སངས་རྒྱས་བཅོམ་ལྡན་འདས་ཀྱི་སངས་རྒྱས་ཀྱི་ཞིང་ཡོངས་སུ་དག་པས་ཀྱང་སེམས་ཅན་རྣམས་ལ་སངས་རྒྱས་ཀྱི་མཛད་པ་མཛད་པ་དང་། སངས་རྒྱས་
བཅོམ་ལྡན་འདས་ཅང་མི་གསུངས་པས་ཀྱང་སེམས་ཅན་རྣམས་ལ་སངས་རྒྱས་ཀྱི་མཛད་པ་མཛད་པ་སྟེ། ཀྱེ་རྒྱལ་བའི་སྲས་འདི་ནི་སངས་རྒྱས་བཅོམ་ལྡན་འདས་རྣམས་སེམས་ཅན་རྣམས་ཀྱི་སངས་རྒྱས་
ཀྱི་མཛད་པ་མཛད་པ་བཅུའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་ཀྱི་སེམས་ཅན་གྱི་ཆོས་ཀྱི་སྙིང་པོ་བཅུ་སྟེ། བཅུ་གང་ཞེ་ན། སྨོན་ལམ་རྒྱུན་མི་གཅོད་ཅིང་སྨོན་ལམ་བརྟན་པ་དང་། 
<pb id="56.189a"/>
གཉིས་སུ་མེད་པར་བཤད་པ་ཇི་ལྟར་སྨྲས་པ་དེ་བཞིན་བྱེད་པ་སྟེ། འདི་ནི་སེམས་ཅན་གྱི་ཆོས་ཀྱི་སྙིང་པོ་དང་པོའོ། །བྱང་ཆུབ་སེམས་དཔའི་སྤྱོད་པ་ལ་རབ་ཏུ་བརྩོན་ཞིང་མ་ཞུམ་པར་ཕྱི་མའི་མཐའ་
བསྐལ་པར་འགྲོ་ཞིང་ཡོན་ཏན་གྱི་རྒྱན་ཐམས་ཅད་ཡོངས་སུ་རྫོགས་པ་སྟེ། འདི་ནི་སེམས་ཅན་གྱི་ཆོས་ཀྱི་སྙིང་པོ་གཉིས་སོ། །བརྗོད་དུ་མེད་པའི་ཡང་བརྗོད་དུ་མེད་པའི་འཇིག་རྟེན་གྱི་ཁམས་ན་འདུལ་བར་
འོས་པའི་སེམས་ཅན་གཅིག་གཟིགས་ན་ཡང་མི་བཞུགས་པར་འཇིག་རྟེན་གྱི་ཁམས་ཐམས་ཅད་དུ་གཤེགས་ཏེ། འདི་ནི་སེམས་ཅན་གྱི་ཆོས་ཀྱི་སྙིང་པོ་གསུམ་མོ། །སེམས་ཅན་གྱི་སེམས་མི་འཕྲོགས་
པ་ལ་ཐུགས་རྗེ་ཆེན་པོ་མཉམ་པ་དང་། སེམས་ཅན་སེམས་རབ་ཏུ་དང་བ་ལ་ཐུགས་རྗེ་ཆེན་པོ་མཉམ་པ་སྟེ། འདི་ནི་སེམས་ཅན་གྱི་ཆོས་ཀྱི་སྙིང་པོ་བཞིའོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་
རྫོགས་པའི་སངས་རྒྱས་འབྱུང་བའང་མ་ཡིན། མ་བྱུང་བའང་མ་ཡིན། གང་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཞུགས་ནས་ནམ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་
པར་རྫོགས་པར་སངས་རྒྱས་ཀྱི་བར་དུ་བྱང་ཆུབ་ཀྱི་སེམས་མི་འཇིག་སྟེ། འདི་ནི་སེམས་ཅན་གྱི་ཆོས་ཀྱི་སྙིང་པོ་ལྔའོ། །དགེ་བའི་རྩ་བ་ཐམས་ཅད་བསྡུས་ནས་ཐམས་ཅད་མཁྱེན་པ་ཉིད་དུ་བསྔོ་བར་
འཇུག་ཅིང་འཇིག་རྟེན་གྱི་ཕྱིར་མི་སྤྱོད་པ་སྟེ། འདི་ནི་སེམས་ཅན་གྱི་ཆོས་ཀྱི་སྙིང་པོ་དྲུག་གོ། །ཐོག་མར་སེམས་ཀྱིས་སངས་རྒྱས་ཐམས་ཅད་ཀྱི་སངས་རྒྱས་ཀྱི་སྤྱོད་པའི་རྗེས་སུ་ལུས་ཀྱི་ལས་དང་། ངག་གི་ལས་
དང་། ཡིད་ཀྱི་ལས་ལ་སློབ་སྟེ། ཐམས་ཅད་མཁྱེན་པར་བསྔོ་ཞིང་ཉན་ཐོས་དང་རང་སངས་རྒྱས་ཀྱི་སྤྱོད་པར་མ་ཡིན་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་མངོན་པར་རྫོགས་པར་སངས་རྒྱས་པ་སྟེ། 
<pb id="56.189b"/>
འདི་ནི་སེམས་ཅན་གྱི་ཆོས་ཀྱི་སྙིང་པོ་བདུན་ནོ། །མཐའ་ཡས་པར་འོད་ཐམས་ཅད་ཀུན་དུ་སྣང་བ་དང་། སངས་རྒྱས་ཀྱི་ཆོས་ཐམས་ཅད་སྣང་བ་དང་། བྱང་ཆུབ་སེམས་དཔའ་སེམས་རྣམ་པར་དག་པ་འདི་སྣང་བ་
ཐམས་ཅད་མཚུངས་པ་ཐམས་ཅད་མཚུངས་པར་ཐམས་ཅད་མཁྱེན་པ་ཉིད་དུ་ཡོངས་སུ་རྫོགས་པར་བྱེད་པ་སྟེ། འདི་ནི་སེམས་ཅན་གྱི་ཆོས་ཀྱི་སྙིང་པོ་བརྒྱད་དོ། །འཇིག་རྟེན་གྱི་བདེ་བ་ཐམས་ཅད་སྤོང་བ་དང་། 
འཇིག་རྟེན་གྱི་དགའ་བ་ལ་མི་འདོད་པ་དང་། འཇིག་རྟེན་ཐམས་ཅད་ཀྱིས་མ་གོས་པའི་སྨོན་ལམ་ཐམས་ཅད་མཚུངས་པར་འཇིག་རྟེན་གྱི་བདེ་བ་ཐམས་ཅད་དང་ལྡན་པས་སྡུག་བསྔལ་ཐམས་ཅད་འཇིག་ཅིང་སྤྲོས་
པ་ཐམས་ཅད་མེད་པ་སྟེ། འདི་ནི་སེམས་ཅན་གྱི་ཆོས་ཀྱི་སྙིང་པོ་དགུའོ། །སངས་རྒྱས་ཀྱི་ཡུལ་ལ་དད་པས་དཀའ་བ་དང་དཀའ་ཐུབ་ཀྱི་སེམས་བསྐྱེད་དོ། །སངས་རྒྱས་ཐམས་ཅད་ཀྱི་རིགས་བསྲུང་བ་ལ་བརྩོན་
པས་འགྲོ་བ་ཐམས་ཅད་དང་མཉམ་པར་སྡུག་བསྔལ་ཐམས་ཅད་རིགས་པས་རིག་ཅིང་སྟོབས་དང་ས་བཅུའི་བར་གྱི་མཐར་བྱུང་བ་སྟེ། འདི་ནི་སེམས་ཅན་གྱི་ཆོས་ཀྱི་སྙིང་པོ་བཅུ་པའོ། །ཀྱེ་རྒྱལ་བའི་སྲས་འདི་
ནི་སངས་རྒྱས་བཅོམ་ལྡན་འདས་རྣམས་ཀྱི་སེམས་ཅན་གྱི་ཆོས་ཀྱི་སྙིང་པོ་བཅུའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་ཀྱི་མི་ཆགས་པར་སྤྱོད་པ་བཅུ་སྟེ། བཅུ་གང་ཞེ་ན། སངས་
རྒྱས་བཅོམ་ལྡན་འདས་འཇིག་རྟེན་གྱི་ཁམས་མ་ལུས་པ་ཐམས་ཅད་དུ་གཤེགས་པ་ཡང་མི་ཆགས་པར་སྤྱོད་པ་དང་། སངས་རྒྱས་བཅོམ་ལྡན་འདས་འཇིག་རྟེན་གྱི་ཁམས་མ་ལུས་པ་ཐམས་ཅད་
ན་བཞུགས་པ་ཡང་མི་ཆགས་པར་སྤྱོད་པ་དང་། སངས་རྒྱས་བཅོམ་ལྡན་འདས་འཇིག་རྟེན་གྱི་ཁམས་མ་ལུས་པ་ཐམས་ཅད་ན་འཆག་བཞེངས། བཞུགས་པ་ཡང་མི་ཆགས་པར་སྤྱོད་པ་དང་། སངས་རྒྱས་
<pb id="56.190a"/>
བཅོམ་ལྡན་འདས་འཇིག་རྟེན་གྱི་ཁམས་མ་ལུས་པ་ཐམས་ཅད་ན་ཆོས་སྟོན་པ་ཡང་མི་ཆགས་པར་སྤྱོད་པ་དང་། སངས་རྒྱས་བཅོམ་ལྡན་འདས་འཇིག་རྟེན་གྱི་ཁམས་མ་ལུས་པ་ཐམས་
ཅད་དང་། དགའ་ལྡན་གནས་སུ་གཤེགས་པ་ཡང་མི་ཆགས་པར་སྤྱོད་པ་དང་། སངས་རྒྱས་བཅོམ་ལྡན་འདས་ཆོས་ཀྱི་དབྱིངས་མ་ལུས་པ་ཐམས་ཅད་དང་། སྔོན་གྱི་མཐའ་དང་། ཕྱི་མའི་མཐའ་དང་། ད་ལྟར་
བྱུང་བ་ལ་ཡང་མི་ཆགས་པར་སྤྱོད་པ་དང་། སངས་རྒྱས་བཅོམ་ལྡན་འདས་འཇིག་རྟེན་གྱི་ཁམས་མ་ལུས་པ་ཐམས་ཅད་དུ་ཚད་མེད་པའི་འཁོར་གྱི་དཀྱིལ་འཁོར་དུ་གཤེགས་པ་ཡང་མི་ཆགས་པར་སྤྱོད་པ་དང་། 
སེམས་ཅན་མ་ལུས་པ་ཐམས་ཅད་ཀྱི་སེམས་ཀྱི་སྤྱོད་པ་ལ་རྣམ་པར་གཟིགས་ཤིང་སེམས་ཀྱི་སྐད་ཅིག་མ་གཅིག་ལ་ཆོ་འཕྲུལ་གསུམ་སྟོན་ཅིང་སེམས་ཅན་འདུལ་བ་ཡང་མི་ཆགས་པར་སྤྱོད་པ་དང་། སངས་རྒྱས་
བཅོམ་ལྡན་འདས་ཀྱི་སྐུ་གཅིག་གིས་ཚད་མེད་བསམ་གྱིས་མི་ཁྱབ་པར་གཤེགས་ཤིང་སངས་རྒྱས་ཀྱི་སྤྱོད་པ་ཆེན་པོ་སྤྱོད་པ་ཡང་མི་ཆགས་པར་སྤྱོད་པ་དང་། སངས་རྒྱས་བཅོམ་ལྡན་འདས་ཚད་མེད་བསམ་གྱིས་མི་
ཁྱབ་པར་གཤེགས་ཤིང་སེམས་ཅན་ཚད་མེད་པ་བཅུ་རྡུལ་ཡབ་མ་ལུས་པ་ཐམས་ཅད་ལ་སྟོན་པ་དང་། སངས་རྒྱས་བཅོམ་ལྡན་འདས་ཀྱིས་དེ་བཞིན་གཤེགས་པ་མ་ལུས་པ་ཐམས་ཅད་ཀྱི་མཐའ་ཡས་བསྡུས་པ་
ཡང་མི་ཆགས་པར་སྤྱོད་པ་སྟེ། ཀྱེ་རྒྱལ་བའི་སྲས་འདི་ནི་སངས་རྒྱས་བཅོམ་ལྡན་འདས་ཀྱི་མི་ཆགས་པར་སྤྱོད་པ་བཅུའོ། །ཀྱེ་རྒྱལ་བའི་སྲས་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་སྐུའི་རྒྱན་
མཆོག་དམ་པ་བླ་ན་མེད་པ་བཅུ་སྟེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ཀྱི་སྐུའི་མཚན་དང་དཔེ་བྱད་བཟང་པོས་བརྒྱན་པ་སངས་རྒྱས་ཀྱི་སྐུའི་རྒྱན་མཆོག་དམ་པ་བླ་ན་མེད་པའོ། །སངས་རྒྱས་བཅོམ་
<pb id="56.190b"/>
ལྡན་འདས་རྣམས་ཡན་ལག་དྲུག་བཅུ་མཆོག་དམ་པ་དང་ལྡན་ཞིང་གསུང་གི་ཡན་ལག་བརྒྱ་རྩ་ལྔ་ཡོངས་སུ་བཟུང་བ་བརྒྱ་སྟོང་དུ་མས་བརྒྱན་པ་མཐའ་དང་མུ་མེད་པའི་དབྱངས་ཀྱི་ཡན་ལག་རྣམ་པར་དག་པ་
བརྗོད་དུ་མེད་པའི་སངས་རྒྱས་ཀྱི་ཆོས་དང་། དོན་ཚིག་འབྲུ་རབ་ཏུ་དང་བ་དང་། འཇིགས་པ་མེད་པ་ཆེན་པོས་མི་འཇིགས་ཤིང་བག་ཚ་བ་མེད་པར་སེང་གེའི་སྒྲ་སྒྲགས་པས་ཆོས་ཀྱི་དབྱིངས་མ་ལུས་པ་ཐམས་ཅད་
སེམས་ཅན་ཐམས་ཅད་ལ་ཐོས་པ་དང་། སྣང་བ་དང་། ཤེས་པར་མཛད་པ་དང་། སེམས་ཅན་རྣམས་ཀྱི་བསམ་པ་སྣ་ཚོགས་དང་། དབང་པོ་སྣ་ཚོགས་ཀྱི་རིམ་པ་སོ་སོར་སློང་ཞིང་འདུལ་བ་སྟེ། འདི་ནི་སངས་རྒྱས་
བཅོམ་ལྡན་འདས་རྣམས་ཀྱི་གསུང་གི་རྒྱན་མཆོག་དམ་པ་བླ་ན་མེད་པའོ། །སངས་རྒྱས་བཅོམ་ལྡན་འདས་ཀྱི་ཡིད་ཀྱི་ལས་སྟོབས་བཅུས་བརྒྱན་པ། སངས་རྒྱས་ཐམས་ཅད་ཏིང་ངེ་འཛིན་ཆེན་པོས་རྒྱས་ཤིང་
སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་ཀྱི་རྒྱན་གྱིས་ཤིན་དུ་བརྒྱན་ཏེ་ཆགས་པ་མེད་པའི་ཡུལ་གྱི་སྤྱོད་ཡུལ་བ། ཆོས་ཀྱི་དབྱིངས་ལ་རབ་ཏུ་གནས་ཤིང་སངས་རྒྱས་ཀྱི་ཆོས་ཐམས་ཅད་ཀྱི་ཡན་ལག་བརྙེས་ཏེ་
ཆོས་ཀྱི་དབྱིངས་མ་ལུས་པ་ཐམས་ཅད་ཀྱི་བརྒྱན་དང་། སེམས་ཀྱི་སྐད་ཅིག་མ་གཅིག་དང་ལྡན་པའི་ཤེས་རབ་ཀྱི་དུས་གསུམ་མ་ལུས་པ་དང་། ཆོས་ཐམས་ཅད་ཀྱི་དབྱིངས་དང་། སེམས་ཅན་ཐམས་ཅད་ཀྱི་སེམས་
ཀྱི་སྤྱོད་པ་ཐམས་ཅད་རབ་ཏུ་མཁྱེན་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཐུག་ཀྱི་བརྒྱན་དམ་པ་མཆོག་བླ་ན་མེད་པའོ། །སངས་རྒྱས་བཅོམ་ལྡན་འདས་ཀྱིས་བརྗོད་དུ་མེད་པའི་འོད་བྱེ་བ་ཁྲག་ཁྲིག་
རབ་ཏུ་བཏང་ནས། འོད་ཟེར་བརྗོད་དུ་མེད་པ་གཅིག་ནས་གཅིག་ཏུ་འོད་ཟེར་གྱི་དྲ་བར་བསྐོར་ཅིང་ཞིང་མིང་བཅུ་རྡུལ་ཡབ་མ་ལུས་པ་ཐམས་ཅད་དུ་སྣང་བར་བྱས་པ། འཇིག་རྟེན་གྱི་ཁམས་ཐམས་ཅད་ཀྱི་མུན་
<pb id="56.191a"/>
པའི་རིགས་སྟོན་པ། འཛུམ་པ་སྟོན་པའི་ཞལ་གྱི་སྒོ་ནས་འོད་ཟེར་ཁ་དོག་སྣ་ཚོགས་དུ་མ་ཁ་དོག་བརྒྱ་སྟོང་བྱེ་བ་ཁྲག་ཁྲིག་ཚད་མེད་གྲངས་མེད་པ་བྱུང་བས་ཕྱོགས་བཅུའི་འཇིག་རྟེན་གྱི་ཁམས་ཚད་
མེད་གྲངས་མེད་པ་མ་ལུས་པ་ཐམས་ཅད་ཀྱི་སེམས་ཅན་གྱི་ཁམས་ལ་སྣང་བས་ཤེས་པར་བྱེད་ཅིང་། བླ་ན་མེད་པ་ཡང་དག་པར་རྫོགས་པར་བྱང་ཆུབ་པར་མཛད་པ་དང་། སངས་རྒྱས་འབྱུང་བ་དང་མི་བྲལ་ཞིང་
སངས་རྒྱས་ཀྱི་མཛད་པ་གདོན་མི་ཟ་བ་ཕྱིར་མི་ལྡོག་པ་བརྗོད་དུ་མེད་པའི་སངས་རྒྱས་འབྱུང་ཞིང་བཞུགས་པའི་སྐུ་རྣམ་པར་དག་པས་དགའ་བ་མེད་པར་འབྱུང་བ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་
འོད་ཀྱི་རྒྱན་མཆོག་དམ་པ་བླ་ན་མེད་པའོ། །སངས་རྒྱས་བཅོམ་ལྡན་འདས་རྣམས་གཞན་དུ་ལུང་སྟོན་པ་དང་། འགྲོ་བ་ཐམས་ཅད་ཀྱི་སྒྲིབ་པ་མེད་པར་མཛད་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་
རབ་རིབ་མེད་པས་འཇིག་རྟེན་ཐམས་ཅད་དུ་འཛུམ་པ་མཛད་པ་སྟོན་པའི་རྒྱན་མཆོག་དམ་པ་བླ་ན་མེད་པའོ། །ཚད་མེད་པའི་སངས་རྒྱས་བཅོམ་ལྡན་འདས་རྣམས་ཀྱི་ཆོས་ཀྱི་སྐུ་བསྒྲིབ་པ་མེད་ཅིང་རྣམ་པར་དག་པ། 
ཆོས་ཐམས་ཅད་ལ་མ་ཆགས་པ་མཐའ་མེད་པའི་ཆོས་ཀྱི་དབྱིངས་མཐའ་དང་དབུང་མེད་པར་ཆུད་པ། འཇིག་རྟེན་ཐམས་ཅད་དང་མ་འདྲེས་པ། འཇིག་རྟེན་ཐམས་ཅད་དེ་ཁོ་ན་ཉིད་ཀྱི་རྗེས་སུ་འབྲང་བ་འཇིག་རྟེན་
ཐམས་ཅད་འཇིག་རྟེན་ལས་འདས་པར་སྤྱོད་པར་འཇུག་པའི་ཚིག་གི་ལམ་ཆད་ཅིང་བརྗོད་དུ་མེད་པར་ཆུད་པ། ཕུང་པོ་དང་། ཁམས་དང་། སྐྱེ་མཆེད་དང་བྲལ་བ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་
ཆོས་ཀྱི་རྒྱན་མཆོག་དམ་པ་བླ་ན་མེད་པའོ། །སངས་རྒྱས་བཅོམ་ལྡན་འདས་ཀྱི་འོད་ཚད་མེད་པ། འཇིག་རྟེན་གྱི་ཁམས་མ་ལུས་པ་ཐམས་ཅད་དབྱེར་མེད་པའི་འོད་བརྗོད་དུ་མེད་པའི་ཡང་བརྗོད་དུ་མེད་པའི་བརྒྱན་ཁ་
<pb id="56.191b"/>
དོག་སྣ་ཚོགས་དུ་མའི་རྐྱེན་ཀུན་ནས་མི་ཕྲོག་པའི་འོད། འཇིག་རྟེན་ཐམས་ཅད་ལ་མ་ཆགས་པའི་འོད། ཚད་མེད་པ་བསྒྲིབས་པ་མེད་པའི་འོད་ཀྱི་དཀྱིལ་འཁོར་གྱི་མཛོད་ཐམས་ཅད་ཁང་པ་ལྟར་གྱུར་པ་སྟེ། འདི་ནི་
སངས་རྒྱས་བཅོམ་ལྡན་འདས་རྣམས་ཀྱི་འོད་ཀྱི་བརྒྱན་བླ་ན་མེད་པ་མཆོག་དམ་པའོ། །སངས་རྒྱས་བཅོམ་ལྡན་འདས་ཀྱི་ཁ་དོག་མཐའ་ཡས་པ། ཁ་དོག་འཚེར་བ། ཁ་དོག་རང་བཞིན་གྱིས་འཚེར་བ། ཁ་དོག་ཚད་
མེད་པ། སེམས་ཅན་མ་ལུས་པ་ཐམས་ཅད་ཀྱི་བསམ་པ་དང་། དད་པ་ཇི་ལྟ་བ་བཞིན་དུ་རྣམ་པར་རིག་པར་བྱེད་པའི་ཁ་དོག་སྟེ། སངས་རྒྱས་བཅོམ་ལྡན་འདས་མི་ཟློག་པའི་ཁ་དོག་དང་། ཁ་དོག་ཐམས་ཅད་ཀྱི་མཆོག་
བརྙེས་པས་དེ་ལས་གཞན་པའི་ཁ་དོག་དང་། ཁམས་གསུམ་གྱི་ཁ་དོག་ཐམས་ཅད་ཁྱབ་པ་ཟིལ་གྱིས་མནན་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཁ་དོག་གི་རྒྱན་མཆོག་དམ་པ་བླ་ན་མེད་པའོ། །
སངས་རྒྱས་བཅོམ་ལྡན་འདས་ཀྱི་དགེ་བ་ཤིན་དུ་རྣམ་པར་དག་པས་འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་ཀྱི་རིགས་དགེ་བ་རིན་པོ་ཆེ་འབྱུང་བའི་འཇིག་རྟེན་ཐམས་ཅད་ཀྱིས་མ་སྨད་པ། ཁ་ན་
མ་ཐོ་བ་མེད་པས་ཆོས་ཐམས་ཅད་ཀྱི་དེ་ཁོ་ན་མཉམ་པ་དང་མི་མཉམ་པར་སྤྱོད་པ་རྣམ་པར་དག་པའི་རྒྱན་དང་། དེ་བཞིན་གཤེགས་པའི་རིགས་སྒྲིབས་པ་མེད་ཅིང་རིགས་རྣམ་པར་དག་པ་ཐམས་ཅད་མཁྱེན་པ་ཉིད་
ཀྱི་ཡེ་ཤེས་ལས་བྱུང་ཞིང་འདུས་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་རིགས་དང་། གདུང་རྣམ་པར་དག་པའི་རྒྱན་མཆོག་དམ་པ་བླ་ན་མེད་པའོ། །སངས་རྒྱས་བཅོམ་ལྡན་འདས་ཀྱི་སྐུ་བྱམས་པ་
ཆེན་པོའི་སྟོབས་ཀྱིས་བརྒྱན་པ་ཤིན་དུ་དང་ཞིང་རྙོག་པ་མེད་པའི་ཀུན་དུ་རྟོག་པའི་སྐུའི་འདུ་བྱེད་ཉམ་རངས་པ། ཤིན་དུ་རྣམ་པར་ཕྱེ་བ་བལྟ་བས་མི་ངོམས་པས། ཐུགས་རྗེ་ཆེན་པོའི་ཐུགས་འགྲོ་བ་ཐམས་ཅད་ཀྱི་
