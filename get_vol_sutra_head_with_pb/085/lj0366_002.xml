<pb id="85.106b"/>
ངེས་པར་བརྗོད་པའི་རྒྱུད་བླ་མ་ལས་གསུང་གི་སྡོམ་པའི་ལེའུ་སྟེ་ལྔ་པའོ།།  །།<head n="2" t="དྲུག་པ། ཐུགས་ཀྱི་སྡོམ་པ་དང་བླ་མའི་བསྙེན་བཀུར་གྱི་ལེའུ།" type="lewu" zh="77.744"/><bampo n="366.2"/>དེ་ནས་གཞན་ཡང་བཤད་བྱ་བ། །ཐུགས་ཀྱི་དཀྱིལ་འཁོར་དམ་པ་སྟེ། །གཞལ་ཡས་
བརྩེག་མའི་དབུས་དག་ཏུ། །འཁོར་ལོ་མཆོག་ནི་དགོད་པར་བྱ། །སྔོན་པོའི་མདོག་ཅན་གཟིག་བརྗིད་ཆེ། །གསང་བ་ལས་བྱུང་རྩིབས་བརྒྱད་པ། །དེ་ཡི་དབུས་སུ་པད་མ་ནི། །སྣ་ཚོགས་པད་མ་གེ་སར་ཅན། །མདབ་མ་བརྒྱད་
དུ་བཤད་པ་སྟེ། །རྣམ་དག་གདན་དུ་བྱས་པ་ཡིན། །དེ་ཡི་དབུས་སུ་ཟླ་བ་བསྒོམ། །དེར་ནི་ཟླ་བ་ཁྱབ་པར་ནི། །རྡོ་རྗེ་སེམས་དཔའ་བདེ་བ་ཆེ། །ལྷ་མཆོག་གྲོལ་ཞིང་བཞེངས་པར་གྱུར། །ཨོྃ་ཧཱུྃ་ཨ་མ་ཧཱ་སུ་ཁ་ཨ་ལ་ལ་ཧོ། 
མ་ཧཱ་སུ་ར་ཏ་སྟྭྃ། སུ་ར་ཏ་སུ་ཁ་བི་ཡོ་ཀ་སུ་ར་ཏྃ་ཨུད་ཏ་མ་བོ་དྷི་སུ་ཁྃ། སུ་ཁ་མ་ནུ་སིད་དྷ་ཧོ། སུ་ར་ཏ་བ་ཡ་སོ་ཁྱ་མ་ཡ་ཨཱཿཧཱུཾ་ཧོ། བྷ་ག་བཱཾ་མ་ཧཱ་སུ་ཁྃ་ཨུད་ཏ་ར་ཨུད་ཏ་ར། སརྦ་ཨུད་མ་སོ་ཁྱ་མ་ཡ་ཧཱུྃ་ཨ་ལ་ལ་ཧོ། མ་ཧཱ་
སུ་ཁ་སྟྭྃ། པ་ར་མ་སུ་ཁཱ་མ་ལཻ་དུ་བི་བི་ཨུད་ཏ་མ་ཛ་ལ་སུ་ཁྃ་ཨ་ལ་ལ་ཧོ། སུ་ར་ཏོ་སོ་ཁྱ་མ་ཡ། བཅོམ་ལྡན་བདེ་བ་ཆེན་པོ་ནི། །འཁོར་དང་བཅས་པ་མཉམ་པར་བཞེངས། །ཐུགས་ཀྱི་འཁོར་ལོ་ཞལ་བཞི་པ། །ཕྱག་བཅུ་གཉིས་པ་
གཡས་བརྐྱང་གཡོན་བསྐུམ་པའི་ཞབས་ཀྱིས་བཞུགས་པ། སྤྱན་གསུམ་པ། མཆེ་བ་རྣམ་པར་གཙིགས་པ། སྔོ་བ་དང་། དཀར་བ་དང་སེར་བ་དང་དམར་བའི་ཞལ། རྡོ་རྗེ་དང་དྲིལ་བུས་འཁྱུད་པ། ཁྱབ་འཇུག་གི་མགོ་བོ་ཕྱག་ན་
བསྣམས་པ། ཁྱབ་འཇུག་གི་ལྤགས་པ་རློན་པ་བརྐྱང་ནས་ཕྱག་གཞན་གཉིས་ན་བསྣམས་པའོ། །ལྷག་མ་སྐུའི་མཁའ་འགྲོ་དང་མཚུངསོ། །ཐོད་པའི་ཕྲེང་བ་ཅན། མགོའི་ཕྲེང་བ་འཆང་བ། མགོའི་ཕྲེང་བས་
སྐུ་རགས་བཅིངས་པ། རྡོ་རྗེ་སེམས་དཔའི་དབུ་རྒྱན་ཅན། །ཟླ་བ་ཕྱེད་པའི་རྒྱན་ཡང་འཆང་། །སྣ་ཚོགས་རྡོ་རྗེ་ཅོད་པན་གནོན། །སྟག་གི་ལྤགས་པ་གོས་སུ་མནབས། །ཕྱག་རྒྱ་དྲུག་གིས་རྣམ་པར་བརྒྱན། །
<pb id="85.107a"/>
མདུན་གྱི་མཁའ་འགྲོ་མ་ནི་ཞལ་གཅིག་པ། ཕྱག་གཉིས་པ། སྤྱན་གསུམ་པ། སྐྲ་གྲོལ་བ། གཅེར་བུ་དུམ་བུས་བརྒྱན་པ། སྐ་རགས་ཅན། ཕྱག་གཡོན་པ་ཐོད་པ་ཐོགས་པས་འཁྱུད་པ། གཡས་པ་རྡོ་རྗེ་སྡིགས་
འཛུབ་ཅན། །སྐ་རགས་གཡེར་ཀའི་སྒྲ་སྒྲོགས་པ། །ཆོས་ཀྱི་སྒྲ་ནི་ཡིད་འོང་བ། །འབྱུང་བར་འགྱུར་བ་བྱེ་བ་སྙེད། །ཆོས་ཀྱི་དབྱིངས་ཏེ་སྟོང་པ་ཡིན། །མཉམ་པ་ཉིད་དང་སོ་སོར་རྟོག །བྱ་བྱེད་པ་ཡང་དེ་བཞིན་བསྒོམ། །
སྦྱོར་བ་མཆོག་གི་དམ་པ་སྟེ། །རྣམ་དག་ལེགས་པར་བརྟགས་ནས་སུ། །མཉམ་ཉིད་ཆོས་ཀྱི་རོ་གཅིག་བྱས། །འཁོར་ལོ་ལ་ནི་རྣམ་པར་བལྟ། །ཤར་གྱི་མདབ་མར་མཁའ་འགྲོ་དང་། །ལྷོ་ཕྱོགས་ལཱ་མ་དེ་བཞིན་ཏེ། །ནུབ་
ཕྱོགས་དུམ་སྐྱེས་མ་དང་ནི། །བྱང་ཕྱོགས་གཟུགས་ཅན་མ་དེ་བཞིན། །དཀར་དང་སེར་དང་དེ་བཞིན་དམར། །ལྗང་ཁུའི་མདོག་ཅན་མཆོག་དམ་པ། །ཐོད་པ་དང་ནི་ཁ་ཊྭཱྃ་འཛིན། །ཅང་ཏེའུ་གྲི་གུག་དེ་བཞིན་ཏེ། །སྤྱན་གསུམ་
པ་ལ་བཞིན་རྣམས་བསྒྱུར། །གཅེར་བུ་སྐྲ་གྲོལ་འཇིགས་པ་ཅན། །གཡས་བརྐྱང་པ་ཡི་གནས་པས་བཞུགས། །འདོད་པའི་ཆགས་པས་ལེགས་པར་མྱོས། །ཅུང་ཟད་ངོ་ཚའི་མིག་ཟུར་དང་། །ནུ་མ་རབ་རྒྱས་དགའ་བ་འཛིན། །
ཞལ་གྱི་མཆེ་བ་ཅུང་ཟད་གཙིགས། །ཕྱག་རྒྱ་ལྔ་ཡིས་རྒྱ་ཡང་གདབ། །མཚམས་བཞི་རུ་ནི་བུམ་པ་དག །ཡེ་ཤེས་བདུད་རྩི་གང་བ་དགོད། །དེ་སྟེང་བྱང་ཆུབ་སེམས་ཀྱིས་ནི། །ཡོངས་སུ་གང་བར་གཞག་པར་བྱ། །ཐུགས་ཀྱི་
འཁོར་ལོའི་ཤར་ཕྱོགས་སུ། །པུ་ལི་ར་མ་ལ་ཡ་ན་ཐོད་པའི་དུམ་བུ་དང་། རབ་གཏུམ་མ་སྟེ་དཀར་པོའོ། །བྱང་དུ་ཛཱ་ལ་དྷ་ར་ན་ཀེང་རུས་ཆེན་པོ་དང་། གཏུམ་མིག་མ་སྟེ་སེར་པོའོ། །ནུབ་ཏུ་ཨོ་ཌྜི་ཡཱ་ན་ན་ཀེང་རུས་ཅན་དང་། འོད་
ལྡན་མ་སྟེ་དམར་པོའོ། །ལྷོ་ཕྱོགས་སུ་ཨར་བུ་དེ་ན་མཆེ་བ་རྣམ་པར་གཙིགས་པ་དང་། སྣ་ཆེན་མ་སྟེ་ལྗང་ཁུའོ། །མེའི་ཕྱོགས་ན་གོ་ད་བ་རི་ན་ལྷ་དགྲ་དང་། དཔའ་བོ་བློ་གྲོས་མ་ནམ་མཁའི་མདོག་ཅན་མའོ། །བདེན་བྲལ་དུ་
<pb id="85.107b"/>
རཱ་མི་ཤྭ་ར་ན་འོད་དཔག་མེད་དང་། མིའུ་ཐུང་མ་སྟེ་དཀར་སྐྱའོ། །རླུང་གི་ཕྱོགས་ན་དེ་བི་ཀོཊྚ་ན་རྡོ་རྗེའི་འོད་དང་། ལང་ཀའི་དབང་ཕྱུག་མ་སྟེ་ལྗང་ཁུ་དང་། མུ་ཏིག་ལྟ་བུའོ། །དབང་ལྡན་ན་མཱ་ལ་བེ་ན་རྡོ་རྗེ་ལུས་དང་། ཤིང་གྲིབ་མ་སྟེ་པད་མ་དང་སེར་
སྐྱའོ། །ཐུགས་ཀྱི་འཁོར་ལོ་ནམ་མཁའ་ལ་སྤྱོད་པའོ། །ཐོད་པའི་དུམ་བུ་ལ་སོགས་པའི་དཔའ་བོ་ནི་གདོང་གཅིག་པ། ཕྱག་བཞི་པ། རལ་པའི་ཅོད་པན་ཅན་ཐུགས་རྗེས་ཁྲོ་ཞིང་འཇིགས་པ་རྡོ་རྗེ་དང་དྲིལ་བུའི་ཕྱག་གཉིས་ཀྱིས་འཁྱུད་པ། 
གཡོན་པ་དང་གཡས་པའི་ཕྱག་གཉིས་ལ་ཁ་ཊྭཱྃ་ག་དང་། ཅང་ཏེའུ་འཆང་བ། ཕྱག་རྒྱ་ལྔ་ཡིས་བརྒྱན་པ། གཡས་བརྐྱང་བས་བཞུགས་པའོ། །རབ་གཏུམ་མ་ལ་སོགས་པའི་ལྷ་མོ་རྣམས་ནི་ཞལ་གཅིག་པ། ཕྱག་གཉིས་པ་སྡིགས་འཛུབ་ཀྱི་
ཐོད་པ་འཁྱུད་པ། སྤྱན་གསུམ་པ། སེར་སྐྱའི་གཟུགས་ཅན་ནོ། །སྐྲ་གྲོལ་བ། གཟུགས་གཉིས་པ་གཉིས་སུ་མེད་པར་མཉམ་པར་ལྡན་པ། ཕྱོགས་ཀྱི་གོས་ཅན་རྣམ་པར་རོལ་བ། མགྲིན་པའི་ནོར་བུ་དང་། གདུ་བུ་དང་། དཔུང་རྒྱན་
དང་། རྣ་ཆ་དང་ཚངས་པའི་སྐུད་པ་དང་། མགུལ་རྒྱན་དང་མགོ་བོའི་ཕྲེང་བ་དང་གཡེར་ཀའི་སྐུ་རགས་ཅན། སྒོ་དང་ཟུར་གྱི་ལྷ་མོ་རྣམས། །ཁྭ་གདོང་གཤིན་རྗེ་སྲེག་ལ་སོགས། །ཇི་ལྟར་མཁའ་འགྲོའི་མདོག་བཞིན་དུ། །ཁྭ་གདོང་
ལ་སོགས་དེ་བཞིན་ནོ། །མཚམས་རྣམས་ལྷ་མོ་དེ་བཞིན་ཏེ། །གཟུགས་གཉིས་འཛིན་ཞིང་ཡིད་འཕྲོག་པའོ། །ཕྱག་སོགས་དེ་ལྟར་བསྒོམ་ནས་ནི། །དངོས་གྲུབ་ཐམས་ཅད་རབ་ཏུ་སྩོལ། །ཡེ་ཤེས་འཁོར་ལོ་དེ་མཐོང་ནས། །
མཆོད་དང་བསྟོད་དང་དབང་ཡང་བསྐུར། །བསྒོམ་པ་བརྩེ་གཅིག་བྱས་ན་ནི། །བདག་མེད་མའི་གོ་འཕང་གནས། །སྙིང་པོ་ཡེ་ཤེས་དམ་ཚིག་ནི། །སྒྲུབ་པོས་འདོད་པ་ཀུན་གྱི་ཕྱིར། །སྐུ་གསུང་ཐུགས་ལ་རྣམས་བཀོད་ནས། །སངས་རྒྱས་
མཆོག་ནི་རྣམ་པར་སྤྲོ། །རྟག་ཏུ་དམ་ཚིག་བསྐྱང་བྱ་ཞིང་། །ཡེ་ཤེས་ལྔ་ཡི་བདུད་རྩི་ཆུ། །དམ་ཚིག་མཆོད་པའི་སྦྱོར་བ་ཡིས། །ཆོ་ག་བཞིན་དུ་བཟླས་པ་བྱ། །ཨོྃ་ཤྲཱི་ཙིད་ཌཱ་ཀ་དྷྀ་ཀ་ཨ་ཁྃ་ཧུཾ་ཧཱུྃ་ཕཊ། ཌཱ་ཀི་ནི་ཛཱ་ལ་སྃ་བ་ར་ཧུཾ་
<pb id="85.108a"/>
ཧཱུྃ་ཕཊ། སྙིང་པོའོ། །ཨོྃ་ཧྲཱིཿཧ་ཧ་ཧུཾ་ཧཱུྃ་ཕཊ། ཉེ་བའི་སྙིང་པོའོ། །ཨོྃ་བཛྲ་ཌཱ་ཀི་ནཱི་ཧུྃ་ཧཱུྃ་ཕཊ། ཉེ་བའི་སྙིང་པོའོ། །ཨོྃ་སརྦ་ཌཱ་ཀི་ནཱི་ཡེ་བཛྲ་བརྞྞ་ནཱི་ཡེ་ཧུཾ་ཧཱུྃ་ཕཊ་སྭཱ་ཧཱ། སྙིང་པོ་དང་ཉེ་བའི་སྙིང་པོའོ། །ཨོྃ་ཌཱ་ཀི་ནཱི་ཡེ་ཧུཾ་ཧཱུྃ་ཕཊ། ཨོྃ་ལཱ་མེ་ཧུཾ་ཧཱུྃ་ཕཊ། ཨོྃ་ཁཎ་ཌ་
རོ་ཧེ་ཧུཾ་ཧཱུྃ་ཕཊ། ཨོྃ་རུ་པི་ནི་ཧུཾ་ཧཱུྃ་ཕཊ། ཨོྃ་ཀ་ར་ཁཎྜ་ཀ་པཱ་ལི་ན་ཀ་ར་ཧུཾ་ཧཱུྃ་ཕཊ། ཨོྃ་པྲ་ཙཎྜ་ཧུཾ་ཧཱུྃ་ཕཊ། ཨོྃ་ཀུ་རུ་མ་ཧཱ་ཀང་ཀཱ་ལ་ཀུ་རུ་ཧུཾ་ཧཱུྃ་ཕཊ། ཨོྃ་ཙཎྜཱཀྵི་ཡེ་ཧུཾ་ཧཱུྃ་ཕཊ། ཨོྃ་བཾདྷ་ཀང་་ཀཱ་ལ་བན་དྷ་ཧུྃ་ཧཱུྃ་ཕཊ། ཨོྃ་པྲ་བྷ་བ་ཏི་ཧུྃ་ཧཱུྃ་ཕཊ། ཨོྃ་ཏྲཱ་ས་ཡ་བི་ཀ་ཊ་
དཾྃཥྚི་ཎ་ཏྲ་ས་ཡ་ཧུྃ་ཧཱུྃ་ཕཊ། ཨོྃ་མ་ཧཱ་ནཱ་སེ་ཧུྃ་ཧཱུྃ་ཕཊ། ཨོྃ་ཀྵོ་བྷ་ཡ་སུ་ར་བེ་རི་ཎ་ཀྵོ་བྷ་ཡ་ཧུྃ་ཧཱུྃ་ཕཊ། ཨོྃ་བཱྀ་ར་མ་ཏི་ཧཱུྃ་ཧཱུྃ་ཕཊ། ཨོྃ་ཧྲཽཾ་ཨ་མི་ཏཱ་བྷཱ་ཧྲཽཾ་ཧུྃ་ཧཱུྃ་ཕཊ། ཨོྃ་ཁརྦ་རི་ཧུྃ་ཧཱུྃ་ཕཊ། ཨོྃ་ཧྲཿབཛྲ་པྲ་བྷ་ཧྲཿ་ཧུྃ་ཧཱུྃ་ཕཊ། ཨོྃ་ལང་ཀེ་ཤྭ་རི་ཧུྃ་ཧཱུྃ་ཕཊ། ཨོྃ་ཕེཾ་བཛྲ་དེ་
ཧ་ཧི་ཕེཾ་ཧུྃ་ཧཱུྃ་ཕཊ། ཨོྃ་དྲུ་མཙྪཱ་ཡེ་ཧུྃ་ཧཱུྃ་ཕཊ། ཨོྃ་ཀཱ་ཀཱ་སྱེ་ཧུྃ་ཧཱུྃ་ཕཊ། ཨོྃ་ཨུ་ལཱུ་ཀཱ་སྱེ་ཧུྃ་ཧཱུྃ་ཕཊ། ཨོྃ་ཤྭ་ནཱ་སྱེ་ཧུྃ་ཧཱུྃ་ཕཊ། ཨོྃ་སཱུ་ཀ་རཱ་སྱེ་ཧུྃ་ཧཱུྃ་ཕཊ། ཨོྃ་ཡ་མ་དཱ་ཌྷི་ཧུྃ་ཧཱུྃ་ཕཊ། ཨོྃ་ཡ་མ་དུ་ཏི་ཧུྃ་ཧཱུྃ་ཕཊ། ཨོྃ་ཡ་མ་དྃཥྚི་ཧུྃ་ཧཱུྃ་ཕཊ། ཨོྃ་ཡ་མ་མ་ཐ་ནི་ཧུྃ་ཧཱུྃ་ཕཊ། 
བཟླས་པ་བསྒོམ་པར་ལྡན་བྱས་ནས། །སྤྲོ་དང་བསྡུ་བའི་རིམ་པ་ཡིས། །སྔགས་པ་མྱུར་དུ་འགྲུབ་པ་སྟེ། །རྡོ་རྗེ་སེམས་དཔའི་གོ་འཕང་རྙེད། །མཉམ་པའི་དམ་ཚིག་དམ་ཚིག་མཆོག །ཐུགས་ཀྱི་རྙེད་པས་ཁྱབ་པ་ལ། །རྣལ་འབྱོར་ཆེན་པོ་རྣམ་
པར་སྤྱད། །མཁའ་ལ་སྤྱོད་པ་ཉིད་ཐོབ་འགྱུར། །འདི་ནི་ཁམས་གསུམ་ཐམས་ཅད་དུ། །གོ་འཕང་མཆོག་ལ་ལེགས་པར་ཞུགས། །ལངས་པའི་དུས་སུ་དམ་ཚིག་ཅན། །ཡན་ལག་དྲུག་ཏུ་སྦྱོར་བ་བཤད། །ཧཿསྙིང་ཀ་སྟེ།  །རྡོ་རྗེ་
སེམས་དཔའ་དཀར་པོ། ན་མ་ཧི་མགོ་ལ་སྟེ་རྣམ་པར་སྣང་མཛད་སེར་པོ། སྭཱ་ཧཱ་ཧུཾ་སྤྱི་གཙུག་ལ་པད་མ་གར་གྱི་དབང་ཕྱུག་སྟེ་ཟླ་བ་དང་སེར་སྐྱའོ། །བཽ་ཥ་ཊ་ཧེ་གོ་ཆ་སྟེ་ཧེ་རུ་ཀ་ནམ་མཁའི་མདོག་ཅན་ནོ། །ཧཱུྃ་ཧཱུྃ་ཧོ་མིག་ལ་སྟེ་རྡོ་རྗེ་ཉི་མ་གསེར་བཙོ་མ་ལྟ་བུའོ། །
ཕཊ་ཧྃ་ནི་ཡན་ལག་ཐམས་ཅད་ཀྱི་མཚོན་སྟེ་རྟ་མཆོག་ལྗང་ཁུ་སེར་སྐྱའོ། །ཨོྃ་བྃ་ལྟེ་བ་ལ་སྟེ། རྡོ་རྗེ་མཁའ་འགྲོ་ནམ་མཁའ་དང་སེར་སྐྱའོ། །ཧྃ་ཡོཾ་སྙིང་ཀ་ལ་ཡ་མི་ནི་དཀར་མོའོ། །ཧྲཱིྃ་མོ་ཁ་ལ་སྟེ་རྨོངས་བྱེད་མ་དམར་པོའོ། །
<pb id="85.108b"/>
ཧྲིྃ་ཧྲཱིྃ་མགོ་ལ་སྟེ་གཡོ་བྱེད་མ་སེར་པོའོ། །ཧཱུྃ་ཧཱུྃ་སྤྱི་གཙུག་ལ་སྟེ་སྐྲག་བྱེད་མ་སྔོན་པོའོ། །ཕཊ་ཕཊ་ཡན་ལག་ཐམས་ཅད་ཀྱི་མཚོན་ཆ་སྟེ་ཙཎྜི་ཀ་དམར་སེར་རོ། །ཇི་ལྟར་བདེ་བར་ཆོ་ག་བཞིན་དུ་སྤྱོད་ཅིང་གནས་སོ། །འགྲོ་བ་དུ་མའི་བསམ་པ་ལ། །
ཐུགས་ཀྱི་རྡོ་རྗེ་ཚུལ་ཅན་འདི། །གཉིས་མེད་སྦྱོར་བ་མཐའ་ཡས་པ། །སྲིད་པ་ཀུན་གྱི་དངོས་པོར་གནས། །དྲི་མ་མེད་ཅིང་ང་རྒྱལ་མེད། །ཡི་གེ་མེད་ཅིང་བརྗོད་དུ་མེད། །མངོན་པར་བརྗོད་པའི་རྒྱུད་བླ་མ་ལས་ཐུགས་ཀྱི་སྡོམ་པ་དང་བླ་མའི་
བསྙེན་བཀུར་གྱི་ལེའུ་སྟེ་དྲུག་པའོ།།  །།<head n="2" t="བདུན་པ། སྡོམ་པའི་དམ་ཚིག་བསྟན་པའི་ལེའུ།" type="lewu" zh="77.749"/>དེ་ནས་གཞན་ཡང་བཤད་བྱ་བ། །དཀྱིལ་འཁོར་དམ་ཚིག་མཆོག་གྱུར་པ། །འདོད་པའི་གསང་བ་ཀུན་སྟེར་བ། །ཤིན་ཏུ་གསང་བའི་དངོས་
གྲུབ་སྩོལ། །སྒྲུབ་པ་པོ་ལ་ཕན་པའི་ཕྱིར། །བསྒྲུབ་པའི་དོན་ནི་བཤད་པར་བྱ། །དཀྱིལ་འཁོར་སྔ་མའི་དབུས་སུ་ནི། །པད་མ་འདབ་མ་བརྒྱད་པ་བྲི། །སྣ་ཚོགས་མདོག་ཅན་གེ་སར་བཅས། །འདོད་པ་ཀུན་གྱི་འབྲས་བུ་
སྟེར། །དེ་ཡི་དབུས་སུ་ཡི་གེ་ཧཱུྃ། །རྡོ་རྗེ་སེམས་དཔའ་རྣམ་པར་བསྒོམ། །མཚན་རྣམས་ཐམས་ཅད་ཡོངས་སུ་རྫོགས། །དཔེ་བྱད་ཀུན་གྱིས་རྣམ་པར་བརྒྱན། །དགྱེས་པ་ཆེན་པོའི་སྦྱོར་བ་ཡིས། །གཉིས་མེད་གཉིས་སུ་མེད་པའི་
མཆོག །བྱང་ཆུབ་སེམས་ཀྱི་རྒྱུ་ལས་ནི། །བྱང་ཆུབ་ཟླ་བ་དྲི་མེད་པ། །དེ་མཐོང་ལྷ་མོ་ལངས་ནས་ནི། །གླུ་འདི་ཡིས་ནི་བསྐུལ་བར་བྱེད། །ཧཱུྃ་རོལ་ཅིག་རོལ་ཅིག་དགྱེས་པ་ཧོ། །བདེ་བ་ཆེན་པོའི་རྡོ་རྗེ་ནི། །བདེ་བ་ཆེན་པོ་རོལ་ཉིད་ལས། །འདི་ཉིད་དུ་ནི་
བཞེངས་སུ་གསོལ། །ཨ་ལ་ལ་ཧོ་དགྱེས་པ་ཆེ། །ཁྱོད་ནི་བདེ་བའི་མཆོག་ཡིན་ཏེ། །ཁྱོད་ཀྱི་ཞལ་ནི་ཁུམས་ཙམ་གྱིས། །བདག་གིས་འདིར་ནི་རོ་གཅིག་རྙེད། །ཀྱེ་མའོ་བཅོམ་ལྡན་བདེ་ཆེན་དགྱེས། །ཨོྃ་རྡོ་རྗེ་སེམས་དཔའ་ལེགས་
དགྱེས་ཁྱོད། །རོ་དང་རོ་མཆོག་ཐམས་ཅད་དེ། །དགྱེས་པ་ཆེན་པོ་བདེ་བ་རྣམས། །རྟག་པར་དངོས་གྲུབ་ཀུན་ལ་ཡང་། །རོལ་ཅིག་རོལ་ཅིག་ལྷ་མོ་ལ། །རྣལ་འབྱོར་མ་ནི་ཐམས་ཅད་དང་། །བཅོམ་ལྡན་རྡོ་རྗེ་
<pb id="85.109a"/>
ཆེན་པོ་ནི། །ལྷ་མོའི་པད་མ་དགྱེས་ལ་རོལ། །ཧཱུྃ་ཨ་ལ་ལ་ཧོ་དགྱེས་པ་ཆེ། །བཅོམ་ལྡན་འདོད་ལ་དགྱེས་པ་ཁྱོད། །འདོད་པའི་དངོས་གྲུབ་ལེགས་པར་སྩོལ། །པད་མ་མཆོག་ལ་དགྱེས་པར་རོལ། །ཨོྃ་ཨ་ལ་ལ་ཧོ་དགྱེས་
པ་ཆེ། །ཚོགས་ཀྱི་བདེ་བས་དུས་རྟག་ཏུ། །རྡོ་རྗེ་མཆོག་ནི་འཛིན་པ་ཡིས། །པད་མའི་ཞལ་མཆོག་བྱེ་བ་ཡི། །པད་མ་ལ་ནི་རོལ་པར་མཛོད། །ཇི་ལྟར་བུང་བས་སྦྲང་རྩི་བཞིན། །ལྷ་རྣམས་པད་མ་ཉིད་ལ་རོལ། །ཀྱེ་མའོ་
གྲོགས་པོ་དགྱེས་ཆེན་འདིར། །རྡོ་རྗེ་མཆོག་ནི་བདེ་བར་སྦྱར། །དུས་ཀུན་བདེ་བ་འདིར་མཛོད་ཅིག །དེ་རིང་དུས་ནི་འདི་ཉིད་དུ། །ཡང་དག་བྱང་ཆུབ་འདུས་པ་ཡིན། །ཨ་ལ་ལ་ཧོ་དགྱེས་པ་ཆེ། །བདེ་ཆེན་ཀུན་དུ་དགྱེས་མཆོག་རོལ། །
ཨ་ལ་ལ་ཧོ་དགྱེས་པ་ཆེ། །གླུ་འདི་དག་གིས་བསྐུལ་ནས་སུ། །མཉམ་ཉིད་ལས་ནི་བཅོམ་ལྡན་དཔལ། །སྡོམ་པའི་རྡོ་རྗེ་བཞེངས་པར་གྱུར། །འཁོར་དང་བཅས་པར་གཟིགས་ནས་ནི། །བཅོམ་ལྡན་འདས་ནི་ཞལ་བཞི་པ། །
སྔོ་བ་དང་སེར་བ་དང་དམར་བ་དང་། ལྗང་ཁུའི་ཞལ་ཏེ། སྤྱན་གསུམ་པ། ཕྱག་བཅུ་གཉིས་པ། གཡས་བརྐྱང་བས་འཇིགས་བྱེད་ཆེན་པོ་དང་དུས་མཚན་ཞབས་འོག་ཏུ་མནན་པ། ཕྱག་གཉིས་རྡོ་རྗེ་དྲིལ་བུ་བསྣམས་པས་དམ་ཚིག་
རྡོ་རྗེ་ཕག་མོ་ལ་འཁྱུད་པ། ཕྱག་གཞན་གཉིས་པོ་ནི་ཚོགས་བདག་གི་ལྤགས་པ་འཛིན་པ། གཡས་པའི་གསུམ་པ་ན་ཅང་ཏེའུ། བཞི་པ་ལ་དགྲ་སྟ། ལྔ་པ་ལ་གྲི་གུག །དྲུག་པ་ལ་རྡོ་རྗེ་མདུང་བསྣམས་པ། ཕྱག་གཡོན་པའི་
གསུམ་པ་ན་རྡོ་རྗེ་ཁ་ཊྭཱྃ་ག །བཞི་པ་ལ་ཁྲག་གིས་བཀང་བའི་ཐོད་པ། ལྔ་པ་ལ་རྡོ་རྗེ་ཞགས་པ། དྲུག་པ་ལ་བདུད་བཞིའི་མགོ་བོ་བསྣམས་པའོ། །རོལ་པའི་ཅོད་པན་རྒྱན་ཆ་ཅན། །དབུ་ལ་ཐོད་པའི་ཕྲེང་བ་འཆང་། །ཟླ་བ་ཕྱེད་པའི་དབུ་
ལ་འཛིན། །དབུ་ལ་སྣ་ཚོགས་རྡོ་རྗེས་མནན། །འཇིགས་པའི་མཆེ་བ་རྣམ་སྒྱུར་ཞལ། །སྒེག་པ་ལ་སོགས་ཉམས་དང་ལྡན། །སྟག་གི་ལྤགས་པ་གོས་སུ་བནབས། །མི་ཡི་མགོ་བོའི་ཕྲེང་བ་འཛིན། །མགྲིན་ནོར་གདུབ་བུ་རྣ་ཆ་དང་། །
<pb id="85.109b"/>
མགོ་ཡི་ནོར་བུས་རྣམ་པར་བརྒྱན། །ཚངས་པའི་སྐུད་པ་ཐལ་བ་སྟེ། །ཕྱག་རྒྱ་དྲུག་ཏུ་རབ་ཏུ་གྲགས། །དེ་ཡི་ཕང་ན་བཅོམ་ལྡན་མ། །དམ་ཚིག་རྡོ་རྗེ་ཕག་མོ་ནི། །སྐུ་མདོག་དེ་དང་འདྲ་བར་བྱ། །ཞལ་གཅིག་པ་ལ་ཕྱག་གཉིས་པ། །སྤྱན་གཉིས་པ་ལ་སྐྲ་གྲོལ་བ། །
གཅིར་བུ་སྐ་རགས་འོག་བག་གིས་རྣམ་པར་བརྒྱན་པ། ཕྱག་གཡོན་པས་འཁྱུད་པ་སྟེ། བདུད་ཀྱི་ཁྲག་གིས་ཡོངས་སུ་གང་བའི་ཐོད་པ་བསྣམས་པ། གཡས་པ་ན་བསྡིགས་འཛུབ་རྡོ་རྗེ་དང་བཅས་པས་ཕྱོགས་བཅུར་བསྡིགས་པར་བྱེད་པ། བསྐལ་བའི་མེ་ཡི་
གཟི་བརྗིད་ཅན། །ཁྲག་ལ་དགྱེས་ཤིང་ཞལ་ནས་འཛག །བྱིན་པ་གཉིས་ཀྱིས་མཉམ་པར་འཁྱུད། །ཐུགས་རྗེ་ཆེན་པོའི་བདག་ཉིད་ཅན། །ཆོས་ཀུན་གནས་ནི་དགེ་བ་ཡིན། །ཨཱ་ལི་ཀཱ་ལི་ལས་བྱུང་བ། །རྣམ་པར་རྟོག་པ་མེད་པ་སྟེ། །ཆོས་
དང་ཆོས་མིན་རྣམ་པར་སྤངས། །པད་འདབ་ལྷ་མོ་དགོད་པ་ཡིས། །དངོས་གྲུབ་ཐམས་ཅད་རབ་ཏུ་སྩོལ། །མཁའ་འགྲོ་མ་དང་ལཱ་མ་དང་། །དུམ་སྐྱེས་མ་དང་གཟུགས་ཅན་མ། །གཡོན་ཕྱོགས་བསྐོར་བའི་དགོད་པ་ཡིས། །རྣལ་འབྱོར་པ་ལ་དངོས་
གྲུབ་སྩོལ། །གནག་ཅིང་སེར་ལ་དེ་བཞིན་དམར། །ལྗང་ཁུ་དྲག་པོའི་གཟུགས་ཅན་ཏེ། །ཐམས་ཅད་ཞལ་གསུམ་ཕྱག་དྲུག་པ། །སྤྱན་གསུམ་གཡས་བརྐྱང་གནས་པས་བཞུགས། །གཅེར་བུ་དབུ་སྐྲ་གྲོལ་བ་སྟེ། །བདུད་བཞི་ཞབས་ཀྱིས་གནན་པ་དང་། །
ཆགས་ཤིང་ཞེན་པས་མྱོས་པ་དང་། །ཐོད་པ་དག་གི་དབུ་རྒྱན་ཅན། །ཕྱག་རྒྱ་ལྔས་ནི་རྣམ་པར་བརྒྱན། །གནག་ཅིང་སྔོ་ལ་ལྗང་བ་དང་། །ཤིན་ཏུ་འཇིགས་ཤིང་སྡང་མིག་ཅན། །སེར་ཞིང་གནག་ལ་ལྗང་ཁུ་སྟེ། །སྙིང་རྗེའི་རོ་ནི་ཡོངས་སུ་རྫོགས། །
དམར་ཞིང་གནག་ལ་ལྗང་བ་དང་། །སྒེག་པ་ལ་སོགས་ཉམས་ཀྱིས་འཁོར། །ལྗང་ཞིང་གནག་ལ་སེར་བ་དང་། །འཇམ་ཞིང་ཁྲོ་བས་འཇིགས་པ་དང་། །ཐོད་པ་དང་ནི་ཁ་ཊྭཱྃ་འཛིན། །གཡོན་པ་ཅང་ཏེའུ་གྲི་གུག་སྟེ། །མགོ་བོ་རྡོ་རྗེ་མདུང་གཡས་ན། །
མཚམས་ནི་བཞི་པོ་དག་ཏུ་ཡང་། །བུམ་པ་བདུད་རྩི་ལྔ་ཡི་ཆུས། །ཡོངས་སུ་གང་བའི་སྟེང་དུ་ཡང་། །བྱང་ཆུབ་སེམས་ཀྱིས་གང་སྣོད་གཞུག །ཁྭ་གདོང་ལ་སོགས་ལྷ་མོ་རྣམས། །གཡས་བརྐྱང་པ་ཡི་གནས་པས་བཞུགས། །
<pb id="85.110a"/>
གནག་དང་སྔོ་བསངས་དམར་སེར་སྐྱ། །ཞལ་གཅིག་པ་ལ་ཕྱག་བཞི་པ། །སྤྱན་གསུམ་དྲག་པོའི་གཟུགས་ཅན་ལ། །སྐྲ་གྲོལ་པ་ཡིས་རྣམ་པར་བརྒྱན། །ཐོད་པའི་ཕྲེང་བའི་དབུ་རྒྱན་ཅན། །ཕྱག་རྒྱ་ལྔ་ཡིས་རྣམ་པར་བརྒྱན། །གཅེར་
བུ་ཡི་དགས་གདན་དུ་མནན། །འདོད་པའི་སྙིང་རྗེས་རྣམ་པར་མྱོས། །གཡོན་པར་མགོ་བོ་ཁ་ཊྭཱྃ་ག །གཡས་ན་ཐོད་པ་གྲི་གུག་གོ། །མཚམས་ནི་བཞི་པོ་དག་ཏུ་ཡང་། །གཤིན་རྗེ་སྲེག་སོགས་མཁའ་འགྲོ་མ། །ཞལ་གཅིག་པ་ལ་ཕྱག་བཞི་
པ། །གཡས་བརྐྱང་བ་ཡི་གནས་པས་བཞུགས། །སྤྱན་གསུམ་པ་ལ་ཡི་དགས་གདན། །སྐྲ་གྲོལ་བ་ཡང་རབ་ཏུ་འཇིགས། །ཐོད་པའི་ཕྲེང་བའི་དབུ་རྒྱན་ཅན། །ཕྱག་རྒྱ་ལྔ་ཡིས་རྣམ་པར་བརྒྱན། །གཅེར་བུར་སྣ་ཚོགས་གཟུགས་ཅན་ལ། །
དགའ་ཞིང་བདེ་བས་རྣམ་པར་མྱོས། །གཡོན་ལ་ཐོད་པ་ཁ་ཊྭཱྃ་ག། །གཡས་ལ་ཅང་ཏེའུ་གྲི་གུག་སྟེ། །གཡོན་ནས་བསྐོར་ཞིང་དགོད་བྱས་ན། །མཚམས་ཀྱི་དངོས་གྲུབ་སྩལ་བར་འགྱུར། །ཁྭ་གདོང་ལ་སོགས་སྒོར་དགོད་པ། །གཡས་
ནས་བསྐོར་ཞིང་དགོད་པར་བྱ། །ཁམས་དང་སྐྱེ་མཆེད་ཕུང་པོ་རྣམས། །སྐུ་གསུང་ཐུགས་སུ་རྣམ་པར་བསྒོམ། །སྔར་བཤད་རིམ་པའི་སྦྱོར་བ་ཡིས། །ཆོ་ག་བཞིན་དུ་དགོད་པར་བྱ། །དབང་ཆེན་དང་ནི་ཆུ་དང་ནི། །མེ་དང་རླུང་གི་
དཀྱིལ་འཁོར་གྱི། །དེ་ཡི་དབུས་སུ་བཀོད་པ་ནི། །ས་སོགས་བཞི་པོ་དག་ཡིན་ནོ། །ལྟུང་བྱེད་མ་དང་གསོད་མ་ཉིད། །འགུགས་བྱེད་མ་དང་གར་མ་དག །དེ་ཉིད་ནམ་མཁའི་ཁམས་ཡིན་ཏེ། །པད་མའི་དྲ་བ་སྟོང་པ་ཡིན། །
གཟུགས་ནི་རྣམ་པར་སྣང་མཛད་ཡིན། །ཚོར་བ་རྡོ་རྗེ་ཉི་མ་ཡིན། །འདུ་ཤེས་གར་དབང་རྒྱལ་པོ་སྟེ། །འདུ་བྱེད་རྡོ་རྗེ་རྒྱལ་པོ་ཡིན། །རྣམ་ཤེས་རྡོ་རྗེ་སེམས་དཔའ་སྟེ། །བདེ་གཤེགས་ཀུན་ཉིད་ཧེ་རུ་ཀ །མིག་ནི་གཏི་མུག་
རྡོ་རྗེ་སྟེ། །རྣ་བ་ཞེ་སྡང་རྡོ་རྗེ་ཡིན། །སྣ་ནི་ཕྲག་དོག་རྡོ་རྗེ་སྟེ། །ལྕེ་ནི་ཆགས་པ་རྡོ་རྗེ་ཡིན། །ལུས་ནི་སེར་སྣ་རྡོ་རྗེའོ། །སྐྱེ་མཆེད་ཀུན་དབང་རྡོ་རྗེའོ། །ཧཱུྃ་ནི་ཐུགས་ཀྱི་རྡོ་རྗེ་སྟེ། །ཨཱཿཞེས་བྱ་བ་གསུང་དུ་འགྱུར། །ཨོྃ་ནི་
<pb id="85.110b"/>
སྐུའི་རྡོ་རྗེ་སྟེ། །ཧེ་ནི་རྡོ་རྗེ་ཡེ་ཤེས་ཡིན། །ལུས་སོགས་རིམ་པའི་སྦྱོར་བ་ཡིས། །དངོས་པོ་ཐམས་ཅད་རྣམ་པར་བསྒོམ། །བདེ་བའི་ཆགས་པ་བཅོམ་ལྡན་འདས། །ཆགས་པ་མེད་པའང་དེ་བཞིན་ཏེ། །ཡེ་ཤེས་འཁོར་ལོ་དེ་མཐོང་ནས། །
མཆོད་དང་བསྟོད་དང་དབང་ཡང་བསྐུར། །རྗེས་སུ་ཆགས་པའི་སྦྱོར་བ་དག །འཇུག་པས་མཉམ་པའི་བཅུད་དུ་འགྱུར། །དངོས་དང་དངོས་མེད་རྣམ་བསྒོམས་ན། །སྤྲོ་དང་བསྡུ་བའི་སྦྱོར་བྱས་ནས། །སྦྱོར་བའི་དམ་ཚིག་མཆོད་པ་ཡིས། །
ཆོ་ག་བཞིན་དུ་བཟླས་པར་བྱ། །ཨོྃ་ཤྲཱི་བཛྲ་ཧེ་ཧེ་རུ་རུ་ཀྃ་ཧུྃ་ཧཱུྃ་ཕཊ། ཌཱ་ཀི་ནཱི་ཛཱ་ལ་སམ་བ་ར་སྭཱ་ཧཱ། སྙིང་པོའོ། །ཨོྃ་ཧྲཱིཿ ཧ་ཧ་ཧུྃ་ཧཱུྃ་ཕཊ། ཉེ་བའི་སྙིང་པོའོ། །ཨོྃ་བཛྲ་བཻ་རོ་ཙ་ནཱི་ཡེ་ཧུྃ་ཧཱུྃ་ཕཊ་སྭཱ་ཧཱ། ཨོྃ་སརྦ་བུད་དྷ་ཌཱ་ཀི་ནཱི་ཡེ་ཧུྃ་ཧཱུྃ་ཕཊ་སྭཱ་ཧཱ། ཕག་
མོའི་སྙིང་པོ་དང་ཉེ་བའི་སྙིང་པོའོ། །ཨོྃ་ཌཱ་ཀི་ནི་ཧུྃ་ཧཱུྃ་ཕཊ་སྭ་ཧཱ། ཨོྃ་ལཱ་མེ་ཧུྃ་ཧཱུྃ་ཕཊ་སྭཱ་ཧཱ། ཨོྃ་ཁཎྜ་རོ་ཧེ་ཧུྃ་ཧཱུྃ་ཕཊ། ཨོྃ་རུ་པི་ནི་ཡེ་ཧུཾ་ཧཱུྃ་ཕཊ་སྭ་ཧཱ ཨོྃ་ཀཱ་ཀཱ་སྱེ་ཧུཾ་ཧཱུྃ་ཕཊ་སྭ་ཧཱ། ཨོྃ་ཨུ་ལཱུ་ཀཱ་སྱེ་ཧུྃ་ཧཱུྃ་ཕཊ་སྭཱ་ཧཱ། ཨོྃ་ཤྭཱ་ནཱ་སྱེ་ཧུྃ་ཧཱུྃ་ཕཊ་སྭཱ་ཧཱ། ཨོྃ་སུ་ཀ་
རཱ་སྱེ་ཧུྃ་ཧཱུྃ་ཕཊ་སྭཱ་ཧཱ། ཨོྃ་ཡ་མ་དཱ་ཌྷི་ཧུྃ་ཧཱུྃ་ཕཊ། ཨོྃ་ཡ་མ་དུ་ཏི་ཧུཾ་ཧཱུྃ་ཕཊ། ཨོྃ་ཡ་མ་དྃཥྚི་ཧུྃ་ཧཱུྃ་ཕཊ། ཨོྃ་ཡ་མ་མ་ཐ་ནི་ཧུྃ་ཧཱུྃ་ཕཊ། སྤྲོ་དང་བསྡུ་བའི་སྦྱོར་བ་ཡིས། །བསྒོམ་པ་མཆོག་ནི་བསྒོམ་པར་བྱ། །འདི་ནི་རྣལ་འབྱོར་
མ་རྣམས་ཀྱིས། །མཆོག་ཏུ་གསང་བ་སྨྲས་པ་ཡིན། །བཅུ་དྲུག་ཆ་ནི་ཡོངས་རྫོགས་པ། །སྔགས་དང་གསང་སྔགས་ཀུན་གྱི་གཙོ། །བསྒོམ་པའི་དུས་ལས་ལངས་ནས་ནི། །གོ་ཆ་གཉིས་ནི་རྣམ་པར་དགོད། །ཨོྃ་ཧ་རྡོ་རྗེ་སེམས་
དཔའ་སྙིང་ཀ་ལ། །ན་མ་ཧི་རྣམ་པར་སྣང་མཛད་མགོལ། སྭཱ་ཧཱ་ཧུ་པད་མ་གར་གྱི་དབང་ཕྱུག་སྤྱི་གཙུག་ལ། བཽ་ཥ་ཊ་ཧི་ཁྲག་མཐུང་སྟེ་དཔུང་པ་ལའོ། །ཧཱུྃ་ཧཱུྃ་ཧོ་རྡོ་རྗེ་ཉི་མ་སྟེ་མིག་ལའོ། །ཕཊ་ཧྃ་རྟ་མཆོག་སྟེ་ཡན་ལག་
ཐམས་ཅད་ཀྱི་མཚོན་ཆའོ། །ཨོྃ་བྃ་རྡོ་རྗེ་ཕག་མོ་སྟེ་ལྟེ་བ་ལའོ། །ཧྃ་ཡོྃ་ཡ་མི་ནི་སྟེ་སྙིང་ཀ་ལའོ། །ཧྲཱིྃ་མྃ་རྨོངས་བྱེད་མ་སྟེ་ལྕེ་ལའོ། །ཧྲིཾ་ཧྲཱིྃ་གཡོ་བྱེད་མ་སྟེ་མགོ་བོ་ལའོ། །ཧཱུྃ་ཧཱུྃ་སྐྲག་བྱེད་མ་སྟེ་སྤྱི་གཙུག་ལའོ། །
<pb id="85.111a"/>
ཕཊ་ཧྃ་གཏུམ་མོ་སྟེ།   །ཡན་ལག་ཐམས་ཅད་ཀྱི་མཚོན་ཆའོ། །འདི་ལྟར་དངོས་དང་དངོས་མེད་མཉམ། །ཐམས་ཅད་ཆོས་སུ་རོ་གཅིག་སྟེ། །མཉམ་པ་ཉིད་ལ་རྣམ་པར་བཞུགས། །མཉམ་པའི་ཡེ་ཤེས་ལྔ་པོ་འདི། །
རྣལ་འབྱོར་དམ་ཚིག་ཅན་གྱིས་སྐྱོངས། །དུས་བཞི་འམ་ཡང་ན་དུས་གསུམ་དུ། །ཅི་ཙམ་ནུས་པ་བསྲུང་བར་བྱ། །འདི་ནི་གསང་བའི་མཆོག་ཡིན་ཏེ། །གང་ལ་ཡང་ནི་བསྟན་མི་བྱ། །མངོན་པར་བརྗོད་པའི་རྒྱུད་བླ་མ་ཆེན་པོ་
ལས་སྡོམ་པའི་དམ་ཚིག་བསྟན་པ་སྟེ་ལེའུ་བདུན་པའོ།།  །།   །།<head n="2" t="བརྒྱད་པ། གནས་ཀྱི་རིམ་པའི་ལེའུ།" type="lewu" zh="77.755"/>དེ་ནས་ཆོ་གའི་གཞུང་བཞིན་བཤད། །པད་མ་འདབ་བརྒྱད་ལེགས་པར་མཛེས། །སྣ་ཚོགས་
འདབ་མ་ཡིད་འོང་བ། །ཉི་མའི་དཀྱིལ་འཁོར་དབུས་སུ་ནི། །པད་མའི་རྒྱལ་པོ་རྣམ་པར་བསམ། །ལྟེ་བར་སྣ་ཚོགས་རྡོ་རྗེ་སྟེ། །རྡོ་རྗེ་རྩེ་མོ་ལྔ་པའོ། །དེ་ལ་ལྟེ་བའི་དབུས་སུ་ནི། །ཉི་མའི་དཀྱིལ་འཁོར་གྱིས་མཚན་པ། །
དེ་སྟེ་ཨཱ་ལི་ཀཱ་ལི་སྟེ། །དབུས་སུ་རེག་བྱ་སྟོང་པ་ཡིན། །རྡོ་རྗེ་སེམས་དཔའ་མཆོག་གི་ཁྱབ། །བདག་ཉིད་ཧེ་རུ་ཀ་དཔལ་ཉིད། །ཞལ་གདོང་ལྔ་ལ་ཕྱག་བཅུ་གཉིས། །སྤྱན་གསུམ་རྣམ་པར་འགྱུར་བ་སྟེ། །གཡས་བརྐྱང་
བ་ཡི་གནས་པས་བཞུགས། །གཡོན་བརྐྱང་བ་ཡང་དེ་བཞིན་བཞུགས། །འཇིགས་བྱེད་དང་ནི་དུས་མཚན་ཉིད། །ཞབས་ཀྱི་འོག་ཏུ་མནན་པར་བྲི། །སྟག་གི་ལྤགས་པ་གོས་སུ་བནབས། །ཐུགས་རྗེ་ཁྲོ་བོས་རྣམ་པར་རོལ། །
ཐོད་པའི་ཕྲེང་བའི་དབུ་རྒྱན་ཅན། །རོལ་པའི་ཅོད་པན་རྒྱན་དུ་ཐོགས། །ཟླ་བ་ཕྱེད་པའི་སྤྱི་གཙུག་ལ། །སྣ་ཚོགས་རྡོ་རྗེས་དབུ་ལ་མནན། །སྒེག་པ་ལ་སོགས་ཉམས་དང་ལྡན། །མི་མགོའི་ཕྲེང་བ་འཛིན་པ་སྟེ། །ཐོད་
རློན་ཕྲེང་བས་རྣམ་པར་བརྒྱན། །མགུལ་རྒྱན་གདུབ་བུ་རྣ་ཆ་དང་། །ཐོད་པའི་ཕྲེང་བས་དབུ་ལ་བརྒྱན། །ཚངས་པའི་སྐུད་པ་ཐལ་བ་སྟེ། །ཕྱག་རྒྱ་དྲུག་པོ་རྣམ་པར་བསྒོམ། །ཕྱག་གཉིས་ཐོད་པ་དྲིལ་བུ་ཡིས། །
<pb id="85.111b"/>
ཕག་མོ་ལ་ནི་རྣམ་པར་ཁྱུད། །ཕྱག་གཞན་གཉིས་པོ་དག་གིས་ནི། །འཇིགས་བྱེད་ཆེན་པོའི་ལྤགས་རློན་བནབས། །གཡས་པའི་ཕྱག་གསུམ་པ་ལ་རྡོ་རྗེ་གསོར་ཞིང་བ་དན་གསུམ་པ་འཛིན་པ། བཞི་པ་ལ་མདུང་རྩེ་ལྔ་པ། ལྔ་པ་ལ་
དགྲ་སྟ། དྲུག་པ་ལ་རྡོ་རྗེ་ཅང་ཏེའུ་བསྣམས་སོ། །གཡོན་པའི་ཕྱག་གསུམ་པ་རྡོ་རྗེ་ཁ་ཊྭཱྃ་ག །བཞི་པ་ལ་རྡོ་རྗེ་ཞགས་པ། ལྔ་པ་ལ་གྲི་གུག །དྲུག་པ་ལ་དྲག་པོའི་མགོ་བོ། བང་ན་གནས་པའི་ཕག་མོ་ནི་བཅོམ་ལྡན་འདས་
ཀྱི་མདོག་ཅན་ཕྱག་གཉིས་པ། ཞལ་གཅིག་པ། སྤྱན་གསུམ་པ། སྐྲ་གྲོལ་བ། གཅེར་བུ་དུམ་བུས་བརྒྱན་པའི་སྐ་རགས་ཅན། ཕྱག་གཡོན་པ་ལ་བྱང་ཆུབ་ཀྱི་སེམས་ཀྱི་གང་བའི་ཐོད་པ་བསྣམས་པས་མཁྱུད་པ། ཕྱག་
གཡས་པའི་བསྡིགས་འཛུབ་ཀྱིས་གདུག་པ་ཀུན་ལ་ཕྱོགས་སུ་བསྡིགས་འཛུབ་བྱེད་ཅིང་གྲི་གུག་འཛིན་པ། བསྐལ་པའི་མེ་ཡི་གཟི་བརྗིད་ཅན། །ཁྲག་ལ་དགྱེས་ཤིང་ཁྲག་འཛག་པ། །བྱིན་པ་གཉིས་ཀྱི་ལེགས་པར་འཁྲིལ། །
བདེ་བའི་མཆོག་གི་དམ་པའོ། །དྲག་པོའི་གཟུགས་ཅན་རྣམ་པར་འགྱུར། །ཐུགས་རྗེའི་ཆགས་པས་རྣམ་པར་རོལ། །རྡོ་རྗེ་སེམས་དཔའི་དབུ་རྒྱན་ཅན། །ཧེ་རུ་ཀ་དཔལ་རྣམ་པར་བསྒོམ། །ནམ་མཁའི་མདོག་ཅན་སེར་བ་
དང་། །དམར་དང་ལྗང་ཁུ་སེར་སྐྱ་མའོ། །ཁྲོ་དང་བཞད་དང་སྒེག་པ་དང་། །རྔམ་དང་ཞི་བར་ལྡན་པ་དང་། །ཁམས་དང་སྐྱེ་མཆེད་ཕུང་པོ་དང་། །རེག་པའང་དེ་བཞིན་བསྒོམ་པ་སྟེ། །མཁའ་འགྲོ་ལཱ་མ་དེ་བཞིན་ཏེ། །དུམ་
སྐྱེས་མ་དང་གཟུགས་ཅན་མ། །ཕྱག་བཞི་པ་ལ་གདོང་གཅིག་པ། །སྤྱན་གསུམ་པ་ལ་དྲག་པོའི་གཟུགས། །སྐྱིལ་མོ་དཀྲུང་ནི་ཕྱེད་པར་བཞུགས། །ཕྱོགས་ཀྱི་གོས་ཅན་མཆོག་ཡིན་ནོ། །ཐོད་པའི་ཕྲེང་བའི་དབུ་
རྒྱན་ཅན། །སྐྲ་གྲོལ་བ་ཡིས་རྣམ་པར་བརྒྱན། །ལྷ་མོ་ཕྱག་རྒྱ་ལྔ་འཆང་ཞིང་། །འདོད་པའི་རྣམ་གྲོལ་རབ་ཏུ་སྟེར། །ཤར་དང་ལྷོ་དང་ནུབ་དང་ནི། །བྱང་གི་ཕྱོགས་སུ་རྣམ་པར་དགོད། །དཀར་དང་སེར་བ་དེ་བཞིན་དུ། །
<pb id="85.112a"/>
དམར་དང་ལྗང་གུ་ཆགས་པས་མྱོས། །ཐོད་པ་དང་ནི་ཁ་ཊྭཱྃ་འཛིན། །དྲིལ་བུ་ཅང་ཏེའུ་གྲི་གུག་འཆང་། །མཚམས་བཞི་དག་ཏུ་བུམ་པ་བཞི། །ཡེ་ཤེས་ལྔ་ཡིས་ཡོངས་གང་བ། །ཐོད་པ་འོ་མས་ཡོངས་གང་བས། །བུམ་
པའི་སྟེང་དུ་གཞག་པར་བྱ། །གཡོན་ནས་བསྐོར་ཞིང་བཀོད་ནས་ཀྱང་། །ཡེ་ཤེས་སེམས་དཔའ་བཀུག་ནས་སུ། །མཆོད་དང་བསྟོད་དང་གཞུག་པར་བྱ། །ཡིད་ངག་ལུས་ལ་བཀོད་ནས་ནི། །གོ་འཕང་མཆོག་ནི་བསྒོམ་པར་བྱ། །ཧཱུྃ་ཨཱཿ་
ཨོྃ་ནི་རྣམ་པར་བསྒོམ། །གསང་སྔགས་ཇི་བཞིན་བཟླས་ན་ནི། །དངོས་གྲུབ་ཐམས་ཅད་རབ་ཏུ་སྩོལ། །ཨོྃ་ཤྲཱི་བཛྲ་ཧེ་ཧེ་རུ་རུ་ཀྃ་ཧུྃ་ཧཱུྃ་ཕཊ། ཌཱ་ཀི་ནཱི་ཛཱ་ལ་སམ་བ་ར་སྭཱ་ཧཱ། ཨོྃ་ཧྲཱིཿཧ་ཧ་ཧུྃ་ཧཱུྃ་ཕཊ། སྙིང་པོ་དང་ཉེ་བའི་སྙིང་པོའོ། །ཨོྃ་བཛྲ་བཻ་རོ་ཙ་
ནཱི་ཡེ་ཧུྃ་ཧཱུྃ་ཕཊ་སྭཱ་ཧཱ། ཨོྃ་སརྦ་བུད་དྷ་ཌཱ་ཀི་ནཱི་ཡེ་ཡེ་ཧུྃ་ཧཱུྃ་ཕཊ་སྭཱ་ཧཱ། ལྷ་མོའི་སྙིང་པོ་དང་ཉེ་བའི་སྙིང་པོའོ། །ཨོྃ་ཌཱ་ཀི་ནི་ཧུྃ་ཧཱུྃ་ཕཊ། ཨོྃ་ལཱ་མེ་ཧུྃ་ཧཱུྃ་ཕཊ། ཨོྃ་ཁཎྜ་རོ་ཧེ་ཧུྃ་ཧཱུྃ་ཕཊ། ཨོྃ་རཱུ་པི་ཎེ་ཧུྃ་ཧཱུྃ་ཕཊ། ཁྲོ་བོའི་སྤྲུལ་པ་སྤྲོས་ནས་ནི། །
འགྲོ་བ་གསུམ་པོ་རྫོགས་པར་བྱས། །བསྒོམ་པར་བཟླས་པར་ལྡན་པ་ཡིས། །བདག་གིས་སྤྲོ་དང་བསྡུ་བར་བྱ། །ཁམས་གསུམ་མ་ལུས་ཀུན་དུ་ཡང་། །ལུས་ངག་ཡིད་གསུམ་ཅི་བདེར་སྤྱད། །དམ་ཚིག་ཅན་བསྒོམས་ལངས་ནས་ནི། །གོ་ཆ་གཉིས་པོ་
བགོ་བར་བྱ། །ཨོྃ་ཧཿརྡོ་རྗེ་སེམས་དཔའ་སྟེ་སྙིང་ཀ་ལའོ། །ན་མ་ཧི་རྣམ་པར་སྣང་མཛད་དེ་མགོ་བོ་ལའོ། །སྭཱ་ཧཱ་ཧུ་པད་མ་གར་དབང་སྟེ་སྤྱི་གཙུག་ལའོ། །བཽ་ཥ་ཊ་ཧེ་དཔལ་ཁྲག་འཐུང་སྟེ་དཔུང་པ་གཉིས་ལའོ། །ཧཱུྃ་ཧཱུྃ་ཧོ་རྡོ་རྗེ་ཉི་མ་སྟེ་མིག་ལའོ། །
ཕཊ་ཧྃ་རྟ་མཆོག་སྟེ་ཡན་ལག་ཐམས་ཅད་ཀྱི་གོ་ཆའོ། །ཨོྃ་བྃ་རྡོ་རྗེ་ཕག་མོ་སྟེ་ལྟེ་བ་ལའོ། །ཧྃ་ཡོཾ་ཡ་མི་ནི་སྟེ་སྙིང་ཀ་ལའོ། །ཧྲཱིྃ་མོཾ་རྨོངས་བྱེད་མ་སྟེ་ཁ་ལའོ། །ཧྲཱེཾ་ཧྲཱིཾ་གཡོ་བྱེད་མ་སྟེ་མགོ་བོ་ལའོ། །ཧཱུྃ་ཧཱུྃ་སྐྲག་བྱེད་མ་སྟེ་སྤྱི་གཙུག་ལའོ། །
ཕཊ་ཕཊ་ནི་ཙཎྜི་ཀ་སྟེ་ཡན་ལག་ཐམས་ཅད་ཀྱི་མཚོན་ཆའོ། །འདི་ནི་དམ་ཚིག་ངོ་བོ་སྟེ། །དངོས་པོ་ཀུན་གྱི་རང་བཞིན་ནོ། །སྔགས་དབྱིབས་ཆོས་བདག་རྣལ་འབྱོར་ནི། །བདག་ཉིད་ཆོས་སུ་སྦྱོར་བ་ཡིས། །ཇི་ལྟར་བདེ་བར་སྤྱོད་པར་བྱ། །མངོན་པར་
<pb id="85.112b"/>
བརྗོད་པའི་རྒྱུད་བླ་མ་ལས་གནས་ཀྱི་རིམ་པ་སྟེ་ལེའུ་བརྒྱད་པའོ།།  །།<head n="2" t="དགུ་པ། གཉིས་སུ་མེད་པའི་འཁོར་ལོའི་རིམ་པར་ཕྱེ་བ་བསྟན་པའི་ལེའུ།" type="lewu" zh="77.758"/>དེ་ནས་གཞན་ཡང་བཤད་བྱ་བ། །དཔའ་བོ་གཅིག་པུའི་ཆོ་ག་ནི། །སྔགས་པས་ལྟེ་བར་རྣམ་བསམས་པ། །རླུང་དང་མེ་ཡི་དབུས་སུ་ནི། །དེའི་སྟེང་དུ་སྣ་ཚོགས་
པད་མ། །དེའི་སྟེང་དུ་ཉི་མའི་དཀྱིལ་འཁོར། དེའི་སྟེང་དུ་ཐོད་པ་ཡེ་ཤེས་ལྔའི་བདུད་རྩིས་གང་བ། དེའི་དབུས་སུ་ཨཱ་ལི་ཀཱ་ལི་ལུགས་སུ་འབྱུང་བ་དང་། ལུགས་ལས་བཟློག་པའི་ཚུལ་དུ་ཉིས་ལྡབ་ཏུ་བྱས་ལ། ཧཱུྃ་བྱིན་གྱིས་བརླབས་པའི་རྡོ་རྗེ་
སེམས་དཔའི་སྦྱོར་བ་དགའ་ཞིང་དགྱེས་པ་ལས་བྱུང་བ་ནི་དཔལ་ཐུགས་རྗེའི་བདག་ཉིད་ཧེ་རུ་ཀ་ཆགས་པས་རྣམ་པར་འཁོར་བར་བསྒོམ་མོ། །དེ་ཡང་ཞལ་བཞི་པ། ཕྱག་བཅུ་གཉིས་པ། ཞབས་གཡས་པ་བརྐྱང་བས་བཞུགས་པ། 
མཆེ་བ་རྣམ་པར་གཙིགས་པ། སྤྱན་གསུམ་པ། ཞལ་རྣམ་པར་འགྱུར་བ། ཐོད་པའི་ཕྲེང་བ་ཅན། དཔའ་བོའི་ཕྱག་རྒྱ་དྲུག་གིས་སྐུ་ལུས་ཕྱག་རྒྱས་བཏབ་པ། འཇིགས་བྱེད་ཆེན་པོ་དང་། དུས་མཚན་གཉིས་ཀྱི་མགོ་དང་ནུ་མ་མནན་པ། 
སྟག་གི་ལྤགས་པ་མནབས་པ། སྙིང་རྗེའི་རོས་འཁོར་བ། རྡོ་རྗེ་ཕག་མོ་ལ་འཁྱུད་པའི་ཕྱག་གཉིས་ལ། རྡོ་རྗེ་རྩེ་དགུ་པ་དང་།  རྡོ་རྗེ་དྲིལ་བུ། ཕྱག་གཞན་གཉིས་ལ་ཚོགས་ཀྱི་བདག་པོའི་ལྤགས་པའི་སྟོབས་འཛིན་པ། གཡས་པའི་ཕྱག་
གསུམ་པ་ལ་རྡོ་རྗེ་མདུང་བཞི་པ་ལ་ལྕགས་ཀྱུ། ལྔ་པ་ལ་རྡོ་རྗེ་གྲི་གུག །དྲུག་པ་ལ་རྡོ་རྗེ་ཅང་ཏེའུ། ཕྱག་གཡོན་པའི་གསུམ་པ་ན་ཐོད་པ་རྐང་གིས་ཡོངས་སུ་གང་བ། རྣལ་འབྱོར་གྱི་མཆོད་ཕྱིར་ཐོགས་དང་། རྡོ་རྗེ་ཁ་ཊྭཱྃ་ག །
སྟེང་དུ་རྩེ་མོ་ལྔ་པའི་རྡོ་རྗེ་རབ་ཏུ་འཇིགས་པའི་རྡོ་རྗེ་དྲིལ་བུ་རབ་ཏུ་འཕྱང་བ། སྣ་ཚོགས་བ་དན་རབ་ཏུ་སྤྱངས་པ། དབུས་སུ་སྣ་ཚོགས་རྡོ་རྗེས་མཚན་པ། འོག་ནས་རྡོ་རྗེ་རྩེ་གཅིག་པ། བཞི་པ་ལ་རྡོ་རྗེ་ཞགས་པ། ལྔ་པ་ལ་
ཚངས་པའི་མགོ་བོ། །དྲུག་པ་ལ་དགྲ་སྟ་བསྣམས་པ་ཞལ་མདོག་སྔོ་བ་དང་། སེར་བ་དང་དམར་བ་དང་ལྗང་གུ་རབ་ཏུ་འཇིགས་སུ་རུང་བ། སྒེག་པ་དང་། དགོད་པ་དང་། འགྱིང་བག་ཅན་དུ་བཞུགས་པའོ། །དེའི་མདུན་དུ་ཨཱ་ལི་
<pb id="85.113a"/>
ཀཱ་ལི་ལས་བྱུང་བའི་བཅོམ་ལྡན་འདས་མ་རྡོ་རྗེ་ཕག་མོ་འཁྱུད་ནས་བཞུགས་ཏེ། སྐུ་མདོག་དམར་པོ། ཕྱག་བཞི་པ། ཞལ་བཞི་པ། སྤྱན་གསུམ་པ། དབུ་སྐྲ་གྲོལ་བ། གཅེར་བུ་དུམ་བུའི་སྐ་རགས་ཅན། 
ཕྱག་གཡོན་པ་ནི་ཐོད་པ། བྱང་ཆུབ་ཀྱི་སེམས་དང་གདུག་པའི་བདུད་ཀྱི་རཀྟས་ཡོངས་སུ་གང་བ། གཡས་པའི་སྡིགས་མཛུབ་ཅན་ལ་རྡོ་རྗེ་གྲི་གུག་ཐོགས་པ། ཕྱག་གཞན་གཉིས་ལ་ཅང་ཏེའུ་དང་། ཁ་ཊྭཱྃ་ག་བསྣམས་པ། 
བསྐལ་པའི་མེ་ལྟར་གཟི་བརྗིད་ཅན། ཞལ་ཁྲག་འཛག་ཅིང་ཁྲག་ལ་དགའ་བ། བྱིན་པ་གཉིས་མཉམ་པར་བསྣོལ་བ། བདེ་བ་ཆེན་པོའི་སྙིང་རྗེའི་བདག་ཉིད་ཅན། དམར་བ་དང་ལྗང་གུ་དང་། སེར་བ་དང་སྔོ་བའི་ཞལ། གདུག་ཅིང་
འཇིགས་པར་མཛད་པའོ། །བཅོམ་ལྡན་འདས་ཀྱི་ཞལ་དང་སྐུ་མདོག་ཇི་ལྟར་ཕྱག་དང་སྐུ་མདོག་ཀྱང་དེ་བཞིན་དུ་བྲིས་ཏེ། འདི་ལ་རྣལ་འབྱོར་པ་མཆོག་གིས་ནང་གི་གནས་ལ་སོགས་པའི་རིམ་པར་དགོད་དོ། །པཱུ་སྟེ་ཐོད་པའི་དུམ་བུ་
དང་། རབ་གཏུམ་མ་ནི་མགོ་ལའོ། །ཛཱ་སྟེ་ཀེང་རུས་ཆེན་པོ་དང་། གཏུམ་མའི་མིག་ཅན་མ་ནི་སྤྱི་གཙུག་ལའོ། །ཨུ་སྟེ་ཀེང་རུས་ཅན་དང་། འོད་ལྡན་མ་ནི་རྣ་བ་གཡས་པར་རོ། །ཨ་སྟེ་མཆེ་བ་རྣམ་པར་གཙིགས་པ་དང་། སྣ་ཆེན་མ་ནི་སྤྱི་བོའི་རྒྱབ་དུ་
ཏེ་ལྷ་དགྲ་དང་དཔའ་བོའི་བློ་གྲོས་མ་ནི་རྣ་བ་གཡོན་པར་རོ། །ར་སྟེ་སྨིན་མའི་དབུས་སུ་ནི་འོད་དཔག་མེད་དང་། མིའུ་ཐུང་མའོ། །དེ་སྟེ་མིག་གཉིས་སུ་ནི་རྡོ་རྗེའི་འོད་དང་། ལང་ཀའི་དབང་ཕྱུག་མའོ། །མ་སྟེ་དཔུང་རྩར་ནི་རྡོ་རྗེ་ལུས་དང་
ཤིང་གྲིབ་མའོ། །ཉེ་བའི་གནས་ཏེ་ཐུགས་ཀྱི་དཀྱིལ་འཁོར་ནམ་མཁའ་ལ་སྤྱོད་པའོ། །ཀ་སྟེ་མཆན་ཁུང་གཉིས་སུ་ནི་མྱུ་གུ་ཅན་དང་། ས་བསྲུང་མའོ། །ཨོ་སྟེ་ནུ་མ་གཉིས་སུ་ནི་རྡོ་རྗེ་རལ་པ་ཅན་དང་། འཇིགས་བྱེད་ཆེན་མོ་སྟེ་ཞིང་ངོ་། །
ཏྲི་སྟེ་ལྟེ་བའི་དབུས་སུ་སྟོབས་པོ་ཆེ་དང་རླུང་གི་ཤུགས་ཅན་མའོ། །ཀོ་སྟེ་སྣ་རྩེར་ནི་རྡོ་རྗེ་ཧཱུྃ་མཛད་དང་། ཆང་འཐུང་མ་སྟེ་ཉེ་བའི་ཞིང་ངོ་། །ཀ་སྟེ་ཁ་ལ་ནི་རབ་བཟང་དང་། སྔོ་བསངས་ལྷ་མོའོ། །ལ་སྟེ་མགྲིན་པར་ནི་རྡོ་རྗེ་འོད་དང་། རབ་བཟང་
<pb id="85.113b"/>
མ་སྟེ་ཚན་དོ་ཧའོ། །ཀ་སྟེ་སྙིང་ལ་ནི་རྡོ་རྗེ་འཇིགས་བྱེད་དང་།   རྟ་རྣ་མའོ་ཧི་སྟེ་བཤང་སྒོ་ལ་མིག་མི་བཟང་དང་། བྱ་གདོང་མ་སྟེ་ཉེ་བའི་ཚན་དོ་ཧའོ། །གསུང་གི་འཁོར་ལོ་ས་ལ་སྤྱོད་པའོ། །པྲེ་སྟེ་མཚན་མ་ལ་ནི་སྟོབས་པོ་ཆེ་དང་། 
འཁོར་ལོའི་ཤུགས་མའོ། །གྲི་སྟེ་གཞང་ལ་ནི་རྡོ་རྗེ་རིན་ཆེན་དང་།  དུམ་སྐྱེས་མའོ། །འདུས་པ་ཅན་ནོ་སཽ་སྟེ་བརླ་གཉིས་སུ་རྟ་མགྲིན་དང་། ཆང་འཚོང་མའོ། །སུ་སྟེ་བྱིན་པ་གཉིས་ལ་ནི་ནམ་མཁའི་སྙིང་པོ་དང་། འཁོར་ལོའི་
གོ་ཆ་མའོ། །ཉེ་བའི་འདུས་པ་ཅན་ནོ། །ན་སྟེ་སོར་མོ་རྣམས་ལ་ནི་དཔལ་ཧེ་རུ་ཀ་དང་། ཤིན་དུ་དཔའ་མོའོ། །སི་སྟེ་རྐང་བོལ་གཉིས་སུ་ནི་པད་མ་གར་གྱི་དབང་ཕྱུག་དང་། སྟོབས་ཆེན་མོའོ། །དུར་ཁྲོད་དོ། །མ་སྟེ་མཐེ་
བོང་གཉིས་ལ་ནི་རྣམ་པར་སྣང་མཛད་དང་། འཁོར་ལོས་བསྒྱུར་མའོ། །ཀུ་སྟེ་པུས་མོ་གཉིས་སུ་རྡོ་རྗེ་སེམས་དཔའ་དང་། བརྩོན་འགྲུས་ཆེན་མོའོ། །ཉེ་བའི་དུར་ཁྲོད་དེ་སྐུའི་འཁོར་ལོ་ས་འོག་ན་གནས་པའོ། །མཁའ་
འགྲོ་མ་ནི་རྡོ་རྗེ། ལཱ་མ་ནི་དྲིལ་བུ། དུམ་སྐྱེས་མ་དང་། གཟུགས་ཅན་མ་ནི་གླང་པོ་ཆེའི་ལྤགས་པ་འཛིན་པའི་ཁུ་ཚུར། ཁྭ་གདོང་མ་ནི་རྡོ་རྗེ་མདུང་། འུག་གདོང་མ་ནི་ལྕགས་ཀྱུ། ཁྱི་གདོང་མ་ནི་གྲི་གུག །ཕག་གདོང་མ་ནི་ཅང་
ཏེའུ། གཤིན་རྗེ་སྲེག་པ་ནི་ཐོད་པའི་ཁ་ཊྭཱྃ་ག་མ། གཤིན་རྗེ་ཕོ་ཉ་མ་ནི་ཞགས་པ་མ། གཤིན་རྗེ་མཆེ་བ་མ་ནི་ཚངས་པའི་མགོ་བོ་མ། གཤིན་རྗེ་འཇོམས་མ་ནི་དགྲ་སྟ་མ། བྱང་ཆུབ་ཀྱི་སེམས་ཀྱི་སྣོད་ནི་ཞལ་བཞིའི་ངོ་བོ། སའི་
ཁམས་ནི་འབེབས་མ། ཆུའི་ཁམས་ནི་གསོད་མ། མེའི་ཁམས་ནི་འགུགས་མ། རླུང་གི་ཁམས་ནི་གར་གྱི་དབང་ཕྱུག་མ། ནམ་མཁའི་ཁམས་ནི་པད་མའི་དྲ་བ་ཅན་ནོ། །གཟུགས་ཀྱི་ཕུང་པོ་ནི་རྣམ་པར་སྣང་མཛད། ཚོར་བའི་ཕུང་
པོ་ནི་རྡོ་རྗེ་ཉི་མ། འདུ་ཤེས་ཀྱི་ཕུང་པོ་ནི་པད་མ་གར་གྱི་དབང་ཕྱུག །འདུ་བྱེད་ཀྱི་ཕུང་པོ་ནི་རྡོ་རྗེ་རྒྱལ་པོ། རྣམ་པར་ཤེས་པའི་ཕུང་པོ་ནི་རྡོ་རྗེ་སེམས་དཔའ་སྟེ། དེ་བཞིན་གཤེགས་པ་ཐམས་ཅད་ཀྱི་དེ་ཁོ་ན་ཉིད་ནི་དཔལ་རྡོ་རྗེ་ཧེ་རུ་
<pb id="85.114a"/>
ཀའོ། །མིག་གཉིས་ནི་གཏི་མུག་རྡོ་རྗེ། རྣ་བ་གཉིས་ནི་ཞེ་སྡང་རྡོ་རྗེ། སྣ་ནི་སེར་སྣ་རྡོ་རྗེ། ཁ་ནི་འདོད་ཆགས་རྡོ་རྗེ། རེག་བྱ་ནི་ཕྲག་དོག་རྡོ་རྗེ། སྐྱེ་མཆེད་ཐམས་ཅད་ནི་དབང་ཕྱུག་རྡོ་རྗེ། ཡིད་ནི་མི་འཁྲུགས་པ། 
ངག་ནི་ཚེ་དཔག་མེད། ལུས་ནི་རྣམ་པར་སྣང་མཛད་དོ། །ཨོྃ་ཧ་སྙིང་ལ་རྡོ་རྗེ་སེམས་དཔའ། ན་མ་ཧི་མགོ་ལ་རྣམ་པར་སྣང་མཛད། སྭཱ་ཧཱ་ཧུ་སྤྱི་གཙུག་ལ་པད་མ་གར་གྱི་དབང་ཕྱུག །བཽ་ཥ་ཊ་ཧེ་དཔུང་པ་གཉིས་ལ་ཧེ་རུ་ཀ །
ཧཱུྃ་ཧཱུྃ་ཧོ་མིག་གཉིས་སུ་རྡོ་རྗེ་ཉི་མ། ཕཊ་ཧྃ་ཡན་ལག་ཐམས་ཅད་དུ་རྟ་མཆོག་གི་གོ་ཆའོ། །ཨོྃ་བྃ་ལྟེ་བ་ལ་རྡོ་རྗེ་ཕག་མོའོ། །ཧྃ་ཡོྃ་སྙིང་ལ་ཡ་མི་ནིའོ། །ཧྲིྃ་མོཾ་ནི་ཁ་ལ་རྨོངས་བྱེད་མའོ། །ཧྲཱེྃ་ཧྲིྃ་ནི་མགོ་ལ་སྐྱོད་བྱེད་མའོ། །ཧཱུྃ་ཧཱུྃ་སྤྱི་
གཙུག་ལ་སྐྲག་བྱེད་མའོ། །ཕཊ་ཕཊ་ཙཎྜི་ཀ་སྟེ་ཡན་ལག་ཐམས་ཅད་ཀྱི་གོ་ཆའོ། །མཛུབ་མོ་མདུད་བྱས་གུང་མོ་ངེས་པར་སྦྱར། །མཐེ་བོང་རྡོ་རྗེ་བརྟན་པོར་རབ་ཏུ་སྦྱར། །དེ་ཡི་དཔྲལ་བའི་དབུས་སུ་རབ་བཞག་ནས། །སྐོར་ཞིང་བསྐོར་
བས་ཀུན་ཏུ་བསྐོར་བར་བྱ། །རྐང་པ་མནན་ཅིང་སྟེང་དུ་བལྟ། །གྱེན་དུ་ཕེྃ་གི་སྒྲ་སྒྲོགས་ཤིང་། །ཕྱོགས་བཅུའི་འཇིག་རྟེན་ཁམས་བཞུགས་པའི། །དཔའ་བོ་རྣལ་འབྱོར་མ་རྣམས་འགུགས། །ཛཿཧཱུྃ་བྃ་ཧོཿ། རྡོ་རྗེ་ལྕགས་ཀྱུ་ལ་
སོགས་པའི་སྦྱོར་བས་དགུག་ཅིང་རབ་ཏུ་གཞུག་སྟེ་བཅིང་ལ་དབང་དུ་བསྡུའོ། །དཔའ་བོ་དང་རྣལ་འབྱོར་མ་དེས་ནམ་མཁའི་དཀྱིལ་ཡོངས་སུ་གང་བར་མཐོང་བཞིན་དུ་ཐོད་པ་བདུད་རྩི་ལྔས་ཡོངས་སུ་གང་བས་སྟངས་ཐབས་དང་བཅས་
པས་དབང་བསྐུར་དབུལ་ལོ། །ཅི་ལྟར་བལྟམས་པ་ཙམ་གྱིས་ཀྱང་། །དེ་བཞིན་གཤེགས་ཀུན་ཁྲུས་གསོལ་བ། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་ཁྲུས་བྱའོ། །ཨོྃ་སརྦ་ཏ་ཐཱ་ག་ཏ་ཨ་བྷི་ཥེ་ཀྟེ་ས་
མ་ཡ་ཤྲི་ཡེ་ཧཱུྃ་ཧཱུྃ། རླུང་དང་མེའི་དཀྱིལ་འཁོར་གྱི་སྟེང་དུ་ཐོད་པ། དེར་ཡི་གེ་ཨ་བསྐྱེད་པ་ལ། ཡེ་ཤེས་ལྔའི་བདུད་རྩིས་ཡོངས་སུ་གང་བ། ཟླ་བའི་ཆ་བཅུ་དྲུག་པ་ལ་ཡི་གེ་ཧཱུྃ་དང་ཨཱཿ          ཨོྃ་གྱིས་བྱིན་གྱིས་བརླབས་ཏེ།
<pb id="85.114b"/>
ཡི་གེ་གསུམ་པའི་སྤྲོ་བ་ལས་འཁོར་ལོ་གསུམ་འབྱུང་བར་བསྒོམ་མོ། །ཨོྃ་ས་མ་ཡ་ཤུད་དྷཿསརྦ་དྷརྨཱ་ས་མ་ཡ་ཤུད་དྷོ྅ཧྃ། ཆོས་ཐམས་ཅད་ཀྱི་བཅུད་མཉམ་པར་གནས་པར་བསམ་མོ། །ཡེ་ཤེས་ལྔ་ཡི་སྦྱོར་བ་ཡིས། །རྡོ་རྗེ་
བདུད་རྩི་ཡི་ཆུ་བཏུང་ངོ་། །ཨོྃ་ཨོྃ་བཛྲ་ཨ་མྲི་ཏ་ཨུ་ད་ཀ་ཧཱུྃ། ཋ་ཋ་ཏྲྃ་ཨ་ཁྃ་ཧཱུཾ་ཨོྃ། ཡེ་ཤེས་བཟླས་པའི་སྦྱོར་བ་ཡིས། །འཁོར་ལོ་མཆོག་ནི་རྣམ་པར་སྤྲོ། །དུང་ཆེན་ཕྲེང་བ་བླངས་ནས་ནི། །དེ་ནས་དེ་ལ་བཟླས་པ་བྱ། །
རང་སྲོག་རྩོལ་བ་བྱས་ནས་ནི། །བསྒོམས་པས་དེ་མ་ཐག་ཏུ་འབར། །ཨོྃ་བཛྲ་ཤྲཱི་ཧེ་ཧེ་རུ་རུ་ཀྃ་ཧཱུཾ་ཧཱུྃ་ཕཊ། ཨོྃ་ཌཱ་ཀི་ནཱི་ཛཱ་ལ་སམ་བ་རྃ་སྭཱ་ཧཱ། ཨོྃ་ཧྲཱིཿཧ་ཧ་ཧཱུཾ་ཧཱུཾ་ཕཊ། སྙིང་པོ་དང་ཉེ་བའི་སྙིང་པོའོ། །ཨོྃ་བཛྲ་བཻ་རོ་ཙ་ནཱི་ཡེ་
ཧཱུཾ་ཧཱུཾ་ཕཊ་སྭཱ་ཧཱ། ཨོྃ་སརྦ་བུད་དྷ་ཌཱ་ཀི་ནཱི་ཡེ་ཡེ་ཧཱུྃ་ཕཊ་སྭཱ་ཧཱ། ལྷ་མོའི་སྙིང་པོ་དང་ཉེ་བའི་སྙིང་པོའོ། །ཅི་སྟེ་ངལ་བར་མ་གྱུར་ན། །དེ་ལྟར་བཟླས་ཤིང་བསམ་གཏན་བྱ། །ངལ་བར་གྱུར་ན་རྣམ་དག་བསྒོམ། །དེ་ལ་བྱང་ཆུབ་ཀྱི་ཕྱོགས་ཀྱི་
ཆོས་སུམ་བཅུ་རྩ་བདུན་ཏེ་གང་ཞེ་ན། ལུས་དྲན་པ་ཉེ་བར་གཞག་པ་ནི་མཁའ་འགྲོ་མའོ། །ཚོར་བ་དྲན་པ་ཉེ་བར་གཞག་པ་ནི་ལཱ་མའོ། །ཆོས་དྲན་པ་ཉེ་བར་གཞག་པ་ནི་དུམ་སྐྱེས་མའོ། །སེམས་དྲན་པ་ཉེ་བར་གཞག་པ་ནི་གཟུགས་ཅན་
མའོ། །འདུན་པའི་རྫུ་འཕྲུལ་གྱི་རྐང་པ་ནི་རབ་ཏུ་གཏུམ་མའོ། །བརྩོན་འགྲུས་ཀྱི་རྫུ་འཕྲུལ་གྱི་རྐང་པ་ནི་གཏུམ་མའི་མིག་ཅན་མའོ། །དཔྱོད་པའི་རྫུ་འཕྲུལ་གྱི་རྐང་པ་ནི་འོད་ལྡན་མའོ། །སེམས་ཀྱི་རྫུ་འཕྲུལ་གྱི་རྐང་པ་ནི་སྣ་ཆེན་མའོ། །
ཡེ་ཤེས་ཀྱི་པད་མ་རྣམ་པར་སྦྱང་བའོ། །དད་པའི་དབང་པོ་ནི་བརྟན་པའི་བློ་ཆེན་མའོ། །བརྩོན་འགྲུས་ཀྱི་དབང་པོ་ནི་མིའུ་ཐུང་མའོ། །དྲན་པའི་དབང་པོ་ནི་ལང་ཀའི་དབང་ཕྱུག་མའོ། །ཏིང་ངེ་འཛིན་གྱི་དབང་པོ་ནི་ཤིང་གྲིབ་མའོ། །
ཐུགས་ཀྱི་འཁོར་ལོ་རྣམ་པར་སྦྱང་བའོ། །ཤེས་རབ་ཀྱི་དབང་པོ་ནི་ས་བསྲུངས་མའོ། །དད་པའི་སྟོབས་ནི་འཇིགས་བྱེད་ཆེན་མོའོ། །བརྩོན་འགྲུས་ཀྱི་སྟོབས་ནི་རླུང་གི་ཤུགས་ཅན་མའོ། །དྲན་པའི་སྟོབས་ནི་ཆང་འཐུང་
<pb id="85.115a"/>
མའོ། །ཏིང་ངེ་འཛིན་གྱི་སྟོབས་ནི་སྔོ་བསངས་ལྷ་མོའོ། །ཤེས་རབ་ཀྱི་སྟོབས་ནི་ཤིན་ཏུ་བཟང་མའོ། །ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་ནི་རྟ་རྣ་མའོ། །བརྩོན་འགྲུས་ཡང་དག་བྱང་ཆུབ་ཀྱི་ཡན་
ལག་ནི་ཆང་འཆོང་མའོ།  །དྲན་པ་ཡང་དག་བྱང་ཆུབ་ཀྱི་ཡན་ལག་ནི་འཁོར་ལོའི་གོ་ཆ་མའོ། །བཏང་སྙོམས་ཡང་དག་བྱང་ཆུབ་ཀྱི་ཡན་ལག་ནི་ཤིན་དུ་དཔའ་མོའོ། །ཡང་དག་པའི་ལྟ་བ་ནི་སྟོབས་ཆེན་མའོ། །ཡང་དག་པའི་རྟོག་
པ་ནི་འཁོར་ལོས་བསྒྱུར་མའོ། །ཡང་དག་པའི་ངག་ནི་དཔའ་མོ་ཆེན་མོའོ། །སྐུའི་འཁོར་ལོ་རྣམ་པར་སྦྱང་བའོ། །ཡང་དག་པའི་ལས་ཀྱི་མཐའ་ནི་ཁྲ་གདོང་མའོ། །ཡང་དག་པའི་འཚོ་བ་ནི་འུག་པའི་གདོང་ཅན་ནོ། །ཡང་དག་པའི་
རྩོལ་བ་ནི་ཁྱིའི་གདོང་ཅན་ནོ། །ཡང་དག་པའི་དྲན་པ་ནི་ཕག་གདོང་མའོ། །རྣམ་པར་ཐར་པ་བཞིའི་སྒོའོ། །ཡང་དག་པའི་ཏིང་ངེ་འཛིན་ནི་བཅོམ་ལྡན་འདས་དཔལ་ཧེ་རུ་ཀ་སྟེ། ཤིན་དུ་རྣམ་པར་དག་པའི་ཆོས་ཀྱི་དབྱིངས་ཀྱི་
ཡེ་ཤེས་ཀྱི་རྡོ་རྗེའི་རང་གི་ངོ་བོ་ནི་བདག་ཁོ་ནའོ། །དགེ་བའི་ཆོས་མ་སྐྱེས་པ་རྣམས་བསྐྱེད་པ་ནི་གཤིན་རྗེ་བསྲེག་མའོ། །དགེ་བའི་ཆོས་སྐྱེས་པ་རྣམས་ཡང་དག་པར་བསྲུང་བ་ནི་གཤིན་རྗེའི་ཕོ་ཉ་མའོ། །མི་དགེ་བའི་ཆོས་སྐྱེས་
པ་རྣམས་ཡང་དག་པར་སྤོང་བ་ནི་གཤིན་རྗེ་མཆེ་བ་མའོ། །མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པ་ནི་གཤིན་རྗེ་འཇོམས་མའོ། །དམ་ཚིག་གི་འཁོར་ལོ་རྣམ་པར་སྦྱང་བའོ། །འདི་ལྟར་མ་ལུས་པར་བསྒོམས་ན། །སྒྲུབ་
པོས་ངེས་པར་འགྲུབ་པར་འགྱུར། །སེམས་ཅན་དོན་དུ་རྣལ་འབྱོར་བདག །མཉམ་ཉིད་དམ་ཚིག་དམ་པའོ། །འཁོར་ལོ་ལྔ་པོ་སོ་སོ་ཡི། །ཆོ་ག་སོ་སོའི་དབྱེ་བ་བསྒོམ། །མངལ་སྐྱེས་སོ་སོའི་དབྱེ་བ་དག །འཁོར་ལོ་ལྔ་ཡི་
མཆོག་ཉིད་ཅན། །རྣལ་འབྱོར་མ་སོགས་གཙོར་བསྒོམ་པ། །སོ་སོའི་དབྱེ་བའི་དབྱེ་བ་ཡིན། །ཇི་ལྟར་རྡོ་རྗེ་ཧེ་རུ་ཀ །དེ་བཞིན་ལྷ་མོའི་དབུས་སུ་ནི། །སངས་རྒྱས་མཁའ་འགྲོ་མ་སྦྱར་བ། །རྣལ་འབྱོར་མ་ཡི་འཁོར་དེ་
<pb id="85.115b"/>
བཞིན། །རྡོ་རྗེ་སྐུ་ཡི་དཔའ་བོ་བདག །བྷ་གའི་དབུས་སུ་རྣམ་པར་བསྒོམ། །ཇི་ལྟར་བསྒོམ་པའི་རིམ་པ་ཡིས། །དེ་ལྟར་འཁོར་ལོ་གསུམ་དུ་སྦྱོར། །བྷ་ག་ལྔ་པོ་བདག་གིས་བསྒོམ། །དབུས་སུ་མཁའ་འགྲོ་མ་སྦྱོར་དང་། །
པད་མའི་མཁའ་འགྲོ་མའི་སྦྱོར་དང་། །རྡོ་རྗེ་མཁའ་འགྲོ་མ་དབྱེ་ལ། །བྷ་གའི་དབུས་སུ་འཁོར་ལོ་གསུམ། །ཧེ་རུ་ཀ་ནི་མཆོག་ཉིད་བསྒོམ། །དམ་ཚིག་འཁོར་ལོ་བསྒོམས་པ་ལ། །དམ་ཚིག་མཁའ་འགྲོ་མའི་དཀྱིལ་འཁོར། །
ཡེ་ཤེས་མཁའ་འགྲོ་མའི་དཀྱིལ་འཁོར། །སྣ་ཚོགས་པད་མ་ལས་སོགས་དབུས། །ཡེ་ཤེས་འཁོར་ལོའི་སྦྱོར་བ་དག །དེ་འདི་བྷ་གའི་དབུས་དག་ཏུ། །འཁོར་ལོ་ལྔ་པ་དག་ལ་བསྒོམ། །དཔའ་བོ་གཅིག་པུ་ཧེ་རུ་ཀ། །
ཇི་བཞིན་ཕག་མོ་དེ་བཞིན་དུ། །སྐུ་མདོག་ཞལ་དང་ཕྱག་དང་མཚན། །དེ་ཉིད་སྣ་ཚོགས་པད་མར་བསྒོམ། །དེ་ཉིད་པད་མའི་དབུས་དག་ཏུ། །ཧེ་རུ་ཀ་ནི་མཆོག་ཉིད་བསྒོམ། །ཐོད་པ་ལྷན་ཅིག་མཉམ་པར་ནི། །ལྔ་ཡི་དབྱེ་བ་དག་
སྦྱོར་ཏེ། །རྣལ་འབྱོར་མ་ཡི་རིམ་པ་བསྒོམ། །བྷ་གའི་དབུས་སུ་རྣམ་པར་བསྒོམ། །འཁོར་ལོའི་བདག་པོ་མཐོང་མ་གྱུར། །འཁྱུད་པ་ཡི་ནི་ཕྱག་རྒྱ་ཅན། །དཔའ་བོ་འཁོར་ལོ་དེ་ལ་བསམ། །རང་རང་གི་ནི་རྣལ་འབྱོར་མ། །
སྙིང་དུ་སྦས་པ་རྣམ་པར་བསྒོམ། །ཚོགས་ཀྱི་འཁོར་ལོའི་རྣལ་འབྱོར་ནི། །ཕྱག་བཞི་ཡིས་ནི་རྣམ་པར་མཛེས། །གཉིས་ནི་འཁྱུད་པའི་ཕྱག་ཡིན་ཏེ། །གཞན་ནི་སྣ་ཚོགས་མཚན་མ་འཛིན། །ཕྱག་གཉིས་དག་ནི་འཁྱུད་
པ་དང་། །དེ་ཡི་བྷ་གའི་དབུས་སུ་ནི། །དཔའ་བོས་བསྒོམ་པ་མ་མཐོང་ངོ་། །ཀུན་རྫོབ་སྦས་པའི་སྦྱོར་བ་ནི། །བསྒོམ་པའི་མཆོག་ཀྱང་མ་མཐོང་ངོ་། །སྒོ་ང་ལས་སྐྱེས་རིམ་སྦྱོར་བའི། །བསྒོམ་པའི་རྣམ་པར་བསྒོམ་པ་ནི། །
ལྔ་པོ་འདུས་པའི་བསམ་པ་སྟེ། །སྒོང་སྐྱེས་མཆོག་ནི་བསྒོམ་པའོ། །འཁོར་ལོའི་དབྱེ་བའི་དབྱེ་བ་ཡིས། །འདི་ལྟར་རྣལ་འབྱོར་བསྒོམ་པའོ། །ཅི་ལྟར་བསམ་པའི་བྱེ་བྲག་གིས། །དེ་ལྟར་འདོད་པ་བསྒོམ་པའོ། །
<pb id="85.116a"/>
བདག་པོའི་དབྱེ་བའི་དབྱེ་བ་ཡིས། །རིགས་ཀྱི་དབྱེ་བ་རྣམ་པར་བསྒོམ། །ལྷ་མོའི་དབྱེ་བའི་དབྱེ་བ་ཡིས། །བདག་པོ་ཡང་ནི་རྣམ་པར་བསྒོམ། །མིང་གི་དབྱེ་བའི་དབྱེ་བ་ཡིས། །མཁའ་འགྲོ་མ་ཡི་
སྒྲ་ལ་སྦྱོར། །ཡང་ན་སྐུ་གསུམ་དབྱེ་གང་གིས། །དེ་ནི་བདག་པོར་བྱ་གང་ཡིན། །བདག་པོ་ལ་སོགས་དབྱེ་བ་ཡིས། །འཁོར་ལོའི་དབྱེ་བའི་བྱ་བ་ཡིན། །རིགས་ཀྱི་དབྱེ་བ་ཐམས་ཅད་ཀྱིས། །དཔའ་བོ་རྣལ་འབྱོར་མ་ཡིས་
དབྱེ། །མངལ་སྐྱེས་གླུ་ཡི་སྦྱོར་བ་ཡིས། །བསྒོམ་པ་རྣམས་ནི་ཡོངས་སུ་བརྟག །སྒོང་སྐྱེས་གླུ་ནི་མེད་པ་སྟེ། །སྒྲ་དང་སྒྲ་ཉམས་སྤངས་པའོ། །འདི་ནི་རང་བྱུང་བཅོམ་ལྡན་འདས། །རྣལ་འབྱོར་བདེ་བའི་མཆོག་
དམ་པ། །ཁ་ཅིག་དག་ནི་རྣལ་འབྱོར་འདོད། །ཁ་ཅིག་རྣལ་འབྱོར་འདོད་མིན་ཏེ། །གླུ་སྒྲ་ལ་སོགས་སྤངས་པ་ཡིས། །དངོས་པོ་མེད་པའི་གོ་འཕང་བཞུགས། །ཕྲ་ཞིང་མི་ཟད་དངོས་པོ་མེད། །གཟུང་དང་འཛིན་པ་རྣམ་
སྤངས་པའོ། །གླུ་སྒྲ་ལ་སོགས་བཅས་པ་ཡི། །གོ་འཕང་མཆོག་གི་ལོངས་སྤྱོད་ནི། །གླུ་སྒྲ་ལ་སོགས་སྤངས་པ་ཡི། །དངོས་པོ་མེད་པའི་གོ་འཕང་བཞུགས། །ཕྲ་ཞིང་མི་ཟད་དངོས་པོ་མེད། །གཟུང་དང་འཛིན་པ་
རྣམ་སྤངས་པའོ། །གོ་འཕང་མཆོག་གི་ལོངས་སྤྱོད་ནི། །གླུ་སྒྲ་ལ་སོགས་བཅས་པ་ཡི། །འདོད་པའི་ཡོན་ཏན་ཐམས་ཅད་ཀྱང་། །ཕན་དང་སྙིང་བརྩེར་བདག་གིས་བཟའ། །སེམས་ཅན་དོན་ལ་བརྩོན་པ་ཡིས། །
བཟོད་པ་བརྩོན་འགྲུས་མཆོག་དམ་པ། །རྣལ་འབྱོར་པས་གླུ་མི་དམད་ཅིང་། །མཁའ་འགྲོ་མས་ནི་ཕན་པར་དགྱེས། །ཧོ་སྲིད་པ་གསུམ་ན་བདེ་བརྙེས་གཙོ། །ཨ་ལ་ལ་ལ་ཧོ། རྒྱལ་བ་བདེ་ཅན་ཕྲེང་བའི་ཚོགས། །
པད་མ་ལ་ནི་རྡོ་རྗེ་རོལ། །ཨ་ལ་ལ་ལ་ཧོ། བདེ་གཤེགས་བྲལ་བའི་བཞད་ལས་གྲོལ། །བདག་པོ་དགྱེས་པ་ཀུན་གྱི་བཅུད། །ཆགས་པས་རབ་ཏུ་དགྱེས་མཛད་ཅིང་། །སྲིད་པ་གསུམ་ན་ཚོགས་ཀྱི་བཅུད། ཨ་ལ་
<pb id="85.116b"/>
ལ་ཧོ། དགྱེས་པས་མངོན་པར་གྲོལ་བ་པོ། །བདག་ནི་འདོད་ལས་རབ་གྲོལ་མཛོད། །ཨཱ་ལི་ལས་ནི་བྱུང་བ་ཡིས། །པད་མ་ཡི་ནི་རྣལ་འབྱོར་པས། །གླུ་ཡི་རྒྱལ་པོ་འདི་བླངས་པས། །རྡོ་རྗེའི་རྣལ་འབྱོར་བདེ་བ་ནི། །
པད་མའི་དྲ་བ་ལས་བཞེངས་སོ། །འདིས་བསྐུལ་བས་ནི་མགོན་པོ་རྣམས། །བདེ་ཆེན་བདེ་ཕྱིར་གཞལ་ཡས་ནས། །སངས་རྒྱས་ཐམས་ཅད་བཞེངས་འཁྲུངས་ཏེ། །རྒྱལ་བ་མ་ལུས་སྐྱེ་བར་འགྱུར། །གླུ་དང་བཅས་པའི་དངོས་
པོ་མེད། །སྒོང་སྐྱེས་ཆ་ནི་སྤངས་པ་ཡི། །དེ་ཡི་གཟུགས་ནི་མ་མཐོང་སྟེ། །བདེ་བ་མེད་ཅིང་སྡུག་བསྔལ་མེད། །གཉིས་སུ་མེད་ཅིང་དངོས་པོ་མེད། །བརྟག་པའི་སྤྱོད་ཡུལ་རྣམ་པར་བརྟག །ཆོས་དང་ཆོས་ལས་རྣམ་གྲོལ་
ཞིང་། །སྡིག་པ་ཉེས་པས་མི་གོས་སོ། །ཐམས་ཅད་གཉིས་མེད་རྣམ་གྲོལ་བའི། །སྒོང་སྐྱེས་དངོས་པོ་དང་བཅས་ཡིན། །གླུས་ནི་གཉིད་ལས་སད་པས་ན། །རྨོངས་པས་མཁས་པ་མི་སྨད་དོ། །མ་རྟོགས་པ་དང་རྟོགས་བྱའི་ཕྱིར། །
སེམས་ཅན་དོན་དུ་སངས་རྒྱས་སོ། །ཞིང་སྐྱེས་ལྷན་ཅིག་སྐྱེས་ལྷ་མོ། །གནས་སྐྱེས་རྣལ་འབྱོར་མ་དེ་བཞིན། །རིགས་སྐྱེས་ལྷ་མོ་སྐྱེས་ལྷ་མོ། །མི་སྣང་མཁའ་སྤྱོད་མ་དེ་བཞིན། །ཐ་མའི་སྐྱེ་བ་མཆོག་ཉིད་དེ། །བར་མ་སྣ་ཚོགས་དམ་
པ་ཡིན། །སུམ་བཅུ་པ་ནི་ས་ལ་སྤྱོད། །ས་འོག་སྤྱོད་པ་འོག་ན་གནས། །གནོད་སྦྱིན་མོ་དང་ཀླུ་མོ་དང་། །མི་འམ་ཅི་མོ་དྲི་ཟ་མོ། །ལྷ་མོ་ཐམས་ཅད་སྔོན་གྲུབ་དང་། །གཞན་ཡང་བདེ་གཤེགས་བསམ་པ་ཅན། །དཀོན་མཆོག་གསུམ་
ལ་བདག་དགའ་བ། །ཐམས་ཅད་ཕྱི་ཡི་དཀྱིལ་འཁོར་ལོ། །སྣ་ཚོགས་གླུ་ནི་ཉེར་སྤྱད་ཅིང་། །རྟག་ཏུ་གླུ་ནི་བླང་བར་བྱ། །སྣ་ཚོགས་རོ་ཡི་བདེ་བ་ཡིས། །ལྷ་མོ་མཁའ་འགྲོའི་གཙོ་བོ་མཆོད། །རླུང་གི་དཀྱིལ་འཁོར་ལ་གནས་ནས། །
སྐུ་ཡི་འཁོར་ལོ་རྣམ་པར་བསྒོམ། །མཁས་པས་ཆུ་ལས་རབ་གནས་ནས། །གསུང་གི་དཀྱིལ་འཁོར་རྣམ་པར་བསྒོམ། །མེ་ཡི་དཀྱིལ་འཁོར་ལ་གནས་ནས། །ཐུགས་ཀྱི་དཀྱིལ་འཁོར་བདེ་བ་ཆེ། །དབང་ཆེན་དཀྱིལ་འཁོར་ལ་གནས་ནས། །
<pb id="85.117a"/>
དམ་ཚིག་དཀྱིལ་འཁོར་མཆོག་དམ་པ། །ཡེ་ཤེས་དཀྱིལ་འཁོར་དེ་ཉིད་ནི། །དེ་ལ་བསམ་ཞིང་རྣམ་པར་བསྒོམ། །བྷ་གའི་དཀྱིལ་འཁོར་དབུས་སུ་ནི། །སྣ་ཚོགས་པད་མ་རྣམ་པར་བསྒོམ། །ཉི་མའི་དཀྱིལ་
འཁོར་དབུས་སུ་ནི། །དཔའ་བོ་གཅིག་པུ་རྣམ་པར་བསྒོམ། །འཁོར་ལོ་པད་མའི་རྡོ་རྗེ་ཕྲེང་། །འཁོར་ལོ་གསུམ་པོ་ཡོངས་སུ་བསྐོར། །ཅི་ལྟར་དམ་ཚིག་མཆོག་འཁོར་ལོ། །སྣ་ཚོགས་རྡོ་རྗེའི་ཕྲེང་གིས་བསྐོར། །ཡི་དགས་
རྣམ་པ་ལྔས་དེ་བཞིན། །ཕྱི་རོལ་དཀྱིལ་འཁོར་ཡོངས་སུ་བསྐོར། །ཕྱི་རོལ་དུར་ཁྲོད་མ་རུངས་པའི། །སྣ་ཚོགས་མདོག་ཅན་མཆོག་དམ་པ། །སྣ་ཚོགས་ཤིང་ནི་ཉམས་དགའ་བ། །ཁྱི་དང་ལྕེ་སྤྱང་འཇིགས་པ་དང་། །བྱ་རོག་
འུག་པ་ཆུ་སྐྱར་དང་། །བྱ་རྒོད་དང་ནི་སི་བི་ཀ །བསྲེག་པའི་ས་ཡང་དེ་བཞིན་ཏེ། །ཀེང་རུས་གསལ་ཤིང་བསྐྱོན་པ་དང་། །རག་རོག་བསྲེགས་པ་རྣམ་པར་འཕྱང་། །དེ་བཞིན་ཕྱེད་ཚིག་ཕྱེད་མ་ཚིག །མགོ་བོ་ཐོད་པ་རྗེ་ངར་
དང་། །ཁོག་པ་ལག་པ་མགོ་བོ་དང་། །ལྕེ་སྤྱང་སྒྲ་ནི་སྒྲོགས་པ་དང་། །སྦྲུལ་ནི་སྣ་ཚོགས་དགའ་བར་གནས། །སེང་གེ་ཕག་དང་སྟག་དང་ནི། །ར་དང་ལུག་ཀྱང་དེ་བཞིན་ཏེ། །གླང་པོ་ཁྱི་དང་བོང་བུ་གླང་། །རྔ་མོ་སྣ་
ཚོགས་བདེ་བའི་མཆོག །བཟའ་བ་རྣམ་པ་སྣ་ཚོགས་དང་། །ཆང་གི་བཏུང་བའི་མཆོག་རྣམས་དང་། །དཔའ་བོ་འདུས་པའི་མཆོག་དག་དང་། །རྣལ་འབྱོར་མ་ནི་མཆོག་སྣ་ཚོགས། །ཐོད་པ་ཁ་ཊྭཱྃ་ག་འཛིན་ཅིང་། །
གྲི་གུག་ཅང་ཏེའུ་མཆོག་རྣམས་དང་། །སྣ་ཚོགས་ལྷ་ཡི་རྔ་དག་དང་། །རོ་མཆོག་བཟའ་བ་སྣ་ཚོགས་དང་། །སྣ་ཚོགས་ཙུམ་བྷ་ཨ་ལི་ཀཱ། །ཀུ་ཤ་ལེ་མཆོག་དམ་པ་དག །དེ་ལྟ་བུ་ཡི་དུར་ཁྲོད་དུ། །གནོད་སྦྱིན་རོ་
ལངས་སྲིན་པོ་ལ། །གཏོར་མ་དེ་ལ་སྦྱིན་བྱ་ཞིང་། །ཧེ་རུ་ཀ་ཡི་གཟུགས་རྣམས་བསྒོམ། །ཅང་ཏེའུ་རྡོ་རྗེ་དྲིལ་བུ་དང་། །སིལ་སྙན་གར་རྣམས་རབ་ཏུ་བྱ། །ཕྱོགས་ཀྱི་གོས་ཅན་ཕྱག་རྒྱ་སྦྱོར། །ཧཱུྃ་ཕཊ་ཅ་ཅོའི་སྒྲ་
<pb id="85.117b"/>
འབྱིན་ཅིང་། །ཞབས་གཡས་བརྐྱང་བའི་སྦྱོར་བ་ཡིས། །འབར་བའི་ཕྱག་རྒྱ་བཅིངས་ནས་སུ། །ཁ་ནི་དམ་ཚིག་གིས་བཀང་ནས། །འདི་ལ་གསང་སྔགས་རྗེས་དྲན་བྱ། །ཨོྃ་ཨཱཿཨཱ་ར་ལི་ཧོ་ཛཿཧཱུྃ་བྃ་ཧོཿ བཛྲ་ཌཱ་ཀི་ནཱི་ས་མ་ཡ་སྟྭྃ་
དྲྀ་ཤྱེ་ཧོ། འདི་ནི་གསུམ་འམ་བཞི་ལྔ་རུ། །ཡང་དང་ཡང་དུ་བརྗོད་པར་བྱ། །ལུགས་སུ་འབྱུང་དང་བཟློག་པ་ཡིས། །ཐོད་པར་དེ་རྣམས་ལ་ཡང་སྦྱིན། །རྡོ་རྗེ་ཐལ་མོ་གྱེན་ཕྱེ་ནས། །འདི་ལ་གསང་སྔགས་གདབ་པར་བྱ། །
ཨོྃ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ་རཱཀྵ་ས་བྷཱུ་ཏ་པྲེ་ཏ་པི་ཤཱ་ཙ། ཨུད་མཱ་ད་ཨ་པ་སྨཱ་ར་ཌཱ་ཀི་ནྱཱ་ད་ཡཿ ཨི་མྃ་བ་ལིཾ་གྲྀ་ཧྞྃ་ཏུ། ས་མ་ཡ་རཀྵན་ཏུ་མ་མ་སརྦ་སིད་དྷི་པྲ་ཡཙྪན་ཏུ་ཡ་ཐཻ་བྃ་ཡ་ཐེ་ཥྚྃ། བྷུཉྫ་ཐ་པི་བ་ཐ། མཱ་ཏི་ཀྲ་མ་ཐ། མ་མ་
སརྦ།  ཀཱ་ར་ཏ་ཡ་སད་སུ་ཁ་བི་ཤུད་དྷ་ཡ་ས་ཧཱ་ཡི་ཀྃ་བྷ་བན་ཏུ་ཧཱུྃ་ཧཱུྃ་ཕཊ་སྭཱ་ཧཱ། ཆོ་ག་འདི་ཡི་རིམ་པ་ཡིས། །ཐུན་མཚམས་བཞི་རུ་སྦྱིན་པར་བྱ། །གཅིག་པུ་བདེ་བར་གནས་ནས་སུ། །མ་ཧཱ་མན་ས་དོན་བྱ་བསྟན། །རྣལ་འབྱོར་
མཉམ་པར་བཞག་ནས་ནི། །འདི་ལ་ཐམས་ཅད་བཟའ་བར་བྱ། །ངེས་པར་བརྗོད་པའི་རྒྱུད་བླ་མའི་བླ་མ་ལས་གཉིས་སུ་མེད་པའི་འཁོར་ལོའི་རིམ་པར་ཕྱེ་བ་བསྟན་པ་སྟེ་ལེའུ་དགུ་པའོ།།  །།<head n="2" t="བཅུ་པ། འཁོར་ལོ་གསུམ་གྱི་དཀྱིལ་འཁོར་གྱི་ཆོ་གའི་རིམ་པའི་ལེའུ།" type="lewu" zh="77.769"/>
དེ་ནས་གཞན་ཡང་བཤད་བྱ་བ། །དག་པའི་གནས་ཀྱི་ཆོ་ག་སྟེ། །གསང་བའི་ཆོ་གའི་གསང་བ་ནི། །མཁའ་འགྲོ་མ་ཡི་སྙིང་པོ་མཆོག །
གསང་སྔགས་ཀུན་གྱི་གནས་སྦྱོར་བ། །དངོས་གྲུབ་ཐམས་ཅད་སྩོལ་བ་ཡིན། །དེ་ནས་དེ་བཞིན་གཤེགས་པ་ཐམས་ཅད་ལ་དབང་ཕྱུག་ཆེན་པོའི་རྡོ་རྗེ་འཁོར་དང་། །མངག་གཞུག་དང་བཅས་པ་མཁའ་འགྲོ་ཆེན་པོ་
དང་། མཁའ་འགྲོ་མའི་ཚོགས་རྣམས་དང་། གཞན་ཡང་བཅོམ་ལྡན་འདས་ཀུན་དུ་བཟང་པོ་ཆེན་པོ་རྡོ་རྗེ་འཛིན་པ་རྣམས་རང་གི་བདག་པོ་ལ་ཕྱག་བྱས་ཏེ་གསོལ་པ། ཨེ་མའོ་བདེ་བའི་སེམས་དཔའ་ཁྱོད། །ཨེ་མའོ་
<pb id="85.118a"/>
བདེ་བའི་གཙོ་བོ་ཡིས། །མཁའ་འགྲོ་མ་ཡི་གསང་བ་མཆོག །རང་གི་དཀྱིལ་འཁོར་བཤད་དུ་གསོལ། །སངས་རྒྱས་རྣལ་འབྱོར་རྣལ་འབྱོར་ཆེ། །རྡོ་རྗེ་རྣལ་འབྱོར་མཆོག་གྱུར་པ། །རང་གི་གསང་བའི་
དཀྱིལ་འཁོར་གསུངས། །འཇིག་རྟེན་གསུམ་གྱི་བདེ་བ་འབྱུང་། །རྡོ་རྗེ་རིན་ཆེན་པད་མ་ཆེ། །སྣ་ཚོགས་སྦྱོར་དང་སྣ་ཚོགས་གར། །རང་གི་དཀྱིལ་འཁོར་དག་པ་གསུངས། །རྡོ་རྗེ་རྣམ་སྣང་ལས་འབྱུང་བ། །གཞལ་ཡས་
ཟུར་བཞི་རབ་ཏུ་མཛེས། །སྒོ་བཞི་དང་ནི་ཡང་དག་ལྡན། །རྒྱན་རྣམས་ཐམས་ཅད་ཡོངས་སུ་རྫོགས། །དཀྱིལ་འཁོར་བདེ་བ་ལས་བྱུང་བ། །དེ་ཡི་དབུས་སུ་འཁོར་ལོ་གཉིས། །ཐུགས་དང་གསུང་གི་འཁོར་ལོ་མཆོག །
རྩིབས་བརྒྱད་པ་ལ་སྔོ་དང་དམར། །རྡོ་རྗེ་པད་མས་རྣམ་པར་བསྐོར། །ཕྱི་རོལ་འཁོར་ལོས་བསྐོར་བར་བྲི། །དཀྱིལ་འཁོར་དཀྱིལ་འཁོར་མཆོག་གི་ནི། །ཕྱི་རོལ་རྣལ་འབྱོར་མ་སྣ་ཚོགས། །གླུ་དང་གར་གྱིས་རྣམ་པར་རོལ། །
ཕྱི་རོལ་ཡི་དགས་ཕྲེང་བ་ཡི། །སྣ་ཚོགས་མདོག་ནི་མཆོག་དམ་པ། །ལག་པའི་གར་གྱིས་གར་བྱེད་པ། །གདོང་ནི་རྣམ་སྒྱུར་ལྕེ་ཡང་བསྐྱོད། །དེ་དབུས་སྟོང་པར་གྱུར་པ་སྟེ། །ཟླ་བར་ཡི་གེ་ཧཱུྃ་མཆོག་ཡིན། །
དེར་ནི་རྡོ་རྗེས་ཁྱབ་པ་སྟེ། །རྡོ་རྗེ་སེམས་དཔའ་རྣམ་པར་བསྒོམ། །ཞལ་གསུམ་ཕྱག་ནི་དྲུག་པ་སྟེ། །སྐུ་གསུམ་སྙིང་རྗེའི་ཉམས་དང་ལྡན། །ཕྱག་རྒྱ་ཆེ་དང་ཡང་དག་ལྡན། །རྡོ་རྗེའི་སྐྱིལ་མོ་
དཀྲུང་གིས་བཞུགས། །སྣ་ཚོགས་པད་མའི་གདན་སྟེངས་སུ། །ཟླ་བའི་དཀྱིལ་འཁོར་དབུས་སུ་ནི། །དཀར་ཞིང་སྔོ་ལ་གུར་ཀུམ་ཞལ། །སྐུ་གསུང་ཐུགས་ཀྱི་རྡོ་རྗེ་ཡི། །ཐོད་པ་དང་ནི་ཁ་ཊྭཱྃ་འཛིན། །
རྡོ་རྗེ་དྲིལ་བུས་ཡང་དག་འཁྱུད། །ཅང་ཏེའུ་ཚངས་པའི་མགོ་བོ་འཆང་། །མི་བསྐྱོད་པ་ཡི་ཅོད་པན་འཛིན། །མཁའ་འགྲོའི་གནས་ནི་དགོད་བྱ་སྟེ། །དཔའ་བོའང་དེ་བཞིན་དགོད་པར་བྱ། །ཁམས་དང་ཕུང་པོ་སྐྱེ་
<pb id="85.118b"/>
མཆེད་རྣམས། །སྐུ་གསུང་ཐུགས་སུ་རྣམ་པར་བསྒོམ། །ལྷ་མོའང་དེ་འདྲའི་གཟུགས་ཅན་ཏེ། །ཕྱག་རྒྱ་ཆེན་པོ་བདེ་བ་ཡིན། །སྙིང་ཀར་མྃ་གི་ས་བོན་ནི། །ཟླ་བའི་དཀྱིལ་འཁོར་དབུས་དག་ཏུ། །ཧོ་གཉིས་
དང་ནི་བཅས་པ་རུ། །སྔོན་དུ་དངོས་གྲུབ་རྗེས་དྲན་ནས། །ཕྱག་རྒྱ་འདི་ཡིས་རྒྱས་བཏབ་སྟེ། །དེ་མ་ཐག་ཏུ་ལྷ་མོ་ཡི། །སྙིང་ཀའི་གསང་བའི་པད་མ་ལ། །ཆགས་པར་སྤྱོད་པར་གྱུར་ནས་སུ། །མགོན་པོ་
ཆེན་པོ་ཆགས་པ་ཡིས། །རྡོ་རྗེ་སེམས་དཔའི་བདེ་བ་ཆེས། །དེ་དང་ལྷན་ཅིག་རོལ་པ་སྟེ། །དབང་པོ་གཉིས་ནི་སྦྱོར་བར་འགྱུར། །དཔའ་བོ་རྣལ་འབྱོར་མ་རྣམས་ཀྱི། །ཡིད་ནི་དགའ་བར་གྱུར་ནས་སུ། །
དགའ་བ་ཡི་ནི་བསམ་པ་ཡིས། །ཅང་ཏེའུའི་སྒྲ་ཡིས་བསྐུལ་ན་ན། །མཉམ་ཉིད་དགའ་ལས་བཞེངས་པར་འགྱུར། །ཨཱ་ལི་ཀཱ་ལི་མཉམ་སྦྱོར་བ། །བདེ་བ་ཆེན་པོ་དགྱེས་པར་གྱུར། །དེ་ནས་ནམ་མཁའ་དང་
ཆོས་ཀྱི་དབྱིངས་ཀྱི་མཐར་གཏུགས་པ་ཐམས་ཅད་ཀྱི་རྡུལ་དང་མཉམ་པའི་དེ་བཞིན་གཤེགས་པ་ཐམས་ཅད་འཁོར་དང་བཅས་པ་དང་། གསང་བའི་དཔའ་བོ་དང་། མཁའ་འགྲོ་མ་དང་བཅས་པས་ཁྱབ་པ། 
བྱང་ཆུབ་སེམས་དཔའ་ཚོགས་ཆེན་པོས་མདུན་དུ་བདར་བ། མ་ལུས་ཤིང་ལུས་པ་མེད་པའི་མཁའ་འགྲོ་དང་། མཁའ་འགྲོ་མའི་ཚོགས་དང་། ཕྱིའི་རིག་མའི་བདག་ཉིད་ཕོ་ཉ་དང་། ཕོ་ཉ་མོའི་ཚོགས་རྒྱ་
ཆེ་བ་རྣམས་ངོ་མཚར་དུ་གྱུར་ནས་མིག་གིས་བལྟ་ཞིང་མཉམ་པར་འཁྱུད་དེ། གར་གྱི་རྣམ་པར་འཕྲུལ་པ་ཡིས། །དགའ་བ་ཆེན་པོས་ལངས་ནས་ནི། །སྤྱི་བོར་ཐལ་མོ་སྦྱར་བྱས་ནས། །
བྱིན་གྱི་བརླབས་ཀྱིས་དགྱེས་པ་ཡིས། །མགོན་པོ་ཆེན་པོ་དགྱེས་པ་ཡི། །གླུ་འདི་དག་གིས་བསྐུལ་བར་བྱ། །ཨེ་མའོ་ངོ་མཚར་རྨད་ཀྱི་ཆོས། །ཨེ་མའོ་ངོ་མཚར་རྨད་ཀྱི་ལུགས། །
<pb id="85.119a"/>
ཨེ་མའོ་ངོ་མཚར་རྨད་ཀྱི་གསང་། །ཨེ་མའོ་བདེ་བ་ལས་བྱུང་བ། །ཨེ་མའོ་ཀུན་དུ་བཟང་པོའི་དོན། །ཨེ་མའོ་བདེ་བ་ཡང་དག་འདུས། །ཨེ་མའོ་བདེ་ཆེན་དག་པ་སྟེ། །ཨེ་མའོ་
བདེ་བའི་བདེ་བ་མཆོག །ཨེ་མའོ་གསང་སྔགས་མཉམ་སྦྱོར་བ། །ཨེ་མའོ་ཐུགས་ཀྱི་སྤྱོད་པ་སྟེ། །ཨེ་མའོ་མཉམ་ཉིད་ཕྱག་རྒྱར་ལྡན། །ཨེ་མ་གྲུབ་པ་ཡང་དག་འབྱུང་། །ཨེ་མ་ཕ་རོལ་
ཕྱིན་པ་ཡིས། །ཨེ་མ་རིག་པ་རྗེས་ཆགས་པ། །ཨེ་མ་སྣ་ཚོགས་ལས་ཆེན་པོ། །ཨེ་མ་ཁ་སྦྱར་གསུམ་དག་པ། །ཨེ་མ་རྡོ་རྗེ་མཉམ་ལ་སྦྱོར། །ཨེ་མ་པད་མ་རྣམ་འབྱེད་པ། །
ཨེ་མ་དབང་པོ་གཉིས་མཉམ་ལྡན། །ཨེ་མ་རྨད་བྱུང་མཉམ་པ་སྟེ། །ཨེ་མ་དག་པའི་གར་ཆེན་ཏེ། །ཨེ་མ་དྲི་མེད་གླུ་རེ་ལེགས། །ཨེ་མ་རོལ་མོ་ལེགས་སྦྱོར་བ། །ཨེ་མ་ཕཊ་ཀྱིས་
མུན་སེལ་བ། །ཨེ་མ་མེ་ཏོག་ན་བཟའ་མཛེས། །ཨེ་མ་བདུག་པ་གྷ་ཏི་སྡུག །ཨེ་མ་སྒྲོན་མ་གཏི་མུག་སེལ། །ཨེ་མ་དྲི་མཆོག་བསིལ་བ་སྟེ། །ཨེ་མ་རྣལ་འབྱོར་མཉམ་སྦྱོར་བ། །
ཨེ་མ་སྒྱུ་འཕྲུལ་མཁའ་ལྟ་བུ། །ཨེ་མ་གདོད་ནས་སངས་རྒྱས་གདོད་ནས་རྡོ་རྗེ་སྟེ། །ཨེ་མ་གདོད་ནས་རིན་ཆེན་བདེ་བ་རབ་སྩོལ་བ། །ཨེ་མ་གདོད་ནས་པད་མ་གདོད་ནས་བྲིས་པ་སྟེ། །ཨེ་མ་སྣ་
ཚོགས་སྒྱུ་འཕྲུལ་རྣམ་པར་འཕྲུལ་པ་ཡིན། །ཨེ་མ་ངོ་མཚར་རྨད་སངས་རྒྱས། །ཨེ་མ་ངོ་མཚར་འདི་ཉིད་རྨད། །ཨེ་མ་ངོ་མཚར་སེམས་ཅན་རྣམས། །ཨེ་མ་ངོ་མཚར་ལྷ་མོ་ཡིན། །འདིས་བསྐུལ་
བས་ནི་མགོན་པོ་རྣམས། །མཆོག་ཏུ་སྦྱོར་བའི་ས་བོན་ལས། །གུར་ཀུམ་གྱི་ནི་མདོག་ལྟ་བུ། །རྡོ་རྗེས་མཚན་པ་འབྱུང་བར་འགྱུར། །ཞལ་དྲུག་ཕྱག་ནི་བཅུ་གཉིས་པ། །ཕག་མོ་ཡིས་ནི་རྣམ་པར་བརྒྱན། །
<pb id="85.119b"/>
དཔའ་ཆེན་འཇམ་པའི་རྡོ་རྗེ་ནི། །དཀྱིལ་དཀྲུང་ཕྱེད་པར་ཡང་དག་གནས། །སྤྱན་གསུམ་པ་ལ་རབ་ཏུ་བཞད། །དྲག་ཅིང་འཇིགས་ལ་རྔམ་པ་དང་། །སྙིང་རྗེ་གར་གྱི་ཉམས་ཅན་ཏེ། །འཇིགས་བྱེད་དང་ནི་དུས་
མཚན་དག །ཞབས་ཀྱི་འོག་ཏུ་མནན་པར་བཞུགས། །ཡང་ན་གཡས་བརྐྱང་གནས་པ་ཡིས། །རྣལ་འབྱོར་འབྱུང་བ་ཆེན་པོ་སྐྱེས། །ཟླ་བའི་དཀྱིལ་འཁོར་དབུས་སུ་ནི། །སྣ་ཚོགས་པད་མ་དག་ལ་བཞུགས། །
གེ་སར་སར་པའི་མདོག་ཅན་ལ། །ཕྱག་རྒྱ་དེས་ནི་རྣམ་པར་བརྒྱན། །སྔོ་ཞིང་ལྗང་ལ་སེར་བ་དང་། །དམར་ཞིང་དཀར་ལ་ཞི་བ་སྟེ། །ཐོད་པའི་ཕྲེང་བའི་དབུ་རྒྱན་ཅན། །སངས་རྒྱས་གཟུགས་ཀྱིས་རྣམ་པར་མཛེས། །
རྡོ་རྗེ་དྲིལ་བུ་མཉམ་པར་ལྡན། །ལྷ་མོའི་ཀུ་ཙ་འཚེར་བ་དང་། །ཚངས་པའི་སྐུད་པ་འཛིན་མཛད་ཅིང་། །དྲག་པོའི་འཇིགས་བྱེད་ལྤགས་པ་ནི། །རྐེད་པར་འཆིང་ཞིང་བཞུགས་པ་ཡིན། །ཐོད་པ་ཁ་ཊྭཱྃ་ག་འཛིན་ཅིང་། །རལ་གྲི་
ཨུད་པལ་འདབ་བསྣམས་ཤིང་། །ལྕགས་ཀྱུ་ཞགས་པ་ཅང་ཏེའུ། །མགོ་བོ་གཞུ་ཡང་དེ་བཞིན་ནོ། །དེ་ཡི་སྐུ་མདོག་ཕྱག་མཚན་བཞིན། །རྡོ་རྗེ་ཕག་མོ་ཆེན་མོ་ནི། །ཆགས་པ་ཆེན་པོའི་གོ་འཕང་གནས། །བྱིན་པ་གཉིས་
ཀྱིས་ལེགས་པར་འཁྲིལ། །དགའ་བ་ཆེན་པོ་ཡིད་འོང་བ། །མགོ་བོའི་ཕྲེང་བས་སྐུ་ལུས་བརྒྱན། །ཕྱག་རྒྱ་དྲུག་གིས་རྣམ་པར་མཚན། །འདི་ལྟར་སྔགས་པས་བསྒོམ་བྱས་ཏེ། །འཇམ་པའི་རྡོ་རྗེ་བདེ་བ་ཆེ། །
གནས་སོགས་བདག་པོར་སྦྱོར་བ་ཡིས། །ཡེ་ཤེས་ལ་སོགས་བདག་པོ་ཀུན། །མཁའ་འགྲོ་དྲ་བའི་སྦྱོར་བ་སྟེ། །སྡོམ་པ་སྡོམ་པའི་མཆོག་ཡིན་ནོ། །ཐོག་མ་ཐུགས་ཀྱི་འཁོར་ལོ་སྟེ། །ཤར་ཕྱོགས་
ཀྱི་རྩིབས་སུ་པུལླཱི་ར་མ་ལ་ཡན་ཐོད་པའི་དུམ་བུ་དང་། རབ་གཏུམ་མ་སྟེ། དཀར་བ་དང་། སྔོ་བ་དང་ལྗང་ཁུའོ། །བྱང་ཕྱོགས་སུ་ཛཱ་ལ་དྷ་ར་ན་ཀེང་རུས་ཆེན་པོ་དང་། གཏུམ་མིག་མ་སྟེ། སེར་བ་དང་སྔོ་བ་དང་ལྗང་ཁུའོ། །
<pb id="85.120a"/>
ནུབ་ཕྱོགས་སུ་ཨཽ་ཌི་ཡཱ་ན་ན་ཀེང་རུས་ཅན་དང་། འོད་ལྡན་མ་སྟེ་དམར་བ་དང་སྔོ་བ་དང་ལྗང་གུའོ། །ལྷོ་རུ་ཨར་བུ་ད་ན་མཆེ་བ་རྣམ་པར་གཙིགས་པ་དང་། སྣ་ཆེན་མ་སྟེ་ལྗང་གུ་དང་སེར་བ་དང་དམར་བའོ། །མེའི་
ཕྱོགས་ལ་གོ་ད་པ་རིར་ལྷ་དགྲ་དང་། དཔའ་བོའི་བློ་གྲོས་མ་སྟེ་དམར་བ་དང་སེར་བ་དང་ལྗང་གུའོ། །བདེན་བྲལ་དུ་ར་མེ་ཤྭ་ར་ན་འོད་དཔག་མེད་དང་། མིའུ་ཐུང་མ་སྟེ། དཀར་བ་དང་སེར་བ་དང་ལྗང་གུའོ། །རླུང་གི་ཕྱོགས་སུ་དེ་ཝི་
ཀོ་ཊྚ་ན་རྡོ་རྗེའི་འོད་དང་། ལང་ཀའི་དབང་ཕྱུག་མ་སྟེ། ནམ་མཁའི་མདོག་དང་།  སེར་བ་དང་ལྗང་གུའོ། །དབང་ལྡན་དུ་མཱ་ལ་པེ་ན་རྡོ་རྗེ་ལུས་དང་ཤིང་གྲིབ་མ་སྟེ། ལྗང་གུ་དང་། སེར་བ་དང་སྔོ་བའོ། །ཐུགས་ཀྱི་འཁོར་ལོ་སྟེ། ཐོད་པའི་
དུམ་བུ་ལ་སོགས་པའི་དཔའ་བོ་ནི་རབ་གཏུམ་མ་ལ་སོགས་པ་རྡོ་རྗེ་དང་དྲིལ་བུ་འཛིན་པས་འཁྱུད་པའོ། །གཉིས་པ་གསུང་གི་འཁོར་ལོར་ཡང་། ཤར་ཕྱོགས་ཀྱི་རྩིབས་སུ་ཀཱ་མ་རཱུ་པ་ན་མྱུ་གུ་ཅན་དང་། ས་བསྲུང་མ་སྟེ། དཀར་བ་དང་སྔོ་བ་
དང་ལྗང་གུའོ། །བྱང་ཕྱོགས་སུ་ཨོ་དྲེ་ན་རྡོ་རྗེ་རལ་པ་ཅན་དང་། འཇིགས་བྱེད་ཆེན་མོ་སྟེ། ལྗང་གུ་དང་སེར་བ་དང་སྔོ་བའོ། །ནུབ་ཏུ་ཏྲི་ཤ་ཀུ་ནི་ན་དཔའ་བོ་ཆེན་པོ་དང་། རླུང་གི་ཤུགས་ཅན་མ་སྟེ། སྔོ་བ་དང་སེར་བ་དང་ལྗང་གུའོ། །
ལྷོ་རུ་ཀོ་ས་ལ་ན་རྡོ་རྗེ་ཧཱུྃ་མཛད་དང་། ཆང་འཐུང་མ་སྟེ། དམར་བ་དང་སེར་བ་དང་ལྗང་གུའོ། །མེའི་ཕྱོགས་སུ་ཀ་ལིང་གར་རབ་བཟང་དང་། སྔོ་བསངས་མ་སྟེ། ལྗང་གུ་དང་སེར་བ་དང་དམར་བའོ། །བདེན་བྲལ་དུ་ལྃ་བཱ་ཀ་ན་རྡོ་རྗེའི་
འོད་དང་། རབ་བཟངས་མ་སྟེ། སེར་བ་དང་སྔོ་བ་དང་ལྗང་གུའོ། །རླུང་གི་ཕྱོགས་སུ་ཀཱྃ་ཙི་ན་འཇིགས་བྱེད་ཆེན་པོ་དང་། རྟ་རྣ་མ་སྟེ་དུད་པའི་མདོག་དང་སེར་བ་དང་སྔོ་བའོ། །དབང་ལྡན་གྱི་ཕྱོགས་སུ་ཧི་མ་ལ་ཡ་ན་མིག་མི་བཟང་དང་། །
བྱ་གདོང་མ་སྟེ། གནམ་གྱི་མདོག་དང་།  སེར་བ་དང་།  ལྗང་གུའོ། །གསུང་གི་འཁོར་ལོ་སྟེ་མྱུ་གུ་ཅན་ལ་སོགས་པ་དང་། ས་བསྲུང་མ་ལ་སོགས་པ་ནི་པད་མ་དང་། པད་མའི་དྲིལ་བུ་འཛིན་པས་འཁྱུད་པ། དེ་ལྟར་མཁའ་ལ་
<pb id="85.120b"/>
སྤྱོད་པ་དང་། ས་ལ་སྤྱོད་པའི་འཁོར་ལོ་གཉིས་པོ་ཡིན་ནོ། །གསུམ་པའི་སྐུ་རྡོ་རྗེ་འབྱུང་བ་ནི་ཟུར་བཞི་པ་ལ་སྒོ་བཞི་པ་སྟེ་ཤར་ཕྱོགས་ཀྱི་སྒོར་པྲེ་ཏ་པུ་རི་ན་སྟོབས་པོ་ཆེ་དང་། འཁོར་ལོའི་ཤུགས་ཅན་མ་སྟེ། སྔོ་བ་དང་། སེར་བ་དང་། ལྗང་གུའོ། །
བྱང་ཕྱོགས་ཀྱི་སྒོ་ལ་གྲྀ་ཧ་དེ་ཝ་ཏཱ་ན་རྡོ་རྗེ་རིན་ཆེན་དང་། དུམ་སྐྱེས་མ་སྟེ་སེར་བ་དང་སྔོ་བ་དང་ལྗང་གུའོ། །ནུབ་ཀྱི་སྒོར་སཽ་རཱཥྚ་ན་རྟ་མགྲིན་དང་། ཆང་འཚོང་མ་སྟེ། དམར་བ་དང་།  སེར་བ་དང་ལྗང་གུའོ། །ལྷོའི་སྒོར་སུ་ཝརྣ་དྭཱི་པ་ན་ནམ་
མཁའི་སྙིང་པོ་དང་། འཁོར་ལོའི་གོ་ཆ་མ་སྟེ། དཀར་བ་དང་སྔོ་བ་དང་ལྗང་གུའོ། །མེའི་ཕྱོགས་སུ་ན་ག་ར་ན་ཁྲག་འཐུང་མ་དང་། རབ་དཔའ་མོ་སྟེ། ནམ་མཁའི་མདོག་དང་། སེར་བ་དང་སྔོ་བ་དང་ལྗང་གུའོ། །བདེན་བྲལ་དུ་
སིན་དྷུ་ན་པད་མ་གར་གྱི་དབང་ཕྱུག་དང་། སྟོབས་ཆེན་མ་སྟེ། སེར་བ་དང་སྔོ་བ་དང་ལྗང་གུའོ། །རླུང་གི་ཕྱོགས་སུ་མ་རུ་ཏ་ན་རྣམ་པར་སྣང་མཛད་དང་། འཁོར་ལོས་སྒྱུར་མ་སྟེ། དཀར་བ་དང་སྔོ་བ་དང་།  ལྗང་གུའོ། །དབང་ལྡན་དུ་ཀུ་
ལ་ཏཱ་ན་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ་སྟེ། དཀར་བ་དང་སྔོ་བ་དང་ལྗང་གུའོ། །སྐུའི་འཁོར་ལོ་སྟོབས་པོ་ཆེ་ལ་སོགས་པ་ནི་འཁོར་ལོའི་ཤུགས་ཅན་མ་ལ་སོགས་པས་འཁོར་ལོ་དང་། འཁོར་ལོའི་དྲིལ་བུ་ལ་སོགས་པས་འཁྱུད་པའོ། །
དཔའ་བོ་འདི་ཐམས་ཅད་གཡས་བརྐྱང་བས་བཞུགས་པ། སྤྱན་གསུམ་པ། ཞལ་གསུམ་པ། ཕྱག་དྲུག་པ། ཐོད་པ་དང་ཁ་ཊྭཱྃ་ག་དང་། ཅང་ཏེའུ་དང་གྲི་གུག་བསྣམས་པ། ཅི་ལྟར་དཔའ་བོའི་ཕྱག་དང་།  ཕྱག་མཚན་བཞིན་དུ་མཁའ་འགྲོ་
མ་རྣམས་ཀྱང་དེ་བཞིན་ཏེ། ཐོད་པའི་ཕྲེང་བའི་དབུ་རྒྱན་ཅན། །རང་གི་རིགས་ཀྱི་མཆོག་གིས་བརྒྱན། །ཐམས་ཅད་ཕྱག་རྒྱ་ལྔ་འཛིན་ཅིང་། །སྟག་གི་ལྤགས་པ་གོས་སུ་མནབས། །ལྷ་མོ་དབུ་སྐྲ་གྲོལ་བ་སྟེ། །
བྱིན་པ་གཉིས་ཀྱིས་ལེགས་པར་འཁྲིལ། །ཐམས་ཅད་ཕྱོགས་ཀྱི་གོས་འཆང་ཞིང་། །སྐུ་ལུས་འཇིགས་པ་རྣམ་པར་བསྒྱུར། །དེའི་དབུས་འཇམ་པའི་རྡོ་རྗེ་ནི། །ཟླ་བ་ཕྱེད་པ་འཛིན་པའི་མཆོག །སྣ་ཚོགས་རྡོ་རྗེ་
<pb id="85.121a"/>
རྣམ་གནོན་པའོ། །ཕག་མོ་དབུ་སྐྲ་གྲོལ་བ་སྟེ། །གཅེར་བུ་འོག་པག་སྐ་རགས་ཅན། །ཡེ་ཤེས་འཁོར་ལོ་བཀུག་ནས་ནི། །སྔ་མའི་ཆོ་གའི་རིམ་པ་བཞིན། །བཅུག་ནས་ཐིམ་པར་རྣམ་པར་བསྒོམ། །
སྤྱོད་པ་བཞི་རུ་བྱིན་གྱིས་བརླབ། །དཔའ་བོ་རྣལ་འབྱོར་མ་ཐམས་ཅད། །གནས་ལ་སོགས་པའི་རིམ་པར་དགོད། །ཁམས་དང་ཕུང་པོ་སྐྱེ་མཆེད་རྣམས། །སྐུ་གསུང་ཐུགས་ཀྱི་དམ་པ་སྟེ། །སྙིང་པོའི་ཡེ་ཤེས་མཆོག་
གྱུར་པ། །དབང་བསྐུར་ཡང་ནི་དབུལ་བར་བྱ། །དེ་ནས་གོ་ཆ་དགོད་བྱ་སྟེ། །མཁས་པས་ཡེ་ཤེས་བཟླས་པ་ནི། །སྲོག་རྩོལ་བསྡམས་ཏེ་ལེགས་བཟླས་པ། །བསྒོམ་པའི་བསྒོམས་པས་གསང་བར་བྱ། །ཨོྃ་ཨཱཿ
མྃ་ཧཱུྃ། སྤྲོ་བསྡུ་དག་གི་སྦྱོར་བ་ཡིས། །གཉིས་མེད་ཕྲེང་བའི་སྔགས་ཀྱང་བཟླ། །དེ་ནས་དམ་ཚིག་སེམས་དཔའ་ནི། །ཆོ་ག་བཞིན་དུ་བཟླས་པ་བྱ། །ཨོྃ་ཤྲཱི་མཉྫུ་བཛྲ་དྷྲྀ་ཀ  །ཨཱཿཧཱུཾ་ཌཱ་ཀི་ནཱི་ཛཱ་ལ་སམ་བ་ར་ཧཱུྃ་ཕཊ་
སྭཱ་ཧཱ། ཨོྃ་བཛྲ་བཱ་རཱ་ཧི་ཧུཾ་ཧཱུྃ་ཕཊ་སྭཱ་ཧཱ། ཨོྃ་ཀ་ར་ཀ་ར་ཁཎྜ་ཀ་པཱ་ལི་ནི་ཧུཾ་ཧཱུྃ་ཕཊ། ཨོྃ་པྲ་ཙཎྜེ་ཧུཾ་ཧཱུྃ་ཕཊ། ཨོྃ་ཀུ་རུ་ཀུ་རུ་མ་ཧཱ་ཀྃ་ཀཱ་ལ་ཧུཾ་ཧཱུྃ་ཕཊ། ཨོྃ་ཙཎ་ཌཱ་ཀྵི་ཧུྃ་ཧཱུྃ་ཕཊ། ཨོྃ་བན་དྷ་བན་དྷ་ཧེ་ཀྃ་ཀཱ་ལ་ཧུྃ་ཧཱུྃ་ཕཊ། ཨོྃ་པྲ་
བྷ་བ་ཏི་ཧུྃ་ཧཱུྃ་ཕཊ། ཨོྃ་ཏྲཱ་ས་ཡ་ཏྲཱ་ས་ཡ་བི་ཀ་ཊ་དྃཥྚི་ཎ་ཧུྃ་ཧཱུྃ་ཕཊ། ཨོྃ་མ་ཧཱ་ནཱ་སེ་ཧུཾ་ཧཱུྃ་ཕཊ། ཨོྃ་ཀྵོ་བྷ་ཡ་ཀྵོ་བྷ་ཡ།  སུ་བཻ་རི་ཎ་ཧུཾ་ཧཱུྃ་ཕཊ། ཨོྃ་བཱི་ར་མ་ཏི་ཧུྃ་ཧཱུྃ་ཕཊ། ཨོྃ་ཧྲཽཾ་ཧྲཽཾ་ཨ་མི་ཏཱ་བྷ་ཧུྃ་ཧཱུྃ་ཕཊ། ཨོྃ་ཁརྦ་
རི་ཧུྃ་ཧཱུྃ་ཕཊ། ཨོྃ་ཧྲཿཧྲཿབཛྲ་པྲ་བྷེ་ཧུྃ་ཧཱུྃ་ཕཊ། ཨོྃ་ལང་ཀེ་ཤྭ་རི་ཧུྃ་ཧཱུྃ་ཕཊ། ཨོྃ་ཕེཾ་ཕེཾ་བཛྲ་དེ་ཧ་ཧུྃ་ཧཱུྃ་ཕཊ། ཨོྃ་དྲུ་མཙྪཡེ་ཧུྃ་ཧཱུྃ་ཕཊ། ཨོྃ་ཕཊ་ཕཊ་ཨང་ཀུ་རི་ཀ་ཧུཾ་ཧཱུྃ་ཕཊ། ཨོྃ་ཨཻ་ར་བ་ཏི་ཧུྃ་ཧཱུྃ་ཕཊ། ཨོྃ་ད་ཧ་ད་ཧ་
བཛྲ་ཛཱ་ཊི་ལ་ཧུྃ་ཧཱུྃ་ཕཊ། ཨོྃ་མ་ཧཱ་བྷཻ་ར་བཱི་ཧུཾ་ཧཱུྃ་ཕཊ། ཨོྃ་པ་ཙ་པ་ཙ་མ་ཧཱ་བཱི་ར་ཧུྃ་ཧཱུྃ་ཕཊ། ཨོྃ་བ་ཡུ་བེ་གེ་ཧུྃ་ཧཱུྃ་ཕཊ། ཨོྃ་བྷཀྵ་བྷཀྵ་བཛྲ་ཧཱུྃ་ཀཱ་ར་བ་ས་རུ་དྷི་ར་ཨན་ཏྲ་མཱ་ལཱ་བ་བྃ་བི་ནེ་ཧུྃ་ཧཱུྃ་ཕཊ། ཨོྃ་སུ་ར་བྷཀྵི་ཧུྃ་ཧཱུྃ་ཕཊ།