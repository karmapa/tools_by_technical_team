<pb id="85.191b"/>
བོས་ཐམས་ཅད་མཁྱེན། །གཙོ་བོ་ཐམས་ཅད་འཛིན་པ་སྟེ། །ཁམས་གསུམ་ཀུན་ཏུ་རྣམ་སྤྱོད་ཅིང་། །སྒྲུབ་པ་པོ་ནི་མཆོག་ཏུ་འགྱུར། །འདི་ནི་དཔལ་ཆེན་དཔའ་བོ་སྟེ། །གཉིས་པ་ཐམས་ཅད་རྣམ་པར་སྤངས། །དེ་ནི་རྣམ་པར་ཤེས་ཙམ་གྱིས། །ས་གཞི་སྐ་
རགས་ཀྱིས་བསྐོར་བ། །ལྷ་དང་ལྷ་མིན་མི་རྣམས་ཀྱང་། །བསྒྲུབ་པ་པོ་ནི་དེ་ཉིད་ཀྱི། །མོད་ལ་དབང་དུ་གྱུར་བ་ཡིན། །མངོན་པར་བརྗོད་པའི་རྒྱུད་བླ་མའི་བླ་མ་ལས་དབྱངས་སྐྱོང་གི་མཚམས་ཀྱི་ལེའུ་སྟེ་ལྔ་བཅུ་པའོ།།  །།<head n="2" t="ལྔ་བཅུ་རྩ་གཅིག་པ། ཉེ་བའི་སྙིང་པོ་བསྒོམས་པས་སྐྱེད་པའི་ལེའུ།" type="lewu" zh="77.935"/><bampo n="366.7"/>དེ་ནས་གཞན་ཡང་བཤད་
བྱ་བ། །ཡི་གེ་བདུན་པ་སྒོམ་པ་སྟེ། །ཡི་གེ་ཧཱུྃ་ལས་ཡང་དག་འབྱུང་། །རྡོ་རྗེ་མཁའ་འགྲོ་བདེ་བ་ཆེ། །ཕྱག་དྲུག་ཞལ་གསུམ་སྤྱན་གསུམ་པ། །མཚན་རྣམས་ཐམས་ཅད་ཀྱིས་མཚན་ཅིང་། །དཔེ་བྱེད་བཟང་པོ་བརྒྱད་བཅུར་ལྡན། །ཨཱ་
ལི་ཀཱ་ལི་ལས་བྱུང་གཙོ། །ཕག་མོ་དང་ནི་མཉམ་པར་ལྡན། །སྟོང་ཞིང་ཐུགས་རྗེས་ཁྱབ་པ་སྟེ། །རྡོ་རྗེ་དྲིལ་བུས་མཉམ་པར་ལྡན། །ནཱ་རའི་པགས་པ་གོས་སུ་མནབས། །ཐོད་པ་ཁ་ཊྭཱྃ་ག་འཛིན་ཅིང་། །གཡས་པའི་ཕྱག་ན་མདུང་
རྩེ་གསུམ། །འདོད་པའི་འབྲས་བུ་ཐམས་ཅད་སྩོལ། །ཐོད་པའི་ཕྲེང་བའི་དབུ་རྒྱན་ཅན། །སྣ་ཚོགས་རྡོ་རྗེ་རལ་པ་འཆང་། །ཟླ་བ་ཕྱེད་པའི་སྤྱི་གཙུག་འཆང་། །ཕྱག་རྒྱ་དྲུག་གིས་སྐུ་ལུས་བརྒྱན། །འཇིགས་བྱེད་ཆུང་མར་
བཅས་པ་དག །གཡས་བརྐྱང་བ་ཡི་ཞབས་ཀྱིས་མནན། །སྣ་ཚོགས་པད་མ་ཉི་སྟེང་བཞུགས། །འཁོར་ལོ་དྲུག་གི་དབུས་སུ་བཞུགས། །རྣལ་འབྱོར་མ་དྲུག་མཉམ་པར་སྦྱར། །མྱུར་དུ་དངོས་གྲུབ་སྩོལ་བ་ཡིན། །དང་པོ་
ཁྲག་འཐུང་ལྷ་མོ་སྟེ། །གཉིས་པ་རྡོ་རྗེ་འཇིགས་བྱེད་མ། །གསུམ་པ་དྲག་གཏུམ་མ་ཡིན་ཏེ། །བཞི་པ་རྡོ་རྗེ་ཉི་མ་མོ། །ལྔ་པ་རྡོ་རྗེ་དྲག་མོ་སྟེ། །དྲུག་པ་རྡོ་རྗེ་མཁའ་འགྲོ་མ། །གཡོན་གྱི་ཕྱོགས་ནས་དགོད་པར་བྱ། །
ལྷ་མོ་དེ་དག་ཆེར་གཏུམ་ཞིང་། །སྤྱན་གསུམ་དབུ་སྐྲ་གྲོལ་བ་སྟེ། །ཕྱོགས་ཀྱི་གོས་མཆོག་འཛིན་པ་ཡིན། །ཐམས་ཅད་ཡི་དགས་ཉི་སྟེངས་བཞུགས། །སྔོ་ཞིང་སེར་ལ་ལྗང་བ་དང་། །དམར་དང་དུད་ཁ་དེ་བཞིན་དཀར། །
<pb id="85.192a"/>
ཅང་ཏེའུ་དང་ནི་དྲིལ་བུ་འཛིན། །ཐམས་ཅད་ན་རའི་པགས་པ་འཛིན། །ཐོད་པའི་ཕྲེང་བའི་དབུ་རྒྱན་ཅན། །གཡས་བརྐྱང་གཡོན་བསྐུམ་ཚུལ་གྱིས་བཞུགས། །ཡི་གེ་དྲུག་ལས་ཡང་དག་བྱུང་། །ལྷ་མོ་གཟིགས་པ་མཚན་
མ་ཡིན། །ཇི་ལྟར་མགོན་བོའི་མདོག་བཞིན་དུ། །ཕག་མོ་ཡང་ནི་དེ་བཞིན་ཏེ། །ཕྱག་རྒྱ་ཕྱག་མཚན་དེ་བཞིན་ནོ། །སྔོ་དང་སེར་དང་ལྗང་བ་དང་། །སྟག་གི་པགས་པ་གོས་སུ་མན་བས། །ལྷ་མོའི་བྱིན་པར་མཉམ་པར་འཁྲིལ། །
མཆོག་ཏུ་དགའ་བར་རྣམ་པར་མོས། །ཨོཾ་ཧྲཱིཿཧ་ཧ་ཧུྃ་ཧཱུྃ་ཕཊ། ཡི་གེ་དེ་ལས་མཁའ་འགྲོ་མ། །ཡན་ལག་དྲུག་པ་རྣམ་པར་བསྒོམ། །བདུན་པ་དབུས་སུ་དགོད་པ་ནི། །ཡི་གེ་ཧཱུྃ་ལས་ཧེ་རུ་ཀ །དབུས་སུ་དྲན་པ་ཡང་དག་
བྱང་ཆུབ་ཀྱི་ཡན་ལག་སྟེ་བཅོམ་ལྡན་འདས་དཔལ་ཧེ་རུ་ཀའོ། །ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་ནི་རྡོ་རྗེ་ཧེ་རུ་ཀ་མའོ། །བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ནི་རྡོ་རྗེ་འཇིགས་བྱེད་མའོ། །དགའ་
བ་ཡང་དག་བྱང་ཆུབ་ཀྱི་ཡན་ལག་ནི་དྲག་གཏུམ་མའོ། །ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་ནི་རྡོ་རྗེ་ཉི་མ་མའོ། །ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་ནི་རྡོ་རྗེ་དྲག་མོའོ། །བཏང་སྙོམས་ཡང་དག་
བྱང་ཆུབ་ཀྱི་ཡན་ལག་ནི་རྡོ་རྗེ་མཁའ་འགྲོ་མ་སྟེ། བྱང་ཆུབ་ཡན་ལག་འདི་བདུན་བསྒོམ། །ཇི་ལྟའི་རིམ་པས་སྦྱོར་ཞིང་སྒོམ། །གསང་སྔགས་གཞལ་མེད་པ་བཟླས་ཤིང་། །ཁྲོ་བོ་ཀུན་གྱི་གནས་མཆོག་སྟེ། །བསོད་
ནམས་ཆུང་བའི་སྒྲུབ་པོས་ཀྱང་། །ཟླ་ཕྱེད་ནང་དུ་དངོས་གྲུབ་སྟེ། །རྟག་ཏུ་ཞག་རེ་བསྒོམས་པ་ནི། །ཞག་བདུན་གྱིས་ནི་ཐེ་ཚོམ་མེད། །དཔྱིད་ཟླ་ཐ་ཆུངས་ཉ་ལ་ནི། །མ་སྲིང་བུ་མོ་ཚ་མོ་དང་། །ཤེས་རབ་ཐབས་ཀྱི་ཆོ་ག་ཡིས། །ཉིན་
མཚན་བཟླས་ཤིང་བསྒོམས་བྱས་པས། །ཐོ་རངས་དཔལ་ཁྲག་འཐུང་མཉམ་འགྱུར། །མངོན་པར་བརྗོད་པའི་རྒྱུད་བླ་མའི་བླ་མ་ལས་ཉེ་བའི་སྙིང་པོ་བསྒོམ་པས་བསྐྱེད་པའི་ལེའུ་སྟེ་ལྔ་བཅུ་རྩ་གཅིག་པའོ།།  །།
<pb id="85.192b"/>
<head n="2" t="ལྔ་བཅུ་རྩ་གཉིས་པ། ཡི་གེ་ཉི་ཤུ་རྩ་གཉིས་ཀྱི་སྙིང་པོ་བསྒོམས་པས་སྐྱེད་པའི་ལེའུ།" type="lewu" zh="77.937"/>གཞན་ཡང་སྙིང་པོ་བཤད་བྱ་བ། །སེམས་ཅན་ཀུན་ལ་ཕན་འདོགས་པ། །ཧཱུྃ་གི་ཡེ་ཤེས་ལས་བྱུང་བ། །བདེ་བ་ཆེན་པོ་བདེ་ལས་བྱུང་། །སྔོ་ཞིང་དཀར་ལ་དྲག་པོ་སྟེ། །ཞལ་བརྒྱད་པ་ལ་ཤིན་ཏུ་འཇིགས། །སྤྱན་གསུམ་པ་ལ་ཕྱག་བཅུ་དྲུག །
མགོ་ཡི་ཕྲེང་བས་རྣམ་པར་བརྒྱན། །ཐོད་པའི་ཕྲེང་བའི་དབུ་རྒྱན་ཅན། །ཟླ་བ་ཕྱེད་པའི་རལ་པ་འཆང་། །སྣ་ཚོགས་རྡོ་རྗེ་དབུ་ལ་མནན། །ཕྱག་རྒྱ་དྲུག་གིས་སྐུ་ལ་རྒྱན། །འཇིགས་བྱེད་ཆེན་པོ་འཇིགས་པ་ནི། །གཡས་བརྐྱང་བ་ཡི་ཞབས་
ཀྱིས་གནོན། །དུས་མཚན་ཤིན་ཏུ་འཇིགས་པ་ཡང་། །གཡོན་བརྐྱང་བ་ཡི་ཞབས་ཀྱིས་གནོན། །རྡོ་རྗེ་དྲིལ་བུ་མཉམ་ལྡན་པས། །ཕག་མོ་ཡི་ནི་ཀུ་ཙ་འཚིར། །ཚངས་ལྤགས་བཤུས་ནས་རྒྱན་དུ་འཛིན། །མདུང་རྩེ་གསུམ་དང་དགྲ་སྟ་དང་། །
ཁ་ཊྭཱྃ་ཅང་ཏེའུ་གྲི་གུག་མཆོག །བརྒྱད་པ་ལ་ནི་ལྕགས་ཀྱུ་ཐོགས། །གཡས་པའི་ཕྱག་རྣམས་དེ་བཞིན་ནོ། །ཐོད་པ་དང་ནི་ཁ་ཊྭཱྃ་ག །མགོ་བོ་ཞགས་པ་འཛིན་པའི་མཆོག །ཐོ་བས་སྡིགས་མཛུབ་དམ་པ་སྟེ། །ཤྲཱི་ཡི་ཡེ་ཤེས་
ཡང་དག་རྫོགས། །པང་དུ་ཕག་མོའི་གཟུགས་ཡིན་ཏེ། །དྲག་ཅིང་དམར་ལ་དཀར་བ་ཡིན། །བྱིན་པ་གཉིས་ཀྱིས་ལེགས་པར་འཁྲིལ། །སྐྲ་གྲོལ་བ་ལ་སྤྱན་གསུམ་པ། །ཐོད་པའི་ཕྲེང་བས་རྣམ་པར་བརྒྱན། །དེ་ཡི་ཞལ་དང་ཕྱག་དུ་
གནས། །དུམ་བུའི་རྒྱན་གྱི་སྐ་རགས་ཅན། །མཆེ་བ་རྣམ་པར་གཙིགས་པའི་ཞལ། །ཕྱོགས་ཀྱི་གོས་ཅན་ཆགས་པས་གཟིགས། །རྐེད་པའི་དཀྱིལ་འཁོར་རྒྱ་ཡང་ཆེ། །སྔོ་ཞིང་དཀར་ལ་དེ་བཞིན་དམར། །སེར་ཞིང་ལྗང་ལ་
དུ་ཁ་སྟེ། །དུ་བ་ཐལ་བ་སྤྲིན་གྱི་མདོག །འདི་འདྲའི་ཞལ་དང་གཟུགས་སུ་གནས། །ལྷ་མོ་མདའ་དང་གཞུ་འཛིན་ཅིང་། །ཚངས་པའི་པགས་པ་རྣམ་པར་སྤངས། །སྣ་ཚོགས་པད་མའི་སྟེང་དུ་ནི། །ཟླ་བ་ཉི་མའི་དབུས་སུ་བཞུགས། །
ཁོར་ལོ་བརྒྱད་པའི་དབུས་བཞུགས་པར། །ཕྱི་ཡི་དཀྱིལ་འཁོར་རྣམ་པར་སྒོམ། །པད་མའི་ལྟེ་བའི་དབུས་སུ་ནི། །བཅོམ་ལྡན་འདས་ནི་ངེས་པར་དགོད། །ཨོཾ་ནི་ཤར་གྱི་འདབ་མ་ལ། །གསལ་བྱེད་མཁའ་འགྲོ་
<pb id="85.193a"/>
མ་ཡང་དགོད། །བ་ནི་བྱང་གི་འདབ་ལ་སྟེ། །རྟ་གདོང་མཁའ་འགྲོ་མ་ཡང་དགོད། །ཛྲ་ནི་རྡོ་རྗེ་དྲག་མོ་སྟེ། །མཁའ་འགྲོ་ནུབ་ཏུ་དགོད་པར་བྱ། །ཧེ་རུ་ལྷོ་ཕྱོགས་འདབ་ལ་དགོད། །གསེར་གྱི་མདོག་ཅན་མཁའ་འགྲོ་མ། །
སེར་དང་སྔོ་བསངས་དཀར་དང་དམར། །ཞལ་གསུམ་རྣམ་བསྒྱུར་དྲག་པོ་སྟེ། །ཕྱོགས་ཀྱི་གོས་ཅན་སྐྲ་གྲོལ་བ། །རོ་ཡི་སྟེང་དུ་བཞུགས་པ་སྟེ། །གཡས་བརྐྱང་བ་ཡིས་བདུད་བཞི་འཇོམས། །ཐོད་པའི་ཕྲེང་བ་དྲག་པོ་སྟེ། །པད་
མ་སྦོམ་པོའི་འདབ་མ་ལ། །ཆགས་པའི་སྤྱན་གྱིས་གཟིགས་ཤིང་བཞེད། །ཐུགས་རྗེའི་ཉམས་ཀྱིས་བདེ་བ་ཡིན། །མདའ་དང་གཞུ་ཡང་འཆང་བ་སྟེ། །ཞགས་པ་ལྕགས་ཀྱུ་འཛིན་པའི་མཆོག །ཐོད་པ་དང་ནི་ཁ་ཊྭཱྃ་བསྣམས། །
ཅང་ཏེའུ་ནི་སྒྲ་ཡང་སྒྲོགས། །སེར་དང་ལྗང་གུ་སྔོ་བ་དང་། །སྔོ་བསངས་དམར་དང་དཀར་བ་དང་། །དཀར་དང་ལྗང་གུ་སྔོ་བ་དང་། །དམར་དང་སྔོ་དང་ལྗང་བ་སྟེ། །འདི་ལྟར་མདོག་ནི་ཁྱད་པར་གྱིས། །དམ་ཚིག་མཆོག་ནི་བསྒོམ་པར་
བྱ། །མཚམས་བཞི་རུ་ནི་བུམ་པ་དག །བྱང་ཆུབ་སེམས་ཀྱིས་གང་བར་བཞག །ཤར་གྱི་ཕྱོགས་སུ་ཧེ་ཡིན་ཏེ། །མིང་ནི་ཧེ་ལི་ཀ་ཞེས་བྱ། །བྱང་གི་ཕྱོགས་སུ་རུ་ཡིན་ཏེ། །མཁའ་འགྲོ་མ་ནི་རུ་ཙ་ཀི།  །ནུབ་ཀྱི་
ཕྱོགས་སུ་རུ་ཡིན་ཏེ། །རུ་ཙ་ཀ་མ་ལི་ཞེས་བྱ། །ལྷོ་ཡི་ཕྱོགས་སུ་ཀ་ཡིན་ཏེ། །ཀེང་རུས་མ་ཞེས་གྲགས་པ་ཡིན། །མེ་ཡི་ཕྱོགས་སུ་ཧཱུྃ་མཛད་མ། །བདེན་བྲལ་ཕྱོགས་སུ་ཕཊ་མཛད་མ། །རླུང་གི་ཕྱོགས་
སུ་ཌ་མ་རི། །དབང་ལྡན་ཀི་ལི་ཀི་ལ་སྟེ། །དེ་བརྒྱད་ལྷ་མོ་ཆེན་མོ་སྟེ། །དངོས་གྲུབ་ཐམས་ཅད་རབ་ཏུ་སྩོལ། །ཇི་ལྟར་ཞལ་དང་གཟུགས་བཞིན་དུ། །དེ་བཞིན་འདིར་ཡང་འགྱུར་བ་ཡིན། །ཐོད་པ་
དང་ནི་ཁ་ཊྭཱྃ་འཛིན། །དྲིལ་བུ་ཅང་ཏེའུ་གྲི་གུག་དང་། །སྤྱན་གསུམ་པ་ལ་སྐྲ་གྲོལ་བ། །ཕྱོགས་ཀྱི་གོས་ཅན་གཡས་བརྐྱང་བཞུགས། །ཐོད་པའི་ཕྲེང་བའི་རྒྱན་ཅན་ཏེ། །ཕྱག་རྒྱ་ལྔ་ཡིས་རྣམ་པར་བརྒྱན། །
<pb id="85.193b"/>
རྒྱན་རྣམས་ཐམས་ཅད་ཡང་དག་ལྡན། །དྲག་ཅིང་གཏུམ་ལ་རབ་འཇིགས་པར། །ཐམས་ཅད་རོ་ཡི་སྟེང་བཞུགས་སྒོམ། །སྤྱན་གསུམ་པ་ལ་ཆགས་པར་མྱོས། །དབང་ལྡན་ཟུར་ལ་ཨུཏྤལ་སྔོན་པོ་ཞེས་བྱ་བ། །རླུང་གི་ཕྱོགས་ལ་
དྲ་བའི་མཆོག་ཅེས་བྱ་བ་སྟེ། །བདེན་བྲལ་ཕྱོགས་ལ་གསུས་པ་འཕྱང་མ་ཞེས་བྱ་བ། །མེ་ཡི་ཕྱོགས་ལ་ཤ་བ་རི་ཞེས་བྱ་བ་སྟེ། །སེར་དང་སྔོ་བསངས་སྔོ་བ་དང་། །དམར་སེར་དང་ནི་བཞི་པ་སྟེ། །ཐོད་པ་དང་ནི་ཁ་ཊྭཱྃ་
འཛིན། །གྲི་གུག་ཅང་ཏེའུ་མཆོག་ཡིན་ཏེ། །བཞི་བ་རྡོ་རྗེ་མདུང་ཡིན་ནོ། །ཕྱོགས་ཀྱི་གོས་ཅན་ཆགས་པས་རོལ། །བཟང་མོ་ལྟོ་བ་འཕྱང་མ་སྟེ། །སྐྱེ་གནས་རིང་ལ་རྒྱ་ཡང་ཆེ། །སྤྱན་གསུམ་རྣམ་པར་འགྱུར་ཞིང་
དྲག །སྐྲ་གྲོལ་བ་ལ་རབ་ཏུ་འཇིགས། །ཐོད་པའི་ཕྲེང་བའི་དབུ་རྒྱན་ཅན། །རྒྱན་རྣམས་ཐམས་ཅད་ཀྱིས་སྤུད་པའོ། །ཤར་སྒོར་བྃ་ལས་གཏུམ་མ་ཞེས་བྱ་བའི་མཁའ་འགྲོ་མ་དང་། ལྷོའི་སྒོར་རྃ་ལས་རོལ་བཏུམ་
མོ་ཞེས་བྱ་བའི་མཁའ་འགྲོ་མ་དང་། ནུབ་ཀྱི་སྒོར་ས་ལས་འབར་བའི་མཆོག་ཅེས་བྱ་བའི་མཁའ་འགྲོ་མ་དགོད་དོ། །བྱང་གི་སྒོར་ཧ་ལས་ཕྲེང་བ་རྣམ་པར་རྒྱལ་བའི་མཆོག་ཅེས་བྱ་བའི་མཁའ་འགྲོ་མ་སྟེ། སྔོ་དང་
དཀར་སེར་ཉིད་ཡིན་ཏེ། །ལྕགས་ཀྱུ་དང་ནི་ཅང་ཏེའུ་འཛིན། །ཐོད་པ་ཁ་ཊྭཱྃ་ག་བསྣམས་ཏེ། །གྲི་གུག་མགོ་བོ་བསྡིགས་མཛུབ་དང་། །དཀར་དང་སྔོ་དང་ལྗང་བ་དང་། །ཞགས་པ་དང་ནི་ཅང་ཏེའུ་འཛིན། །ཐོད་པ་ཁ་ཊྭཱྃ་ག་འཛིན་
ཅིང་། །བསྡིགས་མཛུབ་གྲི་གུག་མགོ་བོ་འཛིན། །དམར་དང་སྔོ་དང་ལྗང་གུ་སྟེ། །ལྕགས་སྒྲོག་ཅང་ཏེའུ་གྲི་གུག་དང་། །ཐོད་པ་ཁ་ཊྭཱྃ་ག་འཛིན་ཅིང་། །མགོ་བོ་དང་ནི་བསྡིགས་མཛུབ་མཆོག །ལྗང་དང་དཀར་པོ་
འདྲེས་པ་དང་། །སེར་དང་དམར་བའི་ཞལ་མཆོག་ཡིན། །དྲིལ་བུ་ཅང་ཏེའུ་གྲི་གུག་དང་། །ཁ་ཊྭཱྃ་ག་དང་ཐོད་པ་དང་། །མགོ་བོ་དང་ནི་བསྡིགས་མཛུབ་ཕྱག །སྐྲ་གྲོལ་བ་ལ་གདུག་པ་ཆེ། །སྤྱན་གསུམ་རྣམ་པར་
<pb id="85.194a"/>
འགྱུར་བའི་ཞལ། །ཞལ་གདངས་ལྗགས་ནི་བསྐྱོད་པ་སྟེ། །གཡས་བརྐྱང་གཡོན་བརྐྱང་ཚུལ་གྱིས་བཞུགས། །ཐོད་པའི་ཕྲེང་བའི་དབུ་རྒྱན་ཅན། །ཕྱོགས་ཀྱི་གོས་མཆོག་འཛིན་པ་སྟེ། །རོ་དང་པད་མའི་ཉི་དབུས་བཞུགས། །
མགོ་བོའི་ཕྲེང་བས་རྣམ་པར་བརྒྱན། །ཐམས་ཅད་ཕྱག་རྒྱ་ལྔ་འཆང་ཞིང་། །མགོ་བོའི་དོ་ཤལ་རྣམས་ཀྱིས་བརྒྱན། །མི་བསྐྱོད་པ་ཡི་ཅོད་པན་འཆིང་། །རྣམ་སྒྱུར་སྤྱན་ནི་གཡོ་བ་སྟེ། །ཡི་གེ་ཉི་ཤུ་གཉིས་ལས་བྱུང་། །སྙིང་གར་མཆོག་ནི་
བསྒོམ་པར་བྱ། །འདི་ནི་གསང་སྔགས་ཐམས་ཅད་ཀྱི། །ཡི་གེ་ཉི་ཤུ་རྩ་གཉིས་མཆོག །ཨོཾ་ཤྲཱི་བཛྲ་ཧེ་ཧེ་རུ་རུ་ཀྃ་ཧཱུྃ་ཌཱ་ཀི་ནཱི་ཛཱ་ལ་སྃ་བ་ར་ཧཱུྃ་ཕཊ་སྭཱ་ཧཱ། ཡི་གི་རེ་རེ་དགོད་པ་སྟེ། །མཁའ་འགྲོ་མ་ཡི་སྙིང་དེ་བཞིན། །ཧཱུྃ་ཤྲཱི་ལྷ་དང་
ལྷ་མོ་སྟེ། །སྐུ་གསུང་ཐུགས་ཀྱི་སྦྱོར་བའོ། །དབུས་སུ་རྣམ་དག་བཅོམ་ལྡན་འདས། །བསྒོམ་ཞིང་རྣམ་པར་བསྒོམ་པར་བྱ། །རྣམ་པར་ཐར་བརྒྱད་སྒོ་སྣ་ཚོགས། །གཟུགས་སུ་ལྟ་བ་སྟོང་པ་སྟེ། །ནང་གཟུགས་མེད་པར་ཕྱི་
རོལ་གཟུགས་སུ་བལྟ་བའང་སྟོང་པ་ཡིན། །སྡུག་དང་མི་སྡུག་མཐོང་བར་བྱེད་པ་བལྟ་བའང་སྟོང་པ་ཡིན། །ནམ་མཁའ་མཐའ་ཡས་སྐྱེ་མཆེད་དག་ཏུ་བལྟ་བའང་སྟོང་པ་སྟེ། །རྣམ་ཤེས་མཐའ་ཡས་སྐྱེ་མཆེད་དག་ཏུ་བལྟ་བའང་
སྟོང་པ་ཡིན། །ཅི་ཡང་མེད་པའི་སྐྱེ་མཆེད་དག་ཏུ་བལྟ་བའང་སྟོང་པ་ཡིན། །འདུ་ཤེས་མེད་ཅིང་འདུ་ཤེས་མེད་མིན་སྐྱེ་མཆེད་རྣམས་ཀྱང་སྟོང་པའོ། །འདུ་ཤེས་དང་ནི་ཚོར་བའང་འགོག་པར་ལྟ་བ་སྟོང་པ་ཡིན། །ཕྱག་བཅུ་དྲུག་པའང་སྟོང་པ་
སྟེ། ནང་སྟོང་པ་ཉིད་དང་། ཕྱི་སྟོང་པ་ཉིད་དང་། ཕྱི་ནང་སྟོང་པ་ཉིད་དང་། སྟོང་པ་ཉིད་སྟོང་པ་ཉིད་དང་། ཆེན་པོ་སྟོང་པ་ཉིད་དང་། དོན་དམ་པ་སྟོང་པ་ཉིད་དང་། འདུས་བྱས་སྟོང་པ་ཉིད་དང་། འདུས་མ་བྱས་སྟོང་པ་ཉིད་དང་། མཐའ་ལས་འདས་པ་སྟོང་པ་
ཉིད་དང་། ཐོག་མ་དང་ཐ་མ་མེད་པ་སྟོང་པ་ཉིད་དང་། དོར་བ་མེད་པ་སྟོང་པ་ཉིད་དང་། རང་བཞིན་སྟོང་པ་ཉིད་དང་། ཆོས་ཐམས་ཅད་སྟོང་པ་ཉིད་དང་། རང་གི་མཚན་ཉིད་སྟོང་པ་ཉིད་དང་། མི་དམིགས་པ་སྟོང་པ་ཉིད་དང་། དངོས་པོ་མེད་པ་སྟོང་པ་ཉིད་དང་།  དེ་ངོ་བོ་ཉིད་སྟོང་པ་ཉིད་དང་ཅི་ལྟར་བཅོམ་ལྡན་
<pb id="85.194b"/>
འདས་བཞིན་དུ། །ཕག་མོ་ཡང་ནི་དེ་བཞིན་ཏེ། །གཉིས་མེད་གཟུགས་ཅན་བཅོམ་ལྡན་འདས། །ཧེ་རུ་ཀ་དཔལ་རྣམ་པར་ཤེས། །ཕག་མོ་ནམ་མཁའ་ལྟ་བུའོ། །ལྷ་མོ་བཞི་ཡི་རྣམ་དག་པ། །གསལ་བྱེད་མཁའ་འགྲོ་མ་ཉིད་ནི། །དོན་རྣམས་སོ་
སོ་ཡང་དག་རིག །རྟ་གདོང་མ་ནི་གང་ཡིན་པ།  །ཆོས་རྣམས་སོ་སོ་ཡང་དག་རིག །རྡོ་རྗེ་དྲག་མོ་མཁའ་འགྲོ་མ། །ངེས་ཚིག་སོ་སོ་ཡང་དག་རིག །གསེར་མདོག་ཅན་གྱི་མཁའ་འགྲོ་མ། །སྤོབས་པ་སོ་སོ་ཡང་དག་རིག །ལྷ་མོ་
དེ་དག་འདབ་མའི་དབུས། །རྟོན་པ་རྣམ་པ་བཞི་པོ་ནི། །ཧེ་ལེ་ཀ་ནི་དོན་ལ་རྟོན་པ་སྟེ། །རུ་ཙ་ཀི་ནི་ཚིག་འབྲུ་རྟོན་པ་ཡིན། །རུ་ཙ་ཀ་མཻ་ལེ་ནི་ཡེ་ཤེས་སྟོན། །ཀེང་རུས་མ་ནི་རྣམ་ཤེས་རྟོན་པ་ཡིན། །
ཤར་དང་བྱང་དང་ནུབ་དང་ནི། །ལྷོ་ཕྱོགས་ཀྱི་ནི་འཁོར་ལོ་ལ། །ཆོས་ཀྱི་མདོ་ནི་བཞི་པོ་དགོད། །ཧཱུྃ་ནི་འདུ་བྱེད་ཐམས་ཅད་མི་རྟག་པའོ། །ཕཊ་ནི་འདུ་བྱེད་ཐམས་ཅད་སྡུག་བསྔལ་བའོ། །ཌ་མ་རི་ནི་ཆོས་ཐམས་ཅད་བདག་མེད་པའོ། །
ཀི་ལི་ཀཱི་ལ་ནི་ཆོས་ཐམས་ཅད་ཞི་བའོ། །མེ་དང་བདེན་བྲལ་རླུང་དང་ནི། །དབང་ལྡན་འཁོར་ལོ་དེ་དག་ཀུན། །ལྷ་མོ་ཡིས་ནི་རྣམ་པར་དག །མི་འཇིགས་པ་བཞི་དངོས་པོའི་ཆོས་ཐམས་ཅད་རྟོགས་པ་ལ་འཇིགས་པ་མེད་པ་ནི་ཨུཏྤ་ལ་
སྔོན་པོ་མའོ། །ཆོས་ཐམས་ཅད་སྟོན་པ་ལ་འཇིགས་པ་མེད་པ་ནི་དྲན་པའི་མཆོག་གོ། །ངེས་པར་འབྱུང་བའི་ལམ་ལ་འཇུག་པ་ལ་འཇིགས་པ་མེད་པ་ནི་གསུས་པ་འཕྱང་མའོ། །ཟག་པ་ཟད་པ་ཤེས་པ་ལ་འཇིགས་པ་མེད་པ་ནི་ས་བ་རི་
མའོ། །མཚམས་སུ་དཀྱིལ་འཁོར་ལྷ་མོ་ནི། །འདི་ཡིས་ཟུར་བཞི་རྣམ་པར་དག །སྒོ་བཞི་དག་ཏུ་ལྷ་མོ་ནི། །གཏུམ་བྱེད་མ་སྟེ་དད་པའི་དབང་པོའོ། །རོལ་གཏུམ་མ་ནི་བརྩོན་འགྲུས་ཀྱི་དབང་པོའོ། །འབར་མཆོག་མ་ནི་དྲན་པའི་
དབང་པོའོ། །རྣམ་པར་རྒྱལ་བའི་མཆོག་ནི་ཏིང་ངེ་འཛིན་གྱི་དབང་པོའོ། །དཔེ་བྱད་བཟང་པོ་བརྒྱད་བཅུ་ནི། །བཅོམ་ལྡན་འདས་དཔལ་ཁྲག་འཐུང་རྡོ་རྗེའོ། །སུམ་བཅུ་རྩ་གཉིས་མཚན་རྣམས་ནི། །འཕགས་པ་ཤེས་རབ་བཅོམ་ལྡན་འདས། །
<pb id="85.195a"/>
རྡོ་རྗེ་ཕག་མོ་ཉིད་ཡིན་ནོ། །མངོན་པར་བརྗོད་པའི་རྒྱུད་བླ་མའི་བླ་མ་ལས་ཡི་གེ་ཉི་ཤུ་རྩ་གཉིས་ཀྱི་སྙིང་པོ་བསྒོམས་པས་བསྐྱེད་པའི་ལེའུ་སྟེ་ལྔ་བཅུ་རྩ་གཉིས་པའོ།།  །།<head n="2" t="ལྔ་བཅུ་རྩ་གསུམ་པ། དཀྱིལ་འཁོར་གྱི་སྒོམ་པ་བསྟན་པའི་ལེའུ།" type="lewu" zh="77.943"/>དེ་ནས་གཞན་ཡང་བཤད་བྱ་བ། །དཀྱིལ་འཁོར་དག་ནི་རྣམ་དག་པ། །
འབྱུང་བ་ཀུན་གྱི་སྤྱན་ཡིན་ཏེ། །རྣམ་པར་སྣང་མཛད་ཐིག་ཏུ་གྲགས། །བྷ་གས་ཁྱབ་པའི་རིམ་པ་ནི། །མཁས་པས་དཀྱིལ་འཁོར་ཐིག་ཏུ་ཤེས། །དུས་ནི་སྣ་ཚོགས་རིགས་སུ་ཤེས། །མཆོད་པ་སྣ་ཚོགས་ཆོ་ག་བཞིན། །པུལླཱིར་
མ་པད་མ་མའོ། །ཛཱ་ལཾ་དྷ་ར་ཐུགས་འཁོར་ལོ། །ཨུ་ཌྱིན་གསུངས་གི་འཁོར་ལོ་སྟ། །ཨ་རྦུ་དེ་ནི་སྐུའི་འཁོར་ལོ། །གོ་དཱ་བ་རི་ཟུར་བཞི་པོ། །ར་མེ་ཤྭ་ར་མེ་ཕྱོགས་སོ། །དེ་བི་ཀོ་ཊི་བདེན་བྲལ་ཡིན། །མ་ལ་བྃ་ནི་རླུང་གི་ཟུར། །དབང་
ལྡན་ཀཱ་མ་རཱུ་བ་སྟེ། །གྲྭ་བཞི་རྣམ་པར་དག་པ་ནི། །འདི་ལ་ཐེ་ཚོམ་མེད་པ་ཡིན། །ཨོ་ཏྲེ་དག་ནི་ཤར་གྱི་སྒོའོ། །ཏྲི་ཤ་ཀུ་ནི་ལྷོ་ཕྱོགས་སྒོ། །ཀོ་ས་ལ་ནི་ནུབ་ཀྱི་སྒོའོ། །ཀ་ལིངྒ་ནི་བྱང་སྒོ་སྟེ། །ཤར་གྱི་རྟ་བབས་ལམྦཱ་ཀ །ཀཱྃ་ཙི་
ལྷོ་ཡི་རྟ་བབས་ཡིན། །ཧི་མ་ལ་ཡ་ནུབ་ཕྱོགས་སོ། །བྲེ་ཏ་པུ་རི་བྱང་ཡིན་ཏེ། །གྲི་ཧ་དེ་བ་ལྷ་སྣམ་བུ། །སཽ་རཥྚ་ནི་རིན་ཆེན་ས། །སུ་བར་དྭཱི་པ་དྲ་བ་ཕྱེད། །ནཱ་ག་རེ་ནི་རྔ་ཡབ་དང་། །དྲིལ་བུ་རྒྱལ་མཚན་བ་དན་ནོ། །སིནྡྷུ་རྡོ་རྗེ་ཐིག་
ཟླུམ་པོ། །མ་རུ་ཙི་ནི་སྒོ་ཁྱུད་དོ། །ཀུ་ལུ་ཏཱ་ནི་རྡོ་རྗེ་དང་། །རིན་པོ་ཆེ་དང་དཀྱིལ་འཁོར་གྱི། །ཐིག་ནི་བླ་ན་མེད་པ་ཡིན། །ཟུར་བཞི་པ་ལ་སྒོ་བཞི་པ། །རྟ་བབས་བཞིས་ནི་རྣམ་པར་བརྒྱན། །དྲ་བ་དྲ་ཕྲེད་ཀྱིས་བརྒྱན་ཞིང་། །དར་དང་ཕྲེང་
བས་རྣམ་པར་བརྒྱན། །ཟུར་གྱི་ཆ་ནི་ཐམས་ཅད་དང་། །སྒོ་དང་སྒོ་ཁྱུད་མཚམས་རྣམས་སུ། །རྡོ་རྗེ་རིན་ཆེན་གྱིས་བརྒྱན་ཞིང་། །སྐུ་ཡི་འཁོར་ལོའི་སྐུ་ཉིད་ནི། །དོན་ཡོད་གྲུབ་པ་རྣམ་པར་སྤྱོད། །གསུང་གི་འཁོར་ལོ་འོད་
དཔག་མེད། །ཐུགས་ཀྱི་འཁོར་ལོ་མི་བསྐྱོད་པ། །པད་མའི་དབུས་ནི་རིན་ཆེན་འཛིན། །ཕྱི་ཡི་དཀྱིལ་འཁོར་ཚུལ་ཅན་ནི། །རྣམ་པར་སྣང་མཛད་རྣམ་པར་བསྒོམ། །ཚོར་བ་སྐུ་ཡི་འཁོར་ལོ་སྟེ། །འདུ་ཤེས་གསུང་གི་འཁོར་
<pb id="85.195b"/>
ཡིན། །ཐུགས་ཀྱི་འཁོར་ལོ་འདུ་བྱེད་དེ། །རྣམ་ཤེས་པད་མ་གདོན་མི་ཟ། །རི་མོ་ལྔ་པ་མཆོག་གྱུར་པ། །དེ་ཡིས་རྣམ་དག་རང་བཞིན་ཅན། །ས་དང་རི་མོ་ཐམས་ཅད་ཀུན། །དཔའ་བོས་ཡོངས་སུ་དག་པར་བསྒོམ། །རི་མོ་ཉི་ཤུ་རྩ་
བཞི་པ། །དེ་དག་དཔའ་བོས་རྣམ་པར་དག །འཁོར་ལོ་མཁའ་འགྲོ་མ་ཡིས་དག །ལྟེ་བར་ཕག་མོའི་ས་བོན་ཀྵཿ། །ཧེ་རུ་ཀ་དཔལ་མཆོག་ཡིན་ནོ། །འདབ་མ་མཁའ་འགྲོ་མ་ཡིས་དག །དཀྱིལ་འཁོར་དཀྱིལ་འཁོར་མཆོག་
དག་ནི། །སུམ་བཅུ་རྩ་བདུན་རྣམ་པར་དག །དཀྱིལ་འཁོར་སྙིང་པོ་མདོར་བསྡུས་ན། །དཀྱིལ་འཁོར་དང་པོ་ཡི་གེ་སྟེ། །དཀྱིལ་འཁོར་གཉིས་པ་ཕྱག་མཚན་ཡིན། །གསུམ་པ་ལག་པའི་ཕྱག་རྒྱར་བཤད། །བཞི་པ་གཟུགས་སུ་གྱུར་
པ་སྟེ། །ལྔ་པ་མེ་ཏོག་མཆོད་པ་ཡིན། །དྲུག་པ་ཚོགས་ཀྱི་དཀྱིལ་འཁོར་ཉིད། །དབུས་ནི་རབ་ཏུ་དགའ་བའི་ས། །པད་མའི་ལྟེ་བ་དང་བཅས་པ། །ཐུགས་ཀྱི་འཁོར་ལོ་དྲི་མ་མེད། །གསུང་གི་འཁོར་ལོ་འོད་བྱེད་པ། །སྐུ་ཡི་འཁོར་ལོ་འོད་དྲོ་བ། །
ཟུར་བཞི་པ་ནི་སྦྱང་དཀའ་བ། །རིང་དུ་སོང་བ་སྒོ་བཞི་ཡིན། །ཟུར་གྱི་ཆ་ནི་མི་གཡོ་བ། །ལེགས་པའི་བློ་གྲོས་རྡོ་རྗེའི་ཐིག །ཆོས་ཀྱི་སྤྲིན་ནི་རྟ་བབས་ཡིན། །འདི་ལྟའི་དཀྱིལ་འཁོར་བྲིས་ནས་ནི། །རྟག་ཏུ་བསྒོམ་ཞིང་མཆོད་པར་བྱ། །དངོས་
གྲུབ་རྒྱ་ཆེན་འཐོབ་པར་འགྱུར། །སྡོམ་པའི་འཁོར་ལོ་སྡོམ་པ་ཡི། །དཀྱིལ་འཁོར་མཆོག་གི་དེ་ཉིད་ནི། །ཧེ་རུ་ཀ་དཔལ་ཡེ་ཤེས་མཆོག །བྷ་གའི་པད་མའི་དཀྱིལ་འཁོར་ནི། །ཕག་མོའི་སྐུ་ལུས་མཆོག་གྱུར་པ། །
དེ་ནི་དཀྱིལ་འཁོར་འདུས་པ་སྟེ། །དཀྱིལ་འཁོར་བདེ་ཆེན་མཆོག་ཡིན་ནོ། །དཀྱིལ་འཁོར་དཔའ་བོ་རྣལ་འབྱོར་མ། །གཉིས་མེད་ཁ་སྦྱོར་དཀྱིལ་འཁོར་ཡིན། །བདག་གི་དེ་ཉིད་ཏིང་འཛིན་ཡིན། །ལྷ་ཡི་དེ་ཉིད་དེ་བཞིན་ཏེ། །
སྔགས་ཀྱི་དེ་ཉིད་ཕྱག་རྒྱ་ཡིན། །དེ་ལྟའི་དཀྱིལ་འཁོར་དམ་པའི་མཆོག །ཡན་ལག་ཀུན་བསྒོམས་ལས་འདས་ཤིང་། །རྟོག་དང་རྣམ་རྟོག་རྣམ་པར་སྤངས། །ཕྱི་མོའི་ཐིག་ལེ་ལས་འདས་ཤིང་། །དེ་ནི་དཀྱིལ་འཁོར་མཆོག་ཡིན་ནོ། །
<pb id="85.196a"/>
ཆོས་རྣམས་ཐམས་ཅད་བརྟག་ཏུ་མེད། །ཆོས་དང་ཆོས་མིན་རྣམ་པར་སྤྱོད། །དེ་ལྟའི་དཀྱིལ་འཁོར་བཤད་པ་ནི། །རྣམ་དག་ནམ་མཁའ་དང་མཚུངས་པ། །ཆགས་དང་ཆགས་མེད་ཆགས་པར་མཉམ། །པད་མ་རཱ་
ག་ཆུ་མཉམ་བྱུང་། །རང་སེམས་ཆགས་པ་དམར་པོའི་མཆོག །དེ་དག་དཀྱིལ་འཁོར་མཆོག་ཡིན་ཏེ། །ཡིད་ནི་ཁམས་རྣམས་ཐམས་ཅད་དེ། །གཟུགས་དང་གཟུགས་མེད་དྲི་མ་མེད། །བསྐུལ་ཞིང་སད་པ་ཡིད་ཡིན་ཏེ། །
སེམས་ནི་ཐུགས་ཀྱི་དཀྱིལ་འཁོར་ཡིན། །དཀྱིལ་འཁོར་ལུས་སུ་བཤད་པ་སྟེ། །དཀྱིལ་འཁོར་བྷ་ག་ཡིན་པར་བཤད། །དཀྱིལ་འཁོར་བྱང་ཆུབ་སེམས་ཡིན་ཏེ། །རྒྱུ་བ་དང་ནི་མི་རྒྱུ་བ། །ས་འོག་ས་སྟེངས་ས་བླར་ཁྱབ། །མངོན་པར་
བརྗོད་པའི་རྒྱུད་བླ་མའི་བླ་མ་ལས་དཀྱིལ་འཁོར་གྱི་བསྒོམ་པ་བསྟན་པའི་ལེའུ་སྟེ་ལྔ་བཅུ་རྩ་གསུམ་པའོ།།  །།<head n="2" t="ལྔ་བཅུ་རྩ་བཞི་པ། ཆོས་ཀྱི་དབྱིངས་ཀྱི་གྲོང་ཁྱེར་སྒོམ་པའི་ལེའུ།" type="lewu" zh="77.946"/>དེ་ནས་གསང་བ་བཤད་བྱ་བ། །སེམས་ཅན་ཀུན་ལ་ཕན་སྩོལ་པ། །ཨཱ་ལི་ཀཱ་ལི་ལས་བྱུང་བ། །
ཆོས་ཀྱི་དབྱིངས་ཀྱི་གྲོང་ཁྱེར་མཆོག །དྲ་བ་དྲ་ཕྱེད་ཀྱིས་བརྒྱན་པ། །དར་དང་ཕྲེང་བས་རྣམ་པར་བརྒྱན། །དེ་ཡི་དབུས་སུ་རྡོ་རྗེ་ཆེ། །ཞལ་བཞི་པ་ལ་རྣམ་པར་འགྱུར། །དེ་ལ་ལྟེ་བའི་དབུས་སུ་ནི། །སྣ་ཚོགས་འཁོར་ལོ་ལྟེ་བར་བཅས། །
ཐུགས་ཀྱི་འཁོར་ལོ་བརྒྱད་པ་སྟེ། །ཉི་མའི་དཀྱིལ་འཁོར་དབུས་སུ་ནི། །འཁོར་ལོའི་ལྟེ་བའི་དབུས་དག་ཏུ། །སྣ་ཚོགས་པད་མ་འདབ་བརྒྱད་པ། །སྣ་ཚོགས་རྡོ་རྗེས་རྣམ་འདྲེས་པ། །ལྷ་ཡི་བཞུགས་གནས་ཉི་ཤུ་པ། །ལྟེ་བའི་དབུས་
སུ་བསྟན་པ་སྟེ། །ཉི་མའི་དཀྱིལ་འཁོར་དབུས་སུ་ནི། །ཧཱུྃ་ལས་ཧེ་རུ་ཀར་བྱས་ཏེ། །ཞལ་བཞི་པ་ལ་ཕྱག་བརྒྱད་པ། །སྤྱན་གསུམ་སྐུ་ལུས་དཀར་པོ་སྟེ། །རྡོ་རྗེ་དྲིལ་བུ་མཉམ་ལྡན་པས། །ཕག་མོ་ཡི་ནི་ཀུ་ཙའང་འཚིར། །སྟག་གི་པགས་
པ་གོས་སུ་མནབས། །ཕྱག་རྒྱ་དྲུག་གིས་སྐུ་ལ་བརྒྱན། །གདུག་པ་ཀུན་གྱི་གླད་པ་ལ། །གཡས་བརྐྱང་བ་ཡི་ཞབས་ཀྱིས་མནན། །འཇིགས་བྱེད་དང་ནི་དུས་མཚན་དག །བརྒྱལ་ཞིང་རྣམ་པར་མྱོས་པ་ཡི། །ཀླད་པ་ལ་ནི་ཞབས་ཀྱིས་མནན། །
<pb id="85.196b"/>
གཅེར་བུ་འོ་དོད་འབོད་པ་མནན། །རྒྱལ་བའི་པགས་པ་སྟེང་དུ་སྟེ། །ལྕགས་ཀྱུ་ཕྱག་གིས་འཛིན་པ་དང་། །གཞན་ཡང་ཅང་ཏེའུ་དེ་བཞིན་ཏེ། །ཐོད་པ་ཁ་ཊྭཱྃ་ག་ཡང་འཛིན། །གཞན་དུ་ཡང་ནི་མགོ་བོ་འཆང་། །སྣ་ཚོགས་རྡོ་རྗེས་དབུ་ལ་
མནན། །ཟླ་བ་ཕྱེད་པ་དབུ་ལ་འཆང་། །ཐོད་པའི་ཕྲེང་བའི་དབུ་རྒྱན་ཅན། །མི་བསྐྱོད་པ་ཡིས་སྤྱི་གཙུག་བརྒྱན། །ཚངས་པའི་དོ་ཤལ་འཛིན་པ་སྟེ། །བདག་གི་ཁྲོ་བོ་བདུན་སྤྲོས་ནས། །ཇི་ལྟར་བཅོམ་ལྡན་མདོག་བཞིན་དུ། །ཕག་མོ་
མཆོག་དང་དེ་བཞིན་ཏེ། །སྐུ་ལུས་ནག་པོ་དམར་བའི་མདངས། །གཟི་བྱིན་མདངས་ཀྱིས་མཛེས་པ་སྟེ། །གྲི་གུག་ཐོད་པ་ཁ་ཊྭཱྃ་ག །དྲིལ་བུ་ཅང་ཏེའུ་མདུང་དང་ནི། །ལྕགས་ཀྱུ་ཞགས་པ་དེ་བཞིན་ནོ། །ལྷ་མོ་ཕྱག་ནི་བརྒྱད་པ་སྟེ། །
དཀར་ཞིང་སྔོ་ལ་ལྗང་བའོ། །སྟེང་གི་ཞལ་ནི་དམར་པོ་མཛེས། །གཡས་དང་གཡོན་གྱི་ཞལ་གདོང་ནི། །སེར་ཞིང་ལྗང་བའི་གཟུགས་ཅན་ཏེ། །གཞན་དུ་བདག་པོ་ཇི་བཞིན་དུ། །ཕག་མོ་ཡང་ནི་དེ་བཞིན་གྱུར། །གཅེར་བུ་སྐྲ་ནི་
གྲོལ་བ་སྟེ། །མ་ཉམས་དུམ་བུའི་སྐ་རགས་ཅན། །པད་མ་བཞི་ལ་མཁའ་འགྲོ་མ། །ཟུར་ལ་བུམ་པ་ཐོད་པ་སྟེ། །ཐུགས་ཀྱི་འཁོར་ལོ་སྔར་བཤད་པའོ། །དཔའ་བོ་མཁའ་འགྲོ་མ་དེ་བཞིན། །གསུང་དང་སྐུ་ཡི་འཁོར་ལོ་གཉིས། །
ཤར་དང་བྱང་ནུབ་ལྷོ་རུའོ། །སྒོ་རྣམས་སུ་ནི་སྒོ་སྲུངས་སྟེ། །ཁྭ་གདོང་ལ་སོགས་ཐམས་ཅད་དོ། །ཟུར་ལ་གཤིན་རྗེ་སྲེག་ལ་སོགས། །ཇི་ལྟར་འདོད་པའི་ཁྱད་པར་ནི། །རྡོ་རྗེ་སྙིང་པོས་བཤད་པ་སྟེ། །ཁ་ཅིག་རྣལ་འབྱོར་མ་རུ་འདོད། །
བླ་མའི་གནས་ཀྱི་རྗེས་རིམ་པ། །སྔར་བཤད་སྣ་ཚོགས་རིགས་རྣམས་ནི། །ཇི་ལྟར་འདོད་པས་བསྒོམ་པར་བྱ། །གཞན་ཡང་ཞལ་དང་མདོག་རྣམས་ནི། །མཁའ་འགྲོ་མ་ཡི་མདོག་བཞིན་དང་། །ཕྱག་མཚན་ཕྱག་རྒྱར་སྔར་
བཤད་བཞིན། །གནས་སོགས་རིམ་པ་དེ་ལྟར་དགོད། །སྔར་བཤད་པ་ཡྀ་ཆོ་ག་བཞིན། །གསང་སྔགས་ཇི་བཞིན་རིམ་པར་དགོད། །སུམ་བཅུ་རྩ་བདུན་རྣམ་དག་དོན། །བསྒོམ་པ་མཆོག་ནི་བསྒོམ་པར་བྱ། །
<pb id="85.197a"/>
ཨཱ་ལི་ཀཱ་ལིའི་ནང་བྱུང་བ། །བསྒོམ་ཞིང་རྣམ་པར་བསྒོམ་པར་བྱ། །ཆོས་དབྱིངས་གྲོང་ཁྱེར་རྣམ་དག་པར། །སེམས་ཅན་ཁམས་ནི་རབ་ཏུ་འཇུག །རྣལ་འབྱོར་འདི་ནི་གསང་བ་སྟེ། །སུ་ལ་ཡང་ནི་བསྟན་མི་བྱ། །
མངོན་པར་བརྗོད་པའི་རྒྱུད་བླ་མའི་བླ་མ་ལས་ཆོས་ཀྱི་དབྱིངས་ཀྱི་གྲོང་ཁྱེར་བསྒོམ་པའི་ལེའུ་སྟེ་ལྔ་བཅུ་རྩ་བཞི་པའོ།།  །།<head n="2" t="ལྔ་བཅུ་རྩ་ལྔ་པ། གསང་བ་སྦྱོར་བའི་སྒོམ་པའི་ལེའུ།" type="lewu" zh="77.948"/>དེ་ནས་གཞན་ཡང་བཤད་བྱ་བ། །བྷ་ག་པད་མ་སྒོམ་པ་ནི། །རྡོ་རྗེ་སྙིང་པོས་ཞུས་པ་ལས། །
བཅོམ་ལྡན་འདས་ཀྱིས་བཀའ་སྩལ་པ། །ཡང་དག་གསང་བ་ངེས་གསང་བ། །ཨཱ་ལི་ཀཱ་ལི་ཟུར་གསུམ་གནས། །པད་མ་འདབ་གསུམ་རྣམ་པར་བསྒོམ། །རྡོ་རྗེ་ཕག་མོ་ཧེ་རུ་ཀ །ལྟེ་བ་ལ་ནི་རྣམ་པར་བསྒོམ། །རྡོ་རྗེ་མཁའ་འགྲོ་ལཱ་
མ་དང་། །གསུམ་པ་དུམ་སྐྱེས་མ་ཉིད་དོ། །བཅོམ་ལྡན་འདས་ནི་དམར་ལ་སྔོ། །ཕག་མོ་ཡང་ནི་དམར་སྔོ་སྟེ། །མཁའ་འགྲོ་སྔོ་ལ་སེར་བ་དང་། །ལཱ་མ་ལྗང་ལ་སེར་བ་སྟེ། །དུམ་སྐྱེས་མ་ནི་དམར་ལ་སེར། །ཞལ་གཅིག་པ་ལ་
ཕྱག་བཞི་པ། །བཅོམ་ལྡན་མགོན་པོ་ཞལ་བཞི་པ། །ཞབས་བཞི་པ་ལ་ཕྱག་བཞི་པ། །ཐོད་པ་དང་ནི་ཁ་ཊྭཱྃ་འཛིན། །དྲིལ་བུ་རྡོ་རྗེས་ལེགས་པར་མཚོན། །ཐོད་པའི་ཕྲེང་བའི་དབུ་རྒྱན་ཅན། །སྣ་ཚོགས་རྡོ་རྗེས་མཚན་པ་སྟེ། །ཞི་བ་
ཟླ་བ་ཕྱེད་པ་འཆང་། །མི་འཁྲུགས་པ་ནི་སྤྱི་གཙུག་འཆིང་། །རྟག་པར་གསང་བའི་གོས་མནབས་ཤིང་། །ཐོད་པའི་ཕྲེང་བས་རྣམ་པར་བརྒྱན། །ཕག་མོའི་ཞལ་མཚན་དེ་ཡིན་ཏེ། །བྱིན་པ་གཉིས་ཀྱིས་ལེགས་འཁྱུད་ཅིང་། །
གཅེར་བུ་དབུ་སྐྲ་གྲོལ་བ་ལ། །སྤྱན་གསུམ་པ་ལ་ལེགས་ཆགས་འཁྲིལ། །འཇིགས་བྱེད་དང་ནི་དུས་མཚན་གཉིས། །ཞབས་ཀྱིས་རྣམ་པར་གནོན་པ་སྟེ། །གཡས་བརྐྱང་བ་ཡི་གནས་པས་བཞུགས། །སྐུ་ལུས་ཕྱག་རྒྱ་
དྲུག་འཛིན་ཞིང་། །མཆེ་བ་རྣམ་པར་གཙིགས་པ་དང་། །ཐུགས་རྗེའི་ཆགས་པས་རྣམ་པར་མྱོས། །གཡས་པ་དཀར་ཞིང་གཡོན་ལྗང་གུ། །སྟེང་ནི་སྔོ་སྐྱ་སྐུ་ལུས་དཀར། །གཟུགས་ཅན་མ་ནི་བྷ་གར་བརྟག །ཨཱ་ལི་ཀཱ་
<pb id="85.197b"/>
ལི་བྷ་གའི་མཆོག །གཞན་ཡང་ཟུར་གསུམ་དབུས་དག་ཏུ། །པད་མའི་འཁོར་ལོ་རྣམ་པར་བསྒོམ། །ཐུགས་ཀྱི་འཁོར་ལོའི་དབུས་སུ་ནི། །སྣ་ཚོགས་པད་མ་དག་ཏུ་བརྟག །དབུས་སུ་ཧེ་རུ་ཀ་ཕག་མོ། །འདབ་མར་མཁའ་
འགྲོ་མ་སོགས་དགོད། །ཟུར་དུ་ཐོད་པ་དཀར་པོ་དག །ཐུགས་ཀྱི་འཁོར་ལོ་མཁའ་ལ་སྤྱོད། །ཤར་གྱི་ཟུར་ལ་སྐུ་འཁོར་ལོ། །རླུང་གི་ཟུར་གྱི་འཁོར་ལོ་ལ། །ཁྭ་གདོང་ལ་སོགས་རྣམ་བརྒྱད་དོ། །གསུང་གི་འཁོར་ལོ་བདེན་བྲལ་
ཟུར། །འཁོར་ལོ་བཞི་པོ་ཟུར་གསུམ་ལ། །ཤར་ནི་སྐུ་ཡི་མཁའ་འགྲོ་སྟེ། །རླུང་ཕྱོགས་གཤིན་རྗེའི་མཁའ་འགྲོའོ། །བདེན་བྲལ་གསུང་གི་མཁའ་འགྲོ་སྟེ། །དབུས་སུ་རྡོ་རྗེ་ཧེ་རུ་ཀ །སྔོ་ཞིང་དཀར་པོ་དུད་ཀ་དང་། །སྔོ་ཞིང་
དམར་བ་བཞི་པོ་ཡིན། །རང་གི་ཕྱག་མཚན་མཉམ་པར་ལྡན། །གཞན་དུ་རང་བདག་མདོག་བཞིན་དུ། །དཔའ་བོ་འཁོར་ལོ་མདོག་དེ་བཞིན། །ཐུགས་ཀྱི་འཁོར་ལོའི་མཁའ་འགྲོ་མ། །དམར་བའི་མདོག་ཅན་རྣམ་པར་བསམ། །
དཔའ་བོའི་མདོག་ནེ་ནག་པོ་ལ། །གཉིས་མེད་འཁྱུད་པའི་སྦྱོར་བའོ། །སྐུ་ཡི་འཁོར་ལོའི་དཔའ་བོ་དག །སྐུ་ལུས་དཀར་པོ་རྣམ་པར་བསམ། །མཁའ་འགྲོ་མ་ནི་སེར་པོའི་མདོག །དཔའ་བོ་གཉིས་ནི་རབ་ཏུ་སྦྱོར། །ཁྭ་གདོང་གཤིན་
རྗེ་བརྟན་ལ་སོགས། །གཟུགས་གཉིས་ཕྱེད་ནི་བུད་མེད་དེ། །རང་གི་ཐབས་དང་ལྷན་ཅིག་ཏུ། །དགྱེས་ཤིང་ཆགས་པས་རྣམ་པར་མྱོས། །གསུང་གི་འཁོར་ལོའི་དཔའ་བོ་དམར། །མཁའ་འགྲོ་མ་ནི་ལྗང་གུའོ། །སྔར་བཤད་
རིམ་པའི་མཚན་མ་རྣམས། །དེ་ཡང་རིགས་ཀྱི་དབྱེ་བས་སོ། །ཐམས་ཅད་ཡི་དགས་གདན་ལ་བཞུགས། །མགོ་བོའི་ཕྲེང་བས་རྣམ་པར་བརྒྱན། །ཐམས་ཅད་ཕྱག་རྒྱ་ལྔ་འཆང་ཞིང་། །ཕྱག་རྒྱ་དྲུག་གི་བདག་པོ་དགོད། །
ཐམས་ཅད་རང་རིགས་ཅོད་པན་ཅན། །ཇི་ལྟ་བའི་རིམ་པས་བསྒོམ། །མཁའ་འགྲོའི་དུས་ཀྱི་སྦྱོར་བ་ཡིས། །ཇི་ལྟའི་རྗེས་སུ་རྣམ་བསྒོམས་ནས། །གོ་ཆའི་གསང་སྔགས་དགོད་པར་བྱ། །སྐུ་གསུང་ཐུགས་ཀྱི་རིམ་
<pb id="85.198a"/>
རིམ་པ་དག །སྔར་བཤད་ཆོ་གའི་སྦྱོར་བ་ཡིས། །དཔའ་བོའི་ཡན་ལག་རིམ་པ་བསྒོམ། །གསང་ཞིང་སྦ་བའི་ཞི་གནས་ནི། །མཁའ་འགྲོ་མའི་བདེ་འཁོར་ལོ། །རྟག་ཏུ་མཉམ་པར་བཞག་ནས་སུ། །སྦྱོར་བའི་མཆོག་ནི་
རྟག་ཏུ་བསྒོམ། །འདི་ནི་སུ་ལའང་མི་བསྟན་ཏེ། །དེ་ཉིད་སུ་ལའང་བརྗོད་མི་བྱ། །དབང་པོ་གཉིས་ཀྱི་སྦྱོར་བ་དག །རྟག་ཏུ་བསྒོམས་ན་དངོས་གྲུབ་འགྱུར། །དམ་ཚིག་རྟག་ཏུ་བསྲུང་བྱ་ཞིང་། །བཟའ་དང་བཅའ་བའང་སྤྱད་པར་བྱ། །འགྲོ་ཞིང་
འགྲོ་ཞིང་དུས་ཀུན་ཏུ། །འཆར་ནུབ་དག་ཏུ་རྣམ་པར་སྦྱང་། །གང་ཞིག་ཡེ་ཤེས་འདི་ཉན་པ། །སྔགས་པས་མྱུར་དུ་འགྲུབ་པར་འགྱུར། །མངོན་པར་བརྗོད་པའི་རྒྱུད་བླ་མའི་བླ་མ་ལས་གསང་བ་སྦྱོར་བའི་བསྒོམ་པའི་ལེའུ་སྟེ་ལྔ་བཅུ་རྩ་ལྔ་
པའོ།།  །།<head n="2" t="ལྔ་བཅུ་རྩ་དྲུག་པ། གསང་བའི་ཡི་གེ་སྐྱེད་ཅིང་སྒྲུབ་པའི་ལེའུ།" type="lewu" zh="77.950"/>དེ་ནས་གཞན་ཡང་བཤད་བྱ་བ། །གསང་བའི་ཡེ་ཤེས་མཆོག་གྱུར་པ། །རིགས་ལྔ་གསང་སྔགས་རྒྱ་ཆེ་བའི། །བསྒོམ་པ་བདག་གིས་བཤད་པ་ཡིན། །ལོག་པའི་ཤེས་པའི་ཤེས་པ་ཅན། །གང་ལའང་ཁྱོད་ཀྱིས་བཤད་
མི་བྱ། །བླ་མའི་རིམ་ལས་ཇི་ལྟར་བསྟན། །གང་གིས་མྱུར་དུ་ཤེས་འགྱུར་བ། །སྐྱེ་བ་བྱེ་བ་སྟོང་ཕྲག་ཏུ། །སྒྱུ་འཕྲུལ་ཡེ་ཤེས་ཀྱིས་བསྐུལ་ཞིང་། །དད་པ་ཡང་དག་བསྐྱེད་པ་དང་། །རྣལ་འབྱོར་སྤྱོད་ཚུལ་གནས་པ་ཡིན། །ལྐུག་ཅིང་གླེན་ལ་
སྡིག་ངན་ཅན། །བྱིས་པའི་ཤེས་པའི་ཤེས་པ་ཅན། །སེམས་ཅན་ཡོངས་སུ་མ་སྨིན་དང་། །ཕྱི་རོལ་བསྟན་བཅོས་ཀྱིས་འཆལ་བ། །དེ་དག་ཀུན་གྱིས་མི་ཤེས་ཏེ། །མི་ཤེས་མུན་པས་ཁེབས་པ་དང་། །ཁེངས་པ་ལ་ནི་རྟག་པར་དགའ། །ང་རྒྱལ་
ལ་སོགས་གདུག་སེམས་ཅན། །དེ་ཀུན་གྱིས་ཀྱང་སངས་རྒྱས་ཀྱི། །སྤྱོད་ཡུལ་གསང་བ་མི་ཤེས་སོ། །ཧེ་རུ་ཀ་དཔལ་ཡང་དག་འཇུག །སློབ་དཔོན་བདག་ཉིད་ཆེན་པོ་ཡིས། །མྱུར་དུ་དངོས་གྲུབ་སྐྱེད་ཕྱེད་དེ། །འཕྲལ་དུ་ཡིད་ཆེས་བྱེད་པ་ཡིན། །སྣ་
ཚོགས་སྡོམ་པ་ཤེས་པ་ཡིས། །ཆོ་གའི་བྱ་བ་བསྟན་པར་བྱ། །སྲིད་པ་གསུམ་པོ་མ་ལུས་ནི། །དེ་ནི་ཀུན་མཁྱེན་བསྟན་པ་ཤེས། །མཐོང་བ་དང་ནི་རེག་བ་དང་། །ཐོས་པ་དང་ནི་དྲན་པ་ཡིས། །སྡིག་པ་ཀུན་ལས་གྲོལ་འགྱུར་བ། །དེ་ལྟར་དེ་ནི་ཐེ་ཚོམ་མེད། །ལྷ་རྣམས་
<pb id="85.198b"/>
བཟློག་སྟེ་བཀོད་པ་དང་། །སྔགས་ཀྱི་དབྱེ་བ་བཟློག་པ་དང་། །དཀྱིལ་འཁོར་ཀུན་ཡང་བཟློག་པ་དང་། །སོ་སོ་བསྒོམ་པའང་མི་བྱ་སྟེ། །བཟློག་པའི་ཡི་གེ་བཏུས་ནས་ནི། །བསྒོམ་པ་གསང་བ་བཟློག་པ་དེ། །སྙིང་པོ་ཐམས་
ཅད་བསྒྲུབ་པ་ཡིན། །རྟོག་པ་ཐམས་ཅད་བསྡུས་པ་དང་། །རྒྱུད་རྣམས་ཀུན་གྱི་སྤྱི་ཡི་ནི། །སེམས་ནི་ཡོངས་སུ་སྨིན་པ་དག །འདིར་ནི་སྦྱོར་སོགས་སྔགས་རྣམས་ཀྱི། །དམ་ཚིག་དེ་ལྟར་བསྟན་པ་ཡིན། །བདེ་
གཤེགས་དབུགས་འབྱིན་གསུངས་པ་ཡིན། །དག་པའི་ལུས་ནི་སྐྱོན་མེད་པ། །བསོད་ནམས་ཆུང་བའི་སྔགས་པས་ཀྱང་། །ང་དགའ་བས་ནི་རྙེད་པར་འགྱུར། །དེ་ན་སྲུང་མེད་བཟའ་བ་མེད། །དཀྱིལ་འཁོར་དཀྱིལ་འཁོར་བདག་
པོ་མེད། །བཟླས་དང་བརྟུལ་ཞུགས་སྦྱིན་སྲེག་མེད། །མདོར་ན་སེམས་བསྡུས་ཚུལ་ཅན་ཡིན། །གཟུང་བྱས་རྣམ་ཤེས་ཡེ་ཤེས་ནི། །བླ་མས་བསྟན་ལས་བརྩོན་ལས་ཏེ། །ཕྱི་རོལ་གྱི་ནི་བསྟན་བཅོས་ལ། །ལམ་
དེ་ཤིན་ཏུ་རིང་བ་ཡིན། །རྣལ་འབྱོར་པ་རྣམས་ཐབས་ཀྱིས་ནི། །བླ་མའི་བསྙེན་བཀུར་ལ་བརྩོན་པ། །སྟོན་པའི་མཚན་ཉིད་བསྟན་པ་དང་།  །དཔའ་བོའི་དེ་ཉིད་བསྟན་པ་ཡིན།  །སྐད་ཅིག་རྣམ་པར་རྣལ་འབྱོར་བདག །སྐད་
ཅིག་རྣམ་པར་ཕྱག་རྒྱར་ལྡན། །ཀུན་ནས་ཐམས་ཅད་སྐད་ཅིག་སྟེ། །སྐད་ཅིག་གིས་ནི་གསང་སྔགས་བརྗོད། །པུས་མོ་ས་ལ་བཙུགས་ནས་སུ། །བདག་ཉིད་ཀྱིས་ནི་གསོལ་བ་གདབ། །བཅོམ་ལྡན་ལྷ་མོས་ཞུས་པ་ནི། །གོ་འཕང་
རྒྱ་ཆེ་གཉིས་མེད་པ། །འདི་ནི་འབྱུང་པོ་ཀུན་ལ་གནས། །རྒྱུ་བ་དང་ནི་མི་རྒྱུ་རོལ། །རྡོ་རྗེ་སྙིང་པོས་གསུངས་པ་ནི། །ཅི་རིགས་བཤད་ཀྱིས་ལེགས་པར་ཉོན། །བརྟགས་པའི་ཡིད་ཀྱིས་གཟུང་བར་གྱིས། །ཐམས་ཅད་བདག་ཉིད་རྟག་
བཞུགས་པར། །གང་ཞིག་སྔར་ནི་བཤད་པ་ཉིད། །དཀྱིལ་འཁོར་ལུས་ནི་ཡིན་པར་བཤད། །དེ་ནི་སྒོ་དགུ་དག་ཏུ་འགྱུར། །དེ་ལ་ལྟེ་བའི་འཁོར་ལོ་ཆེ། །ཐམས་ཅད་མཁྱེན་པ་ཞེས་བྱར་བཤད། །རྡོ་རྗེ་ཅན་ནི་དེར་ཞུགས་
<pb id="85.199a"/>
པ། །ཆ་མེད་ཆ་ནི་རྣམ་སྤངས་པ། །ལུས་ཅན་རྣམས་ཀྱི་ནང་ན་རོལ། །ལུས་ལས་འདས་ཤིང་གོས་པ་མེད། །ལ་ལར་གཟུགས་ཅན་དག་ཏུ་བཞུགས། །ལ་ལར་སྣ་དང་ངག་དག་དང་། །ལ་ལར་རྣ་བར་སྒྲ་དག་དང་། །ལ་
ལར་དྲི་ཆེན་རྡོ་རྗེ་ཆུ། །ལ་ལར་ཚོར་བར་བཅས་པའི་སེམས། །ལ་ལར་སྐོམ་དང་ལ་ལར་བཀྲེས། །ལ་ལར་ཁྲོ་དང་ལ་ལར་ཞི། །ལ་ལར་བདེ་ལ་རྣམ་པར་གཟིགས། །ལ་ལར་བུད་མེད་འདོད་ཆགས་ཏེ། །ལ་ལར་གསོད་དང་འཇོམས་པ་
སྟེ། །ལ་ལར་རོལ་མོ་བརྡུང་བར་མཛད། །ལ་ལར་མེ་ཏོག་འབྲས་བུར་གནས། །ལ་ལར་རོལ་ཅིང་སྤྱོད་པར་འགྱུར། །ལ་ལར་སྲོག་ཏུ་རྣམ་པར་གནས། །ལ་ལར་ས་དང་ཆུ་དང་མེ། །ལ་ལར་འབྱུང་བ་ཆེན་པོ་ལྔ། །ལ་ལར་རིགས་ཀྱི་བྱེ་
བྲག་གིས། །བྲམ་ཟེ་དང་ནི་གདོལ་པ་དག །ལ་ལར་མ་དང་སྲིང་མོ་རུ། །ལ་ལར་ཆུང་མ་བུ་མོ་རུ། །ལ་ལར་ཚངས་དང་དབང་ལྡན་དང་། །ཁྱབ་འཇུག་དང་ནི་ཉི་མ་ཉིད། །ལ་ལར་ཟླ་བ་སྐར་མར་བཅས། །ལ་ལར་ཉིན་དང་མཚན་མོར་
གྱུར། །ལ་ལར་ཁམས་གསུམ་པ་རྣམས་ཀུན། །བྱེད་པ་པོ་དང་མི་ཟད་རྒྱལ། །ལ་ལར་ཞི་བའི་དབང་གིས་ཞུམ། །མི་གསལ་སྟོང་པའི་རྡོ་རྗེ་ཅན། །ལ་ལར་བྱང་ཆུབ་ཆེན་པོར་གཤེགས། །ལ་ལར་ཕ་
རོལ་བདུད་ལས་རྒྱལ། །ལ་ལར་བྱིས་པའི་རང་བཞིན་ཉིད། །ལ་ལར་རྒས་ཤིང་འཁོགས་པའོ། །ལ་ལར་ནད་ཆེན་གྱིས་ཟིན་པ། །ལ་ལར་རྒྱུ་དང་མི་རྒྱུ་བ། །ལ་ལར་སྔོ་དང་ལེ་བརྒན་དང་། །ལ་ལར་དཀར་དང་སེར་བའོ། །ལ་ལར་
སངས་རྒྱས་རྣམ་སྣང་མཛད། །ལ་ལར་སྒྲོལ་མ་གོས་དཀར་མོ། །ལ་ལར་སྤྱན་དང་མཱ་མ་ཀཱི། །ལ་ལར་དཀའ་ཟློག་ཞི་བ་མོ། །ལ་ལར་མདབ་ཆགས་མཁའ་ལྡིང་དང་། །ནམ་མཁའ་དང་ནི་མཁའ་འགྲོ་ཉིད། །ལ་ལར་ཀླུ་དང་
སྦྲུལ་ཆེན་པོ། །ལ་ལར་སྨད་འཚོང་སྤྲེའུ་དང་ནི། །ལ་ལར་རྨི་ལམ་མཐོང་བ་དང་། །ལ་ལར་གཉིད་ཀྱིས་ལོག་པ་ནས། །ལ་ལར་རླུང་དང་མཁྲིས་པ་དང་། །ལ་ལར་ཁྲག་དང་ལྤགས་པར་འགྱུར། །ལ་ལར་མྱ་ངན་དུ་བ་དང་། །ལ་ལར་
<pb id="85.199b"/>
སྲེག་པའི་མེ་དག་ཡིན། །ལ་ལར་མཐོ་རིས་སྐྱེ་བ་སྟེ། །རྣམ་པར་འཕྲུལ་བ་འདི་ལྟ་བུ། །ཐམས་ཅད་བདག་ཉིད་བཞུགས་འདི་ལ། །ལྷ་གང་ཆ་ནི་རྣམ་སྤངས་པའི། །དེ་ཡི་སྒྱུ་མའི་སྣ་ཚོགས་འདིའོ། །རྟག་པ་མིན་པ་རྡོ་རྗེ་
ཅན། །གཟུགས་མེད་པར་ནི་བྷ་གའི་ནང་། །ལྟེ་བའི་ནང་ན་པད་མ་ཆེ། །བཅུ་དྲུག་ཐིག་གིས་ཐིག་གདབ་བར། །ཡི་གེ་དང་ཡང་མཉམ་སྦྱོར་བས། །ཁ་སྦྱར་བྱ་བ་བྱས་པ་ཡིན། །དེ་དབུས་རྟག་ཏུ་གསང་བ་ཆེ། །འབྱིན་དང་སྡུད་པར་བྱེད་
པའོ། །དེ་ཉིད་རང་ཉིད་རྡོ་རྗེ་ཅན། །གཅིག་པུ་རང་བྱུང་ཆེ་བའི་ལྷ། །དེ་ནི་སངས་རྒྱས་ཀུན་དངོས་ཞེས། །མཚན་ནི་རབ་ཏུ་བཤད་པ་ཡིན། །གསང་བའི་མཆོག་གི་དགྱེས་པ་ན། །ཐམས་ཅད་བདག་ཉིད་རྟག་ཏུ་བཞུགས། །
ཐམས་ཅད་མཁྱེན་པས་འདི་བཤད་པའམ། །མི་འགྱུར་བ་ཡི་ལམ་བཤད་པ། །སྐྲ་ཡི་ཉག་མ་བརྒྱ་ཡི་ཆ། །མཆོག་གི་གཟུགས་ཅན་བསམ་པ་སྟེ། །སྟོང་པ་མ་ཡིན་དམིགས་སུ་མེད། །ཡེ་གེ་མེད་ཅིང་སྟོང་པའང་མེད། །གོས་
པ་མེད་ཅིང་ས་བོན་མེད། །གཟུགས་མེད་མཚན་མའང་མད་པ་སྟེ། །རྣམ་ཤེས་རང་གི་དངོས་པོ་ནི། །རྣམ་ཤེས་ཡེ་ཤེས་དག་ཏུ་གཟུང་། །ཐམས་ཅད་གསལ་བྱེད་སྒྲོན་མ་ནི། །དང་པོའི་མཚན་མ་དག་ཏུ་བལྟ། །གསལ་བྱེད་
ཀློག་གི་ཆ་ཙམ་སྟེ། །མཚན་མ་གཉིས་པ་དག་ཏུ་བརྟག །དཀར་པོའི་འོད་ཀྱི་ཚུལ་ཅན་ནི། །ཕྱོགས་བཅུ་དག་ཏུ་བལྟ་བྱས་ཏེ། །ཉོན་མོངས་འབྱིན་པ་གསུངས་པ་ཡིན། །རྣལ་འབྱོར་པ་ཡིས་རྣམ་པར་བརྟག །འདོད་པའི་
ལྷ་ཡི་ལོངས་སྤྱོད་ནི། །བཞི་པ་རྣམ་ཤེས་དག་ཏུ་བསྟན། །གཟུགས་དང་རེག་སོགས་ལྷ་མོ་ནི། །ཕྱོགས་ཀྱི་ཡེ་ཤེས་ལྔ་པོ་ཡིན། །དྲུག་པ་གཟུགས་མེད་ཡེ་ཤེས་ཏེ། །བདུན་པ་དག་ནི་ཆོས་ཀྱི་དབྱིངས། །བརྒྱད་པར་རང་
ཉིད་འདོད་བཞིན་དུ། །སངས་རྒྱས་འབྲས་བུ་དག་ཡིན་ནོ། །སྦས་པ་ལྟ་དང་ལག་པ་དང་། །འཁྱུད་དང་གཉིས་གཉིས་ལ་སོགས་པ། །དེ་བཞིན་གཤེགས་པས་དབུགས་འབྱིན་གསུངས། །དགུ་པ་བླ་མ་བླ་མ་སྟེ། །ཐམས་
<pb id="85.200a"/>
ཅད་འདིར་ནི་བསྟན་པ་ཡིན། །རྣམ་པ་གཞན་དག་རྩྭ་དང་འདྲ། །དེ་ཉིད་སྲོག་ཆགས་རྣམས་ཀྱིས་སྲོག །དེ་ཉིད་མི་འགྱུར་དམ་པ་ཡིན། །དེ་ཉིད་ཐམས་ཅད་ཁྱབ་བྱེད་དེ། །ལུས་ཀུན་ལ་ནི་རྣམ་པར་གནས། །དེ་ཉིད་
སངས་རྒྱས་ཡེ་ཤེས་ཏེ། །ཧེ་རུ་ཀ་དཔལ་ཡིན་པར་བཤད། །སྐྱེས་པ་མ་ནིང་ལ་སོགས་ཉིད། །ཕྲ་བའི་སྙིང་པོའང་འཛིན་པ་ཡིན། །ཡེ་ཤེས་རྟག་ཏུ་འབྱུང་དེ་ལ། །གང་ཞིག་ས་ལ་གནས་རྣམས་དང་། །བསྟན་བཅོས་དག་ནི་མ་
ལུས་དང་། །རིག་བྱེད་གྲུབ་མཐར་གནས་པ་རྣམས། །འཇིག་རྟེན་འདི་དང་གཞན་དག་ཏུ། །དེ་མེད་པར་ནི་འགྲུབ་མི་འགྱུར། །རིག་བྱེད་གྲུབ་པའི་མཐའ་རྣམས་ལ། །འདི་ནི་སྙིང་པོ་རབ་ཏུ་བཤད། །འདུག་དང་ལྡང་བ་
ཉིད་དང་ནི། །འཇུག་པ་རྫོགས་པ་ཉིད་དག་དང་། །བྱིན་གྱིས་བརླབས་དང་དབང་བསྐུར་དང་། །ཏིང་འཛིན་མཆོད་པ་བསྡུས་པ་ཡིན། །དེ་ནས་ཆོ་ག་མིང་གཞན་པ། །ཐབས་དང་ཤེས་རབ་གཉིས་མེད་པ། །དེ་ཉིད་ཏུ་ནི་
ཀུན་སྐྱེས་པ། །འབྱིན་དང་སྡུད་པར་བྱེད་པ་ཡིན། ཨ་ཨཱ། ཨི་ཨཱི། ཨུ་ཨཱུ། རི་རཱི། ལི་ལཱི། ཨེ་ཨཻ། ཨོ་ཨཽ། ཨྃ་ཨཿ ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། 
ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ་ཤ་ཥ་ས་ཧ་ཀྵཿ འདི་ནི་བཅོམ་ལྡན་ལྷ་དེ་ཡིན། །མཆོག་ཉིད་ལྷག་པར་གནས་པ་ཡིན། །ལྷ་ཀུན་གྱི་ནི་སྐྱེད་པ་དང་། །བསྒྲུབ་བྱས་དེ་བཞིན་ཤེས་བྱས་ནས། །
དོན་དམ་མཆོག་ཀྱང་དེ་བཞིན་ཏེ། །བརྒྱད་བཅུ་རྩ་བཞི་ཐེག་པ་སྟེ། །སྔགས་ཀྱི་སྤྱོད་པ་ལ་གནས་ན། །དེས་ནི་འདི་ནི་ངེས་རྒྱལ་ཏེ། །ཐམས་ཅད་ཤེས་རབ་ཐབས་ཀྱིས་འགྲོ། །ཐོག་མར་གསང་སྔགས་བརྗོད་པར་བྱ། །
དགེ་དང་མི་དགེ་གང་ཡིན་པ། །དེ་ནི་ལྷ་ཚོགས་རྒྱན་ཡིན་ཏེ། །སྐུ་རགས་གནས་རྣམས་ཐམས་ཅད་ཡིན། །རྟག་ཏུ་འདི་ནི་འཛིན་བྱེད་པ། །ཆོས་རྣམས་ཐམས་ཅད་རྟོགས་པ་ཡིན། །ཨཱ་ལི་ཀཱ་ལི་མདུན་བསམས་ན། །རྣལ་
<pb id="85.200b"/>
འབྱོར་ཆེན་པོ་ངལ་བསོས་ཏེ། །བསམ་གྱིས་མི་ཁྱབ་སེམས་ཉིད་དེ། །སེམས་ཀྱང་བརྟག་པར་མི་བྱའོ། །སམས་དེ་ཉིད་ཀྱང་མི་བསམ་སྟེ། །དེས་ན་འཛིན་པ་ཐོབ་པར་འགྱུར། །གང་གིས་རྒྱུད་ཀུན་ལས་གསང་བ། །ཁྱོད་
ལ་ཡང་ནི་བཤད་པ་ཡིན། །འདི་ནི་འབད་པས་སྦ་བྱ་སྟེ། །གཉིས་མེད་གཉིས་སུ་མེད་པའི་སྡོམ། །རྣལ་འབྱོར་མ་སོགས་ཐམས་ཅད་དང་། །དཔའ་བོའི་ཡན་ལག་ཐམས་ཅད་ཀྱི། །རྣལ་འབྱོར་པ་ཡིས་འབྲས་བུ་འཐོབ། །
སྲིད་པའི་ནང་ནས་འབྱུང་བ་ཡིན། །བླ་མའི་རྒྱུད་ཀྱི་ཐབས་ལ་ནི། །བསྙེན་བཀུར་མེད་པ་ལ་མི་བཤད། །གལ་ཏེ་བཤད་ན་སྡུག་བསྔལ་ཞིང་། །སྡུག་བསྔལ་གྱིས་ནི་སེམས་ཀྱང་འཁོར། །སེམས་ནི་རྣམ་འཁོར་རྣལ་
འབྱོར་པ། །མྱ་ངན་འདས་པ་མི་མཐོང་ངོ་། །ཇི་ལྟར་བུད་མེད་བྱིས་གཏམ་རྗེས་ཡིད་རང་། །ཀུན་སྨྲ་བསྟེན་པའི་གཏམ་ཡང་བརྗོད་པར་བྱེད། །ལམ་ཡང་མ་བཤད་འཆིང་བར་འགྱུར་བ་ཡིན། །རྣལ་འབྱོར་ལམ་ངན་དེ་དང་
འདྲ་བར་བཤད། །ཧེ་རུ་ཀ་དཔལ་སྐུའི་ཡན་ལག །སྐུ་ཀུན་བརྟན་གཡོ་བདག་ཉིད་ཅན། །གནས་ནི་རབ་ཏུ་དགའ་བའི་ས། །དེ་བཞིན་ཉེ་གནས་དྲི་མ་མེད། །ཞིང་ནི་འོད་བྱེད་ཤེས་པར་བྱ། །ཉེ་བའི་ཞིང་ནི་འོད་འཕྲོ་བ། །འདུན་པ་མངོན་
དུ་གྱུར་པ་ཉིད། །ཉེ་བའི་འདུན་པ་སྦྱང་དཀའ་བ། །འདུས་པ་རིང་དུ་སོང་བ་ཡིན། །ཉེ་བར་འདུས་པ་མི་གཡོ་བ། །དུར་ཁྲོད་ལེགས་པའི་བློ་གྲོས་ཉིད། །ཉེ་བའི་དུར་ཁྲོད་ཆོས་ཀྱི་སྤྲིན། །ཤྲཱི་ཧེ་རུ་ཀའི་གཞུང་སྤྱོད་པ། །འདི་ནི་
ནང་གི་བདག་ཅན་ས། །ཕ་རོལ་ཕྱིན་བཅུ་ས་རྣམས་ནི། །རྣལ་འབྱོར་མ་ནི་བརྡ་ཡི་སྐད། །མཐོ་རིས་ས་སྟེངས་ས་འོག་ཏུ། །དཔའ་བོའི་ཡན་ལག་བརྟན་གཡོའི་བདག །ཐོགས་མེད་དུས་སུ་གང་བསྟན་པ། །ཕྱི་ནང་
བདག་ཉིད་ཅན་དུ་གནས། །དཔལ་ལྡན་ཁྲག་འཐུང་རྒྱལ་པོ་ཆེ། །འདོད་པ་ཀུན་གྱི་དབང་ཕྱུག་གཙོ། །ཀུན་ཏུ་ཕྱག་དང་ཞབས་ལྡན་ཞིང་། །ཀུན་ཏུ་མིག་དང་མགོ་བོའི་ཞལ། །ཀུན་ཏུ་ཐོས་ལྡན་འཇིག་རྟེན་ན། །
<pb id="85.201a"/>
ཐམས་ཅད་གཡོགས་ཏེ་རྣམ་པར་བཞུགས། །དེ་ནས་དངོས་གྲུབ་བསྒྲུབ་བྱ་བ། །བསམ་གཏན་ལྡན་པའི་སེམས་ཀྱིས་ཏེ། །སྒྲུབ་པ་པོ་ལ་ཕན་པའི་ཕྱིར། །གསང་བའི་དེ་ཉིད་གསུངས་པ་ཡིན། །དེ་ནས་
གཞན་ཡང་བཤད་བྱ་བ། །མན་ངག་ཤིན་ཏུ་རྙེད་དཀའ་སྟེ། །དཔའ་བོའི་བརྡ་ཡི་སྐད་དུ་ནི། །ང་ཡིས་རྒྱུད་དུ་སྦས་པ་ཡིན། །གོས་ནི་ཕྱག་རྒྱ་ལྔ་ལ་སོགས། །ཤེས་རབ་ཡན་ལག་ཕུར་བུ་འདྲ། །ཨཱ་ལི་ཀཱ་ལི་ཞེས་བརྗོད་པ། །
རྒྱུ་ལ་སོགས་སྟོང་སྔོན་འགྲོ་ཡིན། །འཇུག་པ་སྒྲ་ལ་སོགས་པ་ནས། །ཇི་སྲིད་བསྡུས་པའི་སྦྱོར་ལྡན་ཉིད། །བདུད་རྩི་ཚིམ་བྱེད་མྱ་ངན་འདས། །ལག་པའི་མཆོད་པས་དབང་བསྐུར་བ། །གོ་ཆ་ཆེན་པོས་ཡང་དག་བསྲུང་། །
སྔགས་རྣམས་ཀུན་གྱིས་མཆོད་པ་ཡིན། །དེ་ལྟར་དེ་ཉིད་བཅུ་བཞི་ནི། །མདོར་བསྡུས་ནས་ནི་བཤད་པ་ཡིན། །མི་མཆོག་གང་ཞིག་ཀུན་སྤྱོད་པ། །སྡིག་པ་ཐམས་ཅད་རྣམ་དག་བདག །དེ་བཞིན་གཤེགས་པའི་ས་ཐོབ་ཅིང་། །
སྐྱེ་དང་རྒ་བས་བདེ་གཤེགས་ཀྱི། །རིགས་སྐྱེས་རྒྱལ་པོ་ཆོས་ལྡན་འགྱུར། །དེ་ལྟར་ཆོ་ག་ལྡན་བྱས་ན། །དངོས་གྲུབ་ཐམས་ཅད་རབ་ཏུ་སྩོལ། །ཟླ་བ་ཉ་ལ་ས་སྟེང་དུ། །འདི་ལྟར་རྣལ་འབྱོར་པས་བསྒོམས་ན། །
དེ་ཡི་བསོད་ནམས་གྱུར་པ་ཡིན། །ལྷ་ཀླུ་མི་ལ་སོགས་པ་ཀུན། །དེ་ཡི་བསོད་ནམས་གང་གྱུར་དེས། །བདག་གཞན་ཡང་དག་ཡེ་ཤེས་ལྡན། །བསམ་གཏན་སེམས་པ་ཙམ་གྱིས་སམ། །ཀློག་ཅིང་འདོན་དང་བྲིས་པ་
ཡིས། །མཐོ་རིས་ལོངས་སྤྱོད་འཐོབ་འགྱུར་བའམ། །ཡང་ན་འཁོར་ལོས་བསྒྱུར་བ་འཐོབ། །རྣལ་འབྱོར་མ་རྣམས་འཕོ་བའི་ཚེ། །དཔལ་ལྡན་ཁྲག་མཐུང་སོགས་མཁའ་འགྲོ། །ལག་ན་མེ་ཏོག་སྣ་ཚོགས་ཐོགས། །
རྒྱལ་མཚན་བ་དན་སྣ་ཚོགས་དང་། །རོལ་མོའི་སྒྲ་ནི་སྣ་ཚོགས་དང་། །སྣ་ཚོགས་གླུ་ཡི་མམོད་པས་མཆོད། །འཆི་བ་ཞེས་བྱའི་རྣམ་རྟོག་འདི། །མཁའ་ལ་འགྲོ་བའི་གནས་སུ་ཁྱེར། །དེ་འདྲའི་དཔལ་
<pb id="85.201b"/>
ཆེན་རྣལ་འབྱོར་པ། །ས་སྟེངས་དུ་ནི་རྙེད་པར་དཀའ། །མངོན་པར་བརྗོད་པའི་རྒྱུད་བླ་མའི་བླ་མ་ལས་གསང་བའི་ཡི་གེ་བསྐྱེད་ཅིང་བསྒྲུབ་པའི་ལེའུ་སྟེ་ལྔ་བཅུ་རྩ་དྲུག་པའོ།།  །།<head n="2" t="ལྔ་བཅུ་རྩ་བདུན་པ། རྩ་བའི་སྔགས་ཀྱི་ཡི་གེ་བཏུ་བའི་རྡོ་རྒྱུས་ཀྱི་ཆོ་གའི་ལེའུ།" type="lewu" zh="77.958"/>དེ་ནས་གཞན་ཡང་བཤད་བྱ་བ། །ཆོ་ག
འི་རིམ་བཞིན་སྔགས་བཏུ་བ། །གཅིག་ཏུ་དབེན་པའི་ས་ཕྱོགས་སུ། །མཁས་པས་ས་ནི་མཉམས་ནས་སུ། །བཤང་གཅི་ཡིས་ནི་བྱུག་པར་བྱ། །མ་ཧཱ་རག་ཏ་བྱུག་ནས་ཀྱང་། །བདག་ཉིད་ཧེ་རུ་ཀར་བྱས་ནས། །རིགས་ངན་
ཤན་པ་མོ་བླངས་ནས། །མེ་ཏོག་ལ་སོགས་གདབ་པར་བྱ། །དཔའ་བོ་ཆེན་པོའི་བདུག་སྤོས་དབུལ། །ཞག་ལ་སོགས་པ་མར་མེ་སྦར། །ཅང་ཏེའུ་དྲིལ་བུ་བརྡུང་བར་བྱ། །གླུ་དང་གར་གྱིས་མཆོད་པར་བྱ། །ལྷ་ཡི་
རོལ་མོའི་བྱེ་བྲག་དང་། །ཕྱོགས་ཀྱི་གོས་ཅན་སྐྲ་གྲོལ་བ། །ལུས་ནི་ཕྱག་རྒྱ་དྲུག་དང་ལྡན། །ཨཱ་ལི་ཀཱ་ལི་མཉམ་བྱས་ཏེ། །སྡེ་ཚན་ལ་ནི་ཐིམ་པར་བྱ། །བཞི་བཞི་རུ་ནི་ཤེས་བྱས་ལ། །ཐུབ་པའི་མཆོག་གིས་རྒྱས་
པར་བྱ། །དེར་གནས་དཔའ་བོ་བཏུ་བར་བྱ། །དོན་འདོད་ཐམས་ཅད་གྲུབ་བྱེད་པ། །བཞི་པའི་ལྔ་པ་གང་ཡིན་དང་། །ལྔ་པ་ཡི་ཡང་ལྔ་པ་དང་། །ལྔ་པ་ཡི་ནི་བཞི་པ་དང་། །དང་པོའི་གསུམ་པ་གང་ཡིན་དང་། །
དེ་བཞིན་ཉི་ཤུ་རྩ་དགུ་པ། །བཞི་པའི་དང་པོ་གང་ཡིན་དང་། །མཐར་གནས་པ་ཡི་བཞི་པ་དང་། །དེ་ཉིད་ཀྱི་ནི་གཉིས་པ་དང་། །སུམ་བཅུ་པ་ནི་ཡང་དག་བླང་། །ཉི་ཤུ་དྲུག་པ་ཉིད་དང་ནི། །དེ་བཞིན་བརྒྱ་ཡི་ཕྱེད་ཕྱེད་དང་། །
དེ་ནས་སུམ་བཅུ་རྩ་གསུམ་དང་། །དང་པོའི་དང་པོ་ཉིད་དག་དང་། །མཐར་གནས་པ་ཡི་གསུམ་པ་དང་། །ལྔ་པ་ཡི་ནི་དང་པོ་དང་། །དང་པོ་ཡི་ནི་གསུམ་པ་ཉིད། །སུམ་བཅུ་རྩ་གཉིས་པ་ཉིད་ནི། །བཞི་པ་ཡི་ནི་ལྔ་པ་
དང་། །ལྔ་པ་ཡི་ཡང་བཞི་པ་དང་། །མཐར་གནས་པ་ཡི་དང་པོ་དང་། །གཉིས་པ་ཡི་ནི་གསུམ་པ་དང་། །གསུམ་པའི་དང་པོ་གང་ཡིན་དང་། །ལྔ་པ་ཡི་ཡང་ལྔ་པ་དང་། །དང་པོ་ཡི་ནི་དང་པོ་དང་། །དེ་བཞིན་བཅུ་གཅིག་
<pb id="85.202a"/>
པ་ཉིད་དང་། །དེ་བཞིན་མཁས་པས་བཅུ་དྲུག་པ། །གསུམ་པའི་དང་པོ་གང་ཡིན་དང་། །དེ་བཞིན་ཉི་ཤུ་རྩ་དྲུག་པ། །བཞི་པའི་གསུམ་པ་གང་ཡིན་དང་། །ཨུཥྨ་ཡི་ནི་གཉིས་པ་ཉིད། །དང་པོའི་དང་པོ་
གང་ཡིན་དང་། །དེ་བཞིན་ཉི་ཤུ་རྩ་བདུན་པ། །ཉི་ཤུ་རྩ་བརྒྱད་པ་ཡང་ངོ་། །དང་པོ་ཡི་ནི་གསུམ་པ་དང་། །ལྔ་པ་ཡི་ཡང་བཞི་པ་དང་། །དེ་བཞིན་སུམ་བཅུ་རྩ་གཅིག་བླང་། །བཅྭ་ལྔ་པ་ནི་ཉིད་དག་དང་། །དེ་བཞིན་ཉི་ཤུ་རྩ་
ལྔ་པ། །དང་པོའི་གཉིས་པ་གང་ཡིན་དང་། །དེ་བཞིན་ཉི་ཤུ་དྲུག་པ་དང་། །ཡི་གེ་སུམ་བཅུ་རྩ་གཉིས་པ། །ཨུཥྨ་ཎ་ནི་ཐ་མ་ཉིད། །སུམ་བཅུ་རྩ་གཉིས་པ་ཉིད་དང་། །ལྔ་པ་ཡི་ནི་བཞི་པ་དང་། །གཉིས་པ་ཡི་ནི་བཞི་
པ་དང་། །ལྔ་པ་ཡི་ནི་བཞི་པ་དང་། །ཨུཥྨ་ཡི་ནི་གསུམ་པ་དང་། །གཞན་ཡང་ཉི་ཤུ་རྩ་བདུན་པ། །ཨནྟ་སྠ་ཡི་དང་པོ་དང་། །དེ་བཞིན་ཉི་ཤུ་རྩ་གཅིག་པ། །ཨནྟ་སྠཱ་ཡི་གཉིས་པ་དང་། །དེ་བཞིན་ཡང་ནི་སུམ་
བཅུ་པ། །ལྔ་པ་ཡི་ནི་དང་པོ་དང་། ཨུཥྨ་ཡི་ནི་དང་པོ་ཉིད། །དེ་བཞིན་ཡི་གེ་དྱ་ཉིད་དང་། །བཞི་པའི་དང་པོ་གང་ཡིན་དང་། །ཨུཥྨའི་དང་པོ་གང་ཡིན་དང་། །དེ་བཞིན་ཉི་ཤུ་རྩ་བརྒྱད་པ། །དང་པོའི་གཉིས་པ་གང་
ཡིན་དང་། །གསུམ་པའི་དང་པོ་ཉིད་དག་དང་། །དང་པོའི་གསུམ་པ་གང་ཡིན་དང་། །བཞི་པའི་བཞི་པ་གང་ཡིན་དང་། །ཨན་ད་སྠ་ཡི་གཉིས་པ་དང་། །གསུམ་པའི་ཡང་ནི་ལྔ་པ་དང་། །ཡི་གེ་བྱ་ནི་དེ་ནས་བླང་། །
དང་པོ་ཡི་ནི་བཞི་པ་དང་། །མཐར་གནས་པ་ཡི་གཉིས་པ་དག །དེ་ནས་བརྒྱད་པ་ཉིད་དག་དང་། །བཞི་པའི་ལྔ་པ་གང་ཡིན་དང་། །ལྔ་པ་ཡི་ཡང་ལྔ་པ་དང་། །ཉི་ཤུ་རྩ་གསུམ་པ་ཡང་བླང་། །དེ་བཞིན་ཉི་ཤུ་རྩ་
བདུན་དང་། །བཞི་པ་ཡི་ནི་བཞི་པ་དང་། །སླར་ཡང་ཉི་ཤུ་རྩ་བདུན་པ། །དེ་བཞིན་ཉི་ཤུ་རྩ་དྲུག་པ། །ཉི་ཤུ་རྩ་ལྔ་ཡང་དག་བླང་། །སུམ་བཅུ་རྩ་གསུམ་ཉིད་དག་དང་། །བཞི་པ་ཡི་ནི་བཞི་པ་དང་། །ལྔ་པ་ཡི་ནི་
<pb id="85.202b"/>
ལྔ་པ་དང་། །མཐར་གནས་པ་ཡི་མཉས་པ་བླང་། །བཞི་པ་ཡི་ནི་ལྔ་པ་དང་། །བཞི་པ་ཡི་ནི་བཞི་པ་དང་། །དང་པོའི་དང་པོ་ཉིད་དག་དང་། །དེ་བཞིན་ཉི་ཤུ་རྩ་བདུན་པ། །ཨན་ད་སྠ་ཡི་བཞི་པ་དང་། །དེ་བཞིན་ཉི་ཤུ་རྩ་གཅིག་
པ། །ཨུཥྨ་ཡི་ནི་གཉིས་པ་ཉིད། །དེ་བཞིན་ཉི་ཤུ་རྩ་དྲུག་པ། །ཐོག་མ་ཡི་ནི་དང་པོ་དང་། །མཐར་གནས་པ་ཡི་གཉིས་པ་ཉིད། །གཉིས་པ་ཡི་ནི་དང་པོ་དང་། །དྲུག་པ་ཡི་ནི་གཉིས་པ་ཉིད། །ཐོག་མ་ཡི་ནི་དང་པོ་དང་། །
མཐར་གནས་པ་ཡི་གཉིས་པ་དང་། །གཉིས་པ་ཡི་ནི་དང་པོ་དང་། །བདུན་པ་ཡི་ནི་གཉིས་པ་དང་། །དྲུག་པ་ཡི་ནི་གསུམ་པ་དང་། །བཞི་པ་ཡི་ནི་ལྔ་པ་དང་། །བཞི་པ་ཡིས་ནི་སྦྱར་བར་བྱ། །མཐར་གནས་པ་ཡི་བཞི་པ་དང་། །
ལྔ་པ་ཡི་ནི་ལྔ་པ་ལ། །བཞི་པ་ཡི་ནི་གནས་སུ་བྱ། །ལྔ་པ་ཡི་ནི་ཐོག་མ་ལ། །སྟེང་དུ་སྦྱར་ཞིང་མེ་དང་བཅས། །ཨུཥྨ་ཡི་ནི་གསུམ་པ་དང་། །མཐར་གནས་པ་ཡི་ཐོག་མ་དང་། །བཞི་པ་ཡི་ནི་ཐོག་མ་ལ། །གཟི་བརྗིད་
ཅན་གྱིས་གདན་དུ་བྱས། །བདུན་པ་ཡི་ནི་གསུམ་པ་དང་། །དྲུག་པ་ཡི་ཡང་དང་པོ་སྟེ། །ཀ་དང་ཤ་ཡི་ཡི་གེ་ནི། །ཐོག་མ་དག་ནི་བླངས་ནས་སུ། །ལྔ་པ་ཡི་ནི་བཞི་པ་དང་། །མཐར་གནས་པ་ཡི་དང་པོ་སྟེ། །དེ་བཞིན་
ཡང་ནི་བསྡུས་ཏེ་བླང་། །དྲུག་པ་ཡི་ནི་བཞི་པ་དང་། །བདུན་པ་ཡི་ནི་དང་པོ་དང་། །ཨུཥྨ་ཎ་ཡི་བཞི་པ་བླང་། །བདུན་པ་ཡི་ནི་བཞི་པ་དག །རྡོ་རྗེ་སེམས་དཔས་ཕྱེ་བ་ཡིན། །ཨུཥྨ་ཎ་ཡི་བཞི་པ་ཉིད། །ཉི་མ་ཡང་
ནི་གདན་དུ་བྱས། །བདུན་པ་ཡི་ནི་བཞི་པ་ལ། །མེ་ཡི་འོག་ཏུ་སྦྱར་བར་བྱ། །གཤེགས་སུ་གསོལ་དང་ཡང་དག་ལྡན། །ལྔ་པ་ཡི་ནི་གཉིས་པ་དང་། །དེ་བཞིན་ཉི་ཤུ་གཉིས་པ་ཉིད། །དྲུག་པ་ཡི་ནི་གཉིས་དེ་
བཞིན། །བཅུ་གཅིག་པ་དང་ཉི་ཤུ་གཉིས། །གསུམ་པའི་དང་པོ་བླངས་ནས་ནི། །བཞི་པ་ཡི་ནི་གསུམ་པ་དང་། །ཨུཥྨ་ཎ་ཡི་བཞི་པ་ཉིད། །ལྔ་པ་ཡི་ནི་གསུམ་པ་དང་། །བདུན་པའི་བཞི་པ་བླང་
<pb id="85.203a"/>
བར་བྱ། །ཉི་ཤུ་རྩ་གཅིག་དེ་བླངས་ནས། །གཉིས་པ་ཡི་ནི་དང་པོ་དང་། །ལྔ་པ་ཡི་ཡང་ཐོག་མ་དང་། །གཉིས་པ་ཡི་ནི་ཡི་གེ་དྲུག །ལྔ་པ་ཡི་ནི་བཞི་པ་ལ། །ཀྵ་ཡི་ཡི་གེ་དེ་བཞིན་ནོ། །ཉི་ཤུ་རྩ་བཞི་
དེ་བླངས་ནས། །སླར་ཡང་བསྡུ་བ་བཤད་པ་ཡིན། །ལྔ་པ་ཡི་ནི་གསུམ་པ་དང་། །ཨུཥྨ་ཎ་ནི་གསུམ་པ་དང་། །མཐར་གནས་པ་ཡི་གཉིས་པ་ཉིད། །ལྔ་པ་ཡི་ནི་བཞི་པ་ལ། །ཉི་མས་སླར་ཡང་བདབ་པར་བྱ། །
ཡི་གེ་ཉི་ཤུ་བཏབ་ནས་ནི། །བཅུ་དྲུག་པ་ཡིས་སྟན་དུ་བྱས། །འོག་ཏུ་མེ་ཡི་གཟི་བརྗིད་ཅན། །ལྔ་པ་ཡི་ནི་ལྔ་པ་དང་། །མཐར་གནས་པ་ཡི་གསུམ་པ་དང་། །ལྔ་པ་ཡི་ནི་གསུམ་པ་དང་། །དྲུག་པ་ཡི་ནི་གསུམ་པ་དང་། །མཐར་
གནས་པ་ཡི་བཞི་པ་དང་། །ཉི་ཤུ་རྩ་ལྔ་པ་ཡིས་དབྱེ། །བཞི་པ་ཡི་ནི་ལྔ་པ་དང་། །གཉིས་པ་ཡི་ཡང་གསུམ་པ་དང་། །ཉི་མའི་བུ་ཡིས་རྣམ་པར་དབྱེ། །ཨུཥྨ་ཎ་ཡི་བཞི་པ་དང་། །དང་པོ་ཡི་ནི་གསུམ་པ་ལ། །གཟི་
བརྗིད་ཀྱིས་ནི་གདན་དུ་བྱས། །བདུན་པ་ཡི་ནི་བཞི་པ་དང་། །བཅྭ་ལྔ་པ་ཡིས་གདན་གཉིས་བྱ། །ཨུཥྨ་ཎ་ཡི་གསུམ་པ་ཉིད། །ལྔ་པ་ཡི་ནི་ཐོག་མ་ལ། །བཅུ་དྲུག་པ་ཡིས་གདན་དུ་བྱ། །ཉི་ཤུ་རྩ་གཅིག་དེ་ཡིས་
བླངས། །བཞི་པ་ཡི་ནི་ཐོག་མ་དང་། །མཐར་གནས་པ་ཡི་གསུམ་པ་དང་། །གཉིས་པ་ཡི་ནི་གསུམ་པ་དང་། །བཞི་པ་ཡི་ནི་དང་པོ་དང་། །ལྔ་པ་ཡི་ནི་བཞི་པ་དང་། །གསུམ་པ་ཡི་ནི་གསུམ་པ་དང་། །དང་པོ་
ཡི་ནི་གསུམ་པ་དང་། །ཨུཥྨ་ཎ་ཡི་གསུམ་པ་ཉིད། །ཉི་ཤུ་རྩ་གཅིག་དེ་བཞིན་ཏེ། །ཉི་མ་ཡིས་ནི་མཉམ་པར་མནན། །ལྔ་པ་ཡི་ནི་གསུམ་པ་དང་། །བཞི་པ་ཡི་ནི་དང་པོ་དང་། །གསུམ་པ་ཡི་ནི་
གསུམ་པ་ལ། །གཟི་བརྗིད་ཀྱིས་ནི་གསལ་བར་བྱ། །མཐར་གནས་པ་ཡི་ཐོག་མར་ཤེས། །དེར་ཡང་བཅུ་དྲུག་པ་ཡིས་གདབ་། །གཉིས་པ་ཡི་ནི་གསུམ་པ་དང་། །དེ་བཞིན་ཉི་ཤུ་རྩ་དྲུག་པ། །
<pb id="85.203b"/>
དང་པོ་ཡི་ནི་གཉིས་པ་དང་། །ཐོག་མ་ཡི་ཡང་དང་པོ་དང་། །བཞི་པ་ཡི་ཡང་གསུམ་པ་དང་། །ཐོག་མ་ཡི་ཡང་དང་པོ་དང་། །གཉིས་པ་ཡི་ཡང་དང་པོ་དང་། །དེ་བཞིན་དུ་ནི་བཅུ་བཞི་པའོ། །བཅུ་བཞི་ཨུཥྨ་བཞི་པ་
དང་། །ཉི་ཤུ་རྩ་བདུན་གདན་དུ་བྱས། །ཡ་སོགས་བརྒྱད་པོའི་ས་བོན་དང་། །ཉི་མ་ཡི་ནི་གཟི་བརྗིད་ཅན། །གསུམ་པ་ཡི་ཡང་གསུམ་པ་དང་། །བཅྭ་ལྔ་པ་ཡིས་གདན་དུ་བྱ། །གཉིས་པ་ཡི་ཡང་གསུམ་
པ་དང་། །གསུམ་པ་ཡི་ཡང་ལྔ་པ་དང་། །ཀ་ཤའི་ཡི་གེ་ས་བོན་ཏེ། །ཉི་ཤུ་ལྔ་པ་གདན་དུ་བྱས། །སླར་ཡང་བསྡུ་བར་བྱ་བ་སྟེ། །སྐུ་ནི་ལེགས་པར་བཏུ་བ་སྟེ། །དབང་ཆེན་གྱིས་ནི་གདན་དུ་བྱ། །ཨུཥྨ་ཡི་ནི་བཞི་པ་
དང་། །བདུན་པ་ཡི་ནི་བཞི་པ་དང་། །ཡ་ཚོགས་བརྒྱད་པོའི་ས་བོན་དང་། །དེ་བཞིན་སུམ་བཅུ་གསུམ་པ་ཉིད། །སུམ་བཅུ་རྩ་གསུམ་དེ་བཞིན་ཏེ། །ལྔ་པའི་བདག་ཉིད་ཀུན་བསྡུ་བའོ། །དེ་ནས་ཀྱང་ནི་བཏུ་བྱ་བ། །
གཉིས་པ་ཡང་ནི་དེ་བཞིན་ཏེ། །གཉིས་པ་ཡང་ནི་དེ་བཞིན་ཏེ།  །གཉིས་པ་ཡི་ནི་དང་པོ་དང་། །མཐར་གནས་པ་ཡི་གསུམ་པ་དང་། །ཨུཥྨ་ཎ་ཡི་གསུམ་པ་དང་། །དེ་བཞིན་ཉི་ཤུ་རྩ་བརྒྱད་པ། །བདུན་
པ་ཡི་ནི་བཞི་པ་དང་། །དྲུག་པ་ཡི་ནི་གསུམ་པ་དང་། །ལྔ་པ་ཡི་ཡང་བཞི་པ་དང་། །དྲུག་པ་ཡི་ཡང་གསུམ་པ་དང་། །གཉིས་གཉིས་རྐང་པ་བཞི་པ་སྟེ། །ཀ་ར་ཀ་ར། ཀུ་རུ་ཀུ་རུ། བན་དྷ་བན་དྷ་
ཏྲཱ་ས་ཡ་ཏྲཱ་ས་ཡ། །ཀྵོ་བྷ་ཡ། ཀྵོ་བྷ་ཡ། ཧྲཽ་ཧྲཽ། ཧྲཿཧྲཿ། ཕེྃ་ཕེྃ།   ཕཊ་ཕཊ། ད་ཧ་ད་ཧ། པ་ཙ་པ་ཙ། བྷཀྵ་བྷཀྵ་བ་ས་རུ་དྷི་ར། ཨན་དྲ། མཱ་ལཱ་བ་ལྃ་ཝི་ནེ། གྲྀཧྞ་གྲྀཧྞ། སཔྟ་པཱ་ཏཱ་ལ་ག་ཏ། བྷཱུ་ཛྃ་ག་སརྦྃ་བཱ་
ཏརྫ་ཡ་ཏརྫ་ཡ། ཨཱ་ཀཌྜྷྱ། ཨཱ་ཀཌྜྷྱ། ཧྲཱིྃ་ཧྲཱིྃ། ཛྙོྃ་ཛྙོྃ། ཀྵྨཱྃ་ཀྵྨཱྃ། ཧཱྃ་ཧཱྃ། ཧཱི་ཧཱི། ཧཱུྃ་ཧཱུྃ། ཀི་ལི་ཀི་ལི། སི་ལི་སི་ལི། ཧི་ལི་ཧི་ལི། དྷི་ལི་དྷི་ལི། ཧཱུྃ་ཧཱུྃ་ཕཊ་ཕཊ། རིག་པའི་རྒྱལ་པོ་གསང་
<pb id="85.204a"/>
སྔགས་ཏེ། །བྱ་བ་ཐམས་ཅད་སྒྲུབ་བྱེད་པའོ། །འདི་ལས་ཤིན་ཏུ་མཆོག་གྱུར་པ། །འཇིག་རྟེན་གསུམ་ན་ཡོད་མིན་ཏེ། །དཔལ་ལྡན་ཁྲག་འཐུང་སྔགས་ཤེས་ན། །གཞན་དག་སྙིང་པོ་མེད་རྩྭར་མཚུངས། །
རྩ་བའི་སྔགས་སུ་བཤད་པ་ཡིན། །མངོན་པར་བརྗོད་པའི་རྒྱུད་བླ་མའི་བླ་མ་ལས་རྩ་བའི་སྔགས་ཀྱི་ཡི་གེ་བཏུ་བའི་རྡོ་རྒྱུས་ཀྱི་ཆོ་གའི་ལེའུ་སྟེ་ལྔ་བཅུ་རྩ་བདུན་པའོ།།  །།<head n="2" t="ལྔ་བཅུ་རྩ་བརྒྱད་པ། གོ་ཆའི་སྙིང་པོ་སྒོམ་པའི་ལེའུ།" type="lewu" zh="77.963"/>
གཞན་ཡང་ཡི་གེ་ཉི་ཤུ་གཉིས། །སྙིང་པོའི་ཡིག་བདུན་ཉེ་སྙིང་པོ། །ཡ་ཚོགས་བརྒྱད་པོའི་ས་བོན་དང་། །དེ་བཞིན་གུག་སྐྱེད་བཅུ་གཉིས་ཀྱིས། །ཡི་གེ་བར་མ་དོར་བྱས་པ། །ཡན་ལག་དྲུག་ནི་ཧེ་
རུ་ཀ །དཔའ་བོ་དྲུག་དང་མཉམ་སྦྱོར་བ། །རེའུ་མིག་དྲུག་ཏུ་བསྒོམ་པ་སྟེ། །ཧེ་རུ་ཀ་ཡི་བདག་པོར་འགྱུར། །ཡི་གེ་གཅིག་ཏུ་ཡང་དག་གནས། །ཨོཾ་ན་མཿསྭཱ་ཧཱ་བཽ་ཥ་ཊ། །ཧཱུྃ་ཧཱུྃ་ཕཊ་དང་ཡང་དག་ལྡན། །
སྒྲུབ་པོས་སྙིང་པོར་ཤེས་པར་བྱ། །དང་པོ་སྙིང་ཀ་ཉིད་དུ་སྟེ། །གཉིས་པ་སྤྱི་བོར་ཤེས་པར་བྱ། །གསུམ་པ་སྤྱི་གཙུག་དག་ཏུ་སྦྱར། །བཞི་པ་གོ་ཆར་གྱུར་པ་ཡིན། །ལྔ་པ་མིག་ཏུ་གྱུར་པ་སྟེ། །དྲུག་པ་མཚོན་
ཆ་ཞེས་བྱར་འདོད། །དེ་ནས་དབྱངས་ཡིག་བཅུ་གསུམ་ཉིད། །ཡི་གེ་གཉིས་པ་དག་དང་སྦྱར། །དབྱངས་ཡིག་བཅུ་གཅིག་ཡང་དག་སྦྱར། །ཡི་གེ་དྲུག་པས་བརྒྱན་པར་བྱ། །དབྱངས་ཀྱི་བཞི་པ་ཉིད་ཀྱང་ནི། །ཡི་
གེ་བདུན་པ་ཉིད་ཀྱང་སྦྱར། །དབྱངས་ཡིག་བཅུ་གཅིག་པ་ཉིད་ནི། །མཁས་པས་ཡི་གེ་བརྒྱད་པར་སྦྱར། །དབྱངས་ཡིག་གཉིས་པ་དང་སྦྱར་བའི། །ཡི་གེ་དགུ་པ་བརྒྱན་པར་བྱ། །དབྱངས་ཀྱི་ཡི་གེ་གཉིས་
པ་ཉིད། །ཡི་གེ་བཅུ་གཉིས་པ་དང་སྦྱར། །དབྱངས་ཡིག་གཉིས་པར་ལྡན་པ་ནི། །ཡི་གེ་ཉི་ཤུ་གཅིག་པ་གཟུང་། །མཁས་པས་ཡི་གེ་བཅུ་བཞི་པ། །ཡི་གེ་ཉི་ཤུ་པ་དང་སྦྱར། །དབྱངས་ཀྱི་གསུམ་
<pb id="85.204b"/>
པ་ཉིད་དག་ནི། །ཡི་གེ་བཅྭ་ལྔ་པ་དང་སྦྱར། །དབྱངས་ཡིག་བཅྭ་ལྔར་ཡང་དག་ལྡན། །ཡི་གེ་བཅུ་དྲུག་པ་མཛེས་བྱ། །དབྱངས་ཡིག་གསུམ་པ་དང་ལྡན་པའི། །ཡི་གེ་བཅུ་བདུན་པ་རུ་འདོད། །དབྱངས་ཀྱི་
གཉིས་པ་ཉིད་དང་ནི། །ཡི་གེ་བཅྭ་བརྒྱད་བར་དུ་སྦྱར། །དབྱངས་ཡིག་གི་ནི་གཉིས་པ་ཉིད། །ཡི་གེ་ཉི་ཤུ་གཅིག་པར་སྦྱར། །ཕྱི་མོའི་ལྔ་པ་དང་ཡང་སྦྱར། །ཡི་གེ་ཉི་ཤུ་གསུམ་པར་སྦྱར། །དབྱངས་
ཡིག་བཅུ་གསུམ་པ་ཉིད་ནི། །ཡི་གེ་ཉི་ཤུ་བཞི་པར་སྦྱར། །སྡེ་ཚན་དང་པོ་བླངས་ནས་ནི། །ཡི་གེ་ཉི་ཤུ་ལྔ་པར་སྦྱར། །དབྱངས་ཡིག་གཉིས་པ་དང་ལྡན་པར། །ཡི་གེ་ཉི་ཤུ་རྩ་དྲུག་འགྱུར། །ཡི་གེ་ཉི་ཤུ་
བརྒྱད་དག་ནི། །ཡི་གེ་བཅྭ་ལྔ་པ་དང་སྦྱར། །གསུམ་པའི་དང་པོར་ཡང་དག་ལྡན། །འོག་གི་ཆ་ནི་མེ་དང་བཅས། །དེ་བཞིན་དབྱངས་ཡིག་གཉིས་པར་སྦྱར། །ཡི་གེ་ཉི་ཤུ་རྩ་དགུ་པ། །ཡི་གེ་སུམ་
བཅུ་རྩ་གཅིག་པར། །དབྱངས་ཡིག་གཉིས་པ་དག་དང་སྦྱར། །ཡི་གེ་སུམ་བཅུ་གཉིས་པ་ཡང་། །དབྱངས་ཡིག་གཉིས་པར་ལྡན་པར་བྱ། །ཡི་གེ་སུམ་བཅུ་རྩ་གསུམ་པ། །ཉི་མར་ཡང་དག་
ལྡན་པར་བྱ། །ཕྱི་མོའི་བཞི་པ་ཉིད་དག་ནི། །ཡི་གེ་སུམ་བཅུ་བཞིར་ལྡན་པའི། །འདོད་པའི་དོན་ཀུན་གྲུབ་བྱེད་ཡིན། །ཕྱི་མོའི་ལྔ་པ་ཉིད་དག་ནི། །སུམ་བཅུ་བདུན་པར་ཡང་དག་ལྡན། །མཁའ་འགྲོ་
མ་རྣམས་སྒྲུབ་བྱེད་ཡིན། །སུམ་བཅུ་བརྒྱད་པ་ཉིད་དག་ནི། །དབྱངས་ཡིག་གཉིས་པ་དང་སྦྱར་བ། །ལྷ་རྣམས་ཐམས་ཅད་བསྒྲུབ་པ་ནི། །འདི་ཉིད་ཡིན་པར་ཐེ་ཚོམ་མེད། །བཞི་བཅུ་རྩ་གཉིས་པ་ཉིད་
ནི། །མེ་དང་འོག་ཏུ་བསྒྲུབ་པར་བྱ། །བཞི་བཅུ་གསུམ་པ་ཉིད་དག་ནི། །དབྱངས་ཡིག་ལྔ་པ་ཉིད་དང་སྦྱར། །ཡི་གེ་བཞི་བཅུ་ལྔ་པ་ནི། །དབྱངས་ཀྱི་ཡི་གེ་གཉིས་པར་སྦྱར། །དབྱངས་ཡིག་ལྔ་
<pb id="85.204c"/>
པ་ཉིད་དག་ཀྱང་། །བཞི་བཅུ་རྩ་དྲུག་པར་ལྡན་པ། །དཔའ་བོ་ཐམས་ཅད་རབ་མཆོད་ཅིང་། །བཞི་བཅུ་རྩ་བདུན་པ་ཉིད་ནི། །དབྱངས་ཡིག་གཉིས་པ་དང་སྦྱར་བ། །རྡོ་རྗེ་སེམས་དཔའ་མཆོག་ཏུ་འདོད། །
དེ་བཞིན་ལྔ་བཅུ་རྩ་གཅིག་པ། །དབྱངས་ཡིག་ལྔ་པ་ཉིད་དག་གིས། །མཛེས་པ་མཆོག་ནི་ཡིན་པར་འདོད། །ལྔ་བཅུ་རྩ་གཉིས་པ་ཉིད་ནི། །དབྱངས་ཡིག་གཉིས་པ་དང་སྦྱར་བ། །ལྷ་རྣམས་ཐམས་ཅད་འགྲུབ་བྱེད་
པ། །འདི་ཉིད་ཡིན་པར་ཐེ་ཚོམ་མེད། །དེ་བཞིན་ལྔ་བཅུ་རྩ་གསུམ་པའང་། །དབྱངས་ཡིག་བཅུ་གསུམ་པ་དང་སྦྱར། །ཡི་གེ་རྣམས་ལས་འདི་མཆོག་སྟེ། །དགྲ་རྣམས་ངེས་པར་གསོད་བྱེད་ཡིན། །སྡེ་ཚན་བཞི་
ལས་བྱ་ཉིད་དོ། །ཡི་གེ་ལྔ་བཅུ་རྩ་དྲུག་པ། །དབྱངས་ཡིག་དྲུག་པ་དག་དང་སྦྱར། །ཨནྟ་སྠཱ་ཡི་བཞི་པ་དང་། །དབྱངས་ཡིག་གཉིས་པར་སྦྱར་བར་བྱ། །དེ་བཞིན་བཅྭ་ལྔ་པ་དང་སྦྱར། །དངོས་གྲུབ་ཐམས་ཅད་
སྒྲུབ་པ་ཡིན། །ཡི་གེ་ལྔ་བཅུ་རྩ་དགུར་འགྱུར། །ཡི་གེ་དྲུག་བཅུ་རྩ་གཅིག་ཉིད། །དབྱངས་ཡིག་གཉིས་པ་དག་དང་སྦྱར། །འདི་ཉིད་མཆོག་ནི་ཡིན་པར་བཤད། །དེ་བཞིན་དྲུག་བཅུ་རྩ་གཉིས་པ། །
དབྱངས་ཡིག་གཉིས་པར་སྦྱར་བ་ནི། །མཁའ་འགྲོ་མ་ཡི་མཆོག་ཏུ་འདོད། །ཡི་གེ་དྲུག་བཅུ་རྩ་གསུམ་ཉིད། །དབྱངས་ཡིག་བཅུ་གཅིག་དག་དང་ལྡན། །མཛེས་པའི་ཡི་གེ་ཀུན་མཆོག་ཡིན། །
དྲུག་བཅུ་རྩ་བཞི་པ་ཉིད་ནི། །རྡོ་རྗེ་སེམས་དཔའ་ཕྱེ་བ་དག །དབྱངས་ཡིག་གཉིས་པར་ཡང་དག་ལྡན། །གྲུབ་སྦྱིན་ཐར་པ་ཆེན་པོའོ། །ཡི་གེ་དྲུག་བཅུ་རྩ་ལྔ་པ། །མེ་ལ་གནས་པར་ཡང་དག་ལྡན། །
དབྱངས་ཡིག་གསུམ་པ་དང་སྦྱར་བ། །དངོས་གྲུབ་ཀུན་སྦྱིན་བདེ་གཤེགས་གསུངས། །ཡི་གེ་དྲུག་བཅུ་རྩ་དྲུག་པ། །དབྱངས་ཡིག་གསུམ་པ་དང་སྦྱར་བ། །བྱ་བ་ཀུན་ལས་གྲུབ་སྦྱིན་པར། །དེ་ལྟར་དེ་བཞིན་
<pb id="85.204d"/>
གཤེགས་པས་གསུངས། །ཡི་གེ་དྲུག་བཅུ་རྩ་བདུན་པ། །ཡི་གེ་གཉིས་པ་ཡང་དག་ལྡན། །རྣལ་འབྱོར་མ་ཡི་དགོས་པ་ཀུན། །འདི་ཉིད་བྱེད་པར་ཐེ་ཚོམ་མེད། །དྲུག་བཅུ་བརྒྱད་པ་ཉིད་དག་ལས། །དེར་ནི་
ཡི་གེ་བ་སྦྱར་བ། །འོག་གི་ཆར་ནི་བརྟག་པར་བྱ། །ཡི་གེ་བདུན་བཅུ་རྩ་གཅིག་པ། །ཡི་གེ་གཉིས་པར་ཡང་དག་སྦྱར། །ཡི་གེ་ཀུན་ལ་མཛེས་པ་ནི། །འདི་ཉིད་ཡིན་པར་ཐེ་ཚོམ་མེད། །སུམ་བཅུ་རྩ་བཞི་པ་ཉིད་
ནི། །དབྱངས་ཡིག་གཉིས་པར་སྦྱར་བ་དག །གདོད་ནས་གྲུབ་པ་ཡིན་པར་ནི། །དེ་བཞིན་གཤེགས་པའི་ཞལ་ནས་གསུངས། །ཡི་གེ་བདུན་བཅུ་ལྔ་པ་ཉིད། །མ་མོའི་དྲུག་པ་དང་ལྡན་པ། །འདི་ནི་རྣལ་
འབྱོར་མཆོག་ཡིན་ཏེ། །དགེ་བ་ཀུན་ལས་དམ་པ་ཡིན། །བདུན་བཅུ་རྩ་དྲུག་པ་ཉིད་ནི། །དབྱངས་ཡིག་གཉིས་པ་དང་ལྡན་ཞིང་། །འོག་ཏུ་མེ་དང་ལྡན་པ་ལས། །གཞན་དག་མཛེས་པ་ཡོད་མ་ཡིན། །ཡིག་
བདུན་བཅུ་རྩ་བདུན་པ། །དེར་ནི་ད་དང་སྦྱར་བར་བྱ། །མཁའ་འགྲོ་མ་ཡི་མཛེས་པར་འདོད། །བདུན་བཅུ་རྩ་བརྒྱད་པ་ཉིད་ནི། །དབྱངས་ཡིག་གཉིས་པ་དག་དང་སྦྱར། །རྒྱུ་ཡི་མཆོག་ནི་ཡིན་པར་འདོད། །
ཡི་གེ་བརྒྱད་བཅུ་རྩ་གཅིག་པ། །བཞི་པའི་མཐའ་ཡིས་ཁྱད་པར་དབྱེ། །གདོད་ནས་གྲུབ་བྱེད་འདི་ཡིན་ཏེ། །དངོས་གྲུབ་ཀུན་ལ་འཇུག་བྱེད་པའོ། །ཡི་གེ་བརྒྱད་བཅུ་རྩ་གཉིས་པ། །དེ་བཞིན་དབྱངས་
ཡིག་གཉིས་པར་སྦྱར། །ཕྱི་མོ་ཡི་ནི་ལྔ་པ་ལ། །དེ་བཞིན་ཡི་གེ་བརྒྱད་བཅུ་བརྒྱད། །མ་མོ་ཡི་ནི་ལྔ་པ་དང་། །བརྒྱད་བཅུ་དགུ་པ་དེ་བཞིན་ཏེ། །མ་མོ་ལྔ་པ་བླངས་བྱས་ཏེ། །དེ་བཞིན་ཡི་གེ་དགུ་
བཅུ་པ། །མ་མོའི་ལྔ་པ་བླང་བྱས་ཏེ། །ཡི་གེ་དགུ་བཅུ་གཅིག་པར་སྦྱོར། །མ་མོ་ཡི་ནི་གཉིས་པ་དང་། །ཡི་གེ་དགུ་བཅུ་རྩ་དྲུག་པ། །དབྱངས་ཡིག་གཉིས་པ་ལྡན་པ་ཡི། །ཡི་གེ་དགུ་བཅུ་རྩ་
<pb id="85.205a"/>
དགུ་པ། །གདུག་པ་ཐམས་ཅད་སྐྲག་བྱེད་པ། །མ་མོ་ཀུན་གྱི་བདེ་བའི་གནས། །དབྱངས་ཀྱི་ཡི་གེ་བཅུ་གསུམ་པ། །ཡི་གེ་གཉིས་པ་དག་དང་ལྡན། །མ་མོ་བཅུ་གསུམ་པ་ཉིད་ནི། །
ཡི་གེ་ལྔ་པ་དག་དང་སྦྱར། །གདུག་པ་ཐམས་ཅད་འཁྲུག་བྱེད་དེ། །མཁའ་འགྲོ་མ་ཡི་བདེ་བའི་གནས། །དབྱངས་ཡིག་བཅུ་བཞི་པ་ཡིས་ནི། །ཡི་གེ་བརྒྱད་པ་དག་དང་སྦྱར། །བཅྭ་ལྔ་པ་ཡིས་
རབ་ཏུ་སྦྱར། །དབྱངས་ཡིག་བཅུ་བཞི་པ་ཉིད་ནི། །ཡི་གེ་དགུ་པ་དག་དང་སྦྱར། །སྟེང་དུ་ཐིག་ལེ་ཡང་དག་གནས། །ཡི་གེ་དག་ནི་བསྒྲུབ་པ་སྟེ། །མཁའ་འགྲོ་མ་ཡི་ཁྱད་པར་ཡིན། །དབྱངས་ཡིག་
བཅུ་གཅིག་པ་ཉིད་ནི། །ཡི་གེ་བཅུ་གཉིས་པ་དང་སྦྱར། །སྟེང་དུ་བྱིན་དུས་རྣམ་པར་བརྒྱན། །དབྱངས་ཀྱི་ཡི་གེ་བཅུ་གཅིག་པ། །ཡི་གེ་བཅུ་གསུམ་པ་དང་སྦྱར། །ཐིག་ལེས་ཀྱང་ནི་རྣམ་པར་བརྒྱན། །
འབྱུང་པོ་ཀུན་ནི་སྐྲག་བྱེད་ཅིང་། །སྒྲུབ་པ་པོས་ནི་དགའ་བ་ཡིན། །དབྱངས་ཀྱི་ཡི་གེ་ལྔ་པ་ལ། །ཡི་གེ་སུམ་བཅུ་རྩ་གཉིས་སྦྱར། །དབྱངས་ཀྱི་གསུམ་པ་ཉིད་དག་ནི། །ཡི་གེ་སུམ་བཅུ་གསུམ་
དང་སྦྱར། །མ་མོ་གཉིས་པ་ཉིད་དག་དང་། །ཡི་གེ་སུམ་བཅུ་རྩ་བཞིར་སྦྱར། །དབྱངས་ཀྱི་གཉིས་པ་དག་དང་ནི། །ཡི་གེ་སུམ་བཅུ་དྲུག་དང་སྦྱར། །དང་པོ་ཡི་ནི་གཉིས་པ་དག །ཡི་གེ་སུམ་བཅུ་
བདུན་དང་སྦྱར། །དབྱངས་ཀྱི་ཡི་གེ་གསུམ་པ་ནི། །ཡི་གེ་བཞི་བཅུ་དང་སྦྱར་བ། །མ་མོ་བཅུ་གཅིག་པ་ཉིད་ནི། །ཡི་གེ་བཞི་བཅུ་གཅིག་དང་སྦྱར། །དབྱངས་ཀྱི་ཡི་གེ་གཉིས་པ་ནི། །
ཡི་གེ་བཞི་བཅུ་གཉིས་པར་སྦྱར། །དབྱངས་ཀྱི་གསུམ་པ་དག་དང་ནི། །ཡི་གེ་བཞི་བཅུ་བཞི་དང་སྦྱར། །མ་མོའི་གཉིས་པ་ཉིད་དང་ཡང་། །ཡི་གེ་བཞི་བཅུ་བརྒྱད་པར་སྦྱར། །དབྱངས་ཀྱི་ཡི་གེ་
<pb id="85.205b"/>
གཉིས་པ་དག །ཡི་གེ་བཞི་བཅུ་དགུ་དང་སྦྱར། །དབྱངས་ཀྱི་ཡི་གེ་གཉིས་པ་དག །ཡི་གེ་ལྔ་བཅུ་གཉིས་པར་སྦྱར། །ཕྱི་མོའི་ལྔ་པ་ཉིད་དང་ནི། །ཡི་གེ་ལྔ་བཅུ་ལྔ་དང་སྦྱར། །ཡི་གེ་ལྔ་བཅུ་རྩ་བཞི་པ། །ཐིག་ལེས་ཀྱང་ནི་རྣམ་པར་བརྒྱན། །
ཡི་གེ་ལྔ་བཅུ་རྩ་ལྔ་པ། །ཐིག་ལེས་ཀྱང་ནི་རྣམ་པར་བརྒྱན། །དབྱངས་ཀྱི་ཡི་གེ་གཉིས་པར་སྦྱར། །ཡི་གེ་ལྔ་བཅུ་རྩ་བརྒྱད་པ། །ཐིག་ལེས་མགོ་ལ་མནན་པར་བྱ། །དབྱངས་ཀྱི་ཡི་གེ་གཉིས་པ་དང་། །ཡི་གེ་དྲུག་བཅུ་
དྲུག་བཅུ་སྦྱར། །ཕྱི་མོ་གཉིས་པ་ཉིད་ཀྱང་ནི། །ཡི་གེ་དྲུག་བཅུ་བདུན་དང་སྦྱར། །གདུག་པའི་དངོས་གྲུབ་ཀུན་འགྲུབ་ཅིང་། །སྒྲུབ་པ་པོ་ལ་དཔལ་ཡང་སྩོལ། །དབྱངས་ཀྱི་ཡི་གེ་བཞི་པ་དང་། །ཡི་གེ་བདུན་བཅུ་པ་དང་
སྦྱར། །ཐིག་ལེས་ཀྱང་ནི་རྣམ་པར་བརྒྱན། །ཕྱི་མོ་ཡི་ནི་བཞི་པ་ཡིས། །ཡི་གེ་བདུན་བཅུ་གསུམ་དང་སྦྱར། །བཅོ་ལྔ་པ་ནི་རབ་བླངས་ཏེ། །དབྱངས་ཡིག་བཅུ་བཞི་པ་དང་ནི། །ཡི་གེ་བདུན་བཅུ་བཞི་པར་སྦྱར། །
ཕྱི་མོའི་བཅུ་བཞི་དག་དང་ནི། །ཡི་གེ་བདུན་བཅུ་གསུམ་དང་སྦྱར། །དེ་བཞིན་བཅོ་ལྔ་པ་དང་སྦྱར། །དབྱངས་ཀྱི་ཡི་གེ་གཉིས་པ་ནི། །ཡི་གེ་བདུན་བཅུ་བཞི་དང་སྦྱར། །ཕྱི་མོའི་ཡི་གེ་གཉིས་པ་ཡང་། །ཡི་གེ་བདུན་
བཅུ་བདུན་དང་སྦྱར། །ཐིག་ལེས་ཀྱང་ནི་རྣམ་པར་བརྒྱན། །ཕྱི་མོ་ཡི་ནི་གཉིས་པ་ཡང་། །ཡི་གེ་བདུན་བཅུ་བརྒྱད་དང་སྦྱར། །ཐིག་ལེ་གཉིས་ཀྱིས་རྣམ་པར་བརྒྱན། །ཕྱི་མོ་ཡི་ནི་གཉིས་པ་ཡང་། །ཡི་གེ་
བདུན་བཅུ་དགུ་དང་སྦྱར། །མ་མོའི་བཞི་པ་ཉིད་དང་ནི། །ཡི་གེ་བརྒྱད་བཅུ་པ་དང་སྦྱར། །ཐིག་ལེས་མགོ་ལ་མནན་པར་བྱ། །དབྱངས་ཡིག་བཞི་པ་དག་ཀྱང་ནི། །ཡི་གེ་བདུན་བཅུ་དགུ་དང་སྦྱར། །ཐིག་ལེ་སྒྲ་ཡིས་
བསྐྱེད་པ་སྟེ། །ཐིག་ལེས་ཀྱང་ནི་རྣམ་པར་བརྒྱན། །དབྱངས་ཡིག་བཞི་པ་དག་ཀྱང་ནི། །ཡི་གེ་བདུན་བཅུ་དགུ་དང་སྦྱར། །ཐེག་ལེ་སྒྲ་ཡིས་བསྐྱེད་བ་སྟེ། །ཐིག་ལེས་ཀྱང་ནི་རྣམ་པར་བརྒྱན། །དབྱངས་ཀྱི་ཡི་གེ་གསུམ་པ་དག །
<pb id="85.206a"/>
ཡི་གེ་བཅུ་དྲུག་པ་དང་སྦྱར། །འོག་དང་སྟེང་གི་ཡི་གེ་གྲངས། །དགུ་བཅུ་རྩ་བདུན་བཤད་པ་སྟེ། །འདི་ནི་རྩ་བའི་གསང་སྔགས་སུ། །མཁས་པ་རྣམས་ཀྱིས་ཤེས་པར་བྱ། །དངོས་གྲུབ་ཀྱི་ནི་གནས་ཡིན་ཞིང་། །མཁའ་འགྲོའི་
སྙིང་ནི་འཇོམས་པ་ན། །དཔལ་ལྡན་ཁྲག་འཐུང་ལྷ་རིགས་རྒྱལ། །ཀླགས་པས་གྲུབ་པ་དོན་ཡོད་པ། །ཨོཾ་ནི་དང་པོར་སྦྱར་བར་བྱ། །ཧཱུྃ་ཧཱུྃ་ཕཊ་ནི་མཐར་སྦྱར་བ། །འདི་ནི་རྩ་བའི་གསང་སྔགས་ཏེ། །གྲུབ་པ་ཐམས་ཅད་གྲུབ་བྱེད་ཡིན། །
དེ་ནས་རང་གི་བདག་ཉིད་ཀྱི། །དཔའ་བོ་ཐམས་ཅད་མཉམ་སྦྱོར་བ། །མཁའ་འགྲོ་མ་ནི་དྲ་བ་ཡི། །འཁོར་ལོ་བདེ་མཆོག་ཡིན་པར་འདོད། །ཧཱ་སྭཱ་ར་བ་སྃ་ལ་ཛཱ་ནཱི་ཀི་ཌཱ་ཊཕ་ཧཱུྃ་ཧཱུྃ་ཀྃ་རུ་རུ་ཧེ་ཧེ་ཛྲབ་ཤྲཱི་ཨོྃ། །རིག་པའི་རྒྱལ་པོའི་སྙིང་པོ་ནི། །མ་བྱུང་
འབྱུང་བར་མི་འགྱུར་རོ། །ཊ་ཕ་ཧཱུྃ་ཧཱུྃ་ཧ་ཧ་ཧྲཱིཿཨོྃ། །ཡི་གེ་བྃ་དང་ཡོཾ་དང་ནི། །ཡི་གེ་མྃ་དང་ཧྲིྃ་ཉིད་དང་། །ཧཱུྃ་དང་ཕཊ་ཅེས་བཤད་པ་ཡིན། །ཨོྃ་བྃ་བཛྲ་བཱ་རཱ་ཧི། ཧྃ་ཡོཾ་ཡ་མི་ནི། ཧྲཱིྃ་མོཾ་མོ་ཧ་ནི།ཧྲེྃ་ཧྲིྃ་སྃ། ཙལ་ནི། ཧཱུྃ་ཧཱུྃ་སྃ་ཏྲཱ་ས་ནི། ཕཊ་ཕཊ་
ཙཎ་ཌི་ཀ །རྣལ་འབྱོར་མ་ནི་དྲུག་དུ་བསྒྲགས། །རེའུ་མིག་དྲུག་ལ་རྣམ་པར་བསྒོམ། །མངོན་པར་བརྗོད་པའི་རྒྱུད་བླ་མའི་བླ་མ་ལས་གོ་ཆའི་སྙིང་པོ་བསྒོམ་པའི་ལེའུ་སྟེ་ལྔ་བཅུ་རྩ་བརྒྱད་པའོ།།  །།<head n="2" t="ལྔ་བཅུ་རྩ་དགུ་པ། གོ་ཆ་དང་ལྷ་མོའི་སྙིང་པོ་སྒོམ་པ་བསྟན་པའི་ལེའུ།" type="lewu" zh="77.970"/>དེ་ནས་གཞན་ཡང་ལྷ་མོ་ཡི། །
སྙིང་པོ་བླ་མེད་བཤད་པར་བྱ། །ཨོྃ་བཛྲ་བཻ་རོ་ཙ་ནཱི་ཡེ་ཧཱུཾ་ཧཱུྃ་ཕཊ་སྭཱ་ཧཱ། ལྷ་མོའི་སྙིང་པོའི་སྦྱོར་བ་ནི། །བཅུ་གསུམ་པ་ནི་བདག་ཉིད་དགེ། །པད་མ་དབུས་སུ་ཕག་མོ་སྟེ། །འདབ་མ་ལ་ནི་ལྷ་མོ་དགོད། །སྒོ་བཞི་དག་གི་ཕྱོགས་སུ་ནི། །ལྷ་མོའི་
སྙིང་པོ་རྣམ་པར་བསྒོམ། །ཨོྃ་ལས་བྱུང་བའི་རྟ་གདོང་དང་། །རྡོ་རྗེ་སྙིང་པོ་གདུག་པའི་སྒྲ། །དྲག་པོ་ཡང་ནི་གཡོ་མ་དང་། །མི་འཕྲོག་མ་དང་དྲི་མེད་མ། །ཧཱུྃ་མཛད་མ་དང་ལྡན་ལྷ་མོ། །བསྲེག་བླུགས་མ་དང་ཕཊ་བྱེད་མ། །རང་བྱུང་མ་དང་
བཅུ་གཉིས་ཏེ། །ཧ་མཛད་གཡས་པའི་གཙོ་བོ་ཡིན། །རྡོ་རྗེ་ཕག་མོ་ཞེས་བྱ་བ། །དངོས་གྲུབ་ཐམས་ཅད་སྩོལ་མཛད་པ། །སྔོ་དང་སེར་དང་དམར་བ་དང་། །ལྗང་ཁུ་སྟེང་ཞལ་དཀར་པོ་སྟེ། །སྤྱན་གསུམ་པ་ལ་བཞིན་རྣམ་སྒྱུར། །མཆེ་བ་
<pb id="85.206b"/>
རྣམ་པར་གཙིགས་པ་སྟེ། །གཡས་བརྐྱང་བཞུགས་ཤིང་ཐོད་ཕྲེང་ཅན། །གསུས་པ་རློ་ཞིང་སྐྲ་གྲོལ་བ། །ཕྱོགས་ཀྱི་གོས་ཅན་འཛིན་པ་སྟེ། །རང་གི་ཐབས་དང་སྦྱོར་བས་གནས། །འཇིགས་བྱེད་ཙ་མུཎྜི་འཇིགས་མྱོས། །ཞབས་ཀྱི་འོག་ཏུ་
གནོན་པས་བཞུགས། །ཐོད་པ་དང་ནི་ཁ་ཊྭཱྃ་ག །མདུང་དང་གྲི་གུག་ཅང་ཏེའུ་དང་། །རྡོ་རྗེ་དྲིལ་བུ་ཞགས་པ་དང་། །ལྕགས་ཀྱུ་ཚངས་པའི་མགོ་བོ་དང་། །དགྲ་སྟ་དང་ནི་སྡིགས་མཛུབ་དང་། །ན་རའི་ལྤགས་པ་སྟེང་དུ་བརྐྱང་། །སྐུ་རགས་
དང་ནི་དཔུང་རྒྱན་དང་། །ཕྱག་རྒྱ་ལྔ་ཡིས་རྣམ་པར་བརྒྱན། །སངས་རྒྱས་ལྔ་ཡི་ཅོད་པན་ཅན། །ཐུགས་རྗེ་ཁྲོ་གཉེར་འཇིགས་པ་སྟེ། །འདབ་ལ་ལྷ་མོ་ཐམས་ཅད་དགོད། །མ་མོ་དག་ནི་བརྒྱད་པ་སྟེ། །སེར་དང་དམར་དང་ལྗང་བ་དང་། །
ལྷོ་ནི་སྔོ་བའི་མདོག་ཅན་ཏེ། །མེ་ཕྱོགས་དམར་ལ་དུད་ཁ་སྟེ། །སྔོ་བ་དང་ནི་དཀར་བ་དང་། །དབང་ལྡན་དུ་ནི་དགོད་པ་སྟེ། །སྤྱན་གསུམ་པ་ལ་སྐྲ་གྲོལ་བ། །ཕྱག་རྒྱ་ལྔ་དང་ཡང་དག་ལྡན། །སྐྱིལ་དཀྲུང་ཕྱེད་པས་ལེགས་པར་བཞུགས། །
ཐོད་པ་ཡི་ནི་དབུ་རྒྱན་ཅན། །ཕྱོགས་ཀྱི་གོས་ཅན་བཞིན་རྣམ་སྒྱུར། །ཐམས་ཅད་ཡི་དགས་གདན་ལ་བཞུགས། །ཐུགས་རྗེ་ཆགས་པས་རྣམ་པར་མྱོས། །རྡོ་རྗེའི་མཆོག་ནི་གར་མཛད་ཅིང་། །ཐོད་པ་རག་ཏས་བཀང་བ་དང་། །དྲིལ་བུ་ཅང་ཏེའུ་སྒྲ་
ཡང་སྒྲོགས། །ལྷ་རྣམས་དགའ་བར་བྱེད་པ་ཡིན། །སྒོ་རྣམས་སུ་ནི་སྒོ་སྲུངས་ཏེ། །དབང་པོའི་སྟེང་དུ་རྣམ་པར་བཞུགས། །གཡས་བརྐྱང་པ་ཡི་ཞབས་ཀྱིས་བཞུགས། །སྤྱན་གསུམ་པ་ལ་དབུ་སྐྲ་བརྫེས། །ཐོད་པའི་ཕྲེང་བའི་དབུ་རྒྱན་
ཅན། །ཕྲེང་བའི་རྒྱན་གྱིས་སྤུད་པ་སྟེ། །ཐོད་པ་དང་ནི་ཁ་ཊྭཱྃ་འཛིན།  །རྡོ་རྗེ་མགོ་བོ་ཕྱག་ན་བསྣམས། །ཐམས་ཅད་རྣམ་སྒྱུར་གསུས་པ་འཕྱང་། །ཐམས་ཅད་མགོ་བོའི་ཕྲེང་བས་བརྒྱན། །སྔོ་དང་ལྗང་དང་དཀར་པོ་སྟེ། །སེར་ཞིང་
ཕྱག་བཞི་མདོག་གཉིས་པ། །གཅེར་བུ་པད་མའི་རྒྱ་ཡང་ཆེ། །རང་གི་རིགས་ཀྱི་དབུ་རྒྱན་ཅན། །ཐམས་ཅད་རང་ཐབས་གཉིས་པ་སྟེ། །བཅུ་གསུམ་པ་ནི་རྣམ་པར་བསྒོམ། །སྙིང་པོ་མཆོག་ནི་སྒོམ་པ་ཡིན། །འདོད་པ་ཐམས་ཅད་རབ་ཏུ་