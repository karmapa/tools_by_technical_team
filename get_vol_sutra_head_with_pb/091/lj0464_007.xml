<pb id="91.252a"/>
པར་རང་གྱུར་པ། །དེ་དག་ཁོ་ནར་རབ་ཏུ་བསྒྲགས། །ཕ་རོལ་ཕྱིན་དྲུག་སྤྱོད་པ་ནི། །རྡོ་རྗེའི་རིགས་སུ་བརྗོད་པར་བྱ། །བྱང་ཆུབ་སེམས་གང་དེ་རྡོ་རྗེ། །རྡོ་རྗེ་མཚན་མར་འདི་བརྗོད་བྱ། །བྱང་ཆུབ་སེམས་ཀྱི་རབ་སྦྱོར་བས། །མཚན་མ་བརྟན་པོར་བརྗོད་
པར་བྱ། །པད་མ་ཤེས་རབ་ཕ་རོལ་ཕྱིན། །པད་མའི་ལྟེ་བར་འདུག་བྱ་བ། །ཤེས་རབ་ཕ་རོལ་ཕྱིན་པ་ཡི། །རྣལ་འབྱོར་ཡང་ཡང་སྙོམས་འཇུག་བྱ། །བྷ་ག་ལིང་གའི་སྦྱོར་བ་ནི། །ཡང་དང་ཡང་དུ་བསྟེན་བྱས་ནས། །གཡོ་དང་ཉེས་པ་རྣམ་སྤངས་པར། །
གདོན་མི་ཟ་བར་ཡང་དག་བྱུང་། །ཤེས་རབ་དང་ནི་བྱང་ཆུབ་སེམས། །ཡང་དང་ཡང་དུ་བསྟེན་བྱས་ནས། །ཤེས་རབ་ཕ་རོལ་ཕྱིན་པའི་ཚུལ། །བྱང་ཆུབ་གདོན་མི་ཟ་བར་འགྱུར། །བསྒྲུབ་བྱར་གྱུར་པའི་ཆོས་འདི་ནི། །ལུས་ཅན་ཀུན་གྱིས་རྙེད་པར་དཀའ། །
བྱང་ཆུབ་སེམས་དད་ཤེས་རབ་ཆེ། །མཆོད་རྟེན་མཚན་མའི་རྗེས་ཆགས་བྱ། །རྣལ་འབྱོར་པས་ནི་འདི་བསྒོམ་དང་། །འདི་ལྟ་བུ་ཡི་སྒྲུབ་པ་དང་། །སྤྱོད་པ་གསང་བ་འདི་ཡིས་ནི། །རྡོ་རྗེ་གསང་བ་ཉིད་ཐོབ་འགྱུར། །གསང་བ་དགོངས་པས་བསྡུས་
པ་ཡི། །མདོ་ལས་རྒྱ་ཆེར་ཇི་སྐད་གསུངས། །གསང་བའི་རྣལ་འབྱོར་འདི་ཡིས་ནི། །སེམས་ཅན་ཐམས་ཅད་རྣམ་པར་བསྒོམ། །རྡོ་རྗེ་གསང་དབང་བསྡུས་པ་ཡི། །སྒྲུབ་པའི་རྣལ་འབྱོར་འདི་ཡིས་ནི། །གསང་བ་ཆེན་པོ་བསྒྲུབས་ན་ནི། །
སྐད་ཅིག་དེ་ལ་རབ་འགྲུབ་འགྱུར། །ཁ་ཅིག་ཉིན་ཞག་དེ་ཉིད་ལ། །ཡང་དང་ཡང་དུ་འགྲུབ་པར་འགྱུར། །ཉི་མ་གཉིས་གསུམ་བཞི་ལྔ་འམ། །དྲུག་དང་བདུན་ལ་ཐེ་ཚོམ་མེད། །མཚམས་མེད་ལྔ་པོ་བྱེད་པ་ཡང་། །ཅི་རིགས་པ་ཡི་ཆོ་ག་ཡིས། །
ལོ་གཅིག་ཏུ་ནི་རབ་སྦྱོར་བས། །འགྲུབ་འགྱུར་འདི་ལ་ཐེ་ཚོམ་མེད། །རྡོ་རྗེ་གསང་བའི་ཆོ་ག་རྫོགས་སོ།།  །།<head n="2" t="ཧཱུཾ་རྡོ་རྗེ་ཧཱུཾ་མཛད་བསྒོམ་པ།" type="lewu" zh="84.636"/><bampo n="464.7"/>གསང་བ་ཡི་ནི་དཀྱིལ་འཁོར་མཆོག །རྡོ་རྗེ་སློབ་དཔོན་ཆོ་ག་ནི། །ཇི་ལྟར་རིགས་ཤིང་འཚམ་པ་རུ། །དེ་ནས་ཡང་དག་བཤད་པར་
བྱ། །མདོར་ན་རིག་པའི་བརྟུལ་ཞུགས་ནི། །གོང་དུ་དཀྱིལ་འཁོར་ལས་བཤད་བཞིན། །ཅི་ལྟར་སྤྲོ་ཞིང་ཅི་ནུས་པར། །སྔོན་དུ་མཁས་པས་བཤད་པར་བྱ། །རྡོ་རྗེ་སེམས་དཔའ་སྐལ་བ་ཆེ། །རྒྱལ་པོ་ཀུན་དུ་ཁྱབ་པའི་འོད། །ཐེ་ཚོམ་མེད་པར་
<pb id="91.252b"/>
སྟོང་ཕྲག་བརྒྱ། །རྟག་ཏུ་རྡོ་རྗེའི་ཚིག་བརྗོད་བྱ། །སེམས་དཔའི་རྡོ་རྗེ་གོམས་བྱ་སྟེ། །རྡོ་རྗེ་རྣལ་འབྱོར་གོམས་བྱས་ཏེ། །ཆོས་རྣམས་དག་པ་གོམས་པར་བྱ། །གོམས་པ་ཙམ་གྱིས་འགྲུབ་པར་འགྱུར། །ཉོན་མོངས་རབ་སྤོང་ཉོན་མོངས་བཟློག་
པར་བྱ། །རྣལ་འབྱོར་གོམས་པ་ཡིས་ནི་རྣལ་འབྱོར་བསྒྲུབ། །བཟླས་པ་ཙམ་གྱིས་དགའ་ཆེན་འགྲུབ་འགྱུར་ཏེ། །རྣལ་འབྱོར་ཆོ་གས་བསྒྲུབ་པ་འགྲུབ་པར་འགྱུར། །ཡང་ན་བཟླས་པ་ཙམ་ཉིད་ནི། །བཟླས་པ་མཆོག་གིས་བཟླས་པ་བྱ། །
རྣལ་འབྱོར་རིག་པ་བསྒྲུབ་པའི་ཕྱིར། །དངོས་གྲུབ་ཆོ་གས་བཟླས་པར་བྱ། །དེ་ནི་རྣལ་འབྱོར་ཆོ་ག་ཡིས། །སྐད་ཅིག་སངས་རྒྱས་ཉིད་ཐོབ་འགྱུར། །རྣལ་འབྱོར་ཆོ་ག་མེད་པར་ནི། །འགྲུབ་མིན་འདི་ལ་ཐེ་ཚོམ་མེད། །རིག་པ་འཛིན་པ་
ཐམས་ཅད་ཀྱི། །གསང་བ་བཞི་ནི་ཡང་དག་བཤད། །གསང་བ་ཆེན་པོ་ཚད་མེད་པ། །བཞི་པོ་ཐམས་ཅད་བསྡུས་པ་ཡིན། །བཟླས་བརྗོད་སྦྱིན་སྲེག་ཆོ་ག་དང་། །ཕྱག་རྒྱ་བཅིང་བ་ལྷུར་ལེན་པ། །རིག་པའི་མཆོག་གི་ཆོ་ག་ནི། །གསང་
བ་བསྡུས་པ་དང་པོ་ཡིན། །གསང་དང་སྐེམ་བྱེད་ཕུར་པས་བཏབ། །བརྡེག་པ་དང་ནི་མངོན་སྤྱོད་དང་། །བགེགས་བསྐྲད་པ་ཡི་འཁྲུལ་འཁོར་འདི། །གསང་བའི་བསྡུས་པ་གཉིས་པ་ཡིན། །གོ་ཆ་མི་འགྱུར་བཅིང་བ་དང་། །སྤྱོད་དང་དེ་བཞིན་
རབ་བསྐྱོད་དང་། །བདག་ཉིད་མངོན་པར་བསྲུང་ཉིད་དང་། །བགེགས་རྣམས་བསལ་བར་བྱ་བ་དང་། །རྫས་འཕྲོག་པ་དང་གཞོམ་པ་དང་། །གདུག་པ་ཐམས་ཅད་མངོན་བསྲུང་བ། །རིག་པ་འཛིན་པ་ཐམས་ཅད་ཀྱི། །གསང་བ་བསྡུས་
པ་གསུམ་པ་ཡིན། །སྔགས་དང་ཕྱག་རྒྱ་མཆོད་པ་དང་། །དེ་བཞིན་རིག་པའི་དངོས་གྲུབ་ཉིད། །བགེགས་རྣམས་བསོད་ནམས་ཉེ་བར་བསྡུ། །གསང་བ་བཞི་པར་འདོད་པ་ཡིན། །གསང་བ་བཞི་པོ་
ཐམས་ཅད་ནི། །རང་བཞིན་རྫུ་འཕྲུལ་ཀུན་བསྡུས་པ། །གསང་བ་མཆོག་གི་རྒྱུད་ཆེན་པོ། །རྒྱུད་དེ་ལས་ནི་རབ་ཏུ་བཤད། །བཟླས་བརྗོད་སྦྱིན་སྲེག་ཆོ་ག་ནི། །དེ་ནི་རྒྱུད་མཆོག་ལས་བཤད་བྱ། །གང་ཕྱིར་རིག་པ་འཛིན་ཀུན་གྱི། །
<pb id="91.253a"/>
བཟླས་བརྗོད་སྦྱིན་སྲེག་བསྒྲུབ་པར་བྱ། །བཟླས་བརྗོད་སྦྱོར་བ་མེད་པར་ནི། །རིག་པའི་དངོས་གྲུབ་འབྱུང་མི་འགྱུར། །སྦྱིན་སྲེག་ཙམ་ནི་མེད་པ་རུ། །རིག་པའི་བྱ་བ་བྱེད་མི་འགྱུར། །གང་གིས་རྣལ་འབྱོར་བརྩོན་འགྱུར་བ། །
བཟླས་པའི་རིམ་པ་བཤད་བྱ་བ། །རིག་པ་འཛིན་པ་ཐམས་ཅད་ཀྱི། །སྙིང་པོ་འདི་ནི་གསང་མཆོག་ཡིན། །གསང་བའི་རིགས་འདིར་བཟླས་པ་ནི། །རྣལ་འབྱོར་ཉི་ཤུ་ཡང་དག་བྱུང་། །བཟླས་པ་རྣམ་པ་ཉི་ཤུ་ནི། །གསང་བའི་
རྒྱུད་ཏུ་ཉི་ཤུ་གཅིག །གནས་ངན་ལེན་གྱི་བག་ཆགས་རྟོགས། །རྟོག་པ་བག་ཆགས་ཞེས་བྱ་སྟེ། །བཟླས་པ་ཙམ་གྱིས་ཐིམ་འགྱུར་ཏེ། །བཟླས་པ་ཙམ་གྱིས་བརྗོད་པར་བྱ། །ཉེས་པ་བྱས་པ་སྤོང་བ་དང་། །དེ་བཞིན་སྲིད་པ་
སྦྱོང་བྱེད་ཅིང་། །རྨད་བྱུང་སྣ་ཚོགས་མཐོང་འགྱུར་ཏེ། །དེ་བས་བཟླས་པ་བརྗོད་པར་བྱ། །བྱང་ཆུབ་སྤྱོད་པ་འབྱུང་འགྱུར་ཞིང་། །ཚུལ་མཆོག་མཐོང་བར་འགྱུར་བ་སྟེ། །དེ་བས་བཟླས་པའི་ཆོ་ག་ནི། །རྣལ་འབྱོར་པས་ནི་ངེས་
པར་བྱ། །གསང་བ་ཆེན་པོའི་རྒྱུད་འདི་རུ། །ཧཱུྃ་ནི་དང་པོར་རབ་ཏུ་བསྒྲགས། །གསང་བ་ཐམས་ཅད་ཡང་དག་འབྱུང་། །ཧཱུྃ་གིས་བཟླས་པ་བརྗོད་པར་བྱ། །སངས་རྒྱས་ཀུན་གྱི་གཙོ་བོ་ནི། །དེ་བཞིན་ཡི་གེ་ཧཱུྃ་རབ་མཆོག །གསང་བ་
ཐམས་ཅད་འཁོར་ལོར་བཅས། །རིགས་ལྔ་དག་དང་བཅས་པ་འབྱུང་། །འདིར་ནི་ཡི་གེ་ཧཱུྃ་འབྱུང་བར། །སྔོན་ལ་ཤེས་རབ་ཅན་གྱིས་བརྟག །ལྕེ་སོགས་ཐམས་ཅད་ཁོང་སྟོང་དུ། །ལུས་ཀུན་ལ་ནི་བརྟག་པར་བྱ། །སྦྱོར་བ་བཅུ་ལས་
འབྱུང་མི་འགྱུར། །སོ་ལས་རྣམ་པ་ཀུན་དུ་མིན། །ལྕེ་དང་རྩ་བ་ལས་ཀྱང་མིན། །རྐན་ལས་རྣམ་པ་ཀུན་དུ་མིན། །གནས་གང་ལས་ནི་སྦྱོར་བ་འབྱུང་། །སྙིང་ག་ཉིད་ལས་འབྱུང་མི་འགྱུར། །ཁོང་སྟོང་དངོས་པོ་ཐམས་ཅད་ལ། །སྐྱེ་བ་
ཉིད་ནི་སྣང་མི་འགྱུར། །ཡི་གེ་ཧཱུྃ་གི་སྦྱོར་བ་ཡིས། །རང་གི་དབྱིངས་ལ་ཡང་དག་སྦྱར། །དེ་ཉིད་ཉོན་མོངས་ཅན་མི་འགྱུར། །ཀུན་གཞི་ས་བོན་ཐམས་ཅད་པ། །རྐན་དང་ལྐོག་མའི་འབད་པ་དང་། །ལྕེ་ཡི་ཚོགས་ལས་ཡང་དག་འབྱུང་། །
<pb id="91.253b"/>
ཡི་གེ་ཧཱུྃ་གི་སྒྲ་བྱུང་བ། །དེ་ནི་མི་རྟོག་ཡང་དག་བྱུང་། །དེ་ལྟར་འབྱུང་བའི་སྦྱར་བ་ལས། །གནས་ཀྱི་ཉོན་མོངས་ཅན་མི་འགྱུར། །ཚིག་དང་བཅས་པའི་ཇི་བཞིན་སྒྲ། །འདུས་བྱས་ཐམས་ཅད་དོར་བར་བྱ། །ཇི་བཞིན་ཧཱུྃ་གི་སྦྱོར་བ་ལས། །ཆོས་
རྣམས་ཐམས་ཅད་སྐྱེ་བ་མེད། །རྣམ་པར་རྟོག་ལས་ཡང་དག་བྱུང་། །དེ་ནི་མི་རྟོག་ཡང་དག་འབྱུང་། །འཁོར་བ་དག་གི་ཐོག་མ་ནི། །ཇི་ལྟར་ཡང་ནི་ཤེས་མི་འགྱུར། །འདིར་ནི་སྐྱེ་བ་མི་སྣང་ཞིང་། །འདུས་བྱས་དག་ནི་འཇིག་པ་མིན། །
དེ་བས་ཡི་གེ་ཧཱུྃ་ཙམ་གྱིས། །འདུས་བྱས་སོ་སོར་བརྟག་པར་བྱ། །དག་ཅིང་མཐར་ཐུག་གནས་ཉིད་ནི། །ཧཱུྃ་གིས་ཀྱང་ནི་སྦྱར་བར་བྱ། །རང་བཞིན་མེད་པའི་སྒྲ་འདི་ནི། །ཡི་གེ་ཧཱུྃ་ལས་ཡང་དག་བྱུང་། །འདི་ལ་དངོས་པོ་ཡོད་མ་ཡིན། །
རང་བཞིན་མེད་ཅིང་བདག་མེད་པ། །དེ་བཞིན་ཆོས་རྣམས་ཐམས་ཅད་ཀྱི། །རང་བཞིན་ཉིད་ནི་ཡོད་མ་ཡིན། །བདག་གམ་སེམས་ཅན་གསོ་བ་མེད། །གཟུང་དང་འཛིན་པ་རྣམ་པར་སྤང་། །ཟག་པ་མེད་ཅིང་འདུས་བྱས་མིན། །གནས་
ནི་དག་པ་བརྟན་པར་བྱ། །དངོས་གྲུབ་སྦྱོར་བའི་ཡེ་ཤེས་ཀྱིས། །སངས་རྒྱས་བྱང་ཆུབ་ཐོབ་པར་འགྱུར། །དེ་ལྟ་བུ་ཡི་སྦྱོར་བ་ཡིས། །ཡི་གེ་ཧཱུྃ་ནི་ཡང་དག་འབྱུང་། །ཡེ་ཤེས་དག་པ་ཡང་དག་འབྱུང་། །ཆོས་ཀྱི་དབྱིངས་ཀྱིས་བརྟན་པར་
བྱ། །སངས་རྒྱས་རྫུ་འཕྲུལ་ཆེན་པོ་ཡང་། །འདིར་ནི་ཉེ་བར་མི་དམིགས་ཏེ། །གང་ཕྱིར་དུས་གསུམ་གཤེགས་སྙིང་པོ། །སངས་རྒྱས་སྙིང་པོ་ཚོགས་སུ་བཤད། །སངས་རྒྱས་སྲས་བཅས་ཐམས་ཅད་དང་། །རྡོ་རྗེ་ཅན་ནི་རྒྱལ་སྲས་བཅས། །
ཧཱུྃ་ཙམ་གྱི་ནི་སྦྱོར་བ་ཡིས། །ཀུན་དུ་ཡང་དག་དགུག་པར་བྱ། །ཡི་གེ་སྦྱོར་བ་གཅིག་གིས་ནི། །སངས་རྒྱས་ཀུན་གྱི་སྙིང་པོ་བརྟན། །གང་ཕྱིར་རྡོ་རྗེ་འཛིན་རྒྱལ་པོ། །འདི་ནི་རང་གི་སྦྱོར་བས་གནས། །ཆོས་ཀྱི་རྒྱུ་འཐུན་བག་ཆགས་
ནི། །བྱང་ཆུབ་སེམས་ནི་མ་རྟོགས་པར། །ཐོག་མ་མེད་ལྡན་འཁོར་བ་ལས། །འབྱུང་བ་ཅུང་ཟད་ཡོད་མ་ཡིན། །ཉན་ཐོས་དང་ནི་རང་རྒྱལ་དང་། །བྱང་ཆུབ་སེམས་དཔའི་རྣམ་འཕྲུལ་ནི། །བྱང་ཆུབ་ཀྱི་ནི་སེམས་མེད་པར། །འགས་ཀྱང་
<pb id="91.254a"/>
མྱ་ངན་འདའ་མི་ནུས། །གལ་ཏེ་སངས་རྒྱས་འབྱུང་མེད་ན། །ཉན་ཐོས་དག་ནི་ག་ལས་བྱུང་། །སངས་རྒྱས་འབྱུང་བ་ཡོད་མིན་ན། །རང་རྒྱལ་དེ་ནི་འབྱུང་མི་འགྱུར། །གལ་ཏེ་བྱང་ཆུབ་སེམས་དཔའ་མེད། །སངས་རྒྱས་རྣམས་ནི་གང་
ལས་འབྱུང་། །གལ་ཏེ་བྱང་ཆུབ་སེམས་མེད་ན། །དེ་བས་འཁོར་ལོ་འདི་ཀུན་ནི། །བྱང་ཆུབ་སེམས་ལས་ཡང་དག་བྱུང་། །བྱང་སེམས་གསང་བ་ཆེན་པོ་ནི། །ཡི་གེ་ཧཱུྃ་ལས་ཡང་དག་བྱུང་། །སངས་རྒྱས་ཐམས་ཅད་རབ་འབྱུང་བ། །
ཡི་གེ་ཧཱུྃ་གི་སྣང་བར་འགྱུར། །གང་ཕྱིར་མཚན་ལྡན་གཟུགས་ཅན་ནི། །རྟག་ཏུ་སངས་རྒྱས་རབ་འབྱུང་བ། །ཧཱུྃ་ཡིག་གི་ནི་སྦྱོར་བ་ཧཱུྃ། །དེ་ཉིད་རྡོ་རྗེ་ཡང་དག་བྱུང་། །ཆོས་དབྱིངས་རབ་སྦྱོར་རྡོ་རྗེ་ནི། །དེ་ལས་ཡང་དག་འབྱུང་བར་འགྱུར། །
དེ་ལས་རྡོ་རྗེ་རྣལ་འབྱོར་ཆེ། །རྣལ་འབྱོར་དབང་ཕྱུག་བླ་ན་མེད། ཐེ་ཚོམ་མེད་པར་རྣལ་འབྱོར་ཀུན། །ཡི་གེ་ཧཱུྃ་གི་སྦྱོར་བས་འགྲུབ། །དེ་ལྟ་བུ་ཡི་བཟླས་པ་ཡིས། །ཇི་ལྟར་བཅོམ་ལྡན་འདས་ཀྱིས་ནི། །སྔོན་ནི་བསྔོ་བ་མཛད་པ་ལྟར། །
རྣལ་འབྱོར་ལས་བྱས་དགེ་བ་བསྔོ། །བྱང་ཆུབ་སེམས་དཔའི་མཐུ་ཡིས་ནི། །རང་གི་སེམས་ཀྱང་བསྔོ་བར་བྱ། །རྡོ་རྗེ་ཆེན་པོ་མཐར་ཕྱིན་བྱེད། །བྱང་ཆུབ་སེམས་ཀྱིས་བསྒྲལ་བར་བྱ། །ཆོས་ཀྱི་དབྱིངས་
ཀྱི་སྙིང་པོ་ཆེ། །སེམས་ཅན་ཐམས་ཅད་གོས་པ་མེད། །ཐམས་ཅད་དེ་བཞིན་གཤེགས་སྙིང་པོ། །ཉོན་མོངས་འདམ་གྱིས་གོས་པ་མེད། །ཇི་ལྟར་ཟླ་བ་བཞིན་དུ་དག །ཟླ་བ་གང་བའི་འོད་གསལ་བ། །རྟག་ཏུ་ཡང་དག་རྫོགས་པར་
གནས། །རབ་ཏུ་དང་བ་འགྲུབ་པར་འགྱུར། །འདི་ནི་དང་པོ་ཆོས་ཡེ་ཤེས། །དེ་བཞིན་གཤེགས་པའི་སྙིང་པོ་ཡིན། །རྟག་ཏུ་དག་པར་གནས་པ་སྟེ། །རང་གི་ཉོན་མོངས་དག་གིས་བསྒྲིབས། །དེ་བས་རང་སེམས་རྣམ་པ་ནི། །ཟླ་བ་གང་
བར་ཤེས་པར་བྱ། །བདག་ནི་འགའ་ཡང་ཡོད་མ་ཡིན། །ཆོས་ཉིད་འདི་ནི་རྒྱལ་བས་ཤེས། །ཡེ་ཤེས་ཟླ་བ་གང་བ་མིན། །གང་ཕྱིར་བདག་ནི་ཡོད་མ་ཡིན། །ཟླ་བ་གང་བ་དང་མཚུངས་རིགས། །གང་ཕྱིར་དག་ཅིང་གོས་པ་མེད། །
<pb id="91.254b"/>
སངས་རྒྱས་ཡེ་ཤེས་སྐྱོན་མེད་པ། །ཟླ་བའི་སྦྱོར་བས་བསྒོམ་པར་བྱ། །མཐོང་ནས་ཤེས་རབ་ཅན་གྱིས་བསམ། །འདི་ཡང་གང་གིས་རྟོགས་པར་འགྱུར། །ཡུན་རིང་དུས་སུ་སྡུག་བསྔལ་བའི། །དེ་བཞིན་གཤེགས་པ་བཅོམ་
ལྡན་འདས། །ཉོན་མོངས་པ་ཡི་བག་ཆགས་ཀུན། །དེ་བཞིན་སྦྱོང་བར་བྱེད་པར་བསམ། །བྱང་ཆུབ་སེམས་ནི་སེམས་ཆེན་པོ། །ཉོན་མོངས་ཐམས་ཅད་འཇོམས་བྱེད་པ། །ཆོས་ཀྱི་རྒྱུ་མཐུན་བག་ཆགས་ཀྱི། །གཉེན་པོ་རུ་ནི་བྱུང་བ་ཡི། །
དེ་བས་འདི་ཡི་མཐུ་ཡིས་ནི། །སངས་རྒྱས་ཡེ་ཤེས་རྣམ་པར་སྤྱོད། །གནས་ངན་ལེན་ནི་བག་ཆགས་བཅས། །འདོད་པའི་འདམ་གྱིས་གོས་པ་མེད། །ཉི་མ་ལྟ་བུའི་སེམས་ཆེན་པོ། །ཉོན་མོངས་རྩ་ནི་རབ་སྲེག་བྱེད། །ཟླ་བ་ལྟ་
བུའི་སེམས་ཆེན་པོ། །དགེ་བའི་སྨན་ནི་རྣམ་འཕེལ་བྱེད། །སོས་ཀའི་ཚ་བའི་ཟླ་བ་བཞིན། །ཉི་མའི་གདུང་བ་རབ་སྲེག་བྱེད། །ཤར་བར་གྱུར་པས་ཞི་བར་བྱེད། །གདུང་བ་ཐམས་ཅད་ཞི་བར་བྱེད། །ཉོན་མོངས་གདུང་བས་མ་གདུངས་ཤིང་། །
མི་ཤེས་པ་ལ་ཉི་མ་ཉིད། །བྱང་ཆུབ་སེམས་ནི་ཟླ་བ་ཆེ། །ཉོན་མོངས་གདུང་བ་ཞི་བྱེད་པར། །ཀུན་ནས་ཉོན་མོངས་བག་ཆགས་བཅས། །གནས་ངན་ལེན་ནི་འཇོམས་པའི་མཆོག །ཁབ་ལེན་གྱིས་ནི་ལྕགས་བཞིན་དུ། །ཉོན་མོངས་
བག་ཆགས་འདྲེན་བྱེད་པ། །རྡོ་རྗེའི་རང་བཞིན་རྣལ་འབྱོར་པས། །བྱང་ཆུབ་སེམས་དེ་བསྒོམ་པར་བྱ། །ཟླ་བའི་དཀྱིལ་འཁོར་གནས་དེ་རུ། །སླར་ཡང་ཟླ་བ་རྣམ་པར་བསྒོམ། །བྱང་ཆུབ་སེམས་ཀྱི་མཐུ་ཡིས་ནི། །བག་ཆགས་
ཐམས་ཅད་སྲེག་བྱེད་པ། །ཡེ་ཤེས་དེ་རུ་འབྱུང་འགྱུར་ཏེ། །གཟུང་བ་དང་ནི་འཛིན་པ་སྤངས། །རྣམ་པར་མི་རྟོག་མཚུངས་མེད་པ། །བདག་མེད་དེ་བཞིན་སྟོང་པ་ཉིད། །མི་ཤེས་རི་བོ་འཇོམས་པར་བྱེད། །རྡོ་རྗེ་དང་མཚུངས་ཁོང་སྟོང་མེད། །
རྡོ་རྗེའི་རང་བཞིན་སྙིང་པོ་ཆེ། །འཇིགས་ཚོགས་རི་བོ་བརྟན་པ་ནི། །རྡོ་རྗེ་དེས་ནི་འཇོམས་པར་བྱེད། །དེ་ཕྱིར་རྡོ་རྗེའི་རང་བཞིན་བསྟན། །དེ་བས་རྡོ་རྗེའི་རྣལ་འབྱོར་པས། །ཟླ་བའི་དབུས་སུ་ཟླ་བ་མཚུངས། །ཟླ་བ་གཉིས་དབུས་རྡོ་རྗེ་
<pb id="91.255a"/>
ཡིས། །རྡོ་རྗེའི་ཡེ་ཤེས་བརྟན་པར་བྱ། །སྟོང་ཉིད་དེ་བཞིན་ཉིད་དེ་ཉིད། །ཡང་དག་མཐའ་དང་འདུས་མ་བྱས། །སྐྱེ་བ་མེད་ཅིང་འགག་པ་མེད། །ཡི་གེ་ཧཱུྃ་ནི་བསྒོམ་པར་བཤད། །ཆོས་ཀྱི་དབྱིངས་ནི་བརྟན་པ་མཆོག །
ནམ་མཁའི་དབྱིངས་དང་མཚུངས་པ་ནི། །ཟླ་བའི་དབུས་སུ་བསྒོམ་པར་བྱ། །ཧཱུྃ་གི་སྦྱོར་བ་དེ་ཡིས་ནི། །རྡོ་རྗེའི་མཆོག་ནི་བསྒོམ་པར་བྱ། །ལུས་ཀུན་ལ་ནི་སྤྲོ་བྱ་ཞིང་། །སྟོང་པ་ཉིད་དང་མཚུངས་པར་སྤྲོས། །གཟུགས་འདི་ཉིད་ནི་མིང་
ཙམ་སྟེ། །དངོས་པོ་འགའ་ཡང་ཡོད་མ་ཡིན། །ཆ་ཤས་ཀྱིས་ནི་རྣམ་དཔྱད་ན། །གཟུགས་ཞེས་བྱ་བ་ཡོད་མ་ཡིན། །དེ་དག་ཕྲ་རབ་རྣམ་བརྟགས་ཀྱང་། །ཕྲ་རབ་ཞེས་བྱ་ཡོད་མ་ཡིན། །འཇིག་རྟེན་ཀུན་རྫོབ་ཅེས་བྱ་སྟེ། །དམ་པའི་
དོན་དུ་ཡོད་མ་ཡིན། །དེ་ལྟ་བུ་ཡི་རང་བཞིན་དུ། །གཟུགས་ཞེས་བྱ་བ་ཡོད་མ་ཡིན། །གཟུགས་དེ་ཡོད་པ་མ་ཡིན་ན། །ཇི་ལྟར་ཡོད་ཅེས་བྱ་བ་ཡིན། །གལ་ཏེ་གཟུགས་དེ་ཡོད་མིན་ན། །མིང་ཡང་དེ་ལ་ཡོད་མ་ཡིན། །མིང་ནི་གང་
ལས་ཡང་དག་བྱུང་། །མིང་ཞེས་བྱ་བ་ཅི་འདྲ་བར། །དངོས་ཞེས་བྱ་བ་དེ་དང་མཚུངས། །མིང་དེས་སོ་སོར་བརྟགས་བྱས་ན། །གནས་གང་ཞིག་ན་རབ་ཏུ་གནས། །དངོས་པོ་གཅིག་ནི་རྣམ་ཕྱེ་ན། །མིང་ནི་མང་པོ་ཡང་དག་བྱུང་། །
རེ་རེ་ཡི་ནི་དབྱེ་བ་ཡིས། །སྔར་གྱི་མིང་ནི་ཉམས་པར་འགྱུར། །དེ་ལ་མིང་ནི་ཡོད་མིན་པ། །མིང་ནི་ཡང་དག་འབྱུང་བ་མེད། །གང་ལ་མིང་ནི་ཡོད་མིན་ན། །ཇི་ལྟར་མིང་དུ་བརྗོད་པར་བྱ། །གང་གིས་མིང་ནི་རབ་གནས་པ། །རྣམ་པ་
ཀུན་དུ་དམིགས་མི་འགྱུར། །གཟུགས་ནི་ཉེ་བར་མི་དམིགས་ལ། །དེ་ལ་གཟུགས་ནི་ཇི་ལྟར་ཡོད། །འདི་ནི་ཡང་དག་མི་རྟོག་པ། །བག་ཆགས་དག་གིས་ཀུན་ནས་དཀྲིས། །གང་དུ་བྱིས་པ་རབ་རྨོངས་ཤིང་། །མྱ་ངན་འདས་པ་
ཐོབ་མི་འགྱུར། །ཇི་ལྟར་གཟུགས་ནི་རྣམ་བསྒོམ་པ། །དེ་བཞིན་ཚོར་དང་འདུ་ཤེས་དང་། །སོ་སོ་རུ་ནི་རྣམ་ཕྱེ་ན། །དེ་ལ་སྙིང་པོ་དམིགས་མི་འགྱུར། །གང་ལ་སྙིང་པོ་ཡོད་མིན་པ། །དེ་ལ་དངོས་པོ་ཇི་ལྟར་ཡོད། །གང་ལ་དངོས་པོ་
<pb id="91.255b"/>
མི་དམིགས་པ། །དམ་པའི་དོན་ནི་ཇི་ལྟར་ཡོད། །གང་ཞིག་བསྟན་པར་མི་དམིགས་པ། །དེ་ནི་ཡོད་མིན་དངོས་པོར་མེད། །ཆོས་རྣམས་ཐམས་ཅད་མེད་པས་ན། །སྐྱེ་བ་མེད་པར་བརྗོད་པར་བྱ། །གང་ཞིག་མ་སྐྱེས་དེ་ཡོད་མིན། །གང་
ཞིག་ཡོད་མིན་ཇི་ལྟར་ཡོད། །མཁས་པས་ཆོས་རྣམས་ཐམས་ཅད་ནི། །འགག་པ་མེད་ཅེས་བྱ་བར་བརྗོད། །སྐྱེ་བ་མེད་ཅིང་འགག་པ་མེད། །དེ་ནི་གཟོད་ནས་ཞི་བར་འདོད། །དེ་ཕྱིར་རང་བཞིན་མྱ་ངན་འདས། །འདི་ནི་སྟོང་པ་
ཉིད་དུ་བརྗོད། །འདི་ནི་ཡང་དག་དེ་ཉིད་ཆེ། །ཡང་དག་མཐའ་རུ་བརྗོད་པར་བྱ། །ཆོས་ཀྱི་དབྱིངས་ནི་སྙིང་པོ་ཆེ། །ཐེག་པ་ཆེན་པོར་བརྗོད་པར་བྱ། །དེ་ནི་སྙིང་པོ་ཁོང་སྟོང་མེད། །རྡོ་རྗེའི་བསྟན་པ་བླ་ན་མེད། །ལུས་ཀུན་ལ་ནི་སྤྲོ་བྱ་སྟེ། །
བདག་གི་ལུས་ནི་འདི་ལྟ་བུ། །རྡོ་རྗེའི་བདག་ཉིད་ཅེས་བྱ་གང་། །ཡི་གེ་ཧཱུྃ་ནི་ཡོངས་སུ་སྤྲོ། །བསྒོམ་པའི་སྦྱོར་བ་འདི་ཡིས་ནི། །སངས་རྒྱས་ཉིད་ནི་འགྲུབ་པར་འགྱུར། །འདི་འདྲའི་ཆོས་ནི་སྐྱེ་བ་མེད། །འདིར་ཡང་འབྱུང་བ་སྣང་བ་མེད། །
ཧཱུྃ་ཞེས་བྱ་བའི་སྦྱོར་བ་ཡིས། །སྐྱེ་བར་ཡང་ནི་སྣང་མི་འགྱུར། །ཆོས་ཉིད་དག་པ་བདེན་པ་གང་། །ཡང་དག་མཐའ་ནི་ཟག་པ་མེད། །ཆོས་དབྱིངས་བརྟན་པ་དམ་པ་ནི། །ཡི་གེ་ཧཱུྃ་དུ་འདིར་རབ་བསྒྲགས། །རྡོ་རྗེ་ཡི་གེ་ཧཱུྃ་དེ་ཉིད། །ཆོས་
དབྱིངས་སྟུག་པོ་བསྟན་པ་ཡིན། །བྱང་ཆུབ་སེམས་གང་དེ་རྡོ་རྗེ། །རྡོ་རྗེ་གང་ཡིན་དེ་ཉིད་ཧཱུྃ། །ཆོས་ཉིད་དག་པ་འདི་ལྟ་བུ། །རྡོ་རྗེ་ཡེ་ཤེས་ཡིད་འོང་བ། །སངས་རྒྱས་ཀུན་གྱི་སྙིང་པོ་ཆེ། །རྡོ་རྗེ་བདག་གི་ལག་ན་གནས། །
དེ་བས་རྡོ་རྗེ་ཅན་ཀུན་གྱི། །གསང་བའི་རྣལ་འབྱོར་ཐམས་ཅད་དང་། །ཡི་གེ་ཧཱུྃ་ལ་སྦྱོར་བ་ཡིས། །སྤྲོས་མེད་རྣལ་འབྱོར་བསམ་པར་བྱ། །ཟླ་བའི་དཀྱིལ་འཁོར་དམ་པ་ནི། །སྙིང་གའི་དབུས་སུ་བསྒོམ་པར་བྱ། །ཟླ་བ་དེ་
ལ་ཟླ་བ་གཉིས། །དབུས་སུ་ཟླ་བ་རབ་བསྒོམ་བྱ། །ཟླ་བའི་དབུས་སུ་རྡོ་རྗེ་ནི། །མཁས་པ་ཡིས་ནི་བསྒོམ་པར་བྱ། །རྡོ་རྗེའི་དབུས་སུ་
<pb id="91.256a"/>
ཡི་གེ་ཧཱུྃ། །སངས་རྒྱས་བྱང་ཆུབ་རབ་བསྒོམ་བྱ། །དེ་ལྟ་བུ་ཡི་སྦྱོར་བ་ཡིས། །ལུས་ཀུན་རབ་ཏུ་བསྒོམ་པར་བྱ། །རྡོ་རྗེ་ཧཱུྃ་མཛད་བཟླས་པ་ཡིས། །རྡོ་རྗེའི་བདག་ཉིད་མྱུར་དུ་ཐོབ། །ཧཱུྃ་རྡོ་རྗེ་ཧཱུྃ་མཛད་བསྒོམ་པ་རྫོགས་སོ།།  །།<head n="2" t="བཟླས་པ་གསང་བ་རྣམ་པ་བདུན།" type="lewu" zh="84.645"/>
ཧཱུྃ་གི་སྦྱོར་བ་ཇི་བཞིན་དུ། །ཡི་གེ་ཐམས་ཅད་རྣམ་པར་བསྒོམ། །སེམས་དཔའ་ཆེན་པོའི་སྦྱོར་བ་ཡིས། །ཡི་གེ་བཅུ་དྲུག་དག་པ་ཡིན། །སངས་རྒྱས་ཀུན་གྱི་ཡི་གེ་ཧཱུྃ། །གང་ཕྱིར་སངས་རྒྱས་རིགས་བྱུང་བ། །རྡོ་རྗེ་ཅན་དག་ཀུན་གྱི་ཧཱུྃ། །
དྲག་པོ་གཅོད་ཀུན་རབ་ཏུ་བསྒོམ། །ཨོྃ་ནི་རིན་ཆེན་ཡང་དག་ལྡན། །ཧྲཱི་ནི་པད་མར་ཡང་དག་ལྡན། །ཡི་གེ་ཨ་ནི་སྣ་ཚོགས་བརྗོད། །དེ་ལྟ་བུར་ཡང་བསྒོམ་པར་བྱ། །ཧཱུྃ་ནི་སངས་རྒྱས་རྡོ་རྗེ་དག །ཏྲཱྃ་ནི་རྡོ་རྗེ་སྙིང་པོ་སྟེ། །ཡི་གེ་ཧྲཱི་ནི་རྡོ་རྗེ་བསྟན། །
སྣ་ཚོགས་རྡོ་རྗེ་ཡི་གེ་ཨ། །ཧཱུྃ་ནི་རྡོ་རྗེ་སེམས་དཔའ་སྟེ། །རྡོ་རྗེ་རྒྱལ་པོ་ཡི་གེ་ཛ། །ཧོ་ནི་རྡོ་རྗེ་ཆགས་པ་སྟེ། །རྡོ་རྗེ་ལེགས་པ་ཡི་གེ་ས། །ཨོྃ་ནི་རྡོ་རྗེ་རིན་ཆེན་ཏེ། །རྡོ་རྗེ་གཟི་བརྗིད་ཡི་གེ་ཨ། །ཏྲཱྃ་ནི་རྡོ་རྗེ་རྒྱལ་མཚན་ཏེ། །རྡོ་རྗེ་
བཞད་པ་ཡི་གེ་ཧ། །ཡི་གེ་ཧྲཱིཿནི་རྡོ་རྗེ་སྤྱན། །རྡོ་རྗེ་རྣོན་པོ་ཡི་གེ་དྷྃ། །ཨོྃ་ནི་རྡོ་རྗེ་འཁོར་ལོ་སྟེ། །རྡོ་རྗེ་སྨྲ་བ་ཡི་གེ་ས། །ཡི་གེ་ཀྃ་ནི་རྡོ་རྗེ་ལས། །རྡོ་རྗེ་བསྲུང་བ་ཡི་གེ་ཧྃ། །ཧཱུྃ་ནི་རྡོ་རྗེ་གནོད་སྦྱིན་ཏེ། །རྡོ་རྗེ་ཁུ་ཚུར་
ཡི་གེ་བྃ། །གང་དང་གང་ལ་འདོད་པ་ཉིད། །སྙིང་གར་དེ་བཞིན་བསྒོམ་པར་བྱ། །ཡི་གེ་ཧཱུྃ་ནི་རྣལ་འབྱོར་པ། །དེ་ནི་མྱུར་དུ་འགྲུབ་པར་འགྱུར། །ཉི་ཤུ་རྩ་གཅིག་བཟླས་པ་ཡིས། །གཟུགས་གཅིག་རྣམ་པར་
སྤྲོ་བར་བྱ། །ཡི་གེ་ཧཱུྃ་བཟླས་ཙམ་གྱིས་ནི། །སངས་རྒྱས་བྱང་ཆུབ་ཐོབ་པར་འགྱུར། །ཟླ་བའི་དཀྱིལ་འཁོར་དབུས་གནས་པར། །རང་བདག་ཉིད་ནི་བསྒོམ་པར་བྱ། །བདག་ཉིད་རྡོ་རྗེའི་གཟུགས་སུ་སྟེ། །རྡོ་རྗེ་གཅིག་
ནི་རྣམ་པར་བསྒོམ། །རྡོ་རྗེའི་དབུས་ཀྱི་ལྟེ་བར་ནི། །དེ་རུ་ཡི་གེ་ཧཱུྃ་བསྒོམ་བྱ། །ཐེག་པ་ཆེན་པོ་མངོན་པར་བསྡུས། །ཇི་བཞིན་མདོ་ཡི་རྗེས་འབྲངས་ནས། །ཇི་བཞིན་རྒྱལ་པོ་སྐྱེས་བུར་བཅས། །ཡི་གེ་ཧཱུྃ་ནི་དང་པོར་
<pb id="91.256b"/>
བཅས། །དེ་བཞིན་ཡིད་ཀུན་རྣལ་འབྱོར་པས། །སྙིང་ག་རུ་ནི་བསྒོམ་པར་བྱ། །བདག་ཉིད་རྡོ་རྗེའི་གཟུགས་སུ་སྟེ། །དབུས་སུ་ཡི་གེ་ཧཱུྃ་བསྒོམ་བྱ། །དེ་བཞིན་ཡི་གེ་ཐམས་ཅད་ཀྱང་། །རྣལ་འབྱོར་པས་ནི་སྙིང་གར་བསྒོམ། །
ཟླ་བའི་གཟུགས་ལས་ཡང་དག་གནས། །བདག་ཉིད་ཡོངས་སུ་བསྒོམ་བྱ་ཞིང་། །རིགས་ཀྱི་ལྷ་ཡི་སྦྱོར་བ་ཡིས། །རང་བདག་ཉིད་ནི་བསྒོམ་པར་བྱ། །རྡོ་རྗེ་སེམས་དཔའ་གང་འགའ་ཞིག །གང་དང་གང་ཞིག་མངོན་འདོད་པ། །རིགས་
པ་དེ་ནི་སྙིང་གར་བསྒོམ། །ཡི་གེ་ཧཱུྃ་ནི་དང་པོར་སྦྱར། །གང་ཕྱིར་དེ་ལས་རྟོགས་པ་འབྱུང་། །དེ་བཞིན་ཡིད་ཀུན་རྣལ་འབྱོར་པས། །སྙིང་གར་བསྒོམས་པས་བསྒོམ་པར་བྱ། །ཡང་ན་ནམ་མཁའི་སྦྱོར་བ་ཡིས། །ཡི་གེ་ཧཱུྃ་ནི་དང་པོར་སྦྱར། །
ནམ་མཁའི་རང་བཞིན་བསྒོམ་བྱ་ཞིང་། །ཡི་གེ་དག་ནི་ཐམས་ཅད་སྦྱར། །ཡང་ན་ནམ་མཁའི་ཟླ་དབུས་སུ། །གནས་པའི་ཡི་གེ་ཧཱུྃ་བསྒོམ་བྱ། །བདག་ཉིད་རིགས་ཀྱི་ལྷ་མོར་བསམ། །སྐད་ཅིག་དེ་ལ་རབ་འགྲུབ་འགྱུར། །ཧཱུྃ་ནི་ཇི་སྐད་བསྟན་
པ་བཞིན། །སྔགས་ཀུན་རབ་ཏུ་བསྒོམ་པར་བྱ། །རིག་པ་ཀུན་གྱི་གསང་བ་ནི། །རྒྱུད་ཀུན་ཡང་དག་བསྡུས་པ་སྟེ། །བཟླས་པའི་གསང་བ་དེས་སྤངས་པ། །གསང་བ་འདི་ནི་རྣམ་པ་དྲུག །རིག་འཛིན་རྣམས་ཀྱི་སྙིང་པོ་དང་། །རྣལ་འབྱོར་རྒྱུད་ནི་བསྡུས་པ་དང་། །
དོན་ཡོད་ཤིན་ཏུ་རྨད་འབྱུང་བ། །གསང་བ་ལས་ཀྱང་མཆོག་གསང་བཤད། །བཟླས་བརྗོད་ཙམ་གྱི་སྦྱོར་བ་ཡིས། །ལྟ་བའི་རི་བོ་འཇོམས་པར་འགྱུར། །རང་གི་སྙིང་གའི་དབུས་སུ་ནི། །ཟླ་བའི་དཀྱིལ་འཁོར་བསྒོམ་པར་བྱ། །ཟླ་བའི་དཀྱིལ་
འཁོར་དེ་དབུས་སུ། །ཟླ་བ་གཉིས་པ་བསྒོམ་པར་བྱ། །དབུགས་འབྱུང་རྔུབ་པ་གང་ཡིན་པ། །རྡོ་རྗེ་ཡི་གེ་ཧཱུྃ་དུ་བསྒོམ། །མེ་བསྲུབས་པ་ཡི་སྦྱོར་བ་ཡིས། །སྟེང་དང་འོག་ཏུ་རྒྱུ་བར་བྱ། །ཟླ་བའི་དཀྱིལ་འཁོར་ཡང་དག་གནས། །དབུས་
སུ་ཡི་གེ་ཧྲཱིཿབསྒོམ་བྱ། །སྟེང་འོག་འགྲོ་བ་བསྒོམ་པར་བྱ། །ཡི་གེ་ཧཱུྃ་ནི་དེ་སྦྱར་ནས། །ཇི་ལྟར་ཤིང་སྐམ་གཙུབ་སྟན་པ། །གཙུབ་ཤིང་ཡང་དག་སྦྱོར་གནས་སུ། །རྩོལ་བ་བྱས་པ་ཙམ་གྱིས་ནི། །
<pb id="91.257a"/>
སྐད་ཅིག་གིས་ནི་མེ་འབྱུང་བཞིན། །ཡི་གེ་ཨ་ནི་གཙུབ་སྟན་ཏེ། །ཡི་གེ་ཧཱུྃ་ནི་གཙུབ་ཤིང་ཡིན། །རྒྱུ་བའི་རྣལ་འབྱོར་པ་ཡིས་ནི། །སྐད་ཅིག་གིས་ནི་ཡེ་ཤེས་སྐྱེ། །ཤེས་རབ་ཕ་རོལ་ཕྱིན་
ཡེ་ཤེས། །ཡི་གེ་ཧྲཱིཿརུ་འདིར་བརྗོད་བྱ། །བྱང་ཆུབ་སེམས་ནི་ཡི་གེ་ཧཱུྃ། །མེ་ཡི་སྦྱོར་བས་བསྲུབ་པར་བྱ། །བསྲུབ་པའི་སྦྱོར་བ་འདི་ཡིས་ནི། །ཡེ་ཤེས་དམ་པ་སྐྱེ་བར་འགྱུར། །རྡོ་རྗེ་དེ་ནི་བསྲེག་བྱ་སྟེ། །རྡོ་རྗེ་ཡེ་ཤེས་བླ་ན་མེད། །བྷ་ག་
སངས་རྒྱས་ཀུན་ཤེས་རབ། །ལིང་ག་རྡོ་རྗེ་བརྗོད་པར་བྱ། །བྱང་ཆུབ་སེམས་གང་དེ་རྡོ་རྗེ། །བྷ་ག་ལིང་གར་རབ་ཏུ་བསྒྲུབ། །བྷ་གར་ལིང་ག་བཅུག་ནས་ནི། །མདོ་སྡེ་གསང་དབང་ལས་གསུངས་སོ། །བྷ་གའི་སྦྱོར་བ་འདི་ཡིས་ནི། །
མཁས་པས་ལིང་ག་བཞུག་པར་བྱ། །གསང་བ་གཟི་བརྗིད་ཆེན་པོ་འདི། །མི་བསྲུབ་པ་ཡི་སྦྱོར་བ་ཡིས། །འགའ་ཞིག་གིས་ནི་འདི་བསྒྲུབས་ན། །སྐད་ཅིག་གིས་ནི་ཡེ་ཤེས་སྐྱེ། །བཟླས་པ་གསང་བ་རྣམ་པ་བདུན་རྫོགས་སོ།།  །།<head n="2" t="དེ་བཞིན་གཤེགས་པའི་རིགས་ཞེས་བྱ་བའི་རྣམ་པར་བཤད་པ་སྟེ་ལེའུ་གཉིས་པ།" type="lewu" zh="84.647"/>  
སྦས་པ་གསང་བ་རྒྱུད་ཆེན་པོ། །འདི་ཉིད་རྣལ་འབྱོར་ཀུན་དུ་བསྡུས། །འདི་ཉིད་ཆེན་པོ་བསྡུས་པ་ནི། །དེ་ནི་གཞན་ཡང་རབ་བཤད་བྱ། །ཟླ་བ་གང་བ་ཡང་དག་གནས། །བདག་ཉིད་རྡོ་རྗེ་བསྒོམ་པར་བྱ། །དེ་ཡི་དབུས་སུ་རྡོ་རྗེ་སྟེ། །
རྡོ་རྗེ་རིགས་ཀྱི་བཟླས་པ་བྱ། །ཟླ་བ་གང་བ་ལ་གནས་པར། །བདག་ཉིད་པད་མར་བསྒོམ་པར་བྱ། །དེ་ཡི་དབུས་སུ་པད་མ་དེ། །པད་མའི་རིགས་ཀུན་བཟླས་པར་བྱ། །ཟླ་བ་གང་བ་ལ་གནས་པར། །བདག་ཉིད་ནོར་བུར་བསྒོམ་
པར་བྱ། །དེ་ཡི་དབུས་སུ་རིན་ཆེན་དང་། །རིན་ཆེན་རིགས་ཀྱི་བཟླས་པར་བྱ། །བདག་ཉིད་རྡོ་རྗེ་གཅིག་པུ་ནི། །རྡོ་རྗེ་རྣོན་པོར་རབ་ཏུ་བསྒོམ། །དེ་ཡི་ལས་ཀྱི་རིགས་མཆོག་ལ། །ལས་ཀྱི་རིགས་ཀུན་བཟླས་པར་བྱ། །སངས་རྒྱས་
རྗེས་དྲན་ནས་བརྩམས་ཏེ། །སངས་རྒྱས་གཟུགས་སུ་རྣམ་པར་བསྒོམ། །དེ་ཡི་ཐུགས་ཀར་ཞུགས་ནས་ནི། །སངས་རྒྱས་རིགས་ཀུན་བཟླས་པར་བྱ། །རྡོ་རྗེ་སེམས་དཔའི་གཟུགས་ཆེན་པོ། །སེམས་དཔའ་གཅིག་ནི་རྣམ་པར་བསྒོམ། །དེ་ཡི་
<pb id="91.257b"/>
ཐུགས་ཀར་ཞུགས་ནས་ནི། །རྡོ་རྗེ་རིགས་ཀུན་བཟླས་པར་བྱ། །པད་མའི་སེམས་དཔའ་ཆེན་པོའི་གཟུགས། །འཇིག་རྟེན་དབང་ཕྱུག་རྣམ་པར་བསྒོམ། །དེ་ཡི་ཐུགས་ཀར་ཞུགས་ནས་ནི། །པད་མའི་རིགས་ཀུན་བཟླས་པར་བྱ། །
ནོར་བུ་རིན་ཆེན་སྐལ་བ་ཆེ། །རྡོ་རྗེ་རིན་ཆེན་རྣམ་པར་བསྒོམ། །དེ་ཡི་ཐུགས་ཀར་ཞུགས་ནས་ནི། །རིན་ཆེན་རིགས་ཀུན་བཟླས་པར་བྱ། །སེམས་དཔའ་ཆེན་པོ་རྡོ་རྗེ་ལས། །སེམས་དཔའི་གཟུགས་ནི་རྣམ་པར་བསྒོམ། །དེ་ཡི་ཐུགས་ཀར་
ཞུགས་ནས་ནི། །ལས་ཀྱི་རིགས་ཀུན་བཟླས་པར་བྱ། །བདེན་པ་དམ་ཚིག་མཆོག་གྱུར་པ། །སངས་རྒྱས་ཐམས་ཅད་རབ་གྲོལ་བྱེད། །ཐོས་པ་ཙམ་གྱིས་ཐབས་ཆེན་པོ། །ཡང་ན་སྙིང་གར་རྡོར་རང་བཞིན། །སྣ་ཚོགས་བདག་པོ་བཟླས་
བརྗོད་མཚུངས། །ཤེས་རབ་ཅན་གྱིས་གང་བསམས་པ། །ཕུན་སུམ་ཚོགས་ཀུན་བདེ་བར་ཐོབ། །གསང་བ་ཡང་དག་བཤད་པར་བྱ། །སངས་རྒྱས་གཟུགས་ནི་རྣམ་བསྒོམ་བྱ། །དེ་ཡི་ཐུགས་ཀར་འཇུག་བྱ་ཞིང་། །ཡིད་ཀྱིས་
ཐམས་ཅད་བཅུག་ནས་ནི། །དེ་ཡི་སྐུ་ནི་མཚུངས་པར་སྤྲོ། །དེ་ཡི་ཐུགས་ཀའི་དབུས་སུ་ནི། །རྡོ་རྗེའི་རིགས་ནི་རབ་ཏུ་བཤད། །ཇི་བཞིན་སྔོན་གྱི་རྗེས་འབྲངས་ནས། །དེ་བཞིན་གཤེགས་པ་ཐམས་ཅད་སྤྲོ། །དེ་ལྟ་བུ་ཡི་
སྦྱོར་བ་ཡིས། །དེ་བཞིན་གཤེགས་པའི་རིགས་བཟླས་ན། །ཐེ་ཚོམ་མེད་པར་སངས་རྒྱས་ཀུན། །སྐད་ཅིག་དེ་ཉིད་ཀྱིས་འགྲུབ་འགྱུར། །རྡོ་རྗེའི་མདའ་ནི་ཞི་བ་འདི། །འདི་ལྟ་བུ་ཡི་གཟུགས་བསྒོམ་བྱ། །དེ་ཡི་ཐུགས་ཀར་ཞུགས་ནས་
ནི། །རྡོ་རྗེའི་གར་དང་མཚུངས་པར་བསྒོམ། །དེ་ལྟ་བུ་ཡི་སྦྱོར་བ་ཡིས། །རྡོ་རྗེའི་རིགས་ཅན་ཐམས་ཅད་ནི། །ཐེ་ཚོམ་མེད་པར་དངོས་གྲུབ་ཀུན། །ཡེ་ཤེས་བཟླས་པས་འགྲུབ་པར་འགྱུར། །པད་མའི་སེམས་དཔའ་བསྒོམ་བྱ་ཞིང་། །
ཐུགས་ཀར་ཇི་བཞིན་འཇུག་པར་བྱ། །སྣ་ཚོགས་ཐབས་ནི་རབ་བསྒོམས་ན། །པད་མའི་རིགས་ཅན་འགྲུབ་པར་འགྱུར། །རྡོ་རྗེ་རིན་ཆེན་བསྒོམ་བྱ་ཞིང་། །ཐུགས་ཀར་ཇི་བཞིན་འཇུག་པར་
<pb id="91.258a"/>
བྱ། །རིན་ཆེན་མཛོད་ནི་བཅུག་ནས་སུ། །ཡང་དང་ཡང་དུ་སྤྲོ་བར་བྱ། །དེ་ལྟ་བུ་ཡི་སྦྱོར་བ་ཡིས། །རྡོ་རྗེ་རིན་ཆེན་དགའ་ཆེན་པོ། །ཐེ་ཚོམ་མེད་པར་དངོས་གྲུབ་ཀུན། །བཟླས་པ་ཙམ་གྱིས་འགྲུབ་པར་འགྱུར། །
སྟོང་གསུམ་གྱི་ནི་འཇིག་རྟེན་འདིར། །རྡོ་རྗེ་ལས་སུ་རྣམ་པར་བསམ། །དེ་ཡི་ཐུགས་ཀར་ཞུགས་ནས་ནི། །སྣ་ཚོགས་རྣམ་འཕྲུལ་སྤྲོ་བར་བྱ། །དེ་ལྟ་བུ་ཡི་སྦྱོར་བ་ཡིས། །སྣ་ཚོགས་མཛོད་ནི་རབ་སྤྲོས་ནས། །ཐེ་ཚོམ་
མེད་པར་དངོས་གྲུབ་ཀུན། །བཟླས་པ་ཙམ་གྱིས་འགྲུབ་པར་འགྱུར། །ཤིན་དུ་གསང་བ་འདི་ལྔ་ནི། །བཟླས་པ་གསང་བ་བླ་ན་མེད། །དེ་ལྟ་བུ་ཡི་སྦྱོར་བ་ཡིས། །སངས་རྒྱས་བྱང་ཆུབ་ཐོབ་པར་འགྱུར། །བཟླས་པའི་ཆོ་གའི་
སྦྱོར་བ་འདི། །རྒྱུད་ཀྱི་སྙིང་པོ་ཀུན་བསྡུས་ཤིང་། །ཉོན་མོངས་ཐམས་ཅད་རབ་འཇོམས་ལ། །རིག་པ་འཛིན་པས་བཟླས་པར་བྱ། །བཟླས་པའི་སྦྱོར་བ་འདི་ཡིས་ནི། །རིག་པའི་བརྟུལ་ཞུགས་ངེས་པར་བླང་། །
གལ་ཏེ་འདི་ནི་དངོས་གྲུབ་འདོད། །རྣལ་འབྱོར་པ་ཡིས་བརྟུལ་ཞུགས་བྱ། །བཟླས་བརྗོད་སྦྱིན་སྲེག་ཆོ་ག་ནི། །རྣལ་འབྱོར་མཆོག་ཏུ་བརྩོན་པར་བྱ། །ཐེག་པ་ཆེན་པོ་མངོན་བསྡུས་པ། །བྱེ་བ་གསུམ་ནི་ཡོངས་སུ་བཟླ། །བྱེ་བ་
གསུམ་ནི་བཟླས་བྱས་ནས། །སྒྲུབ་པ་དག་ནི་བརྩམ་པར་བྱ། །བྱང་ཆུབ་སེམས་ནི་དགའ་ཆེན་པོ། །ཤེས་རབ་ཅན་གྱིས་དཀྱིལ་འཁོར་བྲི། །རྡོ་རྗེ་སེམས་དཔའ་རྒྱལ་པོ་ཆེ། །སེམས་ཅན་གཅིག་གིས་ཡང་དག་བྲི། །གང་ཕྱིར་རྒྱལ་
པོ་མཆོག་གསང་དབང་། །རྡོ་རྗེ་མཆོག་ནི་རབ་སྟེར་བྱེད། །རྡོ་རྗེ་དབྱིངས་ཀྱི་སྦྱོར་བ་ཡིས། །དེ་ནི་སྔོན་དུ་ཡང་དག་བརྩམ། །ཤེས་རབ་ཅན་གྱིས་དཀྱིལ་འཁོར་བྲི། །ཁྲུ་ནི་བཅུ་པར་ཡང་དག་བྲི། །གྲུ་བཞི་པ་ལ་སྒོ་བཞི་པ། །རྟ་བབས་བཞིས་ནི་
རྣམ་པར་བརྒྱན། །ཀ་བ་བརྒྱད་དང་ཡང་དག་ལྡན། །དར་གྱི་ཆུན་པོས་རྣམ་པར་བརྒྱན། །ཐིག་བཞི་དང་ནི་ཡང་དག་ལྡན། །ཁ་ཁྱེར་དག་གིས་ཤིན་དུ་སྤྲས། །རིན་ཆེན་དྲ་བས་ཡོངས་སུ་བྲེས། །གསེར་སྐུད་དྲིལ་བུ་གཡེར་ཁས་བརྒྱན། །
<pb id="91.258b"/>
སྒོ་ཁྱུད་དང་ནི་མཚམས་རྣམས་སུ། །རྡོ་རྗེ་འཆིང་བས་རབ་ཏུ་བཅིང་། །རྡོ་རྗེ་རིན་ཆེན་རབ་ཏུ་བཀོད། །རྡོ་རྗེ་ཐིག་གིས་ཐིག་བཏབ་པ། །དྲི་ཡི་སྦྱོར་བའི་ཆོ་ག་དང་། །ཕུར་བུས་བགེགས་ནི་བསལ་བྱ་ཞིང་། །ཚོན་རྩི་ལྔ་
ཡི་སྲད་བུ་ནི། །རྡོ་རྗེ་གསང་བས་བསྲུང་བར་བྱ། །རྡོ་རྗེ་དབྱིངས་ཀྱི་སྦྱོར་བ་ཡིས། །ཕྱི་རོལ་དཀྱིལ་འཁོར་ཐིག་གདབ་བྱ། །ཇི་སྐད་སྔར་བཤད་དེ་ཉིད་ནི། །རྡོ་རྗེ་གསང་བ་ཡོངས་སུ་བཀོད། །རྡོ་རྗེ་གསང་བ་ཡོངས་བཀོད་ནས། །ཕྱི་རོལ་དཀྱིལ་འཁོར་ཐིག་
གདབ་བྱ། །རྡོ་རྗེ་འཁོར་ལོ་རབ་མཛེས་ལ། །འཁོར་ལོའི་དབུས་སུ་རབ་ཏུ་དགོད། །རྡོ་རྗེ་ཆགས་པ་ཡོངས་སུ་དགོད། །ཚོན་རྩི་ལྔ་ནི་རབ་ཏུ་དབྱེ། །ཇི་སྐད་གསང་རྒྱུད་ལས་གསུངས་བཞིན། །དཀར་པོ་སྣ་ཚོགས་འོད་འབར་བ། །སྔོན་པོ་སེར་
པོ་ཤིན་དུ་འབར། །བཙོད་སོགས་དང་ནི་རབ་ཏུ་ལྡན། །འོད་ཟེར་དམར་པོ་སྣ་ཚོགས་ལྡན། །སྣ་ཚོགས་ཚོན་རྩིས་བྲི་བར་བྱ། །འོད་ཟེར་དམར་པོ་སྣ་ཚོགས་འབར། །རྡོ་རྗེ་འཁོར་ལོ་ཡོངས་བཀོད་ནས། །ཟླ་བ་གང་བར་རབ་བཀོད་དོ། །
འཁོར་ལོ་ཐམས་ཅད་ཡོངས་སུ་བཟུང་། །ཁ་དོག་ཇི་བཞིན་རིགས་པ་བཞིན། །ཇི་ལྟར་མཛེས་ཤིང་ཤིན་དུ་དཀར། །ཇི་བཞིན་ཟླ་བ་ཉ་བ་མཚུངས། །ཟླ་བ་གང་བ་ཡང་དག་བྲི། །ཟླ་བ་གང་བའི་དབུས་སུ་ནི། །རྡོ་རྗེ་སེམས་དཔའ་ཡང་དག་བྲི། །
གང་གིས་མཚན་ནི་བཟུང་བ་ཡིས། །སྐད་ཅིག་གིས་ནི་སྡིག་ལས་གྲོལ། །འཛུམ་པ་དང་བཅས་ཟླ་བའི་མདོག །ཤིན་དུ་ཆགས་པ་དགའ་ཆེན་པོ། །མྱུར་དུ་རྡོ་རྗེའི་ཚིག་བརྗོད་དེ། །རྡོ་རྗེ་ཉིད་ཀྱི་སྙིང་པོ་ཡིན། །ཨོྃ་མ་ཧཱ་སུ་ཁ་
བཛྲ་སཏྭ་ཧཱུྃ་ཛཿཧཱུྃ་བྃ་ཧོཿ། རྡོ་རྗེའི་གླུ་ནི་བླང་བྱ་ཞིང་། །བྱང་ཆུབ་སེམས་དཔའི་སྤྱོད་པ་ཆེ། །སངས་རྒྱས་བྱང་ཆུབ་རབ་སྟེར་བྱེད། །འདོད་པའི་ཆགས་པ་ཡང་དག་དྲན། །ཐམས་ཅད་རྗེས་ཆགས་བདེ་བ་ཐུགས་མཆོག་མངའ། །རྡོ་རྗེ་སེམས་དཔའ་
རབ་ཏུ་དགའ་བ་མཆོག །ཀྱེ་ཁྱོད་བདེ་ཆེན་བསྟན་པས་འཕེལ་མཛད་པ། །རབ་ཏུ་མྱུར་དུ་སྒྲུབ་པ་འགྲུབ་པར་མཛོད། །རྡོ་རྗེའི་གླུ་ནི་དེ་ལྟ་བུ། །བླང་ཞིང་འཁོར་ལོ་སྤྱན་དྲང་བྱ། །རྡོ་རྗེ་སེམས་དཔའ་རྒྱལ་པོ་ཆེ། །རྗེས་སུ་ཆགས་ཤིང་རབ་འགྲུབ་
<pb id="91.259a"/>
འགྱུར། །སེམས་དཔའི་དཀྱིལ་དཀྲུང་ཡང་དག་གནས། །རྡོ་རྗེ་བསྙེམས་ཚུལ་འཆང་བའི་མཆོག །རོལ་པ་དང་བཅས་སྤྱན་གཡོ་བ། །བསྙེམས་ཚུལ་ཆེན་པོ་དགའ་བ་ཆེ། །གཡས་པའི་ཕྱག་གིས་རྡོ་རྗེ་ནི། །ཐུགས་ཀ་རུ་
ནི་འཛིན་པའི་མཆོག །གཡོན་པ་དྲིལ་བུ་ཡང་དག་ལྡན། །སླར་ཡང་སྙེམས་ཚུལ་དང་བཅས་པ། །བྱང་ཆུབ་སེམས་དཔའ་རྡོ་རྗེ་ཆེ། །རྒྱལ་པོ་ཆེན་པོ་ཐུབ་པ་ཆེ། །སྤྱོད་པ་ཆེན་པོ་ཐེག་པ་ཆེ། །རྡོ་རྗེ་སེམས་དཔའ་བདག་གྲུབ་མཛོད། །
རིན་ཆེན་ཆེན་པོ་རྡོ་རྗེ་ཆེ། །རྒྱལ་མཚན་ཆེན་པོ་དྲན་པ་ཆེ། །སངས་རྒྱས་དྲན་པ་རྡོ་རྗེ་ཆེ། །རྡོ་རྗེ་སེམས་དཔའ་བདག་གྲུབ་མཛོད། །འདོད་ཆགས་ཆེན་པོ་བདེ་བ་ཆེ། །བདེ་བ་ཆེན་པོ་བླ་ན་མེད། །ས་དང་ཕ་རོལ་ཕྱིན་བདེ་བར། །རྡོ་རྗེ་
སེམས་དཔའ་བདག་གྲུབ་མཛོད། །ཤེས་རབ་ཆེན་པོ་རྡོ་རྗེ་ཆེ། །རྡོ་རྗེ་ཧཱུྃ་མཛད་ལས་བྱུང་བ། །བྱང་ཆུབ་སེམས་ནི་རྡོ་རྗེ་ཆེ། །རྡོ་རྗེ་སེམས་ནི་རྡོ་རྗེ་ཆེ། །རྡོ་རྗེ་སེམས་དཔའ་བདག་གྲུབ་མཛོད། །རྡོ་རྗེ་ཆེན་པོ་ཆགས་པ་ཆེ། །རྒྱལ་པོ་
ཆེན་པོ་ཐུབ་པ་ཆེ། །དོན་ཡོད་རྒྱལ་པོ་རྡོ་རྗེ་མཆོག །རྡོ་རྗེ་སེམས་དཔའ་བདག་གྲུབ་མཛོད། །ཆོས་ཀྱི་སྲིད་པ་འཁོར་ལོ་ཆེ། །སྨྲ་བའི་ལས་ནི་བླ་ན་མེད། །བསྲུང་ཞིང་བསྲུང་བ་དྲག་པོ་ཆེ། །རྡོ་རྗེ་ཁུ་ཚུར་
བདག་གྲུབ་མཛོད། །རྡོ་རྗེ་ཡི་ནི་གླུ་འདི་ཡིས། །དེ་ཉིད་མཆོག་ཏུ་བསྐུལ་ནས་ནི། །རྡོ་རྗེ་སེམས་དཔའ་རྒྱལ་པོ་ཆེ། །འགྲུབ་འགྱུར་འདི་ལ་ཐེ་ཚོམ་མེད། །འདོད་ཆགས་ཆེན་པོ་དགའ་བ་ཆེ། །རྡོ་རྗེ་
སེམས་དཔའ་བསྒོམ་བྱ་ཞིང་། །རྡོ་རྗེ་སེམས་དཔའ་རྒྱལ་པོ་ཆེ། །མཁས་པས་དཀྱིལ་འཁོར་དགོད་པར་བྱ། །དཀྱིལ་འཁོར་སྔ་མ་དང་མཚུངས་པར། །དཀྱིལ་འཁོར་དུ་ནི་ཡང་དག་བྲི། །
དེ་ནས་རྡོ་རྗེ་ལྟས་ནས་ནི། །མཚན་བརྒྱ་རྩ་བརྒྱད་གདོན་པར་བྱ། །ཆོས་ཀྱི་རིག་པ་འཛིན་པ་ནི། །དབབ་དང་གཞུག་པ་ལ་སོགས་པ། །རྡོ་རྗེ་དབྱིངས་ཀྱི་སྦྱོར་བ་ཡིས། །ལས་རྣམས་ཐམས་ཅད་ཡང་དག་བྱ། །
<pb id="91.259b"/>
བུམ་པ་ལ་སོགས་ཡོ་བྱད་དང་། །སྤོས་དང་མེ་ཏོག་ལ་སོགས་མཆོག །རྡོ་རྗེ་དབྱིངས་ཀྱི་སྦྱོར་བ་ཡིས། །ལས་རྣམས་ཐམས་ཅད་ཡང་དག་བྱ། །རྡོ་རྗེ་སེམས་དཔའི་རིག་པ་ཡིས། །བུམ་པ་བརྒྱ་
རྩ་བརྒྱད་བཟླས་ན། །དེ་ནི་ཞབས་ཀྱི་དྲུང་བཞག་ན། །རྡོ་རྗེ་བདུད་རྩིའི་ཆུ་རུ་འགྱུར། །རྡོ་རྗེ་དབྱིངས་ཀྱི་སྦྱོར་བ་ཡིས། །ཆོ་ག་ཇི་བཞིན་འཇུག་བྱ་ཞིང་། །རྡོ་རྗེ་སེམས་དཔའི་ཕྱག་རྒྱ་ཆེས། །བདག་ཉིད་
ལ་ནི་དབང་བསྐུར་བྱ། །ཧཱུྃ་གིས་ཡང་དག་ཞུགས་ནས་ནི། །རྡོ་རྗེ་མཆོད་པས་ཡང་དག་མཆོད། །རྡོ་རྗེ་སེམས་དཔའི་ཏིང་འཛིན་གྱིས། །ཅི་རིགས་པར་ནི་བསྒྲུབ་པར་བྱ། །ཟླ་བའི་དཀྱིལ་འཁོར་གང་བར་
གནས། །ཕྱག་རྒྱ་ཆེན་པོ་ཡོངས་སུ་གཟུང་། །རྡོ་རྗེ་སེམས་དཔའི་ཏིང་འཛིན་གྱིས། །རང་བདག་ཉིད་ནི་བསྒྲུབ་པར་བྱ། །དེ་ནས་གསང་བ་ཕྱག་རྒྱ་ཆེ། །སྐད་ཅིག་རེ་རེ་བསྒྲུབ་པར་བྱ། །རྡོ་རྗེ་སེམས་
དཔའ་རྒྱལ་པོ་ཆེ། །བརྟན་པར་འགྱུར་བར་ཐེ་ཚོམ་མེད། །གསང་བའི་རྣལ་འབྱོར་བསྒྲུབས་ནས་ནི། །ཤིན་དུ་བསྟན་པ་བླ་མེད་པ། །རྗེས་ཆགས་སེམས་དཔའ་ཆེན་པོ་ནི། །སྐད་ཅིག་
གིས་ནི་བསྒྲུབ་པར་བྱ། །དེ་འདྲའི་མཆོག་ཏུ་གསང་བ་མཐར་ཕྱིན་པ། །སེམས་དཔའ་རྒྱལ་ཆེན་ཡོངས་སུ་དག་པ་མཆོག །དག་པའི་ཚུལ་འདི་ཅུང་ཟད་མཚུངས་པ་མེད། །རྗེས་ཆགས་འདོད་ཆགས་
ཡོངས་སུ་དག་པ་མཆོག །རྡོ་རྗེ་རྒྱལ་མཆོག་རབ་དག་དྲི་མ་མེད། །གསང་བ་ལས་བྱུང་འཁོར་ལོ་དམ་པ་འཛིན། །རིག་པའི་གསང་སྔགས་ཚུལ་འདི་བྱང་ཆུབ་བྱེད། །སྙིང་རྗེ་དང་ལྡན་སྤྱོད་པ་སྤྱོད་
བྱེད་པ། །དེ་བཞིན་རབ་འཇིགས་སྡུག་བསྔལ་ཆེན་པོའི་ཕ་རོལ་ཕྱིན་གྱུར་པ། །མཆོག་ཏུ་མཁས་ཤིང་ཕྲ་ལ་རྒྱུད་དང་རྒྱུད་དག་ལས་བྱུང་བ། །དེ་རུ་སྲིད་པ་དག་གི་དྲ་བ་ཆེན་པོ་གཅོད་མཛད་པ། །གསང
<pb id="91.260a"/>
སྔགས་འཁོར་ལོ་ལས་བྱུང་གསང་བ་དེ་འདྲར་བཤད། །གསང་རིགས་མཆོག་ཏུ་བྱུང་བའི་འཁོར་ལོ་སྟེ། །དེ་བཞིན་གཤེགས་པ་ཀུན་གྱི་དགོངས་པ་གཅིག །སྲས་ཀྱི་གཙོ་བོ་དབང་སྒྱུར་རྒྱལ་
པོ་སྟེ། །དེ་ཡིས་ཐར་པའི་གྲོང་ཁྱེར་རབ་ཏུ་བཤད། །གསང་བ་རྣལ་འབྱོར་ཆེན་པོ་དེ་ཁོ་ན་ཉིད་དམ་པ་མཆོག་ཏུ་གསང་བའི་རྟོག་པའི་རྒྱལ་པོ་རྡོ་རྗེ་རྩེ་མོ་ལས། དེ་བཞིན་གཤེགས་པ་ཐམས་ཅད་ཀྱི་མདོ་སྡེ་
གསང་བའི་དབང་པོ་དེ་བཞིན་གཤེགས་པའི་རིགས་ཞེས་བྱ་བའི་རྣམ་པར་བཤད་པ་སྟེ། ལེའུ་གཉིས་པ་རྫོགས་སོ།།  །།<head n="2" t="ཁམས་གསུམ་རྣམ་པར་རྒྱལ་བ་ཞེས་བྱ་བ་རྣམ་པར་བཤད་པ་སྟེ་ལེའུ་གསུམ་པ།" type="lewu" zh="84.654"/> དེ་ནས་རྣལ་འབྱོར་གསང་བ་ཆེ། །སངས་རྒྱས་ཐམས་ཅད་ཀུན་འདུས་པ། །
ཆོས་ཀྱི་དབྱིངས་ནི་བརྟན་པའི་མཆོག །ནམ་མཁའ་སྣ་ཚོགས་དངོས་ལྡན་པ། །རི་དབང་རྒྱལ་པོ་ཆེན་པོ་སྟེ། །སངས་རྒྱས་ཀྱི་ནི་སྤྲུལ་པ་སྤྲུལ། །རྡོ་རྗེ་དབང་པོ་ཆེན་པོའི་གནས། །སངས་རྒྱས་ཐམས་ཅད་ཡང་
དག་འདུས། །རྡོ་རྗེ་རྒྱལ་པོ་རྩེ་མོ་སྟེ། །གསང་བའི་རྣལ་འབྱོར་ཡང་དག་བྱུང་། །རྡོ་རྗེ་འཛིན་པ་རྒྱལ་པོ་ཆེ། །ཆོས་དང་ལོངས་སྤྱོད་རྫོགས་པའི་མཚུངས། །རྡོ་རྗེ་ཀུན་གྱིས་རབ་མཛེས་པ། །མཆོག་ཏུ་གྱུར་པའི་གནས་དེ་རུ། །
རྡོ་རྗེ་འཛིན་པ་རྒྱལ་པོ་ཆེ། །རྣལ་འབྱོར་པ་ནི་མི་གསུང་བཞུགས། །སེམས་དཔའི་དཀྱིལ་དཀྲུང་ཡང་དག་བཞུགས། །གཙོ་བོས་ཆོས་ཀུན་དབང་དུ་འགྱུར། །རོལ་བཅས་རྡོ་རྗེ་བསྙེམས་ཚུལ་ལྡན། །རྡོ་རྗེ་སེམས་
དཔའ་དགའ་བ་ཆེ། །སངས་རྒྱས་ཀུན་གྱི་གནས་གཅིག་སྟེ། །ཆོས་ཆེན་པོ་ཡི་རྣལ་འབྱོར་མཆོག །སངས་རྒྱས་ཐམས་ཅད་འདུས་ནས་ནི། །ཐུབ་པའི་དབང་ཕྱུག་ལ་གསོལ་བཏབ། །རྡོ་རྗེ་རྣལ་འབྱོར་རྣལ་
འབྱོར་ཆེ། །བྱང་ཆུབ་སེམས་དཔའི་དགའ་ཆེན་པོ། །སེམས་དཔའ་བྱང་སེམས་ལས་བྱུང་བ། །རང་གི་རིགས་འབྱུང་བཤད་དུ་གསོལ། །རྡོ་རྗེ་འཆང་བ་རྒྱལ་པོ་སྟེ། །རྒྱུད་ཀྱི་སྙིང་པོ་གསང་བ་ཆེ། །གསང་བ་
<pb id="91.260b"/>
ཆེན་པོ་རིགས་ཀྱི་དབང་། །མདོ་སྡེ་གསང་དབང་རྒྱལ་པོ་སྟེ། །ཐེག་པ་ཆེན་པོ་མངོན་བསྡུས་པ། །ཞི་བས་བྱང་ཆུབ་འགྲུབ་འགྱུར་ཏེ། །ཐམས་ཅད་ཡང་དག་བསྡུས་པ་མིན། །གཏུམ་པོ་ཐམས་ཅད་རབ་འཇོམས་པ། །
རང་རིགས་རྟག་ཏུ་བཤད་དུ་གསོལ། །རྡོ་རྗེ་འཆང་བ་རྒྱལ་པོ་སྟེ། །ཀུན་དུ་མི་གསུང་བཞུགས་པར་གྱུར། །མི་གསུང་གསང་བ་མ་གསུངས་ཏེ། །ཞི་བའི་བདེ་བ་ལ་བཞུགས་གྱུར། །གསང་བ་དེ་བཞིན་
གཤེགས་པ་མཆོག །སེམས་དཔའ་ཆེན་པོ་སྙོམས་པར་ཞུགས། །རྟོག་ཅིང་གཟིགས་པར་མི་མཛད་དེ། །གསང་བའི་རྣལ་འབྱོར་བཞུགས་པར་གྱུར། །སངས་རྒྱས་ཐམས་ཅད་འདུས་ནས་ནི། །
ཆོས་ཀྱི་དབྱིངས་ནི་བརྟན་པར་མཛད། །སངས་རྒྱས་གཅིག་བཞིན་ཡང་དག་འགྱུར། །དོན་ཡོད་གྲུབ་པ་བླ་ན་མེད། །སངས་རྒྱས་ཐམས་ཅད་རྣལ་འབྱོར་ཆེ། །གསང་བ་ཀུན་ལས་ཡང་དག་བྱུང་། །རྡོ་རྗེའི་སྦྱོར་
བའི་ཏིང་འཛིན་གྱིས། །རྡོ་རྗེ་ཅན་ལ་བསྐུལ་བ་གསུངས། །ཨོྃ་བཛྲ་ས་ཏྭ་ཨུཏ་ཏིཥྛ། རྡོ་རྗེ་བསྐུལ་བ་གསུངས་པ་ན། །ཆོས་དབྱིངས་སངས་རྒྱས་གཅིག་པུ་ཉིད། །གསང་བའི་རྣལ་འབྱོར་ཏིང་འཛིན་
གྱིས། །རྡོ་རྗེ་སེམས་དཔའ་བཞེངས་པར་གྱུར། །ཐུབ་པས་མགོན་རྣམས་ལ་བཏུད་ནས། །ཚིག་ནི་འདི་སྐད་གསུངས་པར་གྱུར། །རྣམ་པ་ཀུན་དུ་ཅི་ཞིག་བགྱི། །བདག་ལ་སངས་རྒྱས་ཀུན་གྱིས་གསུངས། །
ཕྱག་ན་རྡོ་རྗེ་བརྟན་པ་ལ། །དེ་ནས་སངས་རྒྱས་ཀུན་གྱིས་གསུངས། །གསང་བ་རྡོ་རྗེ་རིགས་ཞེས་པ། །རིགས་ཀྱི་དཀྱིལ་འཁོར་བཤད་དུ་གསོལ། །སངས་རྒྱས་ཀུན་གྱི་གསུང་ཐོས་ནས། །རྡོ་རྗེ་དབང་
པོའི་གནས་སྣང་བྱེད། །རབ་ཏུ་བཏུད་ནས་ཚིག་གསུངས་པ། །མགོན་པོ་རྣལ་འབྱོར་གཟིགས་སུ་གསོལ། །བདག་གི་སྣོད་དང་ལྡན་པའི་མཆོག །འདི་ནི་སེམས་ཅན་འགའ་ཡང་མེད། །གང་ཕྱིར་མུ་སྟེགས་
<pb id="91.261a"/>
ལ་ཆགས་ཤིང་། །སྐྱེ་དགུ་ལྟ་བའི་དྲི་མས་ཁྱབ། །སེམས་ཅན་འདི་དག་གདུལ་བྱ་མིན། །སངས་རྒྱས་ཆོས་ཀྱི་སྣོད་མ་ཡིན། །ལོག་པའི་ལམ་དུ་ཡང་དག་ཞུགས། །མུན་པ་སྟུག་པོ་ལ་
གཞོལ་བ། །ལ་ལ་ལྷ་མི་ལྟ་ལ་ཆགས། །ཁ་ཅིག་བརྟུལ་ཞུགས་ལྟ་བའི་གནས། །ཁ་ཅིག་དཀའ་ཐུབ་གདུངས་པས་འཁྲུལ། །ཉོན་མོངས་པས་ནི་འཁྲུག་པའི་སེམས། །འདོད་པའི་ཡོན་ཏན་ལྔ་
ལ་ཆགས། །སྐྱོ་བར་ཡང་ནི་མི་འགྱུར་ཏེ། །རྡོ་རྗེ་རིགས་ཀྱི་གསང་འདི་ལ། །ནམ་ཡང་སྦྱོར་བར་མི་འགྱུར་རོ། །དེ་དག་འདོད་ཆགས་ཆེ་ལ་ཆགས། །འདོད་པའི་ཆགས་པ་དག་ལས་རྒྱལ། །སངས་རྒྱས་
བྱང་ཆུབ་ཆགས་བྲལ་བ། །གསང་བ་འདི་ལ་སྦྱོར་མི་འགྱུར། །ལྟ་བའི་ཆགས་པས་རྒྱལ་བར་འགྱུར། །འདོད་པའི་ཆགས་པས་ལྟ་བ་ཅན། །སྲིད་པའི་ཞགས་པས་ཤིན་དུ་ཆགས། །སངས་རྒྱས་བསྟན་པ་ལ་ཆགས་བྲལ། །
ང་རྒྱལ་ལྷག་པའི་ང་རྒྱལ་བཅིང་། །གདུག་ཅིང་དྲག་ལ་ཤིན་དུ་ཁྲོ། །སྙིང་རྗེ་མེད་ཅིང་བརྩེ་མེད་འགྱུར། །དེ་ལ་གསང་བ་རུང་མ་ཡིན། །རྨོངས་པ་ཀུན་མཁྱེན་ཡིན་སྙམ་པ། །ཡེ་ཤེས་ཆེན་པོ་ལ་མཁས་པ། །
གསང་བ་འདི་ནི་རུང་མ་ཡིན། །འདྲེན་པ་ཇི་ལྟར་བཤད་པར་བགྱི། །གནོད་སྦྱིན་དང་ནི་སྲིན་པོ་ཉིད། །ཤ་ཟ་འབྱུང་པོ་གསང་བ་པ། །ལྷ་ལ་སོགས་པ་གདུག་ཆེན་པོ། །བསྟན་པ་ལ་ནི་འཇུག་མི་འགྱུར། །
ང་ནི་སངས་རྒྱས་རབ་ཏུ་ཞི། །བྱང་ཆུབ་སེམས་ནི་དགའ་ཆེན་པོ། །སེམས་ཅན་འདི་དག་ཤིན་དུ་གདུག །བདག་གི་ཚིག་ནི་འགྲུབ་མི་འགྱུར། །ང་ནི་རྒྱལ་ཆེན་ཐེག་ཆེན་ལ། །ནམ་མཁའི་དབྱིངས་
བཞིན་རབ་ཏུ་ཡངས། །ཀྱེ་མ་སེམས་ཅན་འདི་དག་དམན། །བདག་གི་ཚིག་ནི་འགྲུབ་མི་འགྱུར། །ང་ནི་ཐེག་ཆེན་དག་པ་སྟེ། །ཉོན་མོངས་འདམ་གྱིས་གོས་པ་མེད། །ཀྱེ་མའོ་སེམས་ཅན་འདི་ཉོན་
<pb id="91.261b"/>
མོངས། །བདག་གི་ཚིག་འདི་འགྲུབ་མི་འགྱུར། །ང་ནི་ཤེས་རབ་ཡེ་ཤེས་ཆེ། །ཐེག་པ་ཆེ་ལ་ཤིན་དུ་བསྟན། །ཀྱེ་མ་སེམས་ཅན་ཤེས་རབ་ངན། །བདག་གི་ཚིག་འདི་འགྲུབ་མི་འགྱུར། །བསོད་ནམས་
ཆེན་པོ་ཡེ་ཤེས་ཆེ། །ང་ནི་མཆོད་པ་ཆེན་པོའི་ཚོགས། །ཀྱེ་མའོ་སེམས་ཅན་བསོད་ནམས་ཆུང་། །བདག་གི་ཚིག་འདི་འགྲུབ་མི་འགྱུར། །སེམས་ཅན་འདི་དག་ཉེ་བར་འཚེ། །འཇིགས་པ་སྣ་ཚོགས་
ཀུན་དུ་ཁྱབ། །རྣམ་རྟོག་གིས་བསྐྱོད་ཤེས་རབ་ངན། །སངས་རྒྱས་ཆོས་ཀྱི་སྣོད་མ་ཡིན། །སྟོང་གསུམ་གྱི་ནི་འཇིག་རྟེན་འདི། །བདག་པོ་ཆེན་པོ་དབང་ཕྱུག་ཀྱང་། །རྨོངས་པ་ཀུན་སེལ་ཉིད་
གྱུར་པ། །སྟོབས་ཆེན་རྫུ་འཕྲུལ་ཆེན་པོ་སྟེ། །དེ་ལ་རྒྱལ་པོ་གྲོགས་བྱེད་ཡོད། །སྒྱུ་མའི་སྔགས་ནི་ཡོངས་སུ་འཛིན། །དེ་ནི་མི་རྒྱུད་ཅེས་བྱ་སྟེ། །སེམས་ཅན་རྨོངས་བྱེད་ལྷུར་ལེན་པ། །དེ་ནི་རྒྱལ་
པོ་ལྷ་ཆེན་པོ། །གཙོ་བོ་རྒྱལ་པོ་ཆེན་པོ་མཚུངས། །དེ་ནི་དབང་ཕྱུག་ཆེ་ཞེས་བྱ། །གདུག་པའི་སེམས་ཅན་འཇོམས་བྱེད་པ། །དེ་ཡི་གཟུགས་ཅན་རྒྱལ་པོ་ཆེ། །སྐྱེད་བྱེད་བྱེད་པ་པོ་བདག་པོ། །ཚངས་པ་
ཆེན་པོ་རྒྱལ་པོ་ཆེ། །ལྟ་བ་སྣ་ཚོགས་རབ་སྟེར་བ། །འདོད་པའི་ཁམས་ཀྱི་རྒྱལ་པོ་ཆེ། །དབང་པོ་ཞེས་བྱ་ཤ་ཙིའི་བདག །བརྩོན་འགྲུས་དབང་ཕྱུག་ཆེན་པོའི་བུ། །གདོང་དྲུག་རྫུ་འཕྲུལ་ཆེན་པོ་ཅན། །དཔུང་
ཆེན་ཞེས་བྱའི་མིང་ཆེ་སྟེ། །གཞོན་ནུ་མི་ཕམ་འོད་ལྔ་མིང་། །རྒྱལ་པོ་ཆེན་པོ་འདི་ལྔ་ནི། །ཁམས་གསུམ་གྱི་ནི་བདག་པོར་བཤད། །རྒྱལ་པོ་ལྔ་ནི་གཟི་བརྗིད་ཆེ། །ལུས་གསུམ་གྱི་ནི་ངོ་མཚར་ཆེ། །སྐུལ་བྱེད་དབང་ཕྱུག་
ཆེན་པོ་ནི། །ཚངས་པ་ཁྱབ་འཇུག་དབང་ཕྱུག་ཆེ། །དེ་ཡི་ལུས་ཅན་རྒྱལ་པོ་ཆེ། །དབང་ཕྱུག་ཆེན་པོ་ཞེས་གྲགས་པ། །སེམས་ཅན་གདུག་པ་ཤིན་དུ་དྲག །སྔགས་བཅས་འཁོར་དང་བཅས་པ་ཡི། །
<pb id="91.262a"/>
རྒྱལ་པོ་ལྔ་པོ་དེ་དག་ནི། །སེམས་ཅན་དག་ནི་རྣམ་རྨོངས་བྱེད། །ལྟ་བ་ཆེན་པོ་འཛིན་བྱེད་ཅིང་། །བདུད་ཀྱི་དབང་དུ་གྱུར་པ་སྟེ། །ཉོན་མོངས་ཆེན་པོས་རབ་ཉོན་མོངས། །གཞན་ཡང་ཀུན་ནས་ཉོན་
མོངས་བྱེད། །སེམས་ཅན་དག་ནི་འཇོམས་བྱེད་ཅིང་། །བདག་གི་ཚིག་འདི་འགྲུབ་མི་འགྱུར། །དབང་ཕྱུག་ཆེན་པོ་བདག་ཉིད་ཆེ། །བདག་ཉིད་དམ་པའི་ཡིད་ཆེན་པོ། །དེ་ལྟ་བུ་ཡི་རྣམ་རྟོག་གིས། །སེམས་ཅན་
རྣམ་པར་རྨོངས་པར་བྱེད། །ཚངས་པ་འབྱིན་བྱེད་སྐྱེ་དགུའི་བདག །བྱེད་པ་རང་བདག་བྱེད་པ་པོ། །ལྟ་བ་ཆེན་པོ་དེ་ལྟ་བུས། །སེམས་ཅན་དག་ནི་རྣམ་རྨོངས་བྱེད། །ཁྱབ་འཇུག་ཀུན་སོང་ཁྱབ་
བྱེད་པ། །ཁྱབ་འཇུག་རང་བཞིན་གྲོང་ཁྱེར་ཀུན། །དེ་ལྟར་ཡང་དག་མི་འཛིན་པ། །ལྟ་བའི་འཆིང་བ་རབ་སྟེར་བྱེད། །རྒྱ་ཆེར་རྒྱལ་པོ་འདི་རྣམས་ནི། །ལྟ་བར་སྨྲ་ལ་ངེས་པར་སྟོན། །རྨོངས་པ་མཁས་
པ་ཡིན་སེམས་ཤིང་། །སེམས་ཅན་འཆིང་བར་བྱེད་པ་ཡིན། །སེམས་ཅན་དེ་རྣམས་གཞན་གྱིས་བསྐུལ། །ལྟ་བར་སྨྲ་བ་ངེས་པར་སྟེན། །ཁྱབ་འཇུག་ཚངས་པ་ལ་སོགས་པ། །དབང་ཕྱུག་ཆེན་པོ་ཕྱག་བྱེད་དེ། །
སངས་རྒྱས་ཡེ་ཤེས་རྣམ་ཀུན་དུ། །བདག་གི་ཚིག་འདི་འགྲུབ་མི་བྱེད། །སེམས་ཅན་འདི་རྣམས་རྨོངས་པར་གྱུར། །དེ་ལ་གསང་བ་རུང་མ་ཡིན། །དེ་ལྟ་བུ་ཡི་རྣམ་པ་ཡིས། །རྡོ་རྗེ་སེམས་དཔའ་དགའ་
ཆེན་པོ། །སངས་རྒྱས་ཀུན་གྱིས་མཁྱེན་ནས་ནི། །རྣལ་འབྱོར་པ་ནི་མི་གསུང་བཞུགས། །མགོན་པོ་ཆེན་པོ་སངས་རྒྱས་ཀུན། །ཐུབ་པ་ཉི་མ་མ་ལུས་པས། །གསུང་གཅིག་གིས་ནི་གསང་བ་ཆེ། །རྡོ་རྗེ་
ཡི་ནི་ཚིག་གསུངས་པ། །ཀྱེ་མའོ་སེམས་ཅན་འདི་གདུལ་དཀའ། །གདུག་ཅིང་དྲག་ལ་ཤིན་དུ་གཏུམ། །སངས་རྒྱས་ཀུན་གྱིས་མི་འདུལ་བ། །དེ་ཕྱིར་བདག་ཅག་གསོལ་བ་འདེབས། །མགོན་ཁྱོད་
<pb id="91.262b"/>
ཤེས་རབ་ཆེན་པོ་སྟེ། །ཁྱོད་ནི་ཐབས་ཆེན་བརྗོད་པར་བྱ། །བྱང་ཆུབ་སེམས་ནི་ཐབས་ཆེན་པོ། །ཉོན་མོངས་ཐམས་ཅད་ངེས་པར་འཇོམས། །གདུག་པ་ཐམས་ཅད་རབ་གདུལ་བ། །མགོན་པོ་ཁྱོད་ལ་
གསོལ་བ་འདེབས། །གདུག་པ་འདུལ་བྱེད་རྣམ་འཕྲུལ་བ། །ཐབས་ཆེན་པོ་ནི་རབ་ཏུ་གསུངས། །སངས་རྒྱས་ཀུན་གྱིས་སེམས་ཅན་འདི། །འདུལ་བར་མི་འགྱུར་སྣོད་མིན་ལ། །ཐབས་
ཆེན་ཁྲོ་བ་ཆེན་པོ་ནི། །ཐུབ་པ་ཆེན་པོས་བསྟན་དུ་གསོལ། །སངས་རྒྱས་ཀུན་གྱི་ཚིག་གསན་ནས། །ཕྱག་ན་རྡོ་རྗེ་རྫུ་འཕྲུལ་ཆེ། །ཚིག་དག་གིས་ནི་ཞུས་གྱུར་པ། །སངས་རྒྱས་
ཀུན་ལ་འདི་སྐད་གསུངས། །ཨེ་མའོ་གསང་བ་འཁོར་ལོ་ཆེ། །ཐབས་ཆེན་བདག་ཉིད་ཆེན་པོ་སྟེ། །ཆོས་ཀྱི་དབྱིངས་ནི་བསྟན་པའི་དངོས། །ཐབས་ཀྱི་འཁོར་ལོ་རབ་སྟོན་པ། །
ཇི་སྐད་ཏུ་ནི་བཀའ་སྩལ་པ། །དེ་བཞིན་དུ་ནི་བདག་གིས་བགྱི། །སེམས་ཅན་ཀུན་ལ་ཕན་བྱའི་ཕྱིར། །དྲག་པོ་ཉིད་ནི་བསྟན་པར་བྱ། །དེ་སྐད་གསུངས་ནས་སེམས་
དཔའ་ཆེ། །བྱང་ཆུབ་སེམས་དཔའ་བདག་ཉིད་ཆེ། །མི་གསུང་བཞུགས་ནས་རྣལ་འབྱོར་གྱིས། །དྲག་པོ་ཉིད་ལ་སྙོམས་པར་ཞུགས། །དྲག་པོའི་དཀྱིལ་
འཁོར་རྡོ་རྗེ་མཆོག །ཅེས་བྱའི་ཏིང་འཛིན་དེ་ལྟ་བུ། །དྲག་པོ་ཆེན་པོ་སྙོམས་པར་ཞུགས། །དེ་བཞིན་ཐུགས་ཀ་ནས་བྱུང་བ། །དྲག་པོ་འཇིགས་
རུང་ཡི་གེ་ཧཱུྃ། །ཁྲོ་བོ་ཆེན་པོ་བརྗོད་པར་འགྱུར། །རྡོ་རྗེ་ཧཱུྃ་མཛད་ཁྲོ་རྒྱལ་པོ། །མགོན་པོ་ཐུགས་ཀ་ནས་བྱུང་གྱུར། །ས་གཞི་མ་ལུས་གཡོས་གྱུར་ཅིང་། །
<pb id="91.263a"/>
ས་འདི་དག་ནི་སྒྲ་སྒྲོགས་གྱུར། །སྟོང་གསུམ་མ་ལུས་འདི་དག་ནི། །ཧཱུྃ་ཧཱུྃ་ཞེས་བྱ་བརྗོད་པར་གྱུར། །ཚད་མེད་གཞལ་དུ་མེད་པ་ཡི། །ཁྲོ་བོའི་རྒྱལ་པོ་བྱུང་
གྱུར་པས། །ཕྱོགས་རྣམས་ཀུན་དུ་གདུག་ཆེན་དག །སྐད་ཅིག་དེ་ལ་གཏུམ་པར་གྱུར། །སླར་ཡང་གཅིག་ཉིད་གྱུར་ནས་ནི། །གོང་བུར་བྱས་ནས་རབ་བསྡམས་ཏེ། །ཁྲོ་
བོའི་རྒྱལ་པོ་སྐུ་ཆེན་པོ། །འཇིགས་སུ་རུང་བ་གཅིག་ཏུ་གྱུར། །དེ་ནི་ཁྲོ་བོའི་རྒྱལ་པོ་ཆེ། །སངས་རྒྱས་ཀུན་གྱི་གྲགས་ཆེན་པོ། །ཁྲོ་རྒྱལ་མདུན་དུ་འདུག་ནས་ནི། །
སླར་ཡང་སྙིང་པོ་རབ་ཏུ་བརྗོད། །ཧཱུྃ་ཏྱ་ཧཱུྃ་ཏྱ། འཇིགས་སུ་རུང་བའི་སྤུ་ལངས་བྱེད། །གནོད་སྦྱིན་ཀུན་བདག་གནོད་སྦྱིན་ཏེ། །རྡོ་རྗེ་གནོད་སྦྱིན་རྫུ་འཕྲུལ་ཆེ། །ཁྲོ་བོ་ཆེན་པོ་བརྗོད་
པ་ཡིན། །སྟོང་གསུམ་གྱི་ནི་འཇིག་རྟེན་འདི། །འབར་བའི་ཕྲེང་བའི་འོད་ཀྱིས་ཁྱབ། །རྡོ་རྗེ་མེ་ནི་དྲག་པོ་ཆེ། །མ་ལུས་གསལ་ཞིང་མེ་འབར་གྱུར། །ཕྱི་རོལ་གྱི་ནི་གདུག་པ་ཅན། །མ་ལུས་
དཀྱིལ་འཁོར་ལས་བྱུང་བ། །རྡོ་རྗེ་མེ་ནི་རབ་འབར་བས། །གཡོ་བ་མེད་ཅིང་ཤི་བར་གྱུར། །ལྷ་ཆེན་ལ་སོགས་གདུག་པ་རྣམས། །གང་
དག་རིགས་ཀྱི་དཀྱིལ་འཁོར་རྣམས། །རྡོ་རྗེ་གནོད་སྦྱིན་གྱིས་གདུངས་ནས། །གཡོ་བ་མེད་ཅིང་འབར་བར་གྱུར། །དེ་ནི་རྡོ་རྗེ་གནོད་སྦྱིན་ཆེ། །དྲག་པོའི་གཟུགས་ཅན་རབ་འཇིགས་བྱེད། །ཁྲོ་གཉེར་བསྙེར་
བའི་གདོང་ཅན་ཏེ། །དེ་བཞིན་གཞག་དང་སྔོ་བར་གྱུར། །མཆེ་བ་གཙིགས་པའི་ཞལ་མངའ་བ། །དབུ་སྐྲ་གྱེན་བརྫེས་ཤིན་དུ་སྐྲག །སྤྱན་དམར་སྤྱན་དང་ལྡན་པ་སྟེ། །དེ་བཞིན་རྡོ་རྗེ་བསྟན་པའི་
<pb id="91.263b"/>
ཞལ། །དྲག་པོ་རྡོ་རྗེ་དྲག་ཚོགས་འཛིན། །གཅིག་པུ་འབར་བ་རབ་ལྡན་པ། །ཞགས་པ་ལྕགས་ཀྱུ་རྡོ་རྗེ་བདག །སངས་རྒྱས་ཐམས་ཅད་འཇིགས་བྱེད་པ། །ས་རྣམས་མ་ལུས་གཡོ་བར་
བྱེད། །ས་འདི་ཡང་ནི་གཡོ་བར་བྱེད། །གནོད་སྦྱིན་ཆེན་པོ་འབྱུང་པོ་སོགས། །གཡོ་བ་མེད་ཅིང་འོག་ཏུ་འགྱེལ། །དེ་ནི་དྲག་པོ་གནོད་སྦྱིན་ཆེ། །སངས་རྒྱས་ཐམས་ཅད་འཇིགས་པར་བྱེད། །
དེ་ཡི་སྤྱན་སྔར་འདུག་ནས་ནི། །ཆེད་དུ་བརྗོད་པ་ཡང་དག་བརྗོད། །ཨེ་མའོ་བྱང་ཆུབ་ཀྱི་ནི་སེམས། །ཀུན་དུ་བཟང་པོ་ཀུན་དགེ་བ། །སེམས་ཅན་འདུལ་བའི་ཐབས་སུ་ནི། །
བརྩེ་མེད་ཁྲོ་བོ་ཉིད་དུ་གྱུར། །སྔར་ནི་རྡོ་རྗེ་སེམས་དཔའ་གང་། །ཞི་བའི་གཟུགས་སུ་རྣམ་གནས་པ། །རྡོ་རྗེ་གནོད་སྦྱིན་འཛིན་གྱུར་ནས། །རྡོ་རྗེ་དྲག་
པོ་ཞེས་བྱར་གྲགས། །དེ་ནི་དྲག་པོ་རྡོ་རྗེ་འཛིན། །འཇིགས་རུང་བ་སྤུ་ལངས་པར་བྱེད། །ཡི་གེ་ཧཱུྃ་བཞིའི་ཕྱག་རྒྱ་ཡི། །
སྙིང་པོ་གཏུམ་པོ་ཉིད་ཀྱང་གསུངས། །ཨོྃ་སུམྦྷ་ནི་སུམྦྷ་ཧཱུྃ། གྲྀཧྞ་གྲྀཧྞ་ཧཱུྃ། གྲྀཧྞཱ་པ་ཡ་གྲྀཧྞཱ་པ་ཡ་ཧཱུྃ། ཨཱ་ན་ཡ་ཧོ་
བྷ་ག་བཱན་བཛྲ་ཧཱུྃ་ཕཊ། ཤིན་དུ་གཏུམ་ཞིང་ཆེར་གྲགས་པ། །དེ་བཞིན་ཐུགས་ཀ་ནས་བྱུང་སྟེ། །ཞལ་བཞི་དང་ནི་ཕྱག་བརྒྱད་པ། །བསྐལ་པ་ཡི་ནི་མེ་ལྟར་དྲག །
རྡོ་རྗེ་དུས་ཀྱི་མེ་ལྟར་བྱུང་། །ཉོན་མོངས་ཕྱོགས་ནི་རབ་སེལ་བྱེད། །སྨིན་མ་བསྐྱོད་པས་གཙིགས་པའི་
<pb id="91.264a"/>
ཞལ། །དེ་བཞིན་རྣམ་པར་འཇིགས་པའི་གདོང་། །འཇིག་རྟེན་གསུམ་སྲེག་དམ་ཚིག་སྟེ། །རྡོ་རྗེ་ཅན་ཀུན་སྲེག་པར་བྱེད། །འབར་ཕྲེང་ཀུན་དུ་འཁྲིགས་པའི་སྒྲ། །རྡོ་རྗེ་བསྐལ་པའི་མེ་ལྟར་འབར། །རྡོ་རྗེ་ཧཱུྃ་མཛད་ཕྱག་རྒྱ་ནི། །ཕྱག་གཉིས་
ཀྱིས་ནི་ཡོངས་སུ་གཟུང་། །རྡོ་རྗེ་བསྡམས་པ་འཛིན་རྒྱལ་པོ། །ལྕགས་ཀྱུ་དང་ནི་ཞགས་པས་བརྒྱན། །རྡོ་རྗེ་ཡི་ནི་ལུ་གུ་རྒྱུད། །ཕྱག་གཉིས་ན་བསྡམས་འཇིགས་རུང་ཞལ། །སངས་རྒྱས་ཐམས་ཅད་བསྡིགས་བྱེད་པ། །རྡོ་རྗེ་གཏུམ་པོ་
ཡང་དག་བྱུང་། །དྲག་པོ་བཀའ་ནི་མོས་པར་བྱེད། །མྱུར་བ་རུ་ནི་བཀའ་སྩོལ་ཅིག །མིན་ན་སངས་རྒྱས་ཁྱེད་རྣམས་ཀུན། །ཐེ་ཚོམ་མེད་པར་བཟའ་བར་བྱ། །དེ་ནས་སངས་རྒྱས་ཀུན་གྱིས་གསུངས། །ཊཀ་ཀི་ཛཿཧཱུྃ་ཤིན་དུ་དྲག །རིགས་དང་བཅས་པར་
ལྷ་ཆེན་པོ། །སྟོབས་ཆེན་པོ་ཡིས་དགུག་པར་གྱིས། །དེ་ནས་རིག་པའི་མཆོག་རྒྱལ་པོ། །བསྙེམས་པའི་ཚུལ་གྱིས་བཞད་བྱེད་ཅིང་། །ཁྲོ་བོ་དྲག་པོ་རྔ་སྒྲ་སྒྲོགས། །རྡོ་རྗེ་ཞགས་པ་བསྐུལ་བར་བྱ། །རྡོ་རྗེ་ཞགས་པ་དྲག་པོ་ཆེ། །དཔུང་བཅས་གྲོགས་དང་བཅས་
པ་དང་། །དེ་བཞིན་རིགས་དང་དཀྱིལ་འཁོར་བཅས། །སོང་ལ་དབང་ཕྱུག་ཆེན་པོ་ཁུག །བཛྲ་པཱ་ཤ་ཧཱུྃ། དབང་ལྡན་རྒྱལ་པོ་ཆེན་པོ་ནི། །སྣ་ཚོགས་རང་གི་འཁོར་ན་གནས། །འཇིགས་བྱེད་མ་དང་ལྷན་ཅིག་ཏུ། །འདོད་པ་ཅན་ནི་མཆོག་ཏུ་རོལ། །རྡོ་རྗེ་ཞགས་
པ་དེར་སོང་སྟེ། །ཁྲོ་བོའི་དགྲ་ཡིས་བསྡིགས་པར་གྱུར། །དབང་ལྡན་རྒྱལ་པོ་ལ་སྨྲས་པ། །ཁྱོད་ལ་སྟོན་པ་སྤྱན་འདྲེན་མཛད། །སྐྲག་ཅིང་ཁྲོས་ནས་ལྷ་ཆེན་པོས། །འཇིགས་པ་ཡི་ནི་ཚིག་བརྗོད་པ། །ང་ནི་འཇིག་རྟེན་གསུམ་རྒྱལ་པོ། །ང་ལས
སྟོན་པ་གཞན་ཡོད་དམ། །རྡོ་རྗེ་ཞགས་པ་ཁྲོ་བོ་ཆེས། །ཚིག་ནི་ལན་གསུམ་བརྗོད་པར་གྱུར། །རྡོ་རྗེ་ཁྲོ་བོ་རྒྱལ་པོ་ཆེ། །ཁྱོད་ལ་ཤིན་དུ་སྤྱན་འདྲེན་མཛད། །ལྷ་ཆེན་དབང་ཕྱུག་ཆེན་པོ་ཡིས། །སླར་ཡང་ལན་གསུམ་སྨྲས་པ་ནི། །ང་ནི་ཕོ་ར་
རྒྱལ་པོ་རང་། །ང་ལ་སྤྱན་འདྲེན་གང་ཞིག་ཡོད། །དེ་ནས་ཞགས་པས་བཀའ་བཞིན་བྱེད། །ཁྲོ་བོ་དྲག་པོ་རབ་འཇིགས་པས། །ཡན་ལག་ཐམས་ཅད་བཅིངས་ནས་ནི། །དབང་ཕྱུག་ཆེན་པོ་བཀུག་པར་གྱུར། །འཇིགས་ཤིང་སྐྲག་ནས་
<pb id="91.264b"/>
ལྷ་ཆེན་པོ། །ཤིན་དུ་སྨྲེ་སྔགས་འདོན་ཅིང་ངུ་། །སྐྱབས་ནི་གང་ཡང་ཡོད་མ་ཡིན། །འཇིགས་པ་ཆེན་པོ་ཀུན་དུ་བྱུང་། །སྟོབས་དང་དེ་བཞིན་ང་རྒྱལ་གྱིས། །སྟོབས་དང་ཤུགས་ནི་བསྟན་ནས་སུ། །ཞགས་པ་བཅད་ནས་བྲོས་པར་གྱུར། །རང་གི་
གནས་སུ་སོང་གྱུར་ནས། །འཇིག་རྟེན་གསུམ་གྱི་ལྷ་རྣམས་བོས། །ལྷ་དང་ལྷ་མིན་དྲི་ཟར་བཅས། །སྐད་ཅིག་གིས་ནི་འདུས་གྱུར་ནས། །འཁོར་རྣམས་དག་ནི་ངུ་བར་གྱུར། །ཇི་ལྟར་སྔོན་གྱིས་མ་བྱས་པའི། །དེ་ལྟ་བུ་ནི་ཡང་དག་མཐོང་། །
སེམས་ཅན་རབ་དྲག་འདི་སུ་ཞིག །རྡོ་རྗེ་ཞགས་པའི་མདུན་སོང་སྟེ། །རྡོ་རྗེ་རིག་པ་མཆོག་ལ་ཞུས། །དབང་ཕྱུག་ཆེན་པོས་བདག་བཅད་དེ། །དྲག་པོ་ཚངས་པ་རབ་ཏུ་བྲོས། །རྡོ་རྗེ་རིག་པ་མཆོག་རྒྱལ་པོ། །ཁྲོ་བོ་གཏུམ་པོ་ཤིན་དུ་
དྲག །དེ་ལྟ་བུ་ཡི་ཚིག་གསན་ནས། །ཐམས་ཅད་ཏུ་ནི་འབར་བར་གྱུར། །ཁྲོ་བོ་རྡོ་རྗེ་ལུ་གུ་རྒྱུད། །དྲག་པོ་ཡིས་ནི་བཀའ་བསྒོ་བ། །མྱུར་དུ་སོང་ལ་ལྷ་ཆེན་པོ། །རིགས་ཆེན་པོ་དང་བཅས་པ་ཁུག །ཁྲོ་བོའི་རྒྱལ་པོ་ལུ་གུ་རྒྱུད། །གསན་
ན་དབང་ཕྱུག་ཆེ་གནས་སོང་། །ཡན་ལག་ཐམས་ཅད་བཅིངས་ནས་སུ། །ལྷ་མོ་དང་བཅས་ཀུན་དུ་བཀུག །སྐད་ཅིག་འཇིགས་པས་ངུས་བྱེད་ཅིང་། །ལྷ་རྣམས་ཐམས་ཅད་ཤིན་དུ་འཇིགས། །འཇིགས་པའི་སྡུག་བསྔལ་སྨྲེ་
སྔགས་འདོན། །དེ་རིང་འདྲ་ན་ལྷ་ཆེན་མིན། །སྟོབས་དང་ཤུགས་ནི་ཐམས་ཅད་ཀྱིས། །རྡོ་རྗེ་ཀུན་དང་འཐབ་པར་གྱུར། །མཐུ་དང་སྟོབས་དང་ཤུགས་ཀྱིས་ནི། །བཅག་ནས་ཐམས་ཅད་བྲོས་པར་གྱུར། །ལྷ་ཆེན་ལ་སོགས་ཐམས་ཅད་ནི། །
ཕྱོགས་རྣམས་ཀུན་དུ་བྲོས་པར་གྱུར། །མུན་པ་ཡིས་ནི་ཀུན་དུ་འཁྲུག །ཕྱོགས་རྣམས་ཀུན་དུ་འཇིགས་པར་གྱུར། །ཁྲོ་བོ་ལུ་གུ་རྒྱུད་འོངས་ནས། །རྣམ་པ་ཀུན་དུ་སྨྲ་བར་བྱེད། །མ་ལུས་ཕྱོགས་རྣམས་ཐམས་ཅད་དུ། །
བདག་ཅག་གནས་ནི་བྲོས་པར་གྱུར། །ཁྲོ་བོ་རྡོ་རྗེ་རིག་པ་མཆོག །སླར་ཡང་ཤིན་དུ་ཁྲོས་པར་གྱུར། །འབར་བའི་ཕྲེང་བས་རབ་འབར་ཞིང་། །རྡོ་རྗེ་དྲག་པོ་ཉིད་དུ་གྱུར། །དྲག་པོ་ཧ་ཧ་ཞེས་བཞད་དགོད། །རང་གི་ཡན་ལག་ཟ་བར་བྱེད། །རང་གི་
<pb id="91.265a"/>
མགོ་ལ་རྡེག་བྱེད་ཅིང་། །རྡོ་རྗེ་གསོར་བ་བསྐོར་བར་འབར། །དེ་ལྟ་བུ་ཡི་ཁྱད་པར་དང་། །བཅས་པས་ཁྲོ་བོ་ཡང་དག་བྱུང་། །སླར་ཡང་རང་གི་བདག་ཉིད་དྲན། །ཁྲོ་བོའི་རྒྱལ་པོ་བརྗོད་པར་གྱུར། །ཨོྃ་སུམྦྷ་ནི་སུམྦྷ་ཧཱུྃ། གྲྀཧྞ་གྲྀཧྞ་ཧཱུྃ། གྲྀཧྞཱ་པ་ཡ་
གྲྀཧྞཱ་པ་ཡ་ཧཱུྃ། ཨཱ་ན་ཡ་ཧོ་བྷ་ག་བཱན་བཛྲ་ཧཱུྃ་ཕཊ། ཁྲོ་བོའི་རྒྱལ་པོ་བཅས་ནས་ནི། །ཡི་གེ་ཛཿནི་ཡོངས་སུ་བརྗོད། །རྡོ་རྗེ་ལྕགས་ཀྱུར་རབ་ཏུ་བསྔགས། །སྟོབས་དང་ལྡན་པ་ཁུག་ལ་ཤོག །ཨོྃ་བཛྲ་ཛྭ་ལ་ཨག་ནི་ས་ཏྲི་ཥ་ཨྃ་ཀུ་ཤ་ཛཿཛཿ། རྡོ་རྗེ་
འབར་བ་ལྕགས་ཀྱུ་ནི། །སོང་ནས་ཕྱོགས་ཀུན་བདག་ཉིད་ཆེ། །སྐད་ཅིག་གིས་ནི་སྟོབས་ཆེན་རྣམས། །ལྷ་རྣམས་ཐམས་ཅད་བཀུག་པར་གྱུར། །རྒྱལ་པོ་དབང་ཕྱུག་ལྔ་དང་ནི། །ལྷ་རྣམས་ཐམས་ཅད་གྲངས་མེད་པར། །རིགས་བཅས་དཔུང་དང་བཅས་
པ་ཉིད། །གཅིག་ཉིད་དུ་ནི་བསྡུས་པར་གྱུར། །རྡོ་རྗེ་ལྕགས་སྒྲོག་རབ་ཏུ་མངགས། །ཆིངས་ཤིག་སྟོབས་ཆེན་དང་ལྡན་པ། །ཚོགས་དང་བཅས་པའི་ལྷ་རྣམས་ཀུན། །བཅིང་བ་ལྔ་ཡིས་བཅིངས་པར་གྱུར། །ནང་གི་འཁོར་དང་བཅས་པའི་ཚོགས། །ལྷ་
ཚོགས་གནོད་སྦྱིན་སྲིན་པོ་དང་། །ལྷ་མིན་རླུང་དང་འབྱུང་པོའི་ཚོགས། །གཞན་ཡང་གདུག་པའི་ཚོགས་རྣམས་ནི། །ཐམས་ཅད་བཅིངས་པར་གྱུར་ནས་ནི། །རྡོ་རྗེ་ཞགས་པ་རབ་ཏུ་མངགས། །རྡོ་རྗེ་ལྕགས་ཀྱུ་དང་བཅས་པར། །སོང་ལ་དཀྱིལ་
འཁོར་དག་ཁུག་ཅིག །རྡོ་རྗེ་ཞགས་པས་མངོན་ཆགས་པས། །ཡན་ལག་ཀུན་ལས་ཡོངས་སུ་སྤྲོ། །རྡོ་རྗེའི་རང་བཞིན་ཞགས་པ་སྟེ། །བརྟན་པར་གྱུར་པར་ཐེ་ཚོམ་མེད། །བྱེ་བ་དག་ནི་གྲངས་མེད་བཅུ། །རྡོ་རྗེ་ལྕགས་ཀྱུ་རབ་ཏུ་བྱུང་། །ལྷ་ལ་སོགས་
པའི་རེ་རེ་ཞིང་། །སྤྱི་བོ་ནས་འགུགས་ཡང་དག་སྦྱོར། །ལྷ་ཆེན་དབང་ཕྱུག་ཆེན་པོ་ཡི། །སྤྱི་བོའི་གཙུག་ཏུ་བཏབ་ནས་ནི། །རྡོ་རྗེ་ལྕགས་ཀྱུ་རྒྱལ་པོ་ཡིས། །དབང་ཕྱུག་ཆེན་པོ་འགུགས་པར་བྱེད། །ལྷ་སོགས་འཁོར་དང་བཅས་པ་ཀུན། །
ཕན་ཚུན་དུ་ནི་ངུ་བར་བྱེད། །ཤུགས་རིངས་ཀུན་དུ་ཕྱུང་ནས་ནི། །ཕན་ཚུན་དུ་ནི་སྨྲ་བར་བྱེད། །ཀྱེ་མའོ་སྡུག་བསྔལ་ཀྱེ་མའོ་ཤི། །ཚོགས་ནི་གང་དུ་ཁྱེར་བར་གྱུར། །རྡོ་རྗེ་འབར་བ་ཆེན་པོ་དེས། །སྐད་ཅིག་དེ་ལ་སྲེགས་གྱུར་ནས། །
<pb id="91.265b"/>
རི་རབ་རི་ཡི་རྩེ་མོ་རུ། །ལྷ་ལ་སོགས་པ་ཐམས་ཅད་བཀུག །གནས་དེ་རུ་ནི་ཐམས་ཅད་དག །ཡོངས་སུ་བསྐོར་ནས་ཀུན་དུ་གནས། །རྡོ་རྗེ་ཁ་ཁྱེར་ཕྱི་རོལ་དུ། །ལྷ་རྣམས་དེ་དག་ཐམས་ཅད་གནས། །རྡོ་རྗེ་ར་བའི་ཕྱི་རོལ་དུ། །ལྷ་ལ་སོགས་པ་
ཐམས་ཅད་བཀུག །ཕྱི་རོལ་རྡོ་རྗེ་ར་བ་ནི། །ལྕགས་སྲེགས་རང་བཞིན་རྡོ་རྗེ་མཚུངས། །རྡོ་རྗེ་ཅན་གྱི་རྡོར་འབར་མས། །ནང་ནས་ཤིན་དུ་གདུངས་པར་གྱུར། །ལྷ་ཚོགས་སེམས་ཅན་དེ་དག་ཀྱང་། །འཇིགས་སུ་རུང་བའི་འོ་དོད་འབོད། །སྟོང་
གསུམ་འདི་དག་ཐམས་ཅད་ཀྱང་། །ཧཱུྃ་ཧཱུྃ་སྒྲ་ནི་ཡོངས་སུ་བརྗོད། །འོ་དོད་བོས་ནས་སྨྲ་བར་བྱེད། །ངན་སོང་དག་ནི་ཅི་ཞིག་བྱེད། །སྔོན་མ་མཐོང་བ་འདི་ཅི་ཞིག །འདིར་ནི་རྡོ་རྗེ་འཛིན་པར་འགྱུར། །རྡོ་རྗེ་འཛིན་པས་རྒྱལ་པོ་དེ། །སླར་ཡང་
ཐུགས་རྗེ་ཀུན་དུ་སྐྱེས། །ཐམས་ཅད་བཅིངས་པ་ལས་བཀྲོལ་ཏེ། །རྡོ་རྗེ་མེ་ཡི་ཉེ་བར་མཛེས། །རྡོ་རྗེ་གནོད་སྦྱིན་དྲག་པོ་ཆེ། །རང་གི་དཀྱིལ་འཁོར་ནས་ཕྱུང་སྟེ། །ལྷ་ལ་སོགས་པ་ཀུན་བོས་ཏེ། །ང་ཡི་ཚིག་འདི་རབ་ཏུ་ཉོན། །དེ་ནས་ལྷ་
རྒྱལ་ལ་སོགས་པ། །ཁྱོད་ནི་སུ་ཡིན་སྨྲ་བར་བྱེད། །ངེད་ཀྱིས་ཁྱོད་ནི་སྔར་མ་མཐོང་། །གནས་མཆོག་འདི་ཡང་སྔར་མ་མཐོང་། །རྡོ་རྗེ་གནོད་སྦྱིན་དྲག་པོ་ཆེ། །ཧ་ཧ་ཞེས་དགོད་བཞད་པ་ཡིས། །སྨྲས་པ་རྡོ་རྗེ་གནོད་སྦྱིན་ང་། །ཐམས་ཅད་ཟ་
བྱེད་བཟོད་དཀའ་བ། །དེ་ནས་ལྷ་ཆེན་གྱིས་སྨྲས་པ། །རྡོ་རྗེ་གནོད་སྦྱིན་ངས་མི་ཤེས། །ང་ཡིས་ཁྱོད་ནི་སྔར་མ་མཐོང་། །བདག་ཉིད་ཁོ་ན་རང་བྱུང་བ། །རྡོ་རྗེ་དྲག་པོས་རབ་སྨྲས་པ། །ང་ཡི་བཀའ་ལ་མྱུར་གནས་ཀྱིས། །མིན་ན་རྡོ་རྗེ་འབར་
བ་འདིས། །རང་གི་རིགས་ནི་སྲེག་པར་བྱེད། །ལྷ་ཆེན་པོ་ཡིས་ཚིག་སྨྲས་པ། །བསྟན་པ་ལ་ནི་ང་མི་གནས། །འཇིག་རྟེན་གསུམ་གྱི་དབང་ཕྱུག་ང་། །སུ་ཡི་བསྟན་པ་ལ་གནས་པ། །འཁོར་དང་བཅས་པའི་སྟོབས་གང་ཡིན། །དེ་རིང་ང་ཡིས་
བསྟན་པར་བྱ། །ཁྱོད་ལ་སྟོབས་ནི་ཅི་ཡོད་པ། །སྟོབས་ཆེན་ལྡན་པས་བསྟན་པར་གྱིས། །དབང་ཕྱུག་ཆེན་པོ་རྒྱལ་པོ་ཆེ། །འབྱུང་པོའི་ཚོགས་བཅས་ལྷན་ཅིག་ཏུ། །ཚིག་དག་སྨྲས་པར་གྱུར་པ་ནི། །དྲག་པོ་ཉིད་ནི་བསྟན་པར་བྱ། །སྟོང་གསུམ་
<pb id="91.266a"/>
གྱི་ནི་འཇིག་རྟེན་འདི། །འོད་ཟེར་འབར་བའི་ཕྲེང་བས་ཁྱབ། །ཧ་ཧ་ཞེས་བྱ་ཤིན་དུ་དྲག །དབང་ཕྱུག་ཆེན་པོས་བསྟན་པར་བྱ། །ཨོྃ་ཤཱུ་ལ་ཨ་ཏྲི་ཤཱུ་ལ་མ་ཧཱ་ས་ཧ་སྲ་ཤཱུ་ལ་ཨཱ་ཡུ་དྷེ། རྩེ་གསུམ་མངག་གཞུག་རྒྱལ་པོ་ནི། །
སྟོང་ཕྲག་གཅིག་ནི་བྱུང་བར་འགྱུར། །རྩེ་བཅས་ཀུན་དུ་འབར་བ་ཡིས། །རྡོ་རྗེ་ཅན་དང་ལྷན་ཅིག་འཐབ། །ན་རཱ་ཡ་ནས་སྨྲས་པ། །ཨོྃ་མ་ཧཱ་ས་ཧ་སྲ་ཙཀྲ་ཨཱ་ཡུ་ར་དྷེ། ཁྱབ་འཇུག་གིས་ནི་དེ་དག་སྨྲས། །འཁོར་ལོ་གཅིག་ཏུ་རྣམ་པ་སྟོང་། །ཐམས་ཅད་འོད་ཟེར་
འབར་བས་ཁྱབ། །རྡོ་རྗེ་ཅན་དང་ལྷན་ཅིག་འཐབ། །བརྒྱ་བྱིན་གྱིས་སྨྲས་པ། ཨོྃ་མ་ཧཱ་ས་ཧ་སྲ་བཛྲ་ཨཱ་ཡུ་དྷེ། རྡོ་རྗེ་སྟོང་ནི་བྱུང་བར་གྱུར། །རྡོ་རྗེ་འབར་བ་ཚ་བས་ཁྱབ། །བརྒྱ་བྱིན་གྱིས་ནི་སྨྲས་པ་ཡིན། །རྡོ་རྗེ་ཅན་དང་ལྷན་ཅིག་འཐབ། །གཞོན་ནུས་སྨྲས་པ། 
ཨོྃ་མ་ཧཱ་ས་ཧ་སྲ་ཤཱ་ཀྟྱཱ་ཡུ་དྷེ། གཞོན་ནུས་དེ་སྐད་སྨྲས་ནས་ནི། །མདུང་ནི་རྩེ་གསུམ་སྟོང་བྱུང་གྱུར། །སྒྲ་ནི་དྲག་པོ་སྒྲོགས་བྱེད་ཅིང་། །རྡོ་རྗེ་ཅན་དང་ལྷན་ཅིག་འཐབ། །ཚངས་པས་སྨྲས་པ། ཨོྃ་མ་ཧཱ་ས་ཧ་སྲ་དཎ་ཌ་ཨཱ་ཡུ་དྷེ། ཚངས་པས་དེ་སྐད་
སྨྲས་ནས་ནི། །དབྱུག་ཏོ་སྟོང་ནི་བྱུང་གྱུར་ནས། །མཚོན་ཆ་དྲག་པོ་འཇིགས་བྱེད་པས། །རྡོ་རྗེ་ཅན་དང་ལྷན་ཅིག་འཐབ། །གཞན་ཡང་ལྷག་མ་མ་ལུས་པ། །རྣམས་ཀྱིས་ཡང་ནི་མཚོན་ཆ་དག །རེ་རེ་སྟོང་ཕྲག་གཅིག་གྱུར་ནས། །རྡོ་རྗེ་ཅན་དང་ལྷན་ཅིག་
འཐབ། །ཐ་ན་སྤྲུལ་པ་གང་ཡིན་དང་། །ཕྱི་རོལ་གྱི་ནི་དམ་ལྡན་པ། །དེ་རྣམས་ངེས་པར་སྟོང་གྱུར་ནས། །རྡོ་རྗེ་ཅན་དང་ལྷན་ཅིག་འཐབ། །མེ་ཡང་ཀུན་དུ་འབར་གྱུར་ཅིང་། །འཇིགས་པར་བྱེད་པའི་རླུང་ཡང་བྱུང་། །འབྲུག་གི་སྒྲ་དང་གློག་ཆེན་པོས། །
ཁྱད་པར་སྲིད་གསུམ་གནས་པར་གྱུར། །ཧ་ལ་ཧ་ལའི་སྒྲ་ཆེན་པོ། །ནམ་མཁའི་བར་སྣང་ལ་ནི་གྲག །རྡོ་རྗེ་དྲག་པོ་ཚོགས་ཆེན་པོ། །ལྷ་རྣམས་ཐམས་ཅད་འཐབ་པར་བྱེད། །དེ་ནས་རྒྱལ་པོ་རྡོ་རྗེ་འཛིན། །གཏུམ་པོ་དྲག་པོ་འཇིགས་
བྱེད་པས། །ལྷ་ཡི་ལན་གྱི་ཕྱག་རྒྱ་ནི། །རྡོ་རྗེ་ཡི་ནི་སྙིང་པོ་གསུངས། །ཨོྃ་མ་ཧཱ་ས་ཧ་ས་ཧ་ར་བཛྲ་ཙ་ཀྲེ། ཨོྃ་མ་ཧཱ་བཛྲ་ཤཱུ་ལེ། ཨོྃ་དཱིཔྟ་ཛྭཱ་ལ་ཨག་ནི་བཛྲ། ཨོྃ་བཛྲ་ཤཀྟྱེ། །ཨོྃ་མ་ཧཱ་བཛྲ་ན་དྷི། དེ་ལྟ་བུ་ཡི་རྣམ་པ་རུ། །སྙིང་པོ་
<pb id="91.266b"/>
དག་ནི་སྟོང་ཕྲག་གཅིག །སྲིད་གསུམ་ཞི་བར་བྱ་བའི་ཕྱིར། །རྡོ་རྗེ་འཆང་ནི་ཆེན་པོས་ཕྱུང་། །གཏུམ་པོ་འོད་ཟེར་འབར་བས་ཁྱབ། །རྡོ་རྗེ་མེ་དང་ཡང་དག་ལྡན། །དྲག་པོའི་སྙིང་པོ་ལས་བྱུང་གྱུར། །རྡོ་རྗེ་འཆང་ནི་དབུས་ན་བཞུགས། །
ལྷ་ཚོགས་ཕྱག་རྒྱ་དེ་དག་ནི། །རྣམ་པར་བཤིག་ཅིང་དུམ་བུར་བྱས། །བཅོམ་ཞིང་བསྡམས་ཏེ་བསྲེས་ནས་ནི། །ཕྱོགས་རྣམས་ཀུན་དུ་ཐིམ་པར་གྱུར། །རྡོ་རྗེ་མེ་ཡིས་རབ་བསྡམས་པས། །ལྷ་ཡི་རྒྱལ་པོ་འབར་བར་འགྱུར། །
འོག་ནས་ས་ནི་རབ་ཏུ་འབར། །སྟེང་ནས་མེ་ནི་ཤིན་དུ་གདུངས། །རྡོ་རྗེ་ཁྲོ་བོ་རྒྱལ་པོ་ཆེས། །དབང་ཕྱུག་ཆེན་པོ་ལ་གསུངས་པ། །ལུས་སྲུལ་པོ་ནི་དྲག་པོ་ཆེ། །ང་ཡི་བཀའ་ནི་རབ་ཏུ་ཉོན། །དུར་ཁྲོད་གནས་ལ་རབ་ཏུ་དགའ། །ལུས་ལ་ཐལ་
བ་དག་གིས་བྱུགས། །མི་ཡི་ཤ་ནི་བཟའ་བར་བྱེད། །ང་ཡི་བཀའ་ནི་རབ་ཏུ་ཉོན། །ཁྲག་རློན་གྱིས་ནི་རབ་ཏུ་བསྐུས། །ལྤགས་པ་རློན་པ་གོས་སུ་གྱོན། །ལྷ་རྣམས་ཐམས་ཅད་ཁྱོད་ཀྱི་འཁོར། །ང་ཡི་བཀའ་ནི་རབ་ཏུ་ཉོན། །གདུག་པ་དྲག་ཆེན་
མཚན་མོ་རྒྱུ་བ་སློངས་མོ་བ། །ཁྲག་ལ་སྦངས་པའི་ལྤགས་ཅན་ལུས་ལ་ཐལ་བས་བྱུགས། །ང་ཡིས་བཀའ་ཉོན་དྲག་པོའི་སེམས་ལྡན་ལུས་སྲུལ་པོ། །མིན་ན་བསྐལ་པའི་མེ་ཡིས་རྩྭ་བཞིན་ཁྱོད་བསྲེག་བྱ། །རོ་བསྲེགས་ཐལ་བའི་ཕུང་པོ་བཞིན་དུ་
ཐལ་བར་འགྱུར། །རིགས་བཅས་དཔུང་ལྡན་དཀྱིལ་འཁོར་དང་བཅས་གནོད་སྦྱིན་དྲག །རྡོ་རྗེ་དྲག་པོ་ཡི་ནི་རབ་གཞོམ་གཞིག་པར་བྱ། །དབང་ཕྱུག་ཆེན་པོས་སྨྲས་པ། ང་ནི་མ་ལུས་དབང་ཕྱུག་ཆེན་པོའི་འཁོར་ལ་སྒྱུར། །འཇིག་རྟེན་གསུམ་
གྱི་ལྷ་ཚོགས་མ་ལུས་པ་ཡི་འཁོར། །ཤིན་དུ་དྲག་ཅིང་རྣམ་གཙིགས་འཇིག་རྟེན་ཁྱོད་ཡིན་ཡང་། །ཁྱོད་ཀྱིས་ང་ཡི་བཀའ་ནི་མཉན་པར་གྱིས། །གདུག་དང་སངས་རྒྱས་མང་པོའི་འཁོར་ནི་སངས་རྒྱས་ཆོས་ཀྱི་འབྱུང་གནས་ང་ཡིས་སྤྲུལ། །
ཞི་ཞིང་དེ་ལ་རྣམ་འདུལ་གསང་བ་དྲི་མེད་ཉོན་མོངས་མེད་པའི་ཕ་རོལ་ཕྱིན། །དེ་འདྲའི་མགོན་པོ་དགའ་བ་དུས་གསུམ་བཞུགས་པ་ཐམས་ཅད་ནས་དབང་བསྐུར། །སླར་ཡང་ང་ཡིད་འབྱུང་པོའི་ཚིག་ཉོན་
<pb id="91.267a"/>
ཞེས་པའི་ཚིག་ནི་འདི་ལྟ་བུ། །དེ་ནས་རྒྱལ་པོ་རྡོ་རྗེ་འཛིན། །འདུལ་བའི་དོན་ལ་ཤིན་དུ་མཁས། །ཁྲོ་བོ་གདུག་པ་གཏུམ་ཆེན་པོ། །རབ་འབར་ཁྲོ་བའི་རྒྱལ་པོ་ནི། །རྡོ་རྗེའི་བྱིན་བརླབས་ཕྱག་རྒྱ་ལས། །བྱ་བ་དེ་འདྲའི་ཏིང་འཛིན་ལ། །
སྙོམས་པར་ཞུགས་ནས་སེམས་དཔའ་ཆེས། །རང་རིགས་ཁྲོ་བོ་ལས་བྱུང་བ། །གདུག་པ་རྣམས་ནི་འདུལ་བའི་ཕྱིར། །ཁྲོ་བོའི་ཆོས་ཀྱི་ཚུལ་བཟུང་ནས། །རྐང་པ་ནས་བརྩམས་སྤྱི་བོའི་བར། །ལུས་ཀུན་ལས་ནི་རྣམ་པར་ཕྱུང་། །
ཨོྃ་བཛྲ་ཀྲོ་དྷ་ཨུཥྞཱི་ཥ་ཧཱུྃ། རྡོ་རྗེའི་གཙུག་ཏོར་ཁྲོ་བོ་ཆེ། །འབར་བའི་སྤྱི་བོ་ནས་ཕྱུང་ནས། །ས་རྣམས་ཐམས་ཅད་གཡོ་བྱེད་ཅིང་། །ཁྲོ་བོའི་རྒྱལ་པོ་ཐམས་ཅད་འཇོམས། །ཨོྃ་བཛྲ་བྷྀ་ཀུ་ཊི་ཀྲོ་དྷ་ཧཱུྃ། ཁྲོ་བོའི་རྒྱལ་པོ་ཁྲོ་གཉེར་ཅན། །མཛོད་
སྤུ་ལས་ནི་རབ་ཏུ་བྱུང་། །འཇིགས་བྱེད་དྲག་པོ་ཡང་དག་ལྡན། །ལུས་རྣམས་ཐམས་ཅད་འབར་འགྱུར་བ། །ཨོྃ་ནི་སུམ་བྷ་བཛྲ་ཧཱུྃ། རྡོ་རྗེ་རིག་པ་མཆོག་རྒྱལ་པོ། །ཁ་ལས་རབ་ཏུ་བྱུང་བར་གྱུར། །སྤྱི་བོ་ནས་བརྩམས་རྐང་མཐིལ་བར། །རྡོ་རྗེ་འབར་
བ་ཡང་དག་ལྡན། །ཊཀྐི་ཧཱུྃ་ཛཿ། ཐུགས་ཀྱི་ཁྲོ་བོ་རྒྱལ་པོ་ཆེ། །ཐུགས་ཀ་ནས་ནི་རབ་ཏུ་བྱུང་། །འབར་བའི་ཕྲེང་བས་ཁྱབ་པའི་སྐུ། །འཇིགས་སུ་རུང་བ་སྤུ་ལངས་བྱེད། །ཨོྃ་བཛྲ་ཨྃ་གུ་ཤ་ཨཱ་ཀར་ཥ་ཡ་ཧཱུྃ། རྡོ་རྗེ་ལྕགས་ཀྱུ་ཁྲོ་བོ་ཆེ། །
ཕྲག་པ་གཡས་ནས་རབ་ཏུ་བྱུང་། །རྡོ་རྗེ་ལྕགས་ཀྱུ་གསོར་བྱེད་ཅིང་། །རྡོ་རྗེ་འབར་བ་ཡང་དག་ལྡན། །ཨོྃ་བཛྲ་པཱ་ཤ་ཀྲོ་དྷ་ཨཱ་ཀདྷྱ་ཧཱུྃ་ཕཊ། རྡོ་རྗེ་ཞགས་པ་ཁྲོ་བོ་ཆེ། །ཕྲག་པ་གཡོན་ནས་རབ་ཏུ་བྱུང་། །རྡོ་རྗེ་འབར་བར་ཡང་དག་ལྡན། །
རྡོ་རྗེ་ཞགས་པས་བསྐོར་བར་བྱེད། །ཨོྃ་བཛྲ་ཀཱི་ལི་ཀྲོ་དྷ་ཧཱུྃ་ཕཊ། ཁྲོ་བོའི་རྒྱལ་པོ་ལྕགས་ཀྱུ་ཐོགས། །ལྟེ་བའི་དབུས་གནས་རབ་ཏུ་ཕྱུང་། །ཀུན་ནས་འབར་བ་ཡང་དག་ལྡན། །བློ་མཆོག་རྡོ་རྗེ་གནོད་སྦྱིན་མཚུངས། །ཨོྃ་བཛྲ་མེ་ཁ་ལཱ་ཀྲོ་དྷ་
ཧཱུྃ་ཕཊ། ཁྲོ་བོ་ཆེན་པོ་སྐ་རགས་ནི། །རྐེད་པའི་རྡོ་རྗེ་རབ་ཏུ་ཕྱུང་། །ཀུན་ནས་འབར་བ་ཡང་དག་ལྡན། །ཕྱག་རྒྱ་དང་ནི་ལྷན་ཅིག་ལྡན། །ཨོྃ་བཛྲ་ཀྲོ་དྷ་བ་ལ་ཧཱུྃ། ཁྲོ་བོའི་རྒྱལ་པོ་ཆེན་པོ་སྟོབས། །དཔུང་པ་གཡས་ནས་རབ་ཏུ་ཕྱུང་། །རྡོ་རྗེ་འབར་བས་འབར་
<pb id="91.267b"/>
བར་གྱུར། །མེ་ཡིས་ཤིན་དུ་ང་རྒྱལ་གྱུར། །ཨོྃ་བཛྲ་བ་ལཱ་ཡ་ཀྲོ་དྷ་ཧཱུྃ། ཁྲོ་བོའི་རྒྱལ་པོ་གདུ་བུ་ནི། །དཔུང་པ་གཡོན་ལས་ཡང་དག་བྱུང་། །གསང་ཞིང་རྡོ་རྗེ་འབར་བས་ཁྱབ། །རྡོ་རྗེ་ཁྲོ་བོས་རབ་ཏུ་ཁེངས། །ཨོྃ་ས་མ་ཡ་བཛྲ་ཀྲོ་དྷ་ཧཱུྃ་ཧཱུྃ་ཕཊ། 
དམ་ཚིག་ཁྲོ་བོའི་རྒྱལ་པོ་ནི། །དེ་བཞིན་ཁྲོ་བོའི་གནོད་བྱེད་པ། །ཁུ་ཚུར་གཡས་ནས་རབ་ཏུ་ཕྱུང་། །ཀུན་ནས་འབར་བ་ཡང་དག་ལྡན། །ཨོྃ་བཛྲ་མུཥྚི་ཀྲོ་དྷ་ཧཱུྃ་ཕཊ། ཁྲོ་བོ་ཁུ་ཚུར་དྲག་པོ་ཆེ། །ཁུ་ཚུར་གཡོན་ལས་རབ་ཏུ་བྱུང་། །རྡོ་རྗེ་འབར་བ་དག་གིས་
གསལ། །རྡོ་རྗེ་མེ་ཡིས་རབ་ཏུ་བརྒྱན། །ཨོྃ་བཛྲ་བན་དྷ་ཀྲོ་དྷ་ཧཱུྃ་ས་མ་ཡ་ཧཱུྃ། ཨོྃ་ བཛྲ་ཨྃཛ་ལི་བན་དྷ་ཀྲོ་དྷ་ཧཱུྃ། ས་མ་ཡ་ཧཱུྃ། ཨོྃ་བཛྲ་ཀྲོ་དྷ་ཨན་ཛ་ལི་ཧཱུྃ། རྡོ་རྗེ་འཆིང་བ་རྒྱལ་པོ་ཆེ། །དེ་བཞིན་རྡོ་རྗེ་སོར་མོ་ཉིད། །ཁྲོ་བོ་ལག་པ་གཡས་གཡོན་གྱི། །སོར་མོ་དག་
ལས་ཡང་དག་བྱུང་། །ཨོྃ་བཛྲ་ན་ཁ་ཧཱུྃ། ཨོྃ་བཛྲ་ཀྲོ་དྷ་ཨྃ་གུ་ལི་མ་ཧཱ་ཀྲོ་དྷ་ཧཱུྃ། རྡོ་རྗེ་སྡེར་མོ་ཁྲོ་བོ་ཆེ། །དེ་བཞིན་རྡོ་རྗེ་སྡེར་མོའི་གདོང་། །ཕྱག་ནི་གཡོན་དང་གཡས་པ་ཡི། །སོར་མོ་དག་ལས་རབ་ཏུ་བྱུང་། །ཨོྃ་བཛྲ་ཀུ་མཱ་ར་ཀྲོ་དྷ་ཀ་ཊི་རཱ་ག་ཧཱུྃ། ཨོྃ་བཛྲ་ཀུ་མཱ་ར་
ཀྲོ་དྷ་མུརྡྷ་ཌྷ་ཀ་ཧཱུྃ་ཕཊ། ཁྲོ་བོའི་རྒྱལ་པོ་རྐེད་པ་དང་། །དེ་བཞིན་ཁྲོ་བོ་སྤྱི་གཙུག་དག །རྒྱལ་པོ་བརླབ་ནི་གཡོན་པ་དང་། །གཡས་པ་དག་ལས་རབ་ཏུ་བྱུང་། ཨོྃ་ཤྲིཾ་ཁ་ལི་མ་ཧཱ་ཀྲོ་དྷ་བན་དྷ་ཧཱུྃ་ཕཊ། ཨོྃ་བཛྲ་ཀྲོ་དྷ་ཨཱ་ཤ་ནི་བན་དྷ་ཧཱུྃ། གནམ་
ལྕགས་རྡོ་རྗེ་ལུ་གུ་རྒྱུད། །ཁྲོ་བོའི་རྒྱལ་པོ་རྫུ་འཕྲུལ་ཆེ། །རྒྱལ་པོ་འབར་བའི་ཕྲེང་བས་ཁྱབ། །པུས་མོའི་ལྷ་ང་དག་ལས་བྱུང་། །ཨོྃ་བཛྲ་བན་དྷ་ཀྲོ་དྷ་ཧ་ན་ཧཱུྃ་ཕཊ། ཨོྃ་བཛྲ་ཀྲོ་དྷ་ཨྃ་གུ་ཤ་ཧཱུྃ་ཕཊ། རྡོ་རྗེ་དབྱུག་པ་ཁྲོ་བོ་ཆེ། །རྡོ་རྗེ་ཡི་ནི་ཡན་ལག་དྲངས། །
འབར་བ་དང་བཅས་གནོད་སྦྱིན་གཉིས། །རྗེ་ངར་དག་ལས་རབ་ཏུ་ཕྱུང་། །ཨོྃ་ནཱུ་པུ་ར་ཀྲོ་དྷ་ཧཱུྃ། ཨོྃ་བཛྲ་ཀྲོ་དྷ་མོ་གྷ་བེ་ག་ཨཱ་ན་ཡ་ཧཱུྃ་ཕཊ། དེ་ནས་དཀའ་ཐུབ་ཁྲོ་བོ་ཆེ། །དེ་བཞིན་རྡོ་རྗེ་དོན་ཡོད་ཉིད། །རྒྱལ་པོ་ཤུགས་
ཆེན་གཉིས་པོ་ནི། །གདུ་བུའི་རྐང་ལས་རབ་ཏུ་བྱུང་། །ཨོྃ་བཛྲ་བན་དྷ་ཧ་ལ་ཀྲོ་དྷ་ཧཱུྃ་ཕཊ། ཨོྃ་བཛྲ་པཱ་ཏཱ་ལ་མཱ་ར་ཡ་ཀྲོ་དྷ་ཧཱུྃ་ཕཊ། རྐང་པ་ཁྲོ་བོ་ཤུགས་ཆེན་པོ། །དེ་བཞིན་མཐིལ་གྱི་ཁྲོ་བོ་ཉིད། །འབར་བ་འཕྲོ་བ་
<pb id="91.268a"/>
ལྷུར་ལེན་པ། །གཉིས་པོ་ཞབས་ཀྱི་མཐིལ་ལས་བྱུང་། །དེ་དགེ་ལ་སོགས་རྒྱལ་པོ་ནི། །དཔག་ཏུ་མེད་པར་རབ་ཏུ་བྱུང་། །གང་གཱའི་བྱེ་སྙེད་གྲངས་མེད་པ། །ཕྲ་རབ་རྡུལ་གྱི་ཁམས་དག་ནི། །བ་སྤུའི་གསེབ་ནི་ཐམས་
ཅད་དང་། །ལུས་ཀྱི་གསེབ་ནི་ཐམས་ཅད་ནས། །རྡོ་རྗེ་ཁྲོ་བོ་རྒྱལ་པོ་ཆེ། །རང་གི་སྙིང་པོ་ལས་བྱུང་འགྱུར། །རྡོ་རྗེ་ཁྲོ་བོའི་ཏིང་འཛིན་གྱིས། །ཕྱོགས་རྣམས་ཀུན་དུ་ཡོངས་སྤྲོས་ཏེ། །སླར་ཡང་གཅིག་ཏུ་གྱུར་ནས་ནི། །དཀྱིལ་
འཁོར་དུ་ནི་ཡང་དག་གནས། །སངས་རྒྱས་ཀུན་གྱི་སྤྱན་སྔར་འདུས། །ཆེད་དུ་བརྗོད་པ་ཡང་དག་བརྗོད། །ཨེ་མའོ་སངས་རྒྱས་ཐབས་ཆེན་པོ། །ཨེ་མའོ་ཡེ་ཤེས་ཤིན་དུ་བཟང་། །སངས་རྒྱས་ཀུན་གྱི་ཏིང་འཛིན་ནི། །ཐེག་པ་
ཆེན་པོ་ཞེས་བྱར་བཤད། །ཨེ་མའོ་སངས་རྒྱས་ཐམས་ཅད་ནི། །དཔག་ཏུ་མེད་པ་ཞེས་བྱར་གྱུར། །རྡོ་རྗེའི་རིགས་ཀྱི་ཁྲོ་བོ་འདི། །ཐམས་ཅད་རྡོ་རྗེའི་རིགས་སུ་བཤད། །སེམས་ཅན་ཀུན་གྱི་དོན་བྱའི་ཕྱིར། །དེ་ཉིད་སངས་རྒྱས་རིགས་
ཆེན་པོ། །དེ་ནས་དེ་ཡི་གསང་བའི་མཚན། །ཐམས་ཅད་རྡོ་རྗེའི་རིགས་སུ་བཤད། །ཁྲོ་བོ་ཆེ་ལས་ཡང་དག་བྱུང་། །རྡོ་རྗེ་ཁྲོ་བོའི་དབང་ཕྱུག་བཤད། །རྡོ་རྗེ་གཙུག་ཏོར་རྡོར་མཛོད་སྤུ། །གནོད་མཛེས་བདག་ཅག་སྟོབས་པོ་ཆེ། །ཐུགས་
ཀྱི་ཁྲོ་བོ་རྒྱལ་པོ་ཆེ། །རྒྱལ་པོ་འཁོར་ལོས་བསྒྱུར་བ་དང་། །རྡོ་རྗེ་ལྕགས་ཀྱུ་རྡོ་རྗེ་ཞགས། །རྐེད་པའི་ཁྲོ་བོ་སྟོབས་པོ་ཆེ། །སྐ་རགས་སྟོབས་ལྡན་ཉིད་དང་ནི། །ལག་གདུབ་དེ་བཞིན་དམ་ཚིག་དང་། །རྡོ་རྗེ་ཁུ་ཚུར་རྡོ་རྗེ་བསྡམས། །
རྡོ་རྗེ་སོར་མོ་ཤིན་དུ་དྲག །རྡོ་རྗེ་སེན་མོ་རྡོ་རྗེ་གདོང་། །དེ་བཞིན་རྐེད་པ་ཁྲོ་རྒྱལ་པོ། །ཁྲོ་བོ་སྤྱི་གཙུག་རྒྱལ་པོ་དང་། །རྫུ་འཕྲུལ་ཆེན་པོ་ལུ་གུ་རྒྱུད། །རྡོ་རྗེ་གནམ་ལྕགས་རྡོ་རྗེ་དབྱིག །རྡོ་རྗེ་ཁྲོ་བོ་ཡན་ལག་དྲག །རྡོ་རྗེ་རྐང་གདུབ་
རྡོར་དོན་ཡོད། །རྡོ་རྗེ་ཞབས་དང་དེ་བཞིན་མཐིལ། །དམ་ཚིག་རྡོ་རྗེ་རྒྱལ་པོ་འདི། །རྡོ་རྗེ་ཡི་ནི་རིགས་སུ་བཤད། །དེ་དག་ལ་སོགས་རྒྱལ་པོ་ནི། །རྒྱལ་པོ་ཆེན་པོ་རྫུ་འཕྲུལ་ཆེ། །བྱང་ཆུབ་སེམས་ལས་ཡང་དག་བྱུང་། །རྟག་ཏུ་
<pb id="91.268b"/>
གཞན་ཡང་གྲངས་མེད་པ། །ཁྲོས་པས་རང་གི་ཤ་ཟ་ཞིང་། །འབར་བའི་ཕྲེང་བས་ཁྱབ་པར་གནས། །བསྐལ་པ་ཡི་ནི་མེ་ལྟར་འབར། །རྡོ་རྗེ་ཁྲོ་བོས་དཀྱིལ་འཁོར་ནི། །རྡོ་རྗེའི་རིགས་ནི་བསྐྱེད་ནས་ཀྱང་། །རབ་ཏུ་དྲག་འཛིན་བཀའ་བསྒོས་
པས། །གདུག་པ་རྣམས་ནི་འདུལ་བར་གྱིས། །ང་ཡི་བཀའ་ཡང་མཉན་པར་གྱིས། །རྡོ་རྗེ་ཅན་ཀུན་རང་ཉིད་ཀྱི། །བཀའ་ཐོབ་ནས་ནི་གཟུང་བྱ་སྟེ། །ལྷ་རྣམས་ཀུན་གྱི་གསུང་གཅིག་གིས། །རིག་པ་འདི་ནི་བརྗོད་པར་གྱུར། །ཨོྃ་ནི་སུམ་བྷ་བཛྲ་ཧཱུྃ་ཕཊ། རྡོ་རྗེ་
ཁྲོ་བོ་སྟོབས་པོ་ཆེ། །གཙུག་ཏོར་ལ་སོགས་ཀུན་གསུངས་པ། །ལྷ་ཆེན་ལ་སོགས་གདུག་པ་རྣམས། །འོག་ཏུ་ཁ་བལྟས་འགྱེལ་བར་གྱུར། །རྡོ་རྗེ་ཁྲོ་བོ་སྟོབས་པོ་ཆེས། །ལྷ་རྣམས་བརྒྱལ་བར་གྱུར་ནས་ནི། །རྡོ་རྗེ་འབར་བ་འབར་ཞེས་པས། །སྙིང་པོ་དག་ནི་ཡང་
དག་བརྗོད། །ཨོྃ་བཛྲ་ཨ་ན་ལ་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ། ཁྲོ་བོ་ཆེན་པོ་རྡོ་རྗེའི་མེ། །སྐད་ཅིག་དེ་ལས་བྱུང་ནས་ནི། །ལྷ་རྣམས་དེ་དག་སྲེགས་ནས་ཀྱང་། །དེ་བཞིན་འོག་ཏུ་སྒྱེལ་བར་གྱུར། །རྡོ་རྗེ་མེས་ནི་རབ་ཏུ་སྲེག །རྡོ་རྗེ་འབར་བས་འབར་བར་
གྱུར། །ཚིག་ཅིང་བཙོས་པར་གྱུར་ནས་ནི། །ལྷ་ལ་སོགས་པ་འོ་དོད་འབོད། །རྡོ་རྗེ་ཁྲོ་ཆེན་དེ་རྣམས་དེ། །དེ་བཞིན་ཁྲོ་ཆེན་ལ་སོགས་པས། །ཐམས་ཅད་གསུང་གཅིག་བྱས་ནས་ནི། །སླར་ཡང་སྙིང་པོ་གསུངས་པར་གྱུར། །ཨོྃ་བཛྲ་ཨཱ་བེ་ཤ་ཨ། རྡོ་རྗེ་
དབབ་པའི་ཁྲོ་བ་ཆེ། །རྡོ་རྗེ་ཅན་གྱི་ཐུགས་ལས་བྱུང་། །ལྷ་རྣམས་ཀུན་གྱི་གནས་སོང་ནས། །དེ་བཞིན་ལྷ་ཆེན་ལ་སོགས་པ། །ལྷ་རྣམས་ཀུན་ལ་ཡང་དག་བབས། །རྡོ་རྗེ་དབབ་པར་རབ་སྡུག་བསྔལ། །བྱས་ནས་རང་གི་ཡན་ལག་དག །གཅིག་ལ་
གཅིག་ནི་ཟ་བར་བྱེད། །རྡོ་རྗེ་ཅན་དང་བཅས་པ་ཀུན། །རྡོ་རྗེ་ཞགས་པ་ཡང་དག་བརྗོད། །ཨོྃ་བཛྲ་ཛྭ་ལ་ཨག་ནི་པྲ་དཱིཔྟ་མ་ཧཱ་བཛྲ་ཨྃ་ཀུ་ཤ་ཨཱ་ཀར་ཥ་ཡ་ཧཱུྃ། རྡོ་རྗེ་ལྕགས་ཀྱུ་རྒྱལ་སོང་ནས། །སྐད་ཅིག་གིས་ནི་ཡང་དག་འགུགས། །
ལྷ་རྣམས་ཐམས་ཅད་བཀུག་ནས་ནི། །སྤྱི་བོ་རུ་ནི་ལྟུང་བར་བྱེད། །རྡོ་རྗེ་ལྕགས་ཀྱུ་ཡང་དག་འགུགས། །རྡོ་རྗེ་ཞགས་པས་དྲངས་པར་གྱུར། །རྡོ་རྗེ་འབར་བས་རབ་སྲེགས་ནས། །སྟེང་དུ་རྐང་པ་འོག་ཏུ་མགོ། །ཧ་ཧ་ཞེས་ནི་བསྒྲོགས་
<pb id="91.269a"/>
བྱེད་ཅིང་། །འཇིགས་པའི་སྐད་ཆེན་སྡུག་བསྔལ་གྱུར། །རྡོ་རྗེ་ཅན་ལ་གསོལ་བ་འདེབས། །སྟོབས་ཆེན་གཞོམ་པར་མ་མཛད་ཅིག །དེ་བཞིན་ལྷ་ལ་སོགས་པ་ཀུན། །དཀྱིལ་འཁོར་དུ་ནི་དགུག་པར་གྱུར། །རྡོ་རྗེ་ཅན་དང་བཅས་ཀུན་
གྱིས། །རྡོ་རྗེ་ལྕགས་སྒྲོག་ཡང་དག་བརྗོད། །ཨོྃ་བཛྲ་སྥ་ཊ་བན་དྷ་ཧཱུྃ་ཕཊ། ལྷ་ཚོགས་གདུག་པ་དེ་དག་ནི། །འཆིང་བ་ལྔ་ཡིས་བཅིངས་པར་གྱུར། །རྡོ་རྗེ་ལྕགས་སྒྲོག་ཁྲོ་བོ་ཆེ། །འཆིང་བ་བརྟན་པ་བཅིངས་པར་གྱུར། །ཁྲོ་བོ་རྡོ་རྗེ་རྒྱལ་པོ་ཆེ། །
ཤིན་དུ་གཏུམ་པོ་སྟོབས་ཆེན་པོ། །སླར་ཡང་སྙིང་པོ་ཡང་དག་དྲན། །རང་གི་སྙིང་པོ་ཡང་དག་བརྗོད། །ཧཱུྃ། སྙིང་པོ་དྲག་པོ་བརྗོད་པ་ཡིས། །གདུག་པ་དེ་རྣམས་རབ་ཏུ་འགྱེལ། །གཡོ་མེད་ཤི་བ་བཞིན་དུ་གྱུར། །འཆི་བའི་སྡུག་བསྔལ་ཉེ་བར་
འཐོབ། །དེ་ནས་རྒྱལ་པོ་རྣམ་སྣང་མཛད། །ཆོས་ཀུན་དབང་ཕྱུག་དབང་དང་ལྡན། །རྡོ་རྗེ་ཁྲོ་བོ་རྒྱལ་པོ་ཆེ། །རྡོ་རྗེ་འཆང་ལ་བོས་པར་གྱུར། །སེམས་དཔའ་ཆེན་པོ་མཉན་པར་གྱིས། །འདི་རྣམས་སེམས་ཅན་རབ་འཇིགས་བྱེད། །འཇིག་
རྟེན་གསུམ་གྱི་འཁོར་ལོ་འདི། །སྲོག་ནི་གཞོམ་པར་མ་བྱེད་ཅིག །དེ་ནས་རྒྱལ་པོ་རྡོ་རྗེ་འཛིན། །རྡོ་རྗེ་ཀུན་བདག་དབང་ལྡན་པས། །སངས་རྒྱས་གསུང་ནི་ཐོས་ནས་སུ། །རིག་པ་འདི་ནི་ཡང་དག་བརྗོད། །ཨོྃ་བཛྲ་ཨུ་ཏིཥྛ། རྡོ་རྗེ་སློང་བ་
རྫུ་འཕྲུལ་ཆེ། །དེ་ནི་བརྗོད་པ་ཙམ་གྱིས་ནི། །ལྷ་ལ་སོགས་པ་ཐམས་ཅད་ནི། །སླར་ཡང་གསོན་པ་ཉིད་དུ་གྱུར། །སྡུག་བསྔལ་ཀུན་དང་རབ་ཏུ་ཕྲལ། །འཆི་བའི་སྡུག་བསྔལ་ཞི་བར་གྱུར། །རྡོ་རྗེ་སློང་བའི་བྱམས་པ་ཡིས། །སངས་
རྒྱས་ཐམས་ཅད་རབ་བསྐུལ་བས། །དེ་ནས་ལྷ་ལ་སོགས་པ་ཀུན། །སངས་རྒྱས་བྱམས་པས་ལངས་པར་གྱུར། །ཐལ་མོ་སྦྱར་ནས་ཚིག་གཅིག་གིས། །བཅོམ་ལྡན་འདས་ལ་ཞུས་གྱུར་པ། །བཅོམ་ལྡན་ཉེས་པ་གང་གིས་ནི། །བདག་ཅག་
འདི་ལྟར་འདུལ་བར་མཛད། །སངས་རྒྱས་ཐུགས་རྗེ་ཅན་ཀུན་གྱིས། །བདག་ཅག་ཡོངས་སུ་བསྐྱབ་ཏུ་གསོལ། །བཅོམ་ལྡན་འདས་ཀྱིས་བཀའ་སྩལ་པ། །ཁྱེད་ཅག་ཡོངས་སུ་བསྐྱབ་པ་དང་། །ཕན་གདགས་པར་ནི་ངས་མི་ནུས། །འདི་ནི་དྲག་པོ་རྡོ་རྗེ་
<pb id="91.269b"/>
འཛིན། །སངས་རྒྱས་ཀུན་གྱིས་བདག་པོར་བཤད། །དེ་རྣམས་ཀྱིས་གསོལ་པ། ཁྱོད་ཀྱིས་བཅོམ་ལྡན་འདས་ཀྱི་དོན། །ཇི་ལྟར་རུང་ལགས་མི་འཚལ་ལོ། །གང་ཞིག་སངས་རྒྱས་བདག་པོར་གྱུར། །སངས་རྒྱས་འཕགས་པ་ཇི་ལྟ་བུ། །བཅོམ་
ལྡན་འདས་ཀྱིས་བཀའ་སྩལ་པ། །སངས་རྒྱས་ཀུན་གྱི་བྱང་ཆུབ་གང་། །དེ་ནས་རྡོ་རྗེ་ཅན་དུ་གྱུར། །བྱང་ཆུབ་སེམས་གང་དེ་རྡོ་རྗེ། །རྡོ་རྗེ་གང་ཡིན་དྲག་པོ་འཛིན། །དེ་རྣམས་ཀྱིས་གསོལ་པ། སངས་རྒྱས་ཐམས་ཅད་རབ་ཏུ་ཞི། །དེ་ནི་བྱང་ཆུབ་
དེ་དང་མཚུངས། །བརྩེ་དང་བྱང་ཆུབ་སེམས་ལས་བྱུང་། །དེ་འདྲའི་དྲག་པོ་ག་ལས་བྱུང་། །བཅོམ་ལྡན་འདས་ཀྱིས་བཀའ་སྩལ་པ། །འདི་ནི་ཐབས་ཀྱིས་འདུལ་བ་སྟེ། །གདུག་པ་ཐམས་ཅད་རབ་འདུལ་བྱེད། །དཔལ་ལྡན་རྡོ་རྗེ་འཛིན་པ་འདི། །བྱང་
ཆུབ་སེམས་ལས་ཡང་དག་བྱུང་། །དེ་ནས་རྒྱལ་པོ་རྡོ་རྗེ་འཛིན། །རྡོ་རྗེ་ཁྲོ་བོ་བདག་ཆེན་པོས། །ལྷ་ཚོགས་ཀུན་ལ་བོས་ནས་ནི། །དབང་ཕྱུག་ཆེན་པོ་ལ་གསུངས་པ། །ང་ཡི་བསྟན་པའི་བཀའ་དག་ནི། །ཀྱཻ་གདུག་པ་དག་མཉན་པར་གྱིས། །
མིན་ན་རྡོ་རྗེ་འབར་བ་ཡིས། །རིགས་དང་བཅས་པ་ང་ཡིས་སྲེག །ཁྱབ་འཇུག་ལ་སོགས་ལྷ་རྣམས་ཀྱིས། །ཚིག་གཅིག་ཏུ་ནི་འདི་སྐད་ཞུས། །གཙོ་བོས་ཇི་ལྟར་བཀའ་སྩལ་པ། །རྒྱལ་པོ་ཆེན་པོ་དེ་བཞིན་བགྱི། །དེ་ནས་ལྷ་ཆེན་གྱིས་
སྨྲས་པ། །རྡོ་རྗེ་གནོད་སྦྱིན་ངས་མི་ཤེས། །ང་ནི་རང་ཉིད་རྒྱལ་པོ་སྟེ། །ང་ཡི་བཀའ་ནི་མཉན་པར་གྱིས། །ལྷ་ཆེན་པོ་ཡི་ཚིག་གསན་ནས། །རྡོ་རྗེ་ཁྲོ་བོ་རབ་འབར་བས། །རྡོ་རྗེ་གནོད་སྦྱིན་འཇོམས་ཞེས་པ། །ཁྲོ་བོའི་རྒྱལ་པོ་ཡང་དག་བརྗོད། །ཨོྃ་བཛྲ་
ནི་སུམ་བྷ་ཧཱུྃ། ཤིན་དུ་གཏུམ་པ་སྟོབས་ཆེན་པོ། །ཁྲོ་བོ་འདི་ནི་བརྗོད་པ་ཡིས། །དབང་ཕྱུག་ཆེན་པོ་བརྒྱལ་གྱུར་ནས། །དེ་བཞིན་ས་ལ་འགྱེལ་བར་གྱུར། །གཡོ་མེད་འཆི་བའི་དབང་དུ་གྱུར། །ཤིང་འགྱེལ་བཞིན་དུ་གནས་པར་གྱུར། །འགུལ་
བ་མེད་ཅིང་གཡོ་བ་མེད། །རྡོ་རྗེ་ཁྲོ་བོས་གདུངས་པར་གྱུར། །བཅོམ་ལྡན་འདས་ཀྱིས་བཀའ་སྩལ་པ། །རྡོ་རྗེ་ཁྲོ་བོ་ཐམས་ཅད་མཁྱེན། །བདག་ཉིད་ཆེན་པོ་འདི་ཡིས་ནི། །སྲོག་གི་རྒྱུ་ནི་ཟད་པ་དང་། །དེ་ཉིད་ཉམས་པར་ཅི་ཕྱིར་བྱེད། །དེ་ནས་རྒྱལ་