<pb id="91.234b"/>
བར། །བ་སྤུ་ལངས་པ་ལ་སོགས་བྱུང་། །དེ་ནས་རྡོ་རྗེ་སློབ་དཔོན་ནི། །དཀྱིལ་འཁོར་ཕྱི་རོལ་བྱུང་ནས་ནི། །སེམས་མའི་ཕྱག་རྒྱ་ལྡན་གྱུར་པས། །སོར་མོ་གཉིས་ཀྱིས་ཕྲེང་བ་གཟུང་། །གར་གྱི་ཚུལ་གྱིས་
ཞུགས་ནས་ནི། །རྡོ་རྗེ་གར་ནི་རབ་བསྐོར་བས། །དབུས་ཀྱི་འཁོར་ལོ་རབ་ཞུགས་ནས། །ཕྲེང་བ་ཉིད་ནི་དོར་བར་བྱ། །ཕྲེང་བ་དེ་ནི་གར་བབས་པ། །དེ་དང་དེ་ནི་སྐད་ཅིག་འགྲུབ། །སེམས་དཔའི་སྐྱིལ་མོ་དཀྲུང་
བཅས་ནས། །ཕྱག་རྒྱ་ཐམས་ཅད་བཅིང་བྱས་ན། །དངོས་གྲུབ་ཐམས་ཅད་ངེས་པ་རུ། །འགྲུབ་འགྱུར་འདི་ལ་ཐེ་ཚོམ་མེད། །གཞན་ཡང་དེ་ལ་རྡོ་རྗེ་འཆང་། །བྱིན་གྱིས་རློབ་པ་མཛད་པར་འགྱུར། །ལངས་ནས་དེར་ནི་བཅོམ་
ལྡན་འདས། །ཡང་ན་རྡོ་རྗེ་འཛིན་པའང་རུང་། །འདར་བ་དང་ནི་གཡོ་བའང་རུང་། །དེ་བཞིན་ཡན་ལག་འཁུམས་པ་དང་། །ཡང་ན་ཚིག་ནི་བྱུང་བ་དང་། །ཅི་སྟེ་ཧཱུྃ་ནི་བརྗོད་པའང་རུང་། །ངེས་པར་ལེགས་སོ་ཞེས་བྱ་བ། །ཆོ་
འཕྲུལ་བདེ་བ་ཆེན་པོ་ནི། །རྨད་བྱུང་བསམ་གྱིས་མི་ཁྱབ་སྟེ། །རྡོ་རྗེ་སློབ་དཔོན་སྐལ་བ་ཆེས། །མཐོང་འགྱུར་འདི་ལ་ཐེ་ཚོམ་མེད། །མཚན་བརྒྱ་རྩ་བརྒྱད་དམ་པ་ནི། །དེ་ནས་ལངས་ཏེ་བརྗོད་པར་བྱ། །མགོན་པོ་ཐུབ་
པ་ལ་བཏུད་ནས། །ཅི་འདོད་པ་ནི་བཀའ་གནོད་བྱ། །རྡོ་རྗེ་སློབ་དཔོན་བཀའ་ཐུབ་ཆེ། །བདག་མིང་འདི་ཞེས་བགྱི་བ་ཡིས། །སེམས་ཅན་ཀུན་ལ་ཕན་བྱའི་ཕྱིར། །སློབ་མ་རབ་ཏུ་གཞུག་པར་བགྱི། །རྒྱུ་དང་མི་རྒྱུ་
ཁམས་གསུམ་གྱི། །སེམས་ཅན་ཀུན་གྱི་བདེ་གང་ཡིན། །དེས་ནི་རྡོ་རྗེ་སློབ་དཔོན་དེའི། །བཅུ་དྲུག་ཆར་ཡང་མི་ཕོད་དོ། །རྡོ་རྗེ་སློབ་དཔོན་གྱི་ལས་རྫོགས་སོ།།  །།<head n="2" t="ཡེ་ཤེས་ཀྱི་མངོན་པར་རྟོགས་པ།" type="lewu" zh="84.594"/><bampo n="464.6"/>དེ་ནས་སློབ་མ་གཞུག་པར་བྱ་སྟེ། དེ་བཞིན་གཤེགས་པ་
ཐམས་ཅད་ཀྱི་གསང་བའི་དཀྱིལ་འཁོར་གྱི་རྒྱལ་པོ་ཆེན་པོ་དེར་ནི་མ་ལུས་ཤིང་ལུས་པ་མེད་པའི་སེམས་ཅན་གྱི་ཁམས་ཐམས་ཅད་འཇུག་ཏུ་རུང་ངོ་། །སྣོད་དང་སྣོད་མ་ཡིན་པ་ཡོངས་སུ་བརྟག་པར་མི་བྱ་སྟེ། གཞུག་
<pb id="91.235a"/>
པ་ལ་མངོན་པར་ཞེན་པ་ཡོངས་སུ་གཟུང་བར་བྱའོ། །དེ་ཅིའི་ཕྱིར་ཞེ་ན། སེམས་ཅན་ཐམས་ཅད་ཀྱིས་མཐོང་བ་ཙམ་གྱི་མོད་ལ་ཕྱིར་མི་ལྡོག་པ་ཉིད་དུ་འགྱུར་རོ། །དད་པ་མེད་པ་དང་། དགེ་བའི་རྩ་བ་མ་
བསགས་པ་དང་། རྒྱུད་ཡོངས་སུ་མ་སྨིན་པ་དང་། མོས་པ་མེད་པ་མང་དུ་ཟིན་ཀྱང་འོན་ཀྱང་མཐོང་བ་ཙམ་གྱིས་སོ། །གང་གི་ཕྱིར་གསང་བ་ཆེན་པོ་འདི་ནི་དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་དཀྱིལ་འཁོར་
གསང་བས་འདུལ་བའི་ཐབས་དང་། འཁོར་ལོའི་ཚུལ་དང་། ཕ་རོལ་ཏུ་ཕྱིན་པའི་སྤྱོད་པ་དང་། བྱང་ཆུབ་སེམས་དཔའ་རྣམ་པར་འཕྲུལ་བ་པ་སྟོན་པ་ཡིན་ཏེ། དེའི་ཕྱིར་མཐོང་བ་ཙམ་གྱི་མོད་ལ་ངན་སོང་ཐམས་ཅད་
རྒྱུན་ཆད་པར་འགྱུར་རོ། །རྒྱལ་བའི་སྲས་ནི་འཇིགས་པ་མེད། །ངན་སོང་སྒོ་ནི་བཅད་པ་དང་། །ཐམས་ཅད་ཐར་པ་ལ་གཞོལ་དང་། །ཕྱིར་མི་ལྡོག་པ་ཉིད་དུ་འགྱུར། །དཀོན་མཆོག་གསུམ་ལ་སྐྱབས་སོང་སྟེ། །
བྱང་ཆུབ་སེམས་ནི་བསྐྱེད་དུ་གཞུག །སེམས་ཅན་ཀུན་གྱི་དོན་བསམས་ནས། །སྡོམ་པ་ཡང་ནི་སྦྱིན་པར་བྱ། །སྲོག་གཅོད་པ་དང་མ་བྱིན་པར་ལེན་པ་དང་། འདོད་པས་ལོགས་པར་གཡེམ་པ་དང་། བརྫུན་དུ་
སྨྲ་བ་དང་། འབྲུའི་ཆང་དང་། བཅོས་པའི་ཆང་དང་། མྱོས་པར་འགྱུར་བ་དག་དེ་ནས་བརྩམས་ཏེ་སྤང་བར་བྱའོ། །སྔོན་ལ་སྡོམ་པ་འདི་དག་ནི། །ཇི་ལྟར་འདོད་ཅིང་མོས་པ་རུ། །མཁས་པ་ཡིས་ནི་སྦྱིན་བྱ་སྟེ། །
རང་དབང་མེད་པར་སྦྱིན་མི་བྱ། །གལ་ཏེ་དེ་ནི་དད་གྱུར་ན། །དེ་ལ་སྡོམ་པ་སྦྱིན་པར་བྱ། །སྡོམ་པ་གསུམ་ལ་བཀོད་ནས་ནི། །དེ་ནས་དཀྱིལ་འཁོར་བསྟན་པར་བྱ། །གལ་ཏེ་དངོས་གྲུབ་མཆོག་འདོད་ན། །དཀོན་
མཆོག་གསུམ་ལ་སྐྱབས་སོང་སྟེ། །བསླབ་པ་ལྔ་ལ་རྣམ་པར་གནས། །བྱང་ཆུབ་སེམས་ལ་མཆོག་བརྩོན་བྱ། །སེམས་ཅན་ཤིན་དུ་གདུལ་དཀའ་གང་། །སྡོམ་པ་འཛིན་པར་མི་བྱེད་ཅིང་། །དད་དང་ལྡན་པ་མེད་པ་ཡང་། །འཇུག་
<pb id="91.235b"/>
པ་ཉིད་ནི་དགག་མི་བྱ། །ཇི་ལྟར་སངས་རྒྱས་ཐུགས་རྗེ་ཅན། །དེ་དག་གི་ནི་སྐུ་རུ་འགྱུར། །མཐོང་བ་ཙམ་གྱི་མོད་ལ་ནི། །སྡོམ་པ་དག་པར་འགྲུབ་པར་འགྱུར། །བདག་ཉིད་ངན་པའི་སེམས་ཅན་གང་། །ཁྲོ་ཞིང་ཤིན་དུ་གཤེ་བ་དང་། །
བཞད་གད་བྱེད་ཅིང་འཕྱ་ཡང་རུང་། །དེ་ཉིད་རྒྱི་རུ་འགྱུར་བ་ཡིན། །གཞུག་པའི་ཆོ་ག་རྒྱས་པ་རུ། །དེ་ནས་ཡང་དག་བཤད་པར་བྱ། །ཇི་ལྟར་འོས་ཤིང་འཚམ་པ་རུ། །རྡོ་རྗེ་སློབ་མ་གཞུག་པར་བྱ། །སྦྱོར་བ་བཞི་ཡིས་ཕྱག་བྱ་ཞིང་། །རྡོ་རྗེ་སྔགས་
ཀྱང་བསྒོམ་པར་བྱ། །སྔར་བཤད་ཆོ་ག་ཇི་བཞིན་དུ། །ཕྱག་བཞི་དག་ཀྱང་བྱ་བ་ཡིན། །སྟོད་གཡོགས་གོས་ནི་དམར་པོ་དང་། །དམར་པོས་མིག་ཀྱང་དགབ་པར་བྱ། །གོས་ནི་དམར་པོ་བསྐོན་བྱས་ཏེ། །གང་ཕྱིར་སངས་རྒྱས་སྐུ་
འཛིན་པ། །རྡོ་རྗེ་སེམས་དཔའི་ཕྱག་རྒྱ་ཆེ། །ཤིན་དུ་གསལ་བ་འཆིང་དུ་གཞུག །སྙིང་པོ་ལན་གཅིག་བརྗོད་བྱ་ཞིང་། །ས་མ་ཡ་སྟྭྃ་ཞེས་བྱ་བརྗོད། །དགའ་ཞིང་མགུ་ལ་རངས་པ་ཡིས། །སོར་མོ་གཉིས་ཀྱིས་ཕྲེང་བ་བླངས། །
སྙིང་པོ་འདི་དག་ཉིད་ཀྱིས་ནི། །སློབ་དཔོན་ཆེན་པོས་གཞུག་པར་བྱ། །ས་མ་ཡ་ཧཱུྃ། ཤར་གྱི་སྒོ་ཡི་ནང་དུ་ནི། །ཡི་གེ་ཛཿནི་ཡང་དག་བརྗོད། །ལྷོ་རུ་ཞགས་པའི་ཡི་གེ་ཧཱུྃ། །ནུབ་ཏུ་ལྕགས་སྒྲོག་བྃ་ལྷན་ཅིག །བྱང་དུ་
དྲིལ་བུ་བྱང་ཆུབ་པར། །ཡི་གེ་ཨ་ནི་བརྗོད་པར་བྱ། །དུས་ཕྱིས་རོལ་པ་དང་བཅས་པར། །བཀུག་སྟེ་ཕྱག་ཀྱང་བཙལ་བར་བྱ། །བཤགས་དང་གསོལ་གདབ་མཆོད་པ་དང་། །ཡོངས་སུ་བསྔོ་དང་རྗེས་ཡི་རང་། །
བདག་ཉིད་དབུལ་བ་ཉིད་ཀྱང་ནི། །གོ་རིམ་བཞིན་དུ་བྱེད་ཏུ་གཞུག །དེང་བདག་ཡེ་ཤེས་རྡོ་རྗེ་ནི། །ཐེ་ཚོམ་མེད་པར་བསྐྱེད་པར་བྱ། །ཁྱོད་ཀྱིས་བརྙས་པར་མི་བྱ་སྟེ། །ཁྱོད་ནི་ཕུང་བར་གྱུར་ཏ་རེ། །བརྗོད་ནས་ཕྲེང་བ་
དོར་ཏུ་གཞུག །རྡོ་རྗེའི་ཕྲེང་བ་སྦྱིན་པར་བྱ། །ཕྲེང་བ་དེ་ནི་གང་དུ་བབས། །འགྲུབ་པར་འགྱུར་བར་ཐེ་ཚོམ་མེད། །ཨོྃ་བཛྲ་མཱ་ལེ། རྡོ་རྗེའི་ཚིག་ནི་རབ་བརྗོད་ཅིང་། །དེང་ནས་གདོང་གཡོགས་དགྲོལ་བར་བྱ། །ངེས་པར་
<pb id="91.236a"/>
ཡིད་ཆེས་སྦྱིན་བྱ་ཞིང་། །དཀྱིལ་འཁོར་ལྟོས་ཤེས་བརྗོད་པར་བྱ། །ཨོྃ་ང་ནི་རྡོ་རྗེ་སེམས་རང་ཉིད། །སངས་རྒྱས་སྙིང་པོ་ལས་བྱུང་བ། །རྡོ་རྗེ་མིག་ནི་དབྱེ་བར་བྱ། །ཀྱཻ་རྡོ་རྗེ་ཡི་ནི་དཀྱིལ་འཁོར་ལྟོས། །དམ་ཚིག་ཉིད་ནི་
སྦྱིན་བྱ་ཞིང་། །སེམས་མའི་ཕྱག་རྒྱ་སྟེང་དུ་བཅིང་། །འདི་ནི་ཁྱོད་ཀྱི་དམ་ཚིག་འཇོམས། །རྡོ་རྗེ་ཚིག་ནི་བརྗོད་པར་བྱ། །ཨོྃ་ཨུ་ད་ཀ་ཐ། རྡོ་རྗེ་གསང་སྔགས་འདི་ཡིས་ནི། །ཕྱག་ན་རྡོ་རྗེས་སྲུང་བར་བྱེད། །དམ་ཚིག་ཉིད་ནི་མཉམ་
གྱུར་ན། །འབྲས་བུ་འདི་ནི་ཐོབ་མི་འགྱུར། །འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་འདས་ན་སྲེག་པར་བྱེད། །དམ་ཚིག་བསྲུངས་པས་འགྲུབ་པར་འགྱུར། །འཐུང་ཤིག་རྡོ་རྗེ་བདུད་རྩི་འཐུང་། །རྡོ་རྗེ་སེམས་དཔའི་མནའ་ཡི་
ནི། །སྙིང་པོ་འདིས་ནི་མནའ་བསྒག་གོ། །རྡོ་རྗེ་སེམས་དཔའ་བདག་ཉིད་ནི། །དེ་རིང་ཁྱོད་ཀྱི་སྙིང་ལ་ཞུགས། །གལ་ཏེ་ཚུལ་འདི་སྨྲས་ན་ནི། །སྐད་ཅིག་དེ་ལ་དྲལ་ནས་གཤེགས། །གང་ཞིག་སྡོམ་པ་མི་ལེན་ཅིང་། །ཤིན་དུ་གདུལ་
དཀའ་དད་མེད་ལ། །གཞུག་པ་ཙམ་ནི་སྦྱིན་པར་བྱ། །དེ་ལ་ལས་ནི་མི་བྱའོ། །དཀོན་མཆོག་གསུམ་ལ་དད་དང་ལྡན། །སྡིག་ལ་འཇྀགས་ཤིང་རབ་ཏུ་བསྡམས། །དད་དང་ལྡན་པ་ཕུན་སུམ་ཚོགས། །དེ་ལ་དམ་
ཚིག་གང་ཞེ་ན། །སངས་རྒྱས་ཆོས་དང་དགེ་འདུན་དང་། །གཙོ་བོ་དེ་དག་ལྷུར་བླང་བྱ། །འཚོ་བའི་སྲོག་གི་ཕྱིར་ཡང་ནི། །བྱང་སེམས་ངེས་པར་དོར་མི་བྱ། །ལྷ་རྣམས་ལ་ནི་སྨད་མི་བྱ། །སྔགས་དང་ཕྱག་རྒྱ་ནམ་ཡང་མིན། །རྡོ་རྗེ་སློབ་དཔོན་
བརྙས་མི་བྱ། །བླ་མ་སངས་རྒྱས་ཀུན་དང་མཚུངས། །བཞོན་པ་མཚོན་ཆ་ཕྱག་མཚན་དང་། །དམན་མ་ལུས་ཀྱི་གྲིབ་མ་རྣམས། །གྱ་ཚོམ་དུ་ནི་བརྫི་མི་བྱ། །ནམ་ཡང་བཟའ་བར་མི་བྱའོ། །བདག་གིས་སྔོན་ནི་ཇི་ལྟར་མཐོང་། །
སེམས་ཅན་གཞན་ལ་བརྗོད་མི་བྱ། །སྔགས་དང་ཕྱག་རྒྱ་བསླབ་པ་ནི། །ནམ་ཡང་དོར་བར་མི་བྱའོ། །སེམས་ཅན་གསད་པར་མི་བྱ་ཞིང་། །ཐེག་པ་གཞན་ལ་དགའ་མི་བྱ། །སེམས་ཅན་དོན་དང་འཁོར་བ་ལས། །ནམ་ཡང་སྐྱོ་བར་མི་
<pb id="91.236b"/>
བྱའོ། །ཕ་རོལ་ཕྱིན་དྲུག་སྤྱོད་པ་ནི། །ནམ་ཡང་འདོར་བར་མི་བྱའོ། །བྱ་བ་མ་ཡིན་རྟག་ཏུ་སྤང་། །ཁྱོད་ཀྱི་དམ་ཚིག་སྡོམ་པ་ཡིན། །གལ་ཏེ་སྣོད་ལྡན་མཆོག་ཡིན་ན། །འདི་འདྲའི་དམ་ཚིག་བརྗོད་པར་བྱ། །ཅི་སྟེ་མིན་ན་བཏང་སྙོམས་
གཞག །ཅི་སྟེ་འདོད་པ་བདེ་བར་བྱ། །སྦྱོར་བ་འདི་དག་ཐམས་ཅད་ཀྱིས། །དཀྱིལ་འཁོར་ཐམས་ཅད་བསྡུས་པ་རུ། །རྒྱུད་རྣམས་ཀུན་གྱི་དམ་ཚིག་མཆོག །ཐམས་ཅད་ཏུ་ནི་སྦྱོར་བར་བྱ། །ཆོ་གའི་སྦྱོར་བ་འདི་ཡིས་ནི། །རྡོ་རྗེ་
སློབ་མ་གཞུག་པར་བྱ། །རྡོ་རྗེ་ཆོས་ནི་བསྒྲུབ་པ་ཡིས། །དངོས་གྲུབ་མཆོག་ཀྱང་སྦྱིན་པར་བྱ། །གལ་ཏེ་རྡོ་རྗེ་ཅན་རང་གྲུབ། །མཁས་པས་གཞན་ལའང་བསླབ་པར་བྱ། །རང་ཉིད་ཡེ་ཤེས་ཡང་དག་སྐྱེས། །དེ་བཞིན་གཞན་ལ་བསྐྱེད་པར་
བྱ། །དཀྱིལ་འཁོར་མཐོང་ཞིང་ཆོ་ག་ཤེས། །དམ་ཚིག་དངོས་གྲུབ་དང་ལྡན་པའི། །དད་དང་ལྡན་པའང་འགྲུབ་པར་འགྱུར། །འདིར་ནི་སློབ་དཔོན་འགྱུར་བ་ཡིན། །དེ་ཡིས་མཆོད་པ་བྱས་ནས་ནི། །ཐེ་ཚོམ་མེད་པར་འགྲུབ་པར་འགྱུར། །
མཚམས་མེད་ལྔ་པོ་བྱེད་པ་ཡང་། །ལན་བདུན་གྱིས་ནི་འགྲུབ་པར་འགྱུར། །རྡོ་རྗེ་སློབ་མ་ལ་བརྗོད་བྱ། །འདི་ལས་འཇིག་རྟེན་གཞན་དུ་མིན། །སྡུག་བསྔལ་ཀུན་ལས་རྣམ་པར་གྲོལ། །ཁྱོད་འདིར་རྡོ་རྗེ་ཅན་དུ་འགྱུར། །སངས་
རྒྱས་རྣམས་ཀྱི་སྤྱོད་སྤྲུལ་ཞིང་། །དེ་བཞིན་གཤེགས་པའི་རིགས་སུ་སྐྱེ། །འཁོར་བའི་གནས་ཀྱི་བཙོན་ར་རུ། །སླར་ཡང་སྡུག་བསྔལ་འགྱུར་བ་མེད། །དེང་ཁྱོད་སྐྱེ་བ་འབྲས་བུར་བཅས། །སངས་རྒྱས་ཀུན་དང་མཚུངས་པ་རུ། །དེ་རིང་
ཁྱོད་ནི་གྱུར་པ་ཡིན། །ང་ལ་སྤྱི་བོས་གུས་པས་གཏུགས། །ལུས་ནི་ཐེག་གསུམ་ཕ་རོལ་ཕྱིན། །མི་ཁོམ་པར་ནི་སྐྱེ་མི་འགྱུར། །བྱང་ཆུབ་སྤྱོད་པས་ཉེས་པ་མེད། །རབ་ཏུ་དགའ་བའི་ས་ཐོབ་འགྱུར། །རྡོ་རྗེ་ཅན་ཁྱོད་བརྩོན་པར་གྱིས། །
གཞན་ཚོ་བཅུ་དྲུག་གིས་ཐོབ་པ། །ཚེ་འདི་ཉིད་ལ་ཐོབ་པར་འགྱུར། །རྒྱལ་བའི་སྲས་ཀྱིས་ས་ཐོབ་ཀྱང་། །དཀྱིལ་འཁོར་གསང་བ་མཐོང་མ་གྱུར། །ཇི་ལྟར་ཁྱོད་ནི་དེར་གྱུར་པ། །དེ་བཞིན་ཐེག་པ་ཡིད་ཆེས་མིན། །སྐྱེ་དང་སྐྱེ་བ་ཐམས་ཅད་
<pb id="91.237a"/>
དུ། །རྡོ་རྗེ་ཅན་ནི་སྟོན་བརྩོན་འགྱུར། །སྐྱེ་བ་བཅུ་དྲུག་མཐར་ཐུག་པས། །ཞི་བ་སངས་རྒྱས་ཉིད་ཐོབ་འགྱུར། །རྒྱལ་བའི་གནས་ཀྱི་ས་ཐོབ་ཅིང་། །བསྐལ་པ་གྲངས་མེད་གཉིས་དཀའ་སྤྱོད། །གསང་བའི་ཐེག་པར་མ་
ཞུགས་པར། །བཅུ་དྲུག་གིས་ནི་འགྱུར་བ་ཡིན། །འབྱུང་པོ་ཀུན་གྱིས་མཐོང་མི་འགྱུར། །ཁམས་གསུམ་རྒྱུ་དང་མི་རྒྱུ་བ། །ལྷ་ཚོགས་གདུག་པ་ཐམས་ཅད་ཀྱིས། །རྡོ་རྗེ་ཅན་གྱིས་ཟིལ་མི་ནོན། །རིམས་གདོན་དུག་དང་ཕྱག་རྒྱ་དང་། །
མཁའ་འགྲོ་ལ་སོགས་འཇིགས་པའི་གདོང་། །ང་རྒྱལ་དང་བཅས་གཞན་དག་གིས། །སླར་ཡང་ཁྱོད་ནི་ཟིལ་ནོན་མིན། །དེ་ནི་བསྐལ་པ་བརྒྱ་རུ་ཡང་། །རྡོ་རྗེའི་ཡོན་ཏན་ཉིད་བརྗོད་འགྱུར། །གསང་བའི་སྙིང་པོ་མཆོག་མཐོང་འགྱུར། །
ནམ་ཡང་འཇིགས་པར་མི་འགྱུར་རོ། །སེམས་དཔའི་རང་བཞིན་ཕྱག་རྒྱ་བཅིངས། །བརྩོན་འགྲུས་ཆེན་པོས་བརྟན་པར་བྱ། །ཇི་སྐད་དུ་ནི་བརྗོད་པར་བྱ། །དབབ་པ་བླ་ན་མེད་པ་སྟེ། །འདི་ནི་དམ་ཚིག་རྡོ་རྗེ་ནི། །རྡོ་རྗེ་སེམས་
དཔའ་ཞེས་བྱར་བཤད། །རྡོ་རྗེ་ཡེ་ཤེས་བླ་མེད་པ། །དེ་ཉིད་ཀྱིས་ནི་དབབ་པར་བྱ། །བཛྲ་ཨཱ་བེ་ཤ་ཨཿ། དེ་ནས་དབབ་པར་གྱུར་པ་ཉིད། །མངོན་པར་ཤེས་པ་དྲུག་ཐོབ་ཅིང་། །ཡེ་ཤེས་དམ་པ་ཐང་ཅིག་གིས། །སྔོན་བྱུང་
མིན་པའི་དགའ་བདེ་དང་། །དགའ་བ་མགུ་བ་མཆོག་དག་དང་། །རིག་པ་ཐམས་ཅད་མངོན་དུ་འགྱུར། །རྫུ་འཕྲུལ་དག་ནི་རྫོགས་པར་འགྱུར། །སྙིང་པོ་འདི་དག་ཉིད་ཀྱིས་ནི། །དེ་ནས་ཕྱག་རྒྱ་སྙིང་གར་དགྲོལ། །རྡོ་རྗེ་སེམས་དཔའ་
རྒྱལ་པོ་ཆེ། །རྟག་ཏུ་སྙིང་གར་ཞུགས་པར་འགྱུར། །ཨོྃ་ཏིཥྠ་བཛྲ་ཌྀ་ཌྷོ་མེ་བྷ་བ། ཤཱ་ཤྭ་ཏོ་མེ་བྷ་བ། ཧྲི་ད་ཡྃ་མེ་ཨ་དྷ་ཏཥྠ། སརྦ་སིད་དྷི་མ་མེ་པྲ་ཡཙྪ་ཧཱུྃ་ཧ་ཧ་ཧ་ཧ་ཧོཿ། དེ་ནས་སྙིང་པོ་འདི་ཡིས་ནི། །ཕྲེང་བ་ཉིད་ནི་དོར་བར་བྱ། །
པྲ་ཏཱིཙྪ་ཧོ། གནས་གང་དུ་ནི་ཕྲེང་བ་བབས། །དེ་ཡི་ལྷ་ནི་རིགས་དེ་ཡིན། །གོ་རིམ་བཞིན་དུ་དཀྱིལ་འཁོར་གྱི། །གསང་བ་ཆེན་པོ་བསྟན་པར་བྱ། །དཀྱིལ་འཁོར་མཐོང་བ་ཙམ་གྱིས་ཀྱང་། །སངས་རྒྱས་ས་ནི་ཐེ་ཚོམ་མེད། །
<pb id="91.237b"/>
དྲི་དང་ལྡན་ཞིང་ཡིད་འོང་བ། །བུམ་པའི་ཆུ་ནི་བླངས་ནས་ནི། །སྙིང་པོ་འདི་ཡིས་དབང་བསྐུར་བྱ། །སྡུག་བསྔལ་རབ་ཏུ་འཁྲུད་པའི་མཆོག །ཨོྃ་བཛྲ་ཨ་བྷི་ཤིཉྩ། དེ་ནས་ཕྱག་རྒྱ་གང་རུང་བས། །ཕྲེང་བ་བྱིན་ནས་དབང་བསྐུར་བྱ། །
རྡོ་རྗེའི་མིང་གི་དབང་བསྐུར་ལ། །མིང་གི་སྒྲ་ནི་རབ་སྦྱར་བྱ། །ཨོྃ་བཛྲ་སཏྭ་ཨ་བྷི་ཥིཉྩཱ་མི། བཛྲ་ནཱ་མ་ཨ་བྷི་ཥེ་ཀ་ཏ་ཧེ་བཛྲ་ནཱ་མ། སློབ་མ་གཞུག་པའི་ཆོ་ག་རྒྱས་པའོ། །རྡོ་རྗེ་ཡེ་ཤེས་བླ་ན་མེད། །དེ་ལ་ཡེ་ཤེས་བསླབ་པར་
བྱ། །བཞི་ལས་གང་ཡང་རུང་བ་ནི། །སྐལ་བ་ཇི་བཞིན་དྲི་བར་བྱ། །གལ་ཏེ་ནོར་གྱི་དངོས་གྲུབ་སྨྲ། །དེ་ནི་རྣམ་བཞིར་བཤད་པར་བྱ། །ནོར་གྱི་ཡེ་ཤེས་ཆེན་པོ་བཞི། །དངོས་གྲུབ་རྣམས་ནི་བསླབ་པར་བྱ། །གང་ན་གཏེར་ནི་ཡོད་
རེ་བ། །དེར་ནི་དཀྱིལ་མོ་དཀྲུང་བཅས་ཏེ། །སྙིང་གར་རྡོ་རྗེ་བསྒོམས་ན་ནི། །གཏེར་གྱི་གནས་ནི་རབ་མཐོང་འགྱུར། །བཛྲ་ནི་དྷི། ནམ་མཁར་རྡོ་རྗེ་བསྒོམ་བྱ་ཞིང་། །མེ་ལོང་ལ་ནི་ཡང་དག་བལྟ། །གང་དུ་ལྷུང་བར་མཐོང་གྱུར་པ། །དེ་ན་
གཏེར་ནི་ཡོད་པར་བསྟན། །རཏྣ་ནི་དྷི། རང་གི་ལྕེ་ལ་རྡོ་རྗེ་བསྒོམ། །འདི་ན་ཡོད་ཅེས་རང་ཉིད་སྨྲ། །དྷརྨ་ནི་དྷི། རྡོ་རྗེ་ལས་ནི་ཡང་དག་བབས། །གང་དུ་བབས་པ་དེར་བསྟན་ཏོ། །ཀརྨ་ནི་དྷི། གལ་ཏེ་རྡོ་རྗེའི་དངོས་གྲུབ་སྨྲ། །
རྣམ་པ་བཞི་ནི་བསླབ་པར་བྱ། །ཆུ་ནི་རྡོ་རྗེའི་རང་བཞིན་མཐོང་། །ཤིན་དུ་མཉམ་གཞག་དགའ་བར་འགྱུར། །ཆུ་ནི་སྟུག་པའི་རང་བཞིན་མཐོང་། །ཆུ་ཡི་སྟེང་དུ་བཅག་པར་འགྱུར། །བཛྲ་ཛ་ལ། བདག་ཉིད་ཏིང་འཛིན་དང་ལྡན་པས། །
ཡང་དང་ཡང་དུ་དགར་བར་བྱ། །བདག་ཉིད་དགའ་བའི་གཟུགས་སུ་ནི། །བསྒོམས་ན་དེ་དང་འདྲ་བར་འགྱུར། །བཛྲ་རུྰ་པ། བདག་ཉིད་ནམ་མཁའི་རང་བཞིན་མཚུངས། །རང་བཞིན་མེད་པ་ཉིད་བསྒོམས་ཤིང་། །རྡོ་རྗེ་དབབ་པ་བསྐྱེད་
བྱས་ན། །མྱུར་དུ་མི་སྣང་བ་ཉིད་འགྱུར། །བཛྲ་ཨཱ་ཀཱ་ཤ ། རྡོ་རྗེའི་སྐས་ནི་ནམ་མཁའ་ལ། །བསྒོམ་ཞིང་སྟེང་དུ་འཛེག་བྱས་ན། །ཇི་སྲིད་དུ་ནི་འཛེག་པའི་གནས། །དེ་སྲིད་མཁའ་ལ་འགྲོ་བར་འགྱུར། །བཛྲ་མ་ཧཱ། རིག་པ་
<pb id="91.238a"/>
འཛིན་པ་འདོད་སྨྲ་ན། །ཡེ་ཤེས་རྣམ་བཞི་སྦྱིན་པར་བྱ། །ཟླ་བའི་དཀྱིལ་འཁོར་དབུས་གནས་ཤིང་། །ནམ་མཁའ་ལ་ནི་བདག་ཉིད་གནས། །ལག་ན་རྡོ་རྗེ་དང་ལྡན་པར། །བདག་ཉིད་ཡོངས་སུ་བསྒོམ་པར་བྱ། །རྡོ་རྗེ་རིག་པ་
འཛིན་པར་འགྱུར། །གལ་ཏེ་ཆོས་ཀྱི་ཕྱག་འདོད་ན། །གནས་སམ་ཡང་ན་གཞན་ཡང་རུང་། །བདག་ཉིད་གནས་པར་བསྒོམས་ན་ནི། །དེ་ལྟར་གནས་ཤིང་ལག་པ་རུ། །རྡོ་རྗེ་པད་མ་རབ་བསྒོམ་ཞིང་། །བདག་ཉིད་རྡོ་རྗེ་ཆོས་སུ་སྟེ། །པད་མ་
རིག་པ་འཛིན་པར་འགྱུར། །བཛྲ་དྷ་ར། པད་མ་དྷ་ར། ཟླ་བའི་དཀྱིལ་འཁོར་ལ་འདུག་སྟེ། །བདག་ཉིད་ལས་དང་ཡང་དག་ལྡན། །ནམ་མཁའ་ལ་གནས་བདག་ཉིད་ནི། །ལས་ཀྱི་རིག་པ་འཛིན་པར་འགྱུར། །བདག་ཉིད་རྡོ་རྗེ་རིན་ཆེན་
དང་། །དེ་བཞིན་དུ་ནི་བདག་ཉིད་གནས། །ལག་ཏུ་རིན་ཆེན་རྣམས་བསྒོམས་ན། །རིན་ཆེན་རིག་པ་འཛིན་པར་འགྱུར། །ཀརྨ་དྷ་ར། རཏ་ན་དྷ་ར། གལ་ཏེ་སངས་རྒྱས་དངོས་གྲུབ་སྨྲ། །ཡེ་ཤེས་རྣམ་བཞི་བརྗོད་པར་བྱ། །རྟག་ཏུ་ནམ་མཁར་བསྒོམས་
ནས་ནི། །ལུས་ནི་ཡང་བ་ཉིད་འགྱུར་ཞིང་། །རྫུ་འཕྲུལ་གྱི་ནི་གནས་ཐོབ་འགྱུར། །རྡོ་རྗེའི་བདག་ཉིད་མྱུར་དུ་འཕར། །བཛྲ་རི་དྷི། སྟོང་གསུམ་གྱི་ནི་འཇིག་རྟེན་འདི། །ཐམས་ཅད་རྡོ་རྗེའི་རང་བཞིན་བསྟན། །རྡོ་རྗེའི་བདག་ཉིད་ཇི་སྲིད་འདོད། །
དེ་སྲིད་སྐད་ཅིག་གིས་འཕར་འགྱུར། །བཛྲ་བཛྲ། ཆོས་ཀྱི་དབྱིངས་ཀྱི་རང་བཞིན་དག །ཡན་ལག་པད་མ་དང་ལྡན་ཞིང་། །བདག་ཉིད་དག་པར་རབ་བསྒོམས་ན། །མངོན་པར་ཤེས་པ་ལྔ་ཐོབ་འགྱུར། །ཤུད་དྷ་ཤུད་དྷ། ཉིན་མཚན་
བརྩོན་འགྲུས་དང་བཅས་པས། །རྡོ་རྗེ་སེམས་དཔའ་ནམ་མཁའ་ཡི། །དབྱིངས་སུ་བཞུགས་པར་བསམས་ན་ནི། །རང་ཉིད་རྡོ་རྗེ་འཛིན་པར་འགྱུར། །ཁམས་གསུམ་འདི་དག་ཐམས་ཅད་ནི། །སངས་རྒྱས་གཟུགས་སུ་མོས་
བྱས་ནས། །བརྟན་པར་རྗེས་སུ་དྲན་གྲུབ་ན། །སངས་རྒྱས་ཉིད་དུ་འགྱུར་བ་ཡིན། །སཏྭ་སཏྭ། བུད་དྷ་བུད་དྷ། གང་ཚེ་གསང་བའི་ལྷ་མོར་འགྱུར། །དེ་ཡི་རིགས་ཀྱི་ལྷ་རུ་འགྱུར། །ཡེ་ཤེས་དག་པ་བརྗོད་བྱ་ཞིང་། །དེ་ལ་མནའ་ཡང་
<pb id="91.238b"/>
བསྒག་པར་བྱ། །ཇི་སྐད་གསང་མདོ་དབང་གསུངས་པ། །དེ་བཞིན་བྷ་གར་གཞུག་པར་བྱ། །ཡིད་ཀྱིས་ཐམས་ཅད་བཅུག་ནས་ནི། །དེ་ཡི་ལུས་ནི་མཉམ་དུ་སྤྲོ། །མི་བསྐྱོད་ཐུགས་ཀ་ནས་བྱུང་སྟེ། །རྣམ་པར་སྣང་མཛད་ཐུགས་ཀ་ནས། །དེ་ཡི་
ཐུགས་ཁར་ཞུགས་ནས་ནི། །སངས་རྒྱས་ཀུན་ནི་མཉམ་དུ་སྤྲོ། །ཏིང་འཛིན་སྦྱོར་བ་ལ་གནས་ཏེ། །མཉམ་པར་བཞག་པས་ཕེག་རྡོབ་བྱ། །རྡོ་རྗེ་ཐལ་མོའི་ཕེག་བརྡབས་པས། །དངོས་གྲུབ་ཐམས་ཅད་དབང་དུ་འགྱུར། །བཛྲ་པཱ་ཤ ། རིན་
དབང་ཐུགས་ཀ་ནས་བྱུང་སྟེ། །རྣམ་པར་སྣང་མཛད་ཐུགས་ཀ་ནས། །སངས་རྒྱས་ཀུན་ནི་བཅུག་ནས་ཀྱང་། །བདག་ཉིད་རྡོ་རྗེའི་ལྷ་མོ་རུ། །རྡོ་རྗེ་ཐལ་མོ་བྱས་ནས་ནི། །རྡོ་རྗེ་བསྡམས་པའི་མཐིལ་བརྡབ་བྱ། །རྡོ་རྗེ་རྣལ་འབྱོར་བསྒྲུབ་བྱ་ཞིང་། །རྡོ་རྗེ་
ཡེ་ཤེས་ཡང་དག་བརྡབ། །རྡོ་རྗེ་དབབ་པ་བྱས་ནས་ནི། །དེ་བཞིན་དུ་ནི་བྷ་གར་ཞུགས། །རྡོ་རྗེ་ཐལ་མོ་བྱས་ནས་ནི། །སོར་མོའི་རྩེ་མོས་མཉམ་དུ་བརྡབ། །འདོད་ཆགས་ཞེ་སྡང་གཏི་མུག་དང་། །རྟག་ཏུ་ཉོན་མོངས་དང་འབྲེལ་བ། །ཉོན་མོངས་ཞེས་བྱའི་
སྒྲིབ་པ་དག །སྐད་ཅིག་གིས་ནི་རིགས་བརྒྱ་འཇོམས། །བཛྲ་ཧཱ་ན། དེ་བཞིན་བྷ་གར་གནས་ནས་ནི། །སངས་རྒྱས་སྐུ་ནི་མཉམ་དུ་སྤྲོ། །རྡོ་རྗེ་ལྷ་མོར་རང་བདག་ཉིད། །རྣམ་པར་སྣང་མཛད་ཐུགས་ཀར་གནས། །རྡོ་རྗེ་ལྷ་མོ་བཅིངས་ནས་ནི། །བཛྲ་བཛྲ་
ལན་གཉིས་བརྗོད། །རྡོ་རྗེ་བསྡམས་པ་ངེས་བཀྲོལ་ན། །སྡུག་བསྔལ་ཐམས་ཅད་འཇོམས་པའི་མཆོག །བཛྲ་ཧ་ར། དེ་ནས་རྣམ་པར་སྣང་མཛད་བསྒྲུབ་པའི་ཡེ་ཤེས་ཀྱི་ཕྱག་རྒྱ་ནི། སྔར་གྱི་ཏིང་འཛིན་ཇི་བཞིན་དུ། །རྡོ་རྗེ་དབྱིངས་ནི་རབ་
ཏུ་བྱ། །རྣལ་འབྱོར་ལྔ་ལའང་རབ་ཏུ་གནས། །སངས་རྒྱས་ཉིད་ཀྱང་རྙེད་དཀའ་མིན། །ཨོྃ་ཙིཏྟ་པྲ་ཏི་བྷེ་དྷང་ཀ་རོ་མི། ཨོྃ་བོ་དྷི་ཙིཏྟ་ཨུཏ་པཱ་ད་ཡཱ་མི། ཨོྃ་ཏིཥྛ་བཛྲ། ཨོྃ་བཛྲ་ཨཱཏ་མ་ཀོ་ཧྃ། ཨོྃ་ཡ་ཐཱ་སརྦ་ཏ་ཐཱ་ག་ཏཱསྟ་ཐཱ་ཨ་ཧྃ། 
རྣལ་འབྱོར་ལྔ་པོ་འདི་ཡིས་ནི། །ཕྱག་རྒྱ་ལྔ་ནི་ཡང་དག་བསྒྲུབ། །རྣམ་པར་སྣང་མཛད་རང་བདག་ཉིད། །དངོས་གྲུབ་ཐམས་ཅད་ཐོབ་པར་འགྱུར། །དེ་བཞིན་གཤེགས་པ་ཐམས་ཅད་ཀྱི་རྫོགས་པའི་བྱང་ཆུབ་ཀྱི་ཕྱག་རྒྱ་རྣམས་སོ། །
<pb id="91.239a"/>
སེམས་དཔའི་དཀྱིལ་མོ་དཀྲུང་འདུག་སྟེ། །རྡོ་རྗེ་གསོར་ལ་གཟུང་བར་བྱ། །སྐུ་དང་གསུང་ཐུགས་ཕྱག་རྒྱ་དག །རྡོ་རྗེ་སེམས་དཔའ་རང་ཉིད་འགྱུར། །བཛྲ་སཏྭཱ་ཧྃ། བསྒྲུབ་པ་དག་གི་མཆོག་ཆེན་པོ། །དེ་ནས་ཡང་དག་བཤད་
པར་བྱ། །རང་ཉིད་རྡོ་རྗེ་གསུང་གིས་བཤད། །རྡོ་རྗེ་རྣལ་འབྱོར་བསྒྲུབ་པར་བྱ། །བསྙེམས་བཅས་རྡོ་རྗེ་གསོར་ནས་ནི། །རྡོ་རྗེ་བསྙེམས་ཚུལ་ཡང་དག་གཟུང་། །རྡོ་རྗེ་དབབ་པར་རང་གྱུར་ནས། །བདག་ཉིད་རྡོ་རྗེ་ཞེས་བྱར་བསྒོམ། །བཛྲ་
སཏྭཱ་ཧྃ། རྣམ་པའི་མཆོག་རྣམས་ཀུན་ལྡན་ཞིང་། །དཀྱིལ་འཁོར་མ་ལུས་སྟོན་མཛད་པ། །ཕྲེང་བའི་རྣམ་པ་འོད་དང་ལྡན། །རྒྱན་དང་གོས་དང་ཁ་དོག་ལྡན། །ཌ་བ་ཏ་ནི་བརྗོད་བྱ་ཞིང་། །སེམས་དཔའ་ཆེན་པོ་རྗེས་དྲན་བྱ། །ཡེ་ཤེས་
སེམས་དཔའ་གོས་པ་མེད། །དགའ་བདག་ཇི་སྲིད་མཐོང་བར་དུ། །བཛྲ་སཏྭ་དྲྀ་ཤྱ། སེམས་དཔའ་མདུན་དུ་བལྟས་ནས་ནི། །བདག་ཉིད་ལ་ནི་ཡང་དག་དབབ། །ཨོྃ་བཛྲ་ས་ཏྭ་ཨཿ། སྡུག་ཅིང་ཆེ་བའི་སྐུ་དེ་ནི། །རྡོ་རྗེ་ལྕགས་ཀྱུས་ཡང་
དག་དགུག །ཛཿཧཱུྃ་བྃ་ཧོཿ། རྡོ་རྗེ་ཡི་ནི་སྔགས་འདི་ཡིས། །བདག་ཉིད་ཆེན་པོས་བལྟ་བར་བྱ། །རྡོ་རྗེ་སེམས་དཔའི་ཐུགས་ཀ་རུ། །སླར་ཡང་དེ་ཡི་སྙིང་གར་གཞུག །ས་མ་ཡ་ཨཿ། ཞེས་བརྗོད་ནས་ནི་རྣལ་འབྱོར་པ། །ཟླ་བ་དང་ལྡན་སྟེང་དུ་
གནས། །ཅི་འདོད་པ་ཡི་བྱ་བ་བྱེད། །སངས་རྒྱས་ཉིད་ཀྱང་བསྒྲུབ་པར་བྱ། །རྡོ་རྗེ་སེམས་དཔའ་འདི་ཇི་བཞིན། །དེ་ནས་སྦྱོར་བ་འདི་ཡིས་ནི། །རང་གི་ཕྱག་རྒྱ་ཡོངས་འཛིན་པའི། །རྡོ་རྗེ་ཅན་ཀུན་བསྒོམ་པར་བྱ། །གང་དང་གང་ལ་མོས་གྱུར་
པ། །དེ་བཞིན་སྙིང་པོ་བཟླ་བར་བྱ། །རྡོ་རྗེའི་སྦྱོར་བ་འདི་ཡིས་ནི། །རྡོ་རྗེ་ཅན་དང་མཚུངས་པར་འགྱུར། །སངས་རྒྱས་རྗེས་དྲན་རབ་གྲུབ་ནས། །ཆོས་ཀྱི་འཁོར་ལོ་རབ་བསྐོར་བྱ། །རང་གི་ཕྱག་རྒྱ་ཡོངས་འཛིན་པའི། །རྡོ་རྗེ་སེམས་དཔའི་
ཐུགས་གྲུབ་པས། །འཁོར་ལོས་སྒྱུར་བ་ཉིད་ཐོབ་འགྱུར། །རྒྱལ་པོ་བྱ་བ་སྔོན་འགྲོ་བས། །མཉེས་པ་དང་ནི་དབང་བསྐུར་བྱ། །ཐུན་ནི་ཡོངས་སུ་རྫོགས་པ་དང་། །ཆོས་ཀྱི་བཞད་དང་དགའ་བར་འགྱུར། །ཏིང་འཛིན་གཟུངས་ཀྱི་འཁོར་ལོ་དང་། །
<pb id="91.239b"/>
གསང་བའི་མཛོད་ནི་བླ་ན་མེད། །སྨིན་པ་དང་ནི་གྲོལ་བ་ཉིད། །སངས་རྒྱས་བྱང་ཆུབ་བརྟན་པའི་མཆོག །རྟོག་པ་གསང་ཆེན་འདི་ལས་ནི། །ཕྱག་རྒྱ་གྲངས་མེད་ཡང་དག་བྱུང་། །རིགས་ཀྱི་དབྱེ་བ་ཡང་དག་ལྡན། །རྒྱ་ཆེར་རབ་ཏུ་
བསྒྲགས་པ་ཡིན། །གོ་ཆ་མ་བགོས་སྣོད་མི་འགྱུར། །ལེ་ལོ་ཁྲོ་དང་གཡེངས་བཅས་པས། །ངེས་པར་འཛིན་པར་མི་ནུས་ཏེ། །དེ་བས་ཉུང་བར་རབ་ཏུ་བསྒྲགས། །མདོ་སྡེའི་དབང་པོ་གསང་རྒྱལ་པོ། །དེ་ནས་ཕྱག་རྒྱ་རབ་ཏུ་བཤད། །
ཐེག་པ་ཆེན་པོ་མངོན་པར་རྟོགས། །རིན་ཆེན་སྣོད་དུ་བལྟ་བར་བྱ། །ཡེ་ཤེས་ཀྱི་མངོན་པར་རྟོགས་པ་རྫོགས་སོ།།  །།<head n="2" t="དེ་བཞིན་གཤེགས་པ་ཐམས་ཅད་ཀྱི་གསང་བའི་མདོ་སྡེའི་དབང་པོ་ཞེས་བྱ་བའི་རྣམ་པར་བཤད་པ་ལེའུ་དང་པོ།" type="lewu" zh="84.605"/>རྡོ་རྗེ་འཆང་རྣམས་ཀྱི་སྙིང་པོ། གང་ལས་འཁོར་ལོ་ཡང་དག་བྱུང་། །རྣལ་འབྱོར་ཐམས་ཅད་ཀུན་འབྱུང་བ། །
མཆོག་ཏུ་གསང་བ་བཤད་པར་བྱ། །དབུས་ཀྱི་འཁོར་ལོར་ཡང་དག་བཤད། །རྣམ་འཕྲུལ་ཞེས་ནི་རབ་ཏུ་བསྒྲགས། །བྱང་ཆུབ་སེམས་དཔའི་རྣམ་འཕྲུལ་ཏེ། །འཁོར་ལོ་ཐབས་ནི་རབ་སྟོན་པ། །འཁོར་ལོ་ལྔ་རུ་ཡང་དག་བཤད། །
ཐབས་ནི་རྣམ་པ་ལྔ་ཡང་ཡིན། །གསང་བ་ཡི་ནི་དབྱེ་བ་གནས། །འཁོར་ལོ་ཡི་ནི་རྣམ་འཕྲུལ་སྟོན། །དབུས་མ་གང་ཡིན་བྱང་ཆུབ་སེམས། །ཤར་གྱི་བསྡུ་བ་རྣམ་པ་བཞི། །ལྷོ་ཡི་ཚོགས་སུ་བཤད་པ་སྟེ། །བསོད་ནམས་ཚོགས་དང་
ཡང་དག་ལྡན། །ཏིང་ངེ་འཛིན་དང་གཟུངས་རྣམས་དང་། །ཆོས་སུ་འཛིན་པ་རྣམ་སྤངས་པ། །ནུབ་ཏུ་ཡང་དག་བརྗོད་པ་ཡིན། །བྱང་ནི་སེམས་ཅན་སྨིན་བྱས་ཏེ། །ཕྱི་རོལ་གྲྭ་བཞི་གང་ཡིན་པ། །ཚད་མེད་པ་ནི་བཞི་དང་བཅས། །
བྱམས་པ་སྙིང་རྗེ་བཏང་སྙོམས་དང་། །དགའ་བ་ཞེས་ནི་བྱ་བར་བཤད། །གང་ཞིག་ཐིག་སྐུད་ཡང་དག་བཤད། །ཆོས་ཀྱི་རྒྱུན་གྱི་ལམ་ལས་བྱུང་། །ལྟ་བ་ཐམས་ཅད་རྣམ་དག་འདི། །ཐེག་པ་གཞི་ནི་རྣམ་པར་སྤངས། །གང་ཞིག་ཁ་ཁྱེར་
ཞེས་བྱ་བ། །ཏིང་འཛིན་ཆོས་ཉིད་དག་པ་སྟེ། །རྡོ་རྗེ་ལྷ་མོར་ཡང་དག་བཤད། །གཟུངས་ཀྱི་སྒོ་ཞེས་བྱ་བར་བཤད། །སྒོ་རུ་ཡང་དག་བཤད་པ་གང་། །ཐར་པའི་སྒོ་ནི་བཞི་པོ་ཡིན། །རྟ་བབས་དང་ནི་དྲ་བ་ཉིད། །ཆོས་མཛོད་རང་བཞིན་གྲོང་ཁྱེར་ཡིན། །
<pb id="91.240a"/>
དྲ་བ་དྲ་ཕྱེད་བླ་བྲེ་ནི། །རྫུ་འཕྲུལ་སྣ་ཚོགས་རྣམ་འཕྲུལ་པ། །ཚོན་རྩི་ཡང་དག་བཤད་པ་གང་། །དེ་འདྲ་བ་ཡི་བྱང་ཆུབ་ཚོགས། །གང་ཞིག་མར་མེ་ཡང་དག་བཤད། །དེ་ན་ཆོས་ཀྱི་སྣང་བ་མཆོག །དྲི་རུ་ཡང་དག་བཤད་པ་གང་། །གྲགས་པའི་དྲི་ནི་བླ་
ན་མེད། །རྫུ་འཕྲུལ་བྱུག་པ་གང་ཡིན་པ། །ཚུལ་ཁྲིམས་དྲི་ཡིས་བྱུགས་པ་ཡིན། །བཟའ་བ་དག་ནི་སྣ་ཚོགས་པ། །ཆོས་ཀྱི་ཟས་ནི་བླ་ན་མེད། །རྣམ་པ་སྣ་ཚོགས་དགའ་བར་བཤད། །རྟོག་པ་ཐམས་ཅད་རྣམ་པར་སྤངས། །གྲོང་ཁྱེར་དུ་ནི་བཤད་པ་གང་། །དེ་ནི་ཐར་པའི་
གྲོང་ཁྱེར་མཆོག །གང་ཞིག་དཀྱིལ་འཁོར་ཡང་དག་བཤད། །ཆོས་ཀྱི་སྙིང་པོ་རང་བཞིན་གྲོང་། །ནད་མེད་ཅེས་ནི་བྱ་བར་བརྗོད། །དེ་ནི་དཀྱིལ་འཁོར་ཞེས་བྱའོ། །དབུས་སུ་རྣམ་སྣང་མཛད་ཅེས་པ། །ཆོས་ཀུན་གཅིག་ཏུ་བསྡུས་པ་ཡིན། །སངས་རྒྱས་རྒྱལ་པོ་གཙོ་
བོ་ཆེ། །ཕྱོགས་རྣམས་ཀུན་དུ་རྣམ་པར་གསལ། །རྡོ་རྗེ་སེམས་དཔར་ཡང་དག་བཤད། །བྱང་ཆུབ་སེམས་ཀྱི་རང་བཞིན་མཆོག །དེ་བས་རྒྱལ་པོ་བྱང་ཆུབ་སེམས། །བྱང་ཆུབ་སེམས་ལས་ཡང་དག་བྱུང་། །རྡོ་རྗེ་རྒྱལ་པོར་ཡང་དག་བྱུང་། །སེམས་ནི་རྣམ་པ་བཞི་ཞེས་བྱ། །
སྒྲོལ་དང་གྲོལ་དང་དབུགས་དབྱུང་དང་། །མྱ་ངན་འདའ་བར་ལྕགས་ཀྱུའོ། །རྡོ་རྗེ་ཆགས་པར་ཡང་དག་བཤད། །བྱང་ཆུབ་སྤྱོད་པ་ལ་སྦྱོར་བ། །རྡོ་རྗེ་ལེགས་པར་ཡང་དག་བཤད། །རབ་ཏུ་སྦྱོར་བ་སྟོན་པ་ཉིད། །རྡོ་རྗེ་རིན་ཆེན་ཡང་དག་བཤད། །སེམས་ཅན་བསམ་པ་ཡོངས་
རྫོགས་བྱེད། །རྡོ་རྗེ་གཟི་བརྗིད་ཡང་དག་བཤད། །ཆོས་ཀྱི་སྦྱོར་བ་འོད་བྱེད་པ། །རྡོ་རྗེ་རྒྱལ་མཚན་ཡང་དག་བཤད། །སེམས་ཅན་འཁོར་བ་ལས་གྲོལ་བྱེད། །རྡོ་རྗེ་བཞད་པར་ཡང་དག་བཤད། །སེམས་ཅན་ཐེ་ཚོམ་གཅོད་པར་བྱེད། །རྡོ་རྗེ་ཆོས་སུ་ཡང་དག་བཤད། །ཆོས་ཀྱི་
ཡེ་ཤེས་བླ་ན་མེད། །རྡོ་རྗེ་རྣོན་པོར་ཡང་དག་བཤད། །ཉོན་མོངས་གཅོད་ཅིང་འཇོམས་བྱེད་པ། །རྡོ་རྗེ་རྒྱུ་རུ་ཡང་དག་བཤད། །འཁོར་ལོ་རྣམ་འཕྲུལ་སྟོན་བྱེད་པ། །རྡོ་རྗེ་སྨྲ་བར་ཡང་དག་བཤད། །རྡོ་རྗེ་ཆོས་ནི་སྟོན་བྱེད་པ། །རྡོ་རྗེ་ལས་སུ་ཡང་དག་བཤད། །སེམས་ཅན་འདུལ་
བར་བྱེད་པའི་མཆོག །རྡོ་རྗེ་བསྲུང་བར་ཡང་དག་བཤད། །སེམས་ཅན་གྲོལ་བར་བྱེད་པའི་མཆོག །རྡོ་རྗེ་གནོད་སྦྱིན་ཡང་དག་བཤད། །འཁོར་བའི་ཞགས་པ་ཟད་བྱེད་པ། །རྡོ་རྗེ་ཁུ་ཚུར་ཡང་དག་བཤད། །བྱང་ཆུབ་མཆོག་ནི་བརྟན་པར་བྱེད། །རྡོ་རྗེ་སེམས་མ་རྡོ་རྗེ་ཆོས། །རིན་ཆེན་
<pb id="91.240b"/>
ལས་ཀྱི་རྡོ་རྗེ་མ། །རྡོ་རྗེ་རིན་ཆེན་ཆོས་ཆེན་པོ། །ལས་ཀྱི་གསང་བ་ལས་བྱུང་བ། །རྡོ་རྗེ་ལྷ་མོ་ལྷག་པ་བརྒྱད། །ཕ་རོལ་ཕྱིན་མཆོག་ལྷག་མ་བརྒྱད། །ཆོས་མ་ཤེས་རབ་ཕ་རོལ་ཕྱིན། །ལས་མ་ཐབས་ཀྱི་མཆོག་ཡིན་ནོ། །ཕ་རོལ་ཕྱིན་བཅུ་དམ་པ་ནི། །ས་བཅུ་དག་ཏུ་ཡང་
དག་བཤད། །དམ་པའི་ཆོས་ཀྱི་གྲོང་ཁྱེར་སྲུང་། །བྱང་ཆུབ་སེམས་དཔའ་ཞེས་བྱར་བཤད། །ཨེ་མའོ་ཡེ་ཤེས་ཨེ་མའོ་ཆོས། །ཨེ་མའོ་ཐར་པའི་གྲོང་ཁྱེར་མཆོག །ཨེ་མའོ་རྣམ་འཕྲུལ་འཁོར་ལོ་ནི། །ཐུབ་པའི་དབང་ཕྱུག་དག་གིས་བསྟན། །ཆོས་ཀྱི་སྦྱོར་བ་འདི་ཡིས་
ནི། །མགོན་པོས་ཐར་པར་དགོད་པར་མཛད། །གང་དུ་སངས་རྒྱས་རྒལ་གྱུར་ནས། །སེམས་ཅན་རྣམས་ཀྱང་གྲོལ་བར་མཛད། །འདི་ནི་ཆོས་ཀྱི་རང་བཞིན་གྲུབ། །འདི་ཆོས་རང་བཞིན་ཤིང་རྟ་སྟེ། །ཆོས་ཀྱི་རང་བཞིན་སྙིང་པོ་འདི། །འདི་ཆོས་རང་བཞིན་གྲོང་ཁྱེར་ཡིན། །དེ་ཁོ་ན་ཉིད་མཆོག་ཏུ་
གསང་བའི་རྟོག་པའི་རྒྱལ་པོ་ཆེན་པོ་གསང་བའི་རྣལ་འབྱོར་ཆེན་པོ་རྡོ་རྗེ་རྩེ་མོ་ལས་དེ་བཞིན་གཤེགས་པ་ཐམས་ཅད་ཀྱི་གསང་བའི་མདོ་སྡེའི་དབང་པོ་ཞེས་བྱ་བའི་རྣམ་པར་བཤད་པ་སྟེ་ལེའུ་དང་པོ་རྫོགས་སོ།།  །།<head n="2" t="རྡོ་རྗེ་སློབ་དཔོན་གྱི་བྱ་བ།" type="lewu" zh="84.608"/>དངོས་གྲུབ་ཐམས་ཅད་བླ་ན་མེད། །དེ་ནས་གསང་བ་
བཤད་པར་བྱ། །རྡོ་རྗེའི་རིག་པ་འཛིན་པ་ནི། །བདག་ཉིད་ཀྱིས་ནི་སྦྱར་བར་བྱ། །ཆོ་ག་ཇི་ལྟ་བ་བཞིན་དུ། །ཕྱག་རྒྱ་བཅིང་བ་བཤད་པར་བྱ། །ཅི་རིགས་པར་ནི་བཅིང་བྱ་ཡི། །གཞན་དུ་མྱུར་དུ་འགྲུབ་མི་འགྱུར། །ཐལ་མོ་མཉམ་པ་བཅིང་བྱ་སྟེ། །སྔོན་ལ་ཐལ་མོ་
མཉམ་པར་བྱ། །དེ་ནས་རྡོ་རྗེ་ཐལ་མོ་བཅིངས། །རྡོ་རྗེ་བསྡམས་པ་བཅིང་བར་བྱ། །སོར་མོ་རྡོ་རྗེ་བསྡམས་བཅིངས་ནས། །སྙིང་པོ་བརྗོད་ཅིང་དྲལ་བར་བྱ། །དེ་ནས་ཕྱག་རྒྱ་དབང་དུ་གྱུར། །འགྲུབ་འགྱུར་འདི་ལ་ཐེ་ཚོམ་མེད། །བཛྲ་བན་དྷ་ཏྲཊ། འདི་ནི་སྔོན་དུ་བརྗོད་བྱ་ཞིང་། །དེ་ནས་ཕྱག་རྒྱ་ཡང་དག་
བཅིང་། །གང་གི་དྲུང་དུ་བཅིངས་པ་ནི། །བདག་ཉིད་ཡང་དག་བྱིན་གྱིས་བརླབས། །མ་ཧཱ་ས་མ་ཡ་སཏྭཱ་ཧྃ། ཤེས་རབ་ཅན་གྱིས་དབབ་པ་བསམ། །བདག་ལ་སེམས་དཔའ་དབབ་པར་བྱ། །དམ་ཚིག་ཕྱག་རྒྱ་བཅིངས་ནས་ནི། །སྙིང་པོ་ཡང་ནི་བརྗོད་པར་བྱ། །ཨ་ཕྱག་རྒྱ་བཅིངས་པ་ཙམ་གྱིས་
ནི། །ཡན་ལག་ཀུན་ལ་ཡོངས་སུ་གནས། །སྙིང་པོ་བརྗོད་པར་བྱ་བ་སྟེ། །སྙིང་པོ་འདི་དག་ཉིད་ཡིན་ནོ། །ས་མ་ཡོ་ཧྃ། དེ་ནས་བདག་ཉིད་བྱིན་བརླབས་ནས། །རང་ལྷ་ཡང་དག་རྗེས་སུ་དྲན། །སྙིང་པོ་འདི་དག་ཉིད་ཀྱིས་ནི། །སྙིང་པོ་བརྗོད་པར་བྱ་བ་ཡིན། །ས་མ་ཡ་སཏྭ་ཨ་དྷི་ཏིཥྛ་སྭ་མཱྃ། ཕྱག་རྒྱ་བསྒྲུབ་པ་
<pb id="91.241a"/>
ལྷུར་ལེན་པ། །དེ་ནས་ཤེས་རབ་ཅན་གྱིས་བསྒྲུབ། །དམ་ཚིག་སེམས་དཔའ་ཆེན་པོ་དག །རྣམ་པ་བཞི་ནི་བསྒྲུབ་པར་བྱ། །དེ་ལ་འདི་རྣམས་ཀྱི་གསང་བའི་སྙིང་པོ་ནི། ཨཪྠ་སིདྡྷི། བཛྲ་སིདྡྷི། བཛྲ་བཱིརྱ་ར། བུད་དྷ་སིད་དྷི། དེ་ནས་ཕྱག་རྒྱ་བརྟན་
པར་བྱེད་པ་ནི། ཨོྃ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྭ་སཏྭ་ཏྭེ་ནོ་པ་ཏིཥྛ་དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྷི་མེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟྃ་ཤྲེ་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿ། བྷ་ག་ཝཱན་སརྦ་ཏ་ཐཱ་ག་ཏོ་བཛྲ་མཱ་
མེ་མུཉྩ་བཛྲཱི་བྷ་ཝ་མ་ཧཱ་ས་མ་ཡ་ས་ཏྭ་ཨཱཿ། མཚམས་མེད་ལྔ་པོ་བྱེད་པ་ཡང་། །རྡོ་རྗེ་སེམས་དཔའ་དང་འདྲར་འགྱུར། །ཕྱག་རྒྱ་ཐམས་ཅད་འགྲུབ་འགྱུར་ཞིང་། །ཐམས་ཅད་འགྲུབ་པར་ཐེ་ཚོམ་མེད། །དེ་ནས་ཕྱག་རྒྱ་ཐམས་ཅད་དགྲོལ་བ་ནི་ཐུན་མོང་
ཡིན་ནོ། །ཕྱག་རྒྱ་ཐམས་ཅད་བཅིངས་ནས་ནི། །ཐ་མར་བདག་ཉིད་དབང་བསྐུར་བྱ། །སོར་མོའི་རྩེ་མོས་ཕྲེང་བ་ཆེ། །རྣམ་བཞི་ཡང་ན་རྣམ་པ་གསུམ། །ཨོྃ་བཛྲ་རཏ་ན་ཨ་བྷི་ཥིཉྩ། ཤེས་རབ་ཅན་གྱིས་གོ་ཆ་བཅིང་། །ཅི་ནུས་པར་ནི་དབང་
བསྐུར་བྱ། །སྙིང་པོ་འདི་དག་ཉིད་ཀྱིས་ནི། །ཕྱག་རྒྱ་ཐམས་ཅད་བརྟན་པར་བྱ། །བ་ར་ཀ་པ་ཙེ་ན་བྃ། གང་ནས་བྱུང་བ་དེར་གྲོལ་ཏེ། །སྙིང་པོ་འདི་དག་ཉིད་ཀྱིས་ནི། །གནས་དེ་རུ་ནི་དགྲོལ་བར་བྱ། །གཞན་དུ་བྱ་བ་མི་
བྱེད་དོ། །ཨོྃ་བཛྲ་མུ། མགོན་པོ་ཐལ་མོ་མཉེས་བྱ་ཞིང་། །རྡོ་རྗེ་ཐལ་མོ་བཅིང་བར་བྱ། །སྙིང་པོ་འདི་དག་ཉིད་ཀྱིས་ནི། །རྡོ་རྗེ་ཅན་ཀུན་མཉེས་པར་བྱ། །བཛྲ་ཏུ་ཥྱ་ཧོ། །ཆོ་ག་འདི་ཡིས་དགྲོལ་བྱ་སྟེ། །ཕྱག་རྒྱ་དགྲོལ་བ་མཆོག་ཡིན་ནོ། །ཕྱག་
རྒྱ་ཐམས་ཅད་བརྟན་འགྱུར་ན། །རྡོ་རྗེ་ཅན་ནི་མཉེས་པར་འགྱུར། །སྔ་དྲོའི་དུས་སུ་ཉིན་རེ་ཞིང་། །ཤིན་དུ་བསྡམས་ཤིང་གསང་གྱུར་པ། །རྡོ་རྗེ་སེམས་དཔའ་ཅི་འདོད་བཟླས། །བཟླས་པ་ཙམ་གྱིས་འགྲུབ་པར་འགྱུར། །བཛྲ་སཏྭ། གསང་བའི་
ཡི་གེ་ཧཱུྃ་བཟླས་པས། །རྣམ་པ་ལྔ་ནི་མཐོང་བར་འགྱུར། །གསང་བའི་སྦྱོར་བའི་ཆོ་ག་ཡིས། །རྡོ་རྗེ་སེམས་དཔའ་འགྲུབ་པར་འགྱུར། །ཟླ་བའི་དཀྱིལ་འཁོར་དབུས་སུ་ནི། །ཟླ་བ་གཉིས་པ་ཡོངས་སུ་བསྒོམ། །བདག་ཉིད་སངས་རྒྱས་དང་ལྡན་པ། །རྡོ་རྗེའི་
<pb id="91.241b"/>
དབུས་སུ་བསྒོམ་པར་བྱ། །མདོར་ན་རྡོ་རྗེའི་དབུས་སུ་ནི། །ཡི་གེ་ཧཱུྃ་ནི་སྦྱར་བར་བྱ། །རྡོ་རྗེའི་སྦྱོར་བ་འདི་ཡིས་ནི། །ཡི་གེ་ཧཱུྃ་ནི་བསྒྲུབ་པར་བྱ། །ཧཱུྃ། དེ་ལྟར་རྣམ་པ་བཅུ་དྲུག་ནི། །ཕྱག་མཚན་ཐམས་ཅད་རབ་ཏུ་བསྒོམ། །ཟླ་བའི་དབུས་སུ་རབ་སྦྱོར་བས། །
བདག་ཉིད་ཐམས་ཅད་སྐད་ཅིག་འགྲུབ། །ཡང་ན་ཡི་གེ་སྦྱོར་བས་ནི། །དབུས་སུ་སྦྱོར་བས་བསྒྲུབ་པར་བྱ། །ཟླ་བ་ཡི་ནི་སྦྱོར་བ་ཡིས། །ཡི་གེ་ཛ་སོགས་འགྲུབ་མི་འགྱུར། །ཡི་གེ་ཧོ་དང་ས་དང་ནི། །ཡི་གེ་ཨོྃ་སོགས་རབ་སྦྱོར་བས། །ཟླ་བ་ལ་ནི་ཨོྃ་
ཨ་ཏྲྃ། །ཡི་གེ་ཧྃ་ནི་རབ་ཏུ་བསྒྲུབ། །ཧྲཱིཿདང་དྷཱིཿདང་མྃ་པྃ་རྃ། །ཀྃ་ཧྃ་ཧཱུྃ་བྃ་བསྒྲུབ་པར་བྱ། །རྡོ་རྗེའི་ཚིག་ནི་འདི་དག་གིས། །རྡོ་རྗེ་བཟླས་པས་འགྲུབ་པར་བྱ། །བདག་ཉིད་རྡོ་རྗེ་སེམས་དཔའ་འམ། །བཅུ་དྲུག་བདག་ཉིད་རབ་སྦྱོར་བས། །རྣལ་འབྱོར་
རྒྱུད་ཏུ་བསྒྲུབ་བྱ་ཞིང་། །ཟླ་བའི་དབུས་སུ་བསྒོམ་པར་བྱ། །དེ་ཁོ་ན་བཞིན་དུ་དཀྱིལ་འཁོར་གྱི་ཆོ་ག་ནི། ཉི་མ་ཤར་བ་ནས་བརྩམས་ཏེ། །བདག་ཉིད་དབུལ་བ་ལ་སོགས་པ། །སངས་རྒྱས་ཀུན་ལ་མཆོད་པར་བྱ། །རྡོ་རྗེ་ཅན་རྣམས་བཟོད་པར་གསོལ། །
ཕྱག་རྒྱ་ཐམས་ཅད་བཅིང་བྱ་ཞིང་། །རྡོ་རྗེ་ཐལ་མོས་མཉེས་པར་བྱ། །མཚན་བརྒྱ་རྩ་བརྒྱད་དམ་པ་ནི། །ཐམས་ཅད་བྱས་ནས་གདོན་པར་བྱ། །ལན་གསུམ་དང་ནི་ལན་བདུན་དུ། །བསྐོར་བ་དག་ཀྱང་རབ་ཏུ་བྱ། །རྡོ་རྗེ་སེམས་དཔའི་ཕྱག་རྒྱ་ཆེ། །མཁས་
པ་ཡིས་ནི་དྲལ་བར་བྱ། །རྡོ་རྗེ་སེམས་དཔའི་ཕྱག་རྒྱ་ཆེ། །འཁོར་ལོའི་དབུས་སུ་སྟེང་དུ་བཅིང་། །གང་གིས་སེམས་ནི་དག་གྱུར་པ། །ཕྱག་རྒྱ་ཐམས་ཅད་ཡང་དག་བཅིང་། །ཨོྃ་བཛྲ་མུཿ། སྙིང་པོ་འདི་ནི་བརྗོད་ནས་སུ། །ཕྱག་རྒྱ་ཐམས་ཅད་སྟེང་དུ་བཅིང་། །སྒོ་དང་ཕྱི་
རོལ་མཆོད་པ་ལ། །རྡོ་རྗེའི་མུ་ནི་བརྗོད་པར་བྱ། །གསང་བ་འདི་ནི་གསང་བ་ཆེ། །རྡོ་རྗེའི་རིག་པ་འཛིན་པ་ནི། །ཤེས་རབ་ཅན་གྱིས་ཀུན་མི་བསྟན། །སྡོམ་དང་ལྡན་པ་མཆོག་ལ་སྦྱིན། །ཤིན་དུ་སྣོད་ལྡན་ཕ་རོལ་ལ། །དེ་ནི་རིག་པའི་བརྟུལ་ཞུགས་ཏེ། །
ལག་པ་གཡས་སུ་རྡོ་རྗེ་སྟེ། །གཡོན་དུ་དྲིལ་བུ་སྦྱིན་པར་བྱ། །རྡོ་རྗེའི་བརྟུལ་ཞུགས་གསང་ཆེན་པོ། །སྙིང་པོ་འདི་ནི་སྦྱིན་པར་བྱ། །དེ་བྱིན་སྙིང་གར་འཛིན་དུ་གཞུག །ཐམས་ཅད་བསྒྲུབ་པའི་མཆོག་ཡིན་ནོ། །འདི་དེ་སངས་རྒྱས་ཐམས་ཅད་ཀྱི། །རྡོ་རྗེ་
<pb id="91.242a"/>
སེམས་དཔའ་ཕྱག་ན་གནས། །ཁྱོད་ཀྱིས་ཀྱང་ནི་རྟག་ཏུ་བཅང་། །ཕྱག་ན་རྡོ་རྗེའི་བརྟུལ་ཞུགས་བརྟེན། །ཨོྃ་སརྦ་ཏ་ཐཱ་ག་ཏ་སིད་དྷི་བཛྲ་ས་མ་ཡ་ཏིཥྛ་ཨེ་ཥ་ཏྭྃ་དྷཱ་ར་ཡཱ་མི་བཛྲ་སཏྭ། ཧི་ཧི་ཧི་ཧི་ཧཱུྃ། དེ་ནས་ཐམས་ཅད་མཚུངས་པ་རུ། །
ཕྱག་རྒྱས་དཀྱིལ་འཁོར་དགྲོལ་བར་བྱ། །བཛྲ་སཏྭ་མུཿ། རྡོ་རྗེ་སློབ་དཔོན་གྱི་བྱ་བ་རྫོགས་སོ།།  །།<head n="2" t="རྡོ་རྗེ་གསང་བའི་ཆོ་ག།" type="lewu" zh="84.611"/>ཇི་ལྟར་ཆོ་གར་རབ་ལྡན་ཉིད། །རྡོ་རྗེ་གསང་བའི་དཀྱིལ་འཁོར་ཏེ། །རྡོ་རྗེ་འཛིན་པ་རྒྱལ་པོ་ཆེ། །དེ་བཞིན་ཀུན་དུ་བསྒྲུབ་པར་བྱ། །
རྡོ་རྗེ་འཛིན་པ་རྒྱལ་པོ་ཆེ། །ཀུན་མཆོག་དབང་ཕྱུག་དམ་པ་ཡིས། །རྣལ་འབྱོར་གྱི་ནི་རྒྱུད་བསྡུས་པ། །མཆོག་ཏུ་གསང་བ་གསུངས་པར་གྱུར། །ཨེ་མའོ་སངས་རྒྱས་མགོན་པོ་ཆེ། །སྤྱོད་པ་སྤྱོད་ཕྱིར་བྱུང་བ་སྟེ། །ཆོས་ཀྱི་མགོན་པོ་རྣལ་འབྱོར་ཆེ། །
རྒྱུད་རྣམས་ཐམས་ཅད་ཡང་དག་བྱུང་། །སངས་རྒྱས་མེད་ཅིང་སེམས་དཔའ་མེད། །རྣལ་འབྱོར་རྣལ་འབྱོར་སྒྲུབ་པ་མེད། །ས་དང་གསང་བ་མཆོག་མེད་དེ། །དེ་བཞིན་གདུལ་བའི་དོན་དུ་བྱུང་། །སངས་རྒྱས་མཆོག་དང་དམ་ཚིག་མཆོག །སེམས་
དཔའ་མཆོག་གི་བསྒྲུབ་པ་དང་། །གསང་མཆོག་སེམས་དཔའི་སྤྱོད་པ་མཆོག །རྡོ་རྗེ་རྣལ་འབྱོར་ཡང་དག་བྱུང་། །ཡོན་ཏན་མཆོག་དྲན་དམ་ཚིག་རྣམས་ཀྱི་མཆོག །ཡོན་ཏན་མཆོག་དྲན་དབུ་རྒྱན་དམ་པ་སྟེ། །གྲགས་ཆེན་དང་ལྡན་སྤྱོད་པ་
མཆོག་འཛིན་པ། །ཡོན་ཏན་མཆོག་ལྡན་རྣམས་ཀྱི་སྤྱོད་པ་མཆོག །རྡོ་རྗེ་ཆེན་པོ་རབ་བསྡམས་ཅན། །རྣལ་འབྱོར་ཆེན་པོ་སྤྱོད་པ་ཆེན་པོ་སྤྱོད། །གསང་བ་ཆེན་པོའི་ཡོན་ཏན་འཛིན་མཛད་པ། །བདེ་བ་ཆེན་པོ་ཡང་དག་འབྱུང་བ་གསོལ། །
ཡོན་ཏན་མཆོག་དྲན་ལྡན་པ་ཅོད་པན་མཆོག །དམ་ཚིག་ཚོགས་མཆོག་འབྱུང་བས་རྒྱན་གྱུར་པ། །མི་གཡོ་རབ་མཆོག་མཆོག་སྟེར་དྲི་མ་མེད། །སྤྱོད་མཆོག་སྤྱོད་པའི་མཆོག་སྟེ་དྲི་མ་མེད། །ཚོགས་ཀྱིས་བསྐོར་བར་ཤིན་དུ་བཞད་མཛད་པ། །
གནོད་བྱེད་འཇོམས་པ་ཏྲ་ཊ་ཏྲ་ཊ་སྒྲོགས། །གཡོ་བྱེད་བསྐྱེད་པའི་བཞད་ཅིང་བཞད་པར་མཛད། །ཡོན་ཏན་མཆོག་དྲག་རྩ་ལ་རྩ་ལ་པ། །ད་ཧ་ད་ཧ་པ་ཡ་གནོད་མཛེས་འཇོམས། །ཧ་ར་ཧ་ར་ཧ་རེ་ཧ་རེ་ལས་མཆོག་འཇོམས། །གནས་ཆེན་པོ་ནི་སྟོབས་
<pb id="91.242b"/>
ཀྱིས་གྲུབ་མཛད་པ། །རིགས་མཆོག་སྟོབས་ཀྱིས་སྒྲོལ་ཞིང་སྒྲོལ་མཛད་པ། །ཧ་ཧ་ཧཱ་ཧ་ཧ་ཧཱ་ཧ་ཧ་ཧཱ། ཧི་ཧི་ཧཱི་ཧི་ཧི་ཧཱི་ཧི་ཧི་ཧཱི་ཧི་ཧི་ཧཱི། ཧུ་ཧུ་ཧུ་ཧུ་ཧུ་ཧུ་ཧུ་ཧུ་ཧུ་ཧུ། རབ་མཆོག་བདག་ཉིད་མཁས་པས་འདྲེན་གྱུར་པ། །ཊ་ཊ་ཊཱི་ཊ་ཊ་ཊཱི་
ཊ་ཊ་ཊཱི་ཊ་ཊ་ཊཱི་ཊ་ཊ་ཊཱི་ཊ་ཊ་ཊཱི་ཊ་ཊ་ཊཱི། ཊུ་ཊུ་ཊྱ་ཊྱ། ནྱ་ནྱ་ཊྱ་ཊྱ་ཊྱ་ཊྱ་ཊྱ་ཊྱ་ཊྱ་ཊྱ། རྒྱན་གྱི་སྤྱོད་པ་འདར་ཞིང་འདར་བར་མཛད། །སྤྱོད་པ་སྤྱོད་པ་རྣམས་ཀྱི་མཆོག་ཏུ་གྱུར། །སྤྱོད་པ་སྤྱོད་བྱེད་རབ་མཆོག་བདག་ཉིད་ཅན། །དམ་ཚིག་རྒྱན་ཏེ་
རིགས་དྲུག་མཆོད་གྱུར་པ། །བདག་པོ་ཆེན་པོ་འཕྲོག་བྱེད་འཇོམས་པར་མཛད། །འཕྲོག་བྱེད་བསྒྲུབ་པ་རྣམས་ནི་གྲུབ་མཛད་པ། །མཆོག་གསོལ་མཆོག་གི་བདག་ཉིད་ཡང་དག་བྱུང་། །ཏ་ཏེ་ཊ་ཏེ་བསྟན་པའི་སྤྱན་མངའ་བ། །ཡི་གེ་ཛ་ལས་རབ་བྱུང་
མཆོག་སྟེ་ཧཱུཾ་ནི་དང་པོ་ལས་སྦྱོར་བ། །ཧོ་ཧོ་འདོད་ཆགས་མཆོག་ལྡན་བུད་མེད་བསྟན་བྱེད་ས་ནི་ལེན་པ་རབ་སྟེར་བ། །ཨོྃ་ནི་དང་པོ་བླ་མེད་ཊ་ཊ་ཊ་ཊི་ས་ཨ་ནི་གཟི་བརྗིད་རབ་འབར་བ། །ཏྲྃ་ཏྲྃ་རྗེས་སུ་ཆགས་པའི་རྣལ་འབྱོར་རྫོགས་བྱེད་ཧ་ནི་བཞད་པ་ཡང་དག་སྦྱོར། །
ཧྲཱི་ནི་ཆོས་ཅན་བྱེད་ཅིང་རབ་རྣོ་དྲི་མེད་ཧི་ནི་རྒྱུ་ཡི་འཁོར་ལོ་ཆེ། །ཧྃ་དང་རྃ་ནི་མཁའ་དགྱེས་སྨྲ་བའི་སྦྱོར་བ་འཆིང་བྱེད་ཨ་ནི་སྣ་ཚོགས་བྱེད། །ཧྃ་ནི་བསྲུང་བ་ཏྲ་ཏ་འགེས་བྱེད་ཏ་ཊ་ཏ་ཊི་ས་ཧཱུྃ་ནི་ཟ་ཞིང་འཆའ། །བྃ་ནི་དགའ་བྱེད་དགའ་སྟེ་ཚ་ཏ་ཚ་ཏི་ཊ་ནི་རབ་དགའ་བྱེད། །ཧྃ་ནི་རྡོ་རྗེ་
བསྟན་པ་དང་བཅས་བདེ་བརྟན་འདོད་ཆགས་བཅས་པ་དགའ་བྱེད་དོ། །ཧོ་ནི་མགོན་པོ་སྐྱེ་བ་མཆོག་གི་རྒྱུར་གྱུར་ཧྲི་ནི་དགའ་བ་བདག་ཉིད་ཅན། །ཧི་ནི་སྤྱོད་པ་འགོད་བྱེད་དུལ་སྤོང་མཆོག་སྟེ་དུས་གསུམ་མགོན་པོས་བསྐོར་གྱུར་པ། །གསང་ཞིང་གསང་
བའི་ཡོན་ཏན་ཀུན་མཆོག་དྲི་མེད་ཧོ་ནི་བྱང་ཆུབ་སྤྱོད་པ་མཆོག །མཆོག་གི་མཆོག་སྟེ་མཆོག་གསོལ་གོ་འཕང་མཆོག་ཐོབ་ཡི་གེ་ཧཱུྃ་ནི་གསོལ་བ་མཆོག །ཉོན་མོངས་དྲི་མ་ཐམས་ཅད་འཇོམས་ཤིང་རབ་འཕྲོ་ཧཱུྃ་གི་མཆེ་བའི་མཚོན་
ཆར་ལྡན། །སྣ་ཚོགས་དགའ་བ་མཆོག་གིས་རྣམ་པར་བརྒྱན་མཛེས་ཡི་གེ་ཨྃ་དང་ཡང་དག་སྤེལ། །ཧེ་ཧོ་ཧྃ་ནི་ཡིད་འོང་ཧཱུྃ་གིས་རྣཾ་འཇོམས་གནོད་མཛེས་ངེས་འཇོམས་བདག་ཉིད་ཅན། །བདེ་མཆོག་གླུ་དང་རོལ་མོ་དང་བཅས་པ། །གཟུགས་
<pb id="91.243a"/>
བཟང་དང་ལྡན་ལྷ་མོ་རྣམས་ཀྱིས་མཆོད། །ཟླ་བ་ལྟར་དཀར་འཕྲོ་བའི་ཞལ་མངའ་བ། །རྡོ་རྗེ་གསང་བའི་ཡོན་ཏན་བརྩེགས་པས་མཚན། །རིན་ཆེན་ཀུན་གྱིས་རྣམ་སྤྲས་ཡིད་འོང་བ། །རིན་ཆེན་དྲ་བའི་བླ་རེས་རྣམ་པར་མཛེས། །རྡོ་རྗེ་ལྷ་མོའི་
ཚོགས་ཀྱིས་མཆོད་ཅིང་མཛེས། །བྱང་ཆུབ་སེམས་དཔའི་གནས་ནི་འཇིགས་མེད་པ། །ས་རྣམས་ཀུན་གྱིས་རྣམ་སྦྱང་དྲི་མེད་པ། །བྱང་ཆུབ་སྤྱོད་པ་ཡོངས་རྟོགས་བདག་ཉིད་ཅན། །ཆོས་མཛད་ཡོངས་སུ་རྟོགས་པའི་ཟས་དང་ལྡན། །བསོད་ནམས་དེ་
ཡིས་བསྐྱེད་པའི་དགའ་བ་ཆེ། །ཚངས་པའི་གནས་འབྱོར་གྲུ་བཞིར་ཡང་དག་གནས། །ཆོས་མཆོག་གོ་རིམ་བཞིན་དུ་ཐིག་བཏབ་པས། །འཁོར་ལོ་མུ་ཁྱུད་རབ་ཏུ་མཛེས་བྲིས་པ། །རྡོ་རྗེའི་དཀྱིལ་འཁོར་ལ་ནི་གཙོ་བོ་བཞུགས། །ཏིང་འཛིན་མཆོག་
རྣམས་ཁ་ཁྱེར་གྱིས་མཛེས་པ། །གཟུངས་ཀྱི་ལྷ་ཡི་ཚོགས་ཀྱིས་མཆོད་པའི་ཚོགས། །ཐར་པའི་ཐེག་པས་བྱམས་པའི་སྒོ་ཡིས་བརྒྱན། །རྡོ་རྗེ་དཀྱིལ་འཁོར་ལ་ནི་འདྲེན་པ་བཞུགས། །ཕ་རོལ་ཕྱིན་པ་བཙུན་མོ་གར་བྱེད་པ། །སེམས་ཅན་སྨིན་
བྱེད་རྣམ་པར་འཕྲུལ་ལ་དགའ། །བསམ་གཏན་ཟས་ལྡན་མངོན་ཤེས་མཆོག་གིས་བརྒྱན། །རྡོ་རྗེའི་དཀྱིལ་འཁོར་ལ་ནི་འདྲེན་པ་བཞུགས། །དཀྱིལ་འཁོར་དེ་ནི་གཙོ་བོའི་ཆོས་ཉིད་ཅན། །ཆོས་ཉིད་བསྟན་པའི་སྙིང་པོ་ཀུན་ཞུགས་པ། །
སངས་རྒྱས་ཀུན་གྱི་ཚོགས་འདུས་མཛེས་པ་ཡིས། །བདེ་བར་གཤེགས་པའི་གསང་བ་ཞེས་བྱར་བཤད། །རྡོ་རྗེ་སེམས་དཔའ་དབང་ཕྱུག་དམ་པ་ཆེ། །གསང་བ་ཀུན་འབྱུང་ཏིང་འཛིན་ཡང་དག་གནས། །དེ་ནི་རྣམ་སྣང་ཐུབ་པའི་ཆོས་
ཉིད་གཟིགས། །གཟུངས་དང་དམ་ཚིག་ཡང་དག་འབྱུང་བ་མཆོག། དགའ་བའི་ཆོས་བཞིན་རྡོ་རྗེ་ཡང་དག་གནས། །དེ་ནི་རྣམ་སྣང་ཐུབ་པའི་དབང་ཕྱུག་གཙོ། །རིགས་ཀྱི་དཀྱིལ་འཁོར་ཆེན་པོ་ངེས་པར་ཕྱུང་། །ཧཱུྃ། ཤིན་དུ་དག་པའི་ཆོས་ཉིད་ལྟ་བུར་བྱུང་། །
སངས་རྒྱས་དབང་ཕྱུག་དམ་པའི་ཀུན་གྱི་མཆོག །རྩེ་གཅིག་དང་བཅས་ཨེ་མའོ་དགའ་བ་ཆེ། །སངས་རྒྱས་སྐུ་ཡང་བུད་མེད་གཟུགས་ཅན་ཏེ། །སེམས་ཅན་ཁམས་ནི་གདུལ་ཕྱིར་ཡང་དག་གནས། །བུད་མེད་གཟུགས་ཀྱང་ཆོས་ཉིད་དག་པ་
<pb id="91.243b"/>
སྟེ། །སངས་རྒྱས་ཀུན་གྱི་གདུང་རྒྱུད་གནས་གྱུར་པ། །རང་གི་རིགས་ཆེན་བྱུང་བ་དེས་བྱུང་མཛོད། །ཨོྃ་བཛྲ་དྷཱ་ཏྭཱི་ཤྭ་རི་ཧཱུྃ། ཨོྃ་བཛྲ་བཛྲི་ཎི་ཧཱུྃ། ཨོྃ་རཏ་ན་བཛྲི་ཎི་ཧཱུྃ། ཨོྃ་དྷརྨ་བཛྲི་ཎི་ཧཱུྃ། ཨོྃ་ཀརྨ་བཛྲི་ཎི་ཧཱུྃ། མཆོག་གི་དང་པོ་རྨད་བྱུང་གསང་བ་ལྔ། །སངས་རྒྱས་ལྔས་བྱས་
བུད་མེད་གཟུགས་ཅན་ཏེ། །རྨད་བྱུང་དང་བཅས་དབང་ཕྱུག་དམ་པར་གནས། །རྡོ་རྗེ་གསང་ཆོས་ཉིད་ཀྱི་གསང་བ་མཆོག །འཁོར་ལོའི་སྦྱོར་བས་ཀྱང་ནི་བཞུགས་གྱུར་པས། །རྡོ་རྗེའི་རྣལ་འབྱོར་གྱིས་ནི་ཤར་དུ་བཞུགས། །དེ་ནི་རིགས་
ཀྱི་འཁོར་ལོའི་དཀྱིལ་འཁོར་བརྗོད། །རེ་རེ་ཞིང་ཡང་རྣལ་འབྱོར་མཆོག་དང་ལྡན། །རྣལ་འབྱོར་འཁོར་ལོར་ཡོངས་སུ་བཤད་པ་མཆོག །དེ་ཡིས་མི་བསྐྱོད་མཆོག་ཏུ་བྱུང་བ་ཡི། །མཆོག་ཏུ་གསང་བ་ཡི་ནི་དཀྱིལ་འཁོར་གསུངས། །
ཨོྃ་བཛྲ་ས་ཏྭ་གུ་ཧྱ་ས་མ་ཡེ་ཧཱུྃ། ཨོྃ་གུ་ཧྱ་བཛྲ་སཏྭ་ཨང་ཀུ་ཤ་ཧཱུྃ། ཨོྃ་བཛྲ་གུ་ཧྱ་རཱ་གེ་རཱ་ག་ཡ་ཧཱུྃ། ཨོྃ་བཛྲ་གུ་ཧྱ་སཱ་དྷཱི་ཤྭ་རི་ཧཱུྃ། རྡོ་རྗེ་རིན་ཆེན་དཀྱིལ་འཁོར་བསྟན་གྱུར་པ། །དེ་ཡིས་སླར་ཡང་སྙིང་པོ་བཞི་གསུངས་སོ། །ཨོྃ་བཛྲ་གུ་ཧྱ་
རཏ་ན་ས་མ་ཡྃ་ཧཱུྃ། ཨོྃ་བཛྲ་གུ་ཧྱ་པྲ་བྷ་ཧཱུྃ། ཨོྃ་བཛྲ་དྷྭ་ཛཱ་གྲ་གུ་ཧྱ་ཧཱུྃ། ཨོྃ་བཛྲ་གུ་ཧྱ་ཧཱ་ས་ཧཱུྃ། རྡོ་རྗེ་ཆོས་ནི་དབང་ཕྱུག་དམ་པ་ཆེ། །དེ་ཡིས་སླར་ཡང་སྙིང་པོ་བཞི་གསུངས་སོ། །ཨོྃ་བཛྲ་དྷརྨ་གུ་ཧྱ་ས་མ་ཡེ་ཧཱུྃ། ཨོྃ་བཛྲ་གྷོ་ཥ་གུ་ཧྱེ་ཧཱུྃ། ཨོྃ་
བཛྲ་གུ་ཧྱེ་མཎ་ཌ་ལེ་ཧཱུྃ། ཨོྃ་བཛྲ་གུ་ཧྱེ་བཱ་ཙ་ས་མ་ཡེ་ཧཱུྃ། རྡོ་རྗེ་ལས་ནི་ཡོངས་སུ་དག་པས་མཆོད། །འཁོར་ལོ་ཐམས་ཅད་ལ་ནི་ཡོངས་གནས་མཛེས། །ཆོས་མཆོག་དབང་ཕྱུག་དམ་པ་མཆོག་གྱུར་པ། །དེ་ཡིས་སྙིང་པོ་བཞི་ནི་གསུངས་
པར་འགྱུར། །ཨོྃ་བཛྲ་གུ་ཧྱ་ཀརྨ་ས་མ་ཡེ་ཧཱུྃ། ཨོྃ་བཛྲ་གུ་ཧྱ་ཀ་བ་ཙེ་ཧཱུྃ། ཨོྃ་བཛྲ་གུ་ཧྱ་དྃཥྚ་དྷཱ་ར་ཎི་ཧཱུྃ། ཨོྃ་བཛྲ་གུ་ཧྱ་མུཥྚི་ཧཱུྃ། སྔར་བཞིན་འཁོར་ལོའི་གྲོང་ཁྱེར་ཡོངས་གནས་པ། །རྡོ་རྗེའི་གཟུགས་སུ་ཡོངས་གནས་མཛེས་གྱུར་པ། །
དེ་ཉིད་སངས་རྒྱས་སྲས་ཏེ་རྡོ་རྗེར་བཅས། །འོན་ཀྱང་ད་ལྟར་བུད་མེད་གཟུགས་སུ་སྤྲུལ། །དེ་དག་སྲིད་པ་དག་བྱེད་རབ་ཏུ་འབར། །ཐར་པའི་གྲོང་དུ་འདོད་ཆགས་དག་བྱེད་པ། །རྟོག་དང་རྣམ་པར་རྟོག་པ་བཟློག་པས་དག །ཆོས་ལ་དགའ་ཞིང་སྐུ་
<pb id="91.244a"/>
མཆོག་འབྱུང་འགྱུར་བ། །བདེན་དང་མི་བདེན་རྣམ་དག་ཉི་ཤུ་དང་། །ཆོས་དང་ཆོས་མིན་དགའ་ཞིང་དགའ་བའི་སྣོད། །བྱེད་དང་བྱེད་མིན་རྡོ་རྗེ་ཐ་དད་གཅིག །རྡོ་རྗེ་བསྟན་པ་ཧོ་ཡིས་རབ་སྦྱོངས་སྤྱོད། །གསང་འབྱོར་རིན་
ཆེན་ལས་བྱས་ཆོས་གྲོང་སྟེ། །རྣམ་འཕྲུལ་འཁོར་ལོ་འདི་ནི་མ་ཕམ་དོན། །རྡོ་རྗེ་བླ་རེའི་རྒྱན་གྱིས་རྣམ་པར་བརྒྱན། །གསང་དབང་རྡོ་རྗེ་ཆེན་པོ་ཡིས། །ཐར་པའ་རང་བཞིན་གྲོང་ཁྱེར་མཛད། །སེམས་ཅན་ཀུན་ལ་ཕན་དོན་དུ། །
འཁོར་ལོ་ལྔ་ནི་ཡང་དག་བྱུང་། །དེ་བཞིན་གཤེགས་རིགས་ཤེས་བྱ་དང་། །མི་ཕྱེད་བརྟན་པར་བྱེད་པ་དང་། །བྱང་ཆུབ་སྤྱོད་པ་རབ་སྤྱོད་མཆོག །ཐེག་པ་ཆེན་པོའི་ཚུལ་གྱིས་མཆོག །གདུལ་བྱ་ཇི་བཞིན་འཁོར་ལོའི་དཀྱིལ་འཁོར་བཞིན། །
གཙོ་བོའི་སྤྱོད་པ་ཇི་བཞིན་ལྷན་ཅིག་སྤྱོད། །སེམས་ཅན་གདུལ་བྱ་མ་ཡིན་སྣོད་མཆོག་མིན། །མཐུ་ཆེན་རྣམས་ནི་དངོས་གྲུབ་སྩོལ་མི་མཛད། །དེར་ནི་རྡོ་རྗེའི་རང་བཞིན་དག །ཡོན་ཏན་མང་པོ་ཡང་དག་འབྱུང་། །སེམས་ཅན་རྣམས་ནི་གདུལ་
བྱའི་ཕྱིར། །རྡོ་རྗེའི་བཙུན་མོ་ཡང་དག་བྱུང་། །དེ་ཉིད་སངས་རྒྱས་སྲས་བཅས་པ། །དེ་ཉིད་འཁོར་ལོའི་གྲོང་ཁྱེར་ཆེ། །མཆོད་པ་སྒོ་སྲུངས་དང་བཅས་པ། །གསང་བའི་དཀྱིལ་འཁོར་ཡང་དག་བྱུང་། །མགོན་པོ་རྡོ་རྗེ་གསང་དབང་ཕྱུག །རྡོ་རྗེ་དབྱིངས་ཀྱི་
དབང་མོར་བཤད། །རྡོ་རྗེ་ཆོས་ཀྱི་སྦྱོར་བ་ཡིས། །རྡོ་རྗེ་ཕ་རོལ་ཕྱིན་པ་མཆོག །སྔོན་ནི་ཇི་ལྟར་དེ་བཞིན་ཕྱིས། །དེ་བཞིན་དབུས་སུ་རབ་ཏུ་གནས། །སངས་རྒྱས་ཀུན་གྱི་ཐབས་ཡིན་ཏེ། །གསང་བའི་སྦྱོར་བ་ཡང་དག་བྱུང་། །རྡོ་རྗེ་དབྱིངས་ནི་ཇི་སྐད་བརྗོད། །
དེ་ཉིད་གསང་བ་ཞེས་བྱར་བརྗོད། །ཐེག་པ་ཆེན་པོ་མངོན་བསྡུས་པ། །རྒྱས་པར་ཕྱག་རྒྱ་དང་བཅས་པར། །འཁོར་ལོ་ལྔ་ཡི་དཀྱིལ་འཁོར་མཆོག །རྒྱས་པ་རུ་ནི་ཡང་དག་བཤད། །མདོ་སྡེའི་གསང་དབང་རྒྱལ་པོ་ནི། །ཐེག་པ་ཆེན་པོ་མངོན་བསྡུས་ལས། །
གསང་བའི་རྒྱུད་དང་ཕྱག་རྒྱུད་དང་། །དཀྱིལ་འཁོར་འཁོར་ལོ་ཟླ་བ་དག །དེ་བཞིན་གཤེགས་པའི་རིགས་ཀྱི་ནི། །དེ་དག་རྣམ་པ་ལྔ་རུ་བཤད། །རྡོ་རྗེ་དབྱིངས་ཀྱི་སྙིང་རབ་མཆོག །མདོར་ན་དྲུག་ཏུ་བཤད་པ་ཡིན། །དམ་ཆོས་སྤྱོད་པ་དང་ལྡན་པ། །དེ་ནས་དེ་བཞིན་
<pb id="91.244b"/>
གཤེགས་པའི་རིགས། །ནུས་པ་ཇི་བཞིན་རིགས་པ་བཞིན། །ཇི་ལྟར་སྤྱོད་པ་དཀྱིལ་འཁོར་མཆོག །ཅི་རིགས་པར་ནི་ཆོ་ག་བཞིན། །མཆོག་ཏུ་རྨད་འབྱུང་བཤད་པར་བྱ། །སྔོན་ལ་དེ་བཞིན་གཤེགས་རིགས་ཀྱི། །སེམས་དཔའ་ང་ཡིས་དབྱེ་བར་བྱ། །
ང་ཡིས་མདོ་སྡེ་གསང་དབང་བཤད། །གང་དུ་བྱིས་པ་དག་རྨོངས་པ། །རྡོ་རྗེ་སློབ་དཔོན་སྐལ་བ་ཆེ། །གསང་བའི་དཀྱིལ་འཁོར་ལ་གནས་པ། །གསང་བའི་ཕྱག་རྒྱ་བཅུ་དྲུག་ནི། །གསང་བ་ངེས་པར་བསླབ་པར་བྱ། །ཟླ་བའི་དཀྱིལ་འཁོར་
དབུས་སུ་ནི། །རྐང་ལག་ཐལ་སྦྱར་རྡོ་རྗེ་ནི། །ཁ་གྱེས་པ་ནི་བསྒོམ་བྱ་ཞིང་། །རྡོ་རྗེ་ཅན་ཡང་ཆགས་པར་བྱ། །སྟོང་གསུམ་གྱི་ནི་འཇིག་རྟེན་འདི། །ཟླ་བ་གཅིག་ཏུ་ཡོངས་སུ་བསྡུ། །རྡོ་རྗེའི་དབང་ཕྱུག་ལྷ་མོ་ང་། །དབུས་མ་ལ་ནི་ཡོངས་སུ་གཟུང་། །
སྒེག་པ་དང་བཅས་འགྲོ་བྱ་ཞིང་། །རྣམ་པར་འཕྲུལ་པས་བཞིན་རྨོངས་བྱ། །བསྒོམ་པའི་སྦྱོར་བ་འདི་ཡིས་ནི། །རྡོ་རྗེ་ཅན་ཡང་མཉེས་པར་བྱ། །སེམས་དཔའི་དཀྱིལ་དཀྲུང་བཅས་ནས་ནི། །སྤྱི་བོར་ཐལ་མོ་སྦྱར་བར་བྱ། །ཕྱག་རྒྱ་འདི་ནི་
བཅིངས་ནས་སུ། །བདག་ཉིད་ཡང་དག་བྱིན་གྱིས་བརླབ། །བསྒོམ་བྱའི་ཕྱག་རྒྱ་འདི་ཡིས་ནི། །སྐུ་ཡི་ཕྱག་རྒྱ་རྣམ་པར་བཅིང་། །ལག་ངར་ལྕགས་ཀྱུར་བསྐུམ་བྱ་ཞིང་། །བདག་ཉིད་ཡོངས་སུ་བསྒྲུབ་པར་བྱ། །དེ་བཞིན་བསྒོམ་པའི་སྦྱོར་བ་ཡིས། །
རྡོ་རྗེའི་མདའ་ནི་ཀུན་དུ་དགང་། །ལེགས་པས་ལེགས་སོ་ཞེས་བྱ་ཞིང་། །དཔུང་པས་བདག་ཉིད་གོ་བགོར་བྱ། །སླར་ཡང་གསང་བ་བྱ་བ་ནི། །ཟླ་བའི་དཀྱིལ་འཁོར་དབུས་སུ་ནི། །བདག་ཉིད་རྡོ་རྗེ་གཅྀག་པུ་གནས། །གསང་བ་ལྷ་མོའི་དབང་ཕྱུག་མཆོག །
དེ་བཞིན་ལག་ངར་བཀུག་བྱ་ཞིང་། །སྤྱི་བོར་རྡོ་རྗེ་བསམ་པར་བྱ། །ཕྱོགས་གཅིག་ཏུ་ནི་ང་འདུག་སྟེ། །རྡོ་རྗེ་གཉིས་ཀྱི་གོ་ཆ་བྱ། །ཐམས་ཅད་རྡོ་རྗེའི་ལུས་ཡིན་ཏེ། །རིན་ཆེན་མིག་ནི་ཡོངས་གསལ་བ། །གདོང་དང་ཚིག་ནི་པད་མ་
དང་། །མེ་ཏོག་ཀུན་འདར་བསྒོམ་པར་བྱ། །བྱིས་པ་བཞིན་དུ་མིག་བསྐྱོད་ཅིང་། །བུད་མེད་རྒྱུ་མཚན་ཡང་དག་བསྒྲུབ། །སྨིན་མ་བསྐྱོད་ཅིང་ཁྲོ་གཉེར་གཙིགས། །ཁྲོ་བོར་ལྟ་བས་མིག་གདངས་པ། །ཁྲོ་མོའི་ལྟ་བ་འདོད་ཆགས་ཆེ། །
<pb id="91.245a"/>
འཛུམ་བཅས་མིག་ནི་བཙུམ་པར་བྱ། །མིག་གདངས་པ་ཡི་སྦྱོར་བ་ཡིས། །རྡོ་རྗེའི་ལྟ་བས་བགྲད་པར་བྱ། །སླར་ཡང་ཚིག་ནི་རྣམ་པ་བཞི། །ཧོ་ནི་རྐན་དང་ལྐོག་མ་ལ། །ཛ་ནི་ལྕེ་ཡི་དབུས་དང་རྩེ། །ཨོྃ་ནི་ལྐོག་མ་མཆུ་དག་ལ། །མཆུ་དང་
མཆུ་ཡི་རྩེ་ལ་བྃ། །དེ་རྣཾས་གསང་བ་རབ་རྒྱས་པ། །བསྐྲད་དང་སྤྱོས་དང་གཅད་པ་དང་། །བཅིང་བ་རྡོ་རྗེ་ཚིག་གིས་བྱ། །དེ་བཞིན་ཁོ་ནར་ཟླ་དབུས་ན། །ཕྱག་ན་རྡོ་རྗེའི་རང་བདག་ཉིད། །རིན་ཆེན་ཆོས་དང་དེ་བཞིན་ལས། །གསང་བའི་བདག་ཉིད་བསྒོམ་
པར་བྱ། །ཆོ་ག་ཐམས་ཅད་རྒྱས་པ་རུ། །རྡོ་རྗེ་གསང་བ་རྗེས་སུ་སྲུང་། །ཇི་ལྟར་རྣལ་འབྱོར་ཡང་དག་གནས། །དེ་བཞིན་གསང་མཆོག་འཛིན་པ་གནས། །རྡོ་རྗེའི་རྣལ་འབྱོར་བླ་ན་མེད། །དེ་ནས་ཡང་དག་བཤད་པར་བྱ། །རྡོ་རྗེའི་རྣལ་འབྱོར་ཡང་དག་
གནས། །རྡོ་རྗེ་ཕྲ་མོ་བསྒོམ་པར་བྱ། །དཔའ་བོ་རྡོ་རྗེ་སེམས་དཔའ་ནི། །ཕྱི་རོལ་ལས་གྲོལ་ཡང་དག་གནས། །ལངས་སམ་ཡང་ན་འདུག་ཀྱང་རུང་། །རྡོ་རྗེའི་རྣལ་འབྱོར་ཡང་དག་བརྩམ། །ཐེག་པ་ཆེན་པོའི་ཚུལ་དག་པ། །སྤྱོད་པ་ཆེན་པོ་ཚུལ་ཆེན་པོ། །
བདག་ཉིད་ཆོས་ཆེན་རབ་བསྒོམས་ན། །རྡོ་རྗེའི་དངོས་གྲུབ་ཐོབ་པར་འགྱུར། །འདུ་བྱེད་སྡུག་བསྔལ་ཆེན་པོ་ལས། །དགའ་བའི་སྤྱོད་པས་སྤྲོ་བར་བྱ། །སྙིང་རྗེ་ཆེན་པོས་དམིགས་ནས་ནི། །སེམས་ཅན་བཏང་སྙོམས་དོར་མི་བྱ། །ལྕེ་དང་རྐན་
ལ་སྦྱར་བྱ་ཞིང་། །སྣ་ཡི་རྩེ་མོས་བསྒོམ་པར་བྱ། །རང་ཉིད་རྡོ་རྗེ་འཛིན་རྒྱལ་པོ། །སྣ་ཡི་རྩེ་མོར་དེ་བཞིན་གནས། །སྙིང་གའི་སྤྱི་བོ་ཅི་ནུས་པར། །སྐུ་ནི་ཐམས་ཅད་ཡོངས་སུ་སྤྲོ། །རྡོ་རྗེ་ཕྲ་མོའི་བདེ་རེག་པས། །སེམས་ནི་མཉམ་པར་བཞག་
པར་འགྱུར། །རྡོ་རྗེའི་མདུན་དུ་རྡོ་རྗེ་སྟེ། །རྡོ་རྗེའི་དབུས་སུ་བསྒོམ་པར་བྱ། །རྡོ་རྗེ་བསྒོམས་པའི་སྦྱོར་བ་ཡིས། །རྡོ་རྗེ་ཕྲ་མོ་ཡོངས་སུ་སྤྲོ། །རང་གི་ལུས་ཀྱི་མདུན་དུ་ནི། །རྡོ་རྗེ་སེམས་དཔའ་བསྒོམ་པར་བྱ། །རྡོ་རྗེ་སེམས་དཔའི་ཐུགས་
དབུས་སུ། །རྡོ་རྗེ་ཀུན་གྱི་དཀྱིལ་འཁོར་རོ། །རྡོ་རྗེའི་དཀྱིལ་འཁོར་དབུས་སུ་ནི། །ལྟེ་བར་སངས་རྒྱས་དེ་བཞིན་གཤེགས། །རྡོ་རྗེ་ཕྲ་མོ་བསྒོམ་པར་བྱ། །རྡོ་རྗེ་རྣམས་བསྒོམས་སེམས་གང་ཞིག །གཟུགས་མེད་བསྟན་དུ་མེད་པ་དང་། །རྨོངས་
<pb id="91.245b"/>
པ་མེད་ཅིང་འཇིགས་པ་མེད། །རྡོ་རྗེ་ཕྲ་མོར་འདིར་བརྗོད་དོ། །དངོས་པོ་མེད་ཅིང་རྫས་མེད་པས། །སྣང་བ་མེད་པར་རབ་ཏུ་བསྒོམ། །བདག་མེད་སེམས་ཅན་མེད་པ་རུ། །རྣལ་འབྱོར་པས་ནི་རྣལ་འབྱོར་བསྒོམ། །ལུས་ནི་རྫས་ལྔའི་བདག་ཉིད་
ཅན། །ཁམས་བཞི་ལ་ནི་ཡང་དག་བརྟེན། །སྐྱེ་མཆེད་བཅུ་གཉིས་ཉིད་དང་ནི། །གཞན་ཡང་ཁམས་ནི་བཅྭ་བརྒྱད་དག །ཤ་དང་རུས་པ་ཁྲག་ཉིད་དང་། །རྐང་དང་གླད་པས་ཀུན་དུ་ཁྱབ། །སྣ་ཚོགས་རྫས་ཀྱིས་ཀུན་དུ་ཁྱབ། །བད་ཀན་མཁྲིས་པ་
ལ་སོགས་ཚོགས། །སྣ་ཚོགས་སྲིན་བུའི་རིགས་ཀྱིས་ཁྱབ། །དྲི་ངན་མི་གཙང་འབྱུང་བ་རུ། །རང་གི་ལུས་ལ་སོ་སོར་བརྟག །སྡུག་བསྔལ་གསུམ་ནི་ཀུན་འབྱུང་བར། །ཉིན་དང་མཚན་མོ་རྟག་ཏུ་ནི། །ལུས་ནི་རྗེས་སུ་དྲན་པ་བསྒོམ། །རང་སེམས་
སོ་སོར་བརྟག་བྱ་སྟེ། །གང་ཞིག་དེ་རུ་ཡང་དག་བྱུང་། །འགྲོ་བ་མེད་ཅིང་སོང་བ་མེད། །དེ་ལ་འཕོ་བ་ཡོད་མ་ཡིན། །དེ་ལ་འབྱུང་བ་ཡོད་མིན་ན། །གང་ལས་སེམས་ནི་ཡང་དག་བྱུང་། །ཡང་དག་མ་ཡིན་ཀུན་རྟོག་འདི། །བརྫུན་བཞིན་སེམས་ནི་
རྨོངས་པར་བྱེད། །སེམས་མེད་ཙམ་ཡང་ཡོད་མ་ཡིན། །བརྫུན་བཞིན་འབྱུང་བ་སྣང་བར་འགྱུར། །འདི་ལ་གནས་དང་མཚན་ཉིད་དང་། །རབ་གནས་འབྱུང་བ་ཡོད་མ་ཡིན། །གཟུང་བར་དགའ་བ་གཏི་མུག་ཆེ། །རྡོ་རྗེ་ཕྲ་མོར་བརྗོད་
པར་བྱ། །དེ་ལྟ་བུ་ཡི་རྣལ་འབྱོར་གྱིས། །སེམས་བསྒོམ་པ་ཡི་རྣམ་པ་བཞིན། །ལུས་དང་སེམས་དང་ཚོར་བ་དག །ཕྲ་མོའི་རྣམ་པར་བསྒོམ་པར་བྱ། །སཱུ་ཀྵྨ་བཛྲ། རྡོ་རྗེ་རེག་པའི་མཚན་མ་ཡི། །གནས་ནི་ཡང་དག་ཤེས་པར་བྱ། །དེ་ནི་བྱུང་ན་
སྤྲོ་བྱ་སྟེ། །སྟོང་གསུམ་དུ་ནི་ཡོངས་སུ་སྤྲོ། །སྥ་ར་ཎ་བཛྲ། རེག་པས་སྦྱོར་བ་བསྡུ་བྱ་སྟེ། །སྐྲག་ཅིང་རྨོངས་པར་མི་བྱའོ། །གནས་གསུམ་དུ་ཡང་བསྡུ་བྱ་སྟེ། །བློ་ཡིས་སོ་སོར་བརྟག་པར་བྱ། །སྃ་ཧ་ར་ཎ་བཛྲ། ཆོས་ལ་དམིགས་པའི་སེམས་
ཉིད་ནི། །རྨོངས་ཤིང་བཞོམ་པར་མི་བྱའོ། །རྡོ་རྗེ་དེ་ནི་བརྟན་བྱ་ཞིང་། །རྡོ་རྗེ་ཕྲ་མོ་རེག་པར་བྱ། །བཛྲ་དྲྀ་ཌྷ་ཏིཥྛ། རྡོ་རྗེ་སེམས་དཔའ་འཇིགས་མེད་པ། །རྒྱལ་པོ་ཚངས་པའི་གཙུག་ཕུད་ཅན། །སྤྱི་བོར་སེམས་དཔའ་བསྒོམ་བྱ་ཞིང་། །སྐུ་ནི་ཐམས་
<pb id="91.246a"/>
ཅད་ཡོངས་སུ་སྤྲོ། །བཛྲ་ཨཱཏ་མ་ཀོ།  དཔྲལ་བར་རྡོ་རྗེ་རིན་ཆེན་ནི། །མཉམ་པར་བཞག་པས་བསྒོམ་པར་བྱ། །མཚན་མ་དག་ནི་སྤྲོ་བྱ་ཞིང་། །སེམས་དཔའ་ཀུན་ཡང་སྤྲོ་བར་བྱ། །བཛྲ་རཏ་ན་ཨཱཏ་མ་ཀ། རྡོ་རྗེ་ཆོས་ནི་ཤིན་དུ་
དག །སྣ་ཡི་རྩེ་མོར་བསྒོམ་པར་བྱ། །དེ་ཡི་མཚན་མ་སྤྲོ་བྱ་ཞིང་། །ལུས་རྣམས་ཀུན་ཡང་སྤྲོ་བར་བྱ། །བཛྲ་པད་མ་ཨཱཏ་མ་ཀ ། ལུས་ཀུན་ལ་ནི་ཡང་དག་ཁྱབ། །ཆོས་ཀྱི་དབྱིངས་ནི་ཡོངས་སུ་བསྒོམ། །དེ་ཡི་མཚན་མ་སྤྲོ་བྱ་ཞིང་། །སེམས་
དཔའ་ཀུན་ཡང་སྤྲོ་བར་བྱ། །སརྦ་བཛྲ་ཨཱཏ་མ་ཀ ། སེམས་དཔའ་དེ་བཞིན་རིན་ཆེན་ལས། །ཆོས་ནི་སྤྱི་བོར་བསྒོམ་པར་བྱ། །དེ་ཡི་མཚན་མ་སྤྲོ་བྱ་ཞིང་། །སྐུ་ནི་ཐམས་ཅད་ཡོངས་སུ་སྤྲོ། །སརྦ་བཛྲ། སྣ་ལ་ལྕགས་ཀྱུ་ཡང་དག་གནས། །
བློ་ལྡན་མི་ཡིས་བསམ་པར་བྱ། །སངས་རྒྱས་ཐམས་ཅད་གཞུག་བྱ་ཞིང་། །རང་གི་ལུས་ནི་བརྟན་པར་བྱ། །སྙིང་ག་འདོད་ཆགས་གནས་སུ་ནི། །འདོད་ཆགས་རྣམ་པར་དག་པ་བསམ། །སངས་རྒྱས་ཐམས་ཅད་མཉེས་བྱ་སྟེ། །ཆོས་ཀྱི་དབྱིངས་
ནི་བརྟན་པར་འགྱུར། །ལེགས་སོ་ཞེས་པ་གཟུང་བྱ་སྟེ། །སྤྱི་བོར་ཡང་དག་གནས་པའི་མཆོག །སངས་རྒྱས་ཐམས་ཅད་མཉེས་བྱ་ཞིང་། །ཆོས་ཀྱི་དབྱིངས་ནི་ཡོངས་སུ་སྤྲོ། །ཧྲྀ་ད་བཛྲ་ཨང་ཀུ་ཤ ། ཏིཥྠ་བཛྲ་རཱ་ག་ཧྲྀ་ད་ཡེ་ཨཱ་དི་བཛྲ་
དུཥྚི། སྙིང་གར་རྡོ་རྗེ་ཉི་མ་ནི། །བློ་ལྡན་མི་ཡིས་བསྒོམ་པར་བྱ། །འོད་ཀྱི་གཟི་བརྗིད་སྤྲོ་བྱ་ཞིང་། །འཇིག་རྟེན་ཀུན་ཀྱང་སྤྲོ་བར་བྱ། །སྤྱི་བོར་འཁྲི་ཤིང་འོད་བཅས་པ། །རྒྱལ་མཚན་རྩེ་མོར་རྣམ་པར་བསམ། །རིན་ཆེན་ཆར་དག་སྤྲོ་བྱ་ཞིང་། །
སྣོད་ཀྱི་སྤྲིན་ནི་ཡང་དག་སྤྲོ། །བཞད་པས་བདེ་བ་བསམས་ནས་ནི། །ཤིན་དུ་སྡུག་བསྔལ་ངེས་པར་སྦྱར། །ཆོས་ཀྱི་ཆར་ཡང་སྤྲོ་བྱ་ཞིང་། །སྣང་བའི་སྤྲིན་ཡང་སྤྲོ་བར་བྱ། །ཧྲྀ་ད་ཡ་བཛྲ་སཱུརྱ་ཏིཥྚ་བཛྲ་དྷྭ་ཛཱ་གྲེ། ཧྲྀ་ད་ཡ་བཛྲ་ཧཱ་ས། 
སྤྱི་བོར་རྗེས་དྲན་ནས་བརྩམས་ནས། །རལ་གྲི་གཙོ་བོ་བསམ་པར་བྱ། །འཁོར་བའི་སྡུག་བསྔལ་གཅད་བྱ་ཞིང་། །སེམས་དཔའ་ཐམས་ཅད་སྤྲོ་བར་བྱ། །སྙིང་གའི་འཁོར་ལོའི་གནས་སུ་ནི། །ཆོས་ཀྱི་རྒྱུ་མཐུན་བསྒོམ་པར་བྱ། །ནམ་མཁའ་
<pb id="91.246b"/>
ཀུན་དུ་སྤྲོ་བྱ་ཞིང་། །ཆོས་ཀྱི་དབྱིངས་ནི་ཡོངས་སུ་སྤྲོ། །དེ་ཡི་རིགས་ལས་བྱུང་བའི་སྒྲ། །ཤེས་རབ་ཅན་གྱིས་ལྕེ་རྩེར་བསམ། །ཆོས་ཀྱི་ཚིག་ནི་སྤྲོ་བྱ་ཞིང་། །ཕྱོགས་རྣམས་ཀུན་དུ་ཡོངས་སུ་སྤྲོ། །ཧྲྀ་ད་བཛྲ་གྷོ་ཥ། ཏིཥྛ་བཛྲ་ཧྲི་ད་ཡྃ། པྲ་བེ་ཤ་བཛྲ་ཝཱ་གྟྲ། 
སྤྱི་བོར་རྗེས་དྲན་ནས་བརྩམས་ཏེ། །མཆོད་པའི་ལས་ནི་རྣམ་པར་བསམ། །མཆོད་པའི་ཕྱིར་ནི་རྡོ་རྗེ་སྤྲོ། །ཕྱོགས་རྣམས་ཀུན་དུ་སྤྲོ་བར་བྱ། །སྙིང་གར་རྡོ་རྗེ་གོ་ཆ་ནི། །ཤིན་དུ་མཉམ་པར་བཞག་པས་བསམ། །སྡུག་བསྔལ་ཀུན་ལས་གྲོལ་བྱེད་པ། །གོ་ཆའི་
རྣམ་པར་སྤྲོ་བར་བྱ། །སྤྱི་བོ་ནས་བརྩམས་རྐང་མཐིལ་དུ། །རྡོ་རྗེ་བསྡམས་པ་བསམ་པར་བྱ། །རྡོ་རྗེའི་སྙིང་པོ་གཞུག་བྱ་ཞིང་། །རྡོ་རྗེའི་རང་བཞིན་ཐམས་ཅད་སྤྲོ། །ཧྲི་ད་བཛྲ་ཀ་བ་ཙེ། ཏིཥྛ་བཛྲ་ཡཀྵ་བཛྲ་བཛྲ་མུཥྚི་ཧྲྀ་ད་ཡྃ། གྲོགས་དང་གྲོགས་མིན་མ་ལུས་པ། །འབྱུང་པོ་ཀུན་ལ་
བྱམས་པ་ནི། །མ་ལུས་ལུས་པ་མེད་པ་རུ། །མཉམ་དུ་ཁྱབ་པར་སྤྲོ་བར་བྱ། །ཀྱེ་མ་སེམས་ཅན་འདི་སྡུག་བསྔལ། །འགྲོ་བ་ལྔ་རུ་ཀུན་དུ་འཁྱམས། །ཉིན་དང་མཚན་དུ་རབ་སྦྱོར་བས། །སྙིང་རྗེ་ཉིད་ནི་སྤྲོ་བར་བྱ། །ཉིན་མཚན་དགེ་དང་ཞེ་སྡང་མེད། །སེམས་
ཅན་དགེ་བ་དོན་གཉེར་གང་། །རྗེས་སུ་ཡི་རང་བདེ་ཆེན་པོ། །སེམས་ཅན་ཀུན་ལ་ཡོངས་སུ་སྤྲོ། །རྒལ་བར་བཀའ་བའི་ལམ་ཞུགས་ཤིང་། །སངས་རྒྱས་བྱང་ཆུབ་ལ་གནས་པ། །སེམས་ཅན་ཀུན་གྱི་དོན་བྱའི་ཕྱིར། །བློ་ཆེན་ལྡན་པས་བཏང་སྙོམས་
བཞག །མ་ཧཱ་མཻ་ཏྲི་སྥ་ར་ཎ། མ་ཧཱ་ཀཱ་རུ་ཎི་ཀཱ་ཡ་སྥ་ར་ཎ། སརྦ་བུད་དྷ་པྲ་མོ་ད་སྥ་ར་ཎ། མ་ཧོ་པེ་ཀྵ་སྥ་ར་ཎ། ནམ་མཁའ་འམ་ནི་ཕྱོགས་གཞན་དུ། །རྡོ་རྗེའི་གཟུགས་ནི་རྣམ་པར་བསམ། །སེམས་ཅན་མཉམ་པར་དམིགས་པ་ཡིས། །
ནམ་མཁའ་ཀུན་དུ་ཡོངས་སུ་སྤྲོ། །བཛྲ་མུ་ཁི་བྷ་བ། རྡོ་རྗེ་སེམས་དཔའ་རྒྱལ་པོ་ཆེ། །སྙིང་ཀ་རྡོ་རྗེ་ཆོས་ཉིད་བརྟན། །དོན་རྣམས་ཐམས་ཅད་བསྒོམ་པར་བྱ། །ཆོས་ཀྱི་དབྱིངས་ནི་ཡོངས་སུ་སྤྲོ། །སངས་རྒྱས་རྗེས་དྲན་ནས་བརྩམས་
ཏེ། །རྣམ་པ་ཀུན་དུ་སྣ་ཚོགས་ཉིད། །དེ་ནི་རང་གི་བདག་ཉིད་བསྒོམ། །ཆོས་ཀྱི་དབྱིངས་ནི་ཡོངས་སུ་སྤྲོ། །རྡོ་རྗེ་ཕྲ་མོ་གཞན་དང་ལྡན། །ཆོས་རྣམས་ཐམས་ཅད་རྣམ་བསྒོམ་པ། །མྱུར་དུ་ཕྱོགས་ཀུན་ཡོངས་སུ་སྤྲོ། །
<pb id="91.247a"/>
སྙིང་གར་རྡོ་རྗེ་བསྒོམ་བྱ་ཞིང་། །མ་ཧཱ་བོ་དྷི་སཏྭ་བི་ཤྭ། བུད་དྷ་ཨ་ནུ་སྨྲྀ་ཏ་བི་ཤྭ། བཛྲ་པཱ་ཎི་དར་ཤ་ཡ་ས་རཱུ་པྃ། ཟླ་བའི་དཀྱིལ་འཁོར་དབུས་སུ་ནི། །བྱང་ཆུབ་སེམས་ནི་བསྒོམ་པར་བྱ། །ས་མནྟ་བྷ་དྲ་བི་ཤྭ། ཟླ་
བའི་དཀྱིལ་འཁོར་དབུས་གནས་པ། །བདག་ཉིད་རྡོ་རྗེ་རྣམ་པར་བསྒོམ། །བཛྲ་སཏྭ། ཟླ་བའི་དཀྱིལ་འཁོར་དབུས་གནས་པར། །རྡོ་རྗེ་སྙེམས་པ་རོལ་བཅས་པ། །བཛྲ་སཏྭ་ས་མ་ཡ་ས་མཱ་དྷི་ཛྙཱ་ན་བི་ཤྭ། ཟླ་བའི་དཀྱིལ་འཁོར་
དབུས་གནས་པར། །སངས་རྒྱས་གཟུགས་སུ་རང་བདག་ཉིད། །ཏ་ཐཱ་ག་ཏ་ས་མོ་ཧྃ། དབང་པོ་གཉིས་ནི་སྙོམས་འཇུག་པ། །རྡོ་རྗེ་སློབ་དཔོན་དག་གིས་བྱ། །གལ་ཏེ་དངོས་གྲུབ་མཆོག་འདོད་ན། །ཤེས་རབ་ཅན་གྱིས་ངེས་པར་བྱ། །
མཉམ་པར་བཞག་པའི་སེམས་ཀྱིས་ནི། །སངས་རྒྱས་རྗེས་སུ་དྲན་པ་བསམ། །ཇི་བཞིན་མཚན་གྱིས་བརྒྱན་པ་རུ། །རྟག་ཏུ་བདག་ཉིད་རྣམ་པར་བསྒོམ། །ཇི་ལྟར་སངས་རྒྱས་དེ་བཞིན་བདག །བདག་ཉིད་སངས་རྒྱས་རྟག་ཏུ་བསྒོམ། །
སངས་རྒྱས་གང་ཡིན་དེ་བདག་ཉིད། །སངས་རྒྱས་མང་པོར་ཡང་དག་གནས། །བདག་ནི་དེ་བཞིན་གཤེགས་དང་མཚུངས། །རྡོ་རྗེའི་ཚིག་ནི་ཡང་དག་བརྗོད། །དབང་པོ་གཉིས་ནི་སྙོམས་འཇུག་པ། །སངས་རྒྱས་ཀུན་ཀྱང་མཉེས་
པར་བྱ། །ཨོྃ་སརྦ་ཏ་ཐཱ་ག་ཏ་ས་མོ་ཧྃ། རྡོ་རྗེ་སེམས་དཔའ་རྒྱལ་པོ་ཆེ། །ཇི་ལྟར་སྐུ་མདོག་ཆོ་ག་བཞིན། །དབང་པོ་གཉིས་ནི་ཡང་དག་གནས། །དེ་བཞིན་བདག་ནི་རྟག་ཏུ་བསྒོམ། །ཨོྃ་བཛྲ་སཏྭ་ས་མོ་ཧྃ། བདག་ནི་རྡོ་རྗེ་
སེམས་དཔའ་མཚུངས། །རྡོ་རྗེའི་ཚིག་ནི་ཡང་དག་བརྗོད། །དབང་པོ་གཉིས་ནི་སྙོམས་འཇུག་པས། །ངེས་པར་འཇིག་རྟེན་ཕམ་པར་བྱ། །ཁམས་ཀྱི་སྙིང་པོ་གང་ཡིན་དག །དེ་ནི་རྡུལ་བྲལ་དྲི་མེད་དག །བདག་ནི་རྡོ་རྗེ་ཆོས་ཉིད་དུ། །
རྟག་ཏུ་བསྒོམ་པར་བྱ་བ་ཡིན། །བཛྲ་དྷརྨ་ས་མོ་ཧྃ། བདག་ཉིད་རྡོ་རྗེ་ཆོས་དང་མཚུངས། །རྡོ་རྗེའི་ཚིག་ནི་ཡང་དག་བརྗོད། །དབང་པོ་གཉིས་ནི་སྙོམས་འཇུག་པས། །རྡོ་རྗེའི་ཆོས་ནི་ཐོབ་པར་འགྱུར། །རྡོ་རྗེའི་ལས་ནི་བདག་ཉིད་དེ། །ཐ་དད་མེད་
<pb id="91.247b"/>
ཅིང་རྟགས་གཅིག་གིས། །སངས་རྒྱས་ཐམས་ཅད་རབ་མཆོད་དེ། །རྟག་ཏུ་བདག་ཉིད་བསྒོམ་པར་བྱ། །ཨོྃ་བཛྲ་ཀརྨ་ས་མོ་ཧྃ། བདག་ནི་རྡོ་རྗེ་ལས་དང་མཚུངས། །རྡོ་རྗེའི་ཚིག་ནི་ཡང་ཡང་བརྗོད། །དབང་པོ་གཉིས་ནི་སྙོམས་འཇུག་པས། །
རྡོ་རྗེ་ལས་དང་མཚུངས་པར་འགྱུར། །ང་ནི་རྡོ་རྗེ་རིན་ཆེན་ཉིད། །སངས་རྒྱས་ཀུན་གྱི་དབང་བསྐུར་བ། །རྟག་ཏུ་བདག་ཉིད་བསྒོམ་པར་བྱ། །རྡོ་རྗེ་རིན་ཆེན་མཚུངས་པར་འགྱུར། །ཨོྃ་བཛྲ་རཏ་ན་ས་མོ་ཧྃ། བདག་ནི་རྡོ་རྗེ་རིན་ཆེན་མཚུངས། །
རྡོ་རྗེའི་ཚིག་ནི་ཡང་ཡང་བརྗོད། །རྡོ་རྗེ་རིན་ཆེན་སྦྱོར་བ་ཡིས། །སངས་རྒྱས་དབང་བསྐུར་ཐོབ་པར་འགྱུར། །གཟུགས་གཉིས་འབྲེལ་བ་ནི་དབང་པོ་གཉིས་ཞེས་བྱའོ། །བདག་གི་ལུས་གང་ཡིན་པ་དང་། སངས་རྒྱས་ཀྱི་སྐུ་གང་ཡིན་པ་གཅིག་
ཏུ་འདྲེས་པར་གྱུར་པ་ནི་དབང་པོ་གཉིས་སྙོམས་པར་འཇུག་པ་ཞེས་བྱའོ། །སྟོང་གསུམ་གྱི་ནི་འཇིག་རྟེན་འདི། །རྡོ་རྗེ་གཅིག་ཏུ་མོས་བྱས་ཤིང་། །སངས་རྒྱས་གཟུགས་དང་མཚུངས་པ་རུ། །དབུས་སུ་བདག་ཉིད་བསྒོམ་
པར་བྱ། །ནམ་མཁའ་ལ་ནི་རྡོ་རྗེ་བསྒོམ། །རྡོ་རྗེ་གཅིག་ནི་ཡོངས་གསལ་བ། །རྡོ་རྗེ་སེམས་དཔའི་ཏིང་འཛིན་གྱིས། །དབུས་སུ་བདག་ཉིད་བསྒོམ་པར་བྱ། །སྟོང་གསུམ་གྱི་ནི་འཇིག་རྟེན་འདི། །རྡོ་རྗེ་གཅིག་ནི་ཡོངས་གསལ་བས། །
རྡོ་རྗེ་རིན་ཆེན་ཏིང་འཛིན་གྱིས། །དབུས་སུ་བདག་ཉིད་བསྒོམ་པར་བྱ། །ཅི་ནུས་པར་ནི་བྱིན་གྱིས་བརླབ། །རྡོ་རྗེ་གཅིག་ནི་རྣམ་པར་བསྒོམ། །རྡོ་རྗེ་ཆོས་ཀྱི་ཏིང་འཛིན་གྱིས། རྟག་ཏུ་བདག་ནི་བསྒོམ་པར་བྱ། །སངས་རྒྱས་གཟུགས་ནི་བསྒོམ་བྱ་
ཞིང་། །རིན་ཆེན་བདག་ཉིད་དབུས་སུ་བསྒོམ། །ཀུན་དུ་རྡོ་རྗེའི་དབུས་སུ་ནི། །རྟག་ཏུ་བདག་ཉིད་ལས་སུ་བསྒོམ། །གཙོ་བོ་གང་དང་གཙོ་དག་གིས། །སྐུ་མདོག་ཆ་བྱད་ཇི་བཞིན་དུ། །རྟག་ཏུ་བདག་ཉིད་བསྒོམ་པར་བྱ། །སེམས་ཅན་དམ་པ་དེ་ཉིད་ཐོབ། །བདག་གཙོ་
རྡོ་རྗེའི་ཚིག་བརྗོད་ཅིང་། །རྡོ་རྗེའི་ཐུགས་སུ་བསམ་པར་བྱ། །དབང་པོ་གཉིས་ནི་སྙོམས་འཇུག་པས། །རྡོ་རྗེ་འཛིན་པ་ཐོབ་པར་འགྱུར། །ཡང་ནི་བསྒོམ་པའི་སྦྱོར་བ་ནི། །རང་དབང་དུ་ནི་རབ་བཤད་བྱ། །ཇི་ལྟར་ཡིད་ལས་བྱུང་བ་བཞིན། །རྡོ་རྗེའི་རྣལ་འབྱོར་རྣམ་པར་
<pb id="91.248a"/>
བསྒོམ། །སྣ་ཡི་རྩེ་མོ་ལ་བརྟེན་ནས། །སེམས་ཀྱི་རྒྱུན་ནི་ཡང་དག་གནས། །བརྒྱ་ལས་རྩ་བདུན་ལྷག་པར་ནི། །རྡོ་རྗེའི་སྦྱོར་བས་བསྒོམ་པར་བྱ། །གལ་ཏེ་བསྒོམས་པས་དངོས་གྲུབ་འདོད། །རྡོ་རྗེ་བསྒོམ་པ་བསྒྲུབ་པར་བྱ། །སངས་རྒྱས་རྗེས་
དྲན་སྦྱོར་བ་ཡིས། །སྒྲུབ་པའི་རྣལ་འབྱོར་ཡང་དག་གནས། །སེམས་དཔའ་རྗེས་དྲན་སྦྱོར་བ་ཡིས། །གདོན་མི་ཟ་བར་ངེས་པར་བྱ། །གང་དང་གང་ལ་འདོད་པ་ཉིད། །བདག་ཉིད་རྡོ་རྗེར་བསྒོམ་པར་བྱ། །སྐུ་མདོག་རྣལ་འབྱོར་ཇི་བཞིན་དུ། །ཅི་རིགས་པར་ནི་
སྣ་ཚོགས་བདག །ཡང་ན་རྡོ་རྗེ་བསྒོམ་གཙོ་བོ། །སྒྲུབ་པ་ཡང་ནི་བསྒོམ་པར་བྱ། །ཨེ་མའོ་ངོ་མཚར་རྣམ་འཕྲུལ་འཁོར་ལོ་བྱུང་། །ཨེ་མའོ་ངོ་མཚར་སྤྱོད་མཆོག་དམ་པ་བསྒྲུབ། །ཀྱེ་མའོ་ངོ་མཚར་གསང་མཆོག་གནས་ཐོབ་པ། །བདག་ནི་རྡོ་རྗེའི་རྣལ་འབྱོར་
སྒོམ་པའི་མཆོག །རྣལ་འབྱོར་མཁས་པའི་སྒྲུབ་པ་སྟེ། །རྣལ་འབྱོར་རིག་པ་སྒྲུབ་བྱེད་པ། །མཆོད་པ་བསྒྲུབ་པའི་ཕྱག་རྒྱ་ཡིས། །དེ་ནས་མཆོད་པ་རབ་བཤད་བྱ། །ཐུན་བཞི་དང་ནི་ཁ་དོག་བཞི། །དུས་བཞི་ཡི་ནི་རབ་སྦྱོར་བས། །སངས་རྒྱས་རྣལ་འབྱོར་
རྗོད་བྱེད་ཅིང་། །སངས་རྒྱས་ལ་ནི་མཆོད་པར་བྱ། །ཕྱོགས་རྣམས་ཀུན་དུ་ཡོངས་སྤྲོས་ཤིང་། །མཆོད་པ་རྣམས་ནི་ཡོངས་སྤྲོ་ཞིང་། །སངས་རྒྱས་བྱང་ཆུབ་རབ་སྒྲུབ་པས། །རྟག་ཏུ་ཡང་དག་རྣལ་འབྱོར་བསྒོམ། །མཆོད་ལ་སྤྲོ་བ་ཡང་དག་སྦྱོར། །ཞེས་བྱ་ཆོས་
ནི་ཡོངས་སུ་སྤྲོ། །ཏིང་འཛིན་སྦྱོར་བ་ལ་གནས་ཏེ། །ཆོས་ཀྱི་མཆོད་པ་རབ་ཏུ་བྱ། །ཨོྃ་ཏ་ཐཱ་ག་ཏ་བཛྲ་ས་ཏྭ་ཨ་ནུཏ་ཏཱ་ར་པཱུ་ཛཱ་སྥ་ར་ཎ་ས་མ་ཡེ་ཧཱུྃ། རྡོ་རྗེ་ཡི་ནི་གསང་སྔགས་འདི། །ཡང་དང་ཡང་དུ་རབ་ཏུ་བཟླས། །རྡོ་རྗེ་དབྱིངས་ནི་སྦྱོར་བ་ཡིས། །
ཕྱག་རྒྱ་ལྔ་ནི་རབ་ཏུ་བྱ། །སོ་སོར་རྟོགས་དང་མངོན་རྟོགས་དང་། །རྡོ་རྗེ་དེ་བཞིན་རྡོ་རྗེ་བདག །རྒྱས་པར་རུ་ནི་སྔར་བཤད་པ། །རྡོ་རྗེ་དབྱིངས་ནི་རབ་ཏུ་བསྐྱེད། །སངས་རྒྱས་རྣམ་འཕྲུལ་མ་ལུས་པ། །རང་གི་བདག་ཉིད་བསྒོམས་ནས་སུ། །
རྡོ་རྗེ་དབྱིངས་ཀྱི་སྦྱོར་བ་ཡིས། །ཐུབ་པ་དབང་ཕྱུག་དག་ལ་དབུལ། །རྡོ་རྗེ་སེམས་དཔའི་ཏིང་འཛིན་གྱིས། །ཐུབ་ལ་མཆོད་པ་ཕུལ་ནས་ནི། །བདག་ནི་མགོན་པོ་རྣམ་སྣང་མཛད། །བདག་གིས་ཁམས་ནི་རྣམ་པར་སྤྲོས། །བྱང་ཆུབ་སེམས་ནི་སྤྲོས་ནས་
<pb id="91.248b"/>
སུ། །ཐུབ་པའི་དབང་ཕྱུག་དག་ལ་དབུལ། །རྡོ་རྗེ་གསང་སྔགས་འདི་ཡིས་ནི། །མཆོད་པ་ཐམས་ཅད་རབ་ཏུ་བསྒྲུབ། །ཨོྃ་སརྦ་ཏ་ཐཱ་ག་ཏ་བཛྲ་སཏྭ། ཨ་ནུཏ་ཏ་ར་པཱུ་ཛཱ་སྥ་ར་ཎ་ས་མ་ཡེ་ཧཱུྃ། སངས་རྒྱས་ཐམས་ཅད་དབང་བསྐུར་བ། །རྡོ་རྗེ་རིན་
ཆེན་སྤྲོས་ནས་ནི། །བདག་ནི་མགོན་པོ་རྣམ་སྣང་མཛད། །བདག་གིས་ཁམས་ནི་རྣམ་པར་སྤྲོས། །རྡོ་རྗེའི་སྔགས་ཀྱིས་འགྲུབ་པར་འགྱུར། །ཐུབ་པའི་དབང་ཕྱུག་དག་ལ་དབུལ། །རིན་ཆེན་མཆོད་པ་རབ་སྤྲོ་ཞིང་། །བསྡམས་པའི་སྦྱོར་བ་རབ་ཏུ་
བསྒྲུབ། །ཨོྃ་སརྦ་ཏ་ཐཱ་ག་ཏ་བཛྲ་རཏ་ན་ཨ་ནུཏ་ཏ་ར་པཱུ་ཛཱ་སྥ་ར་ཎ་ས་མ་ཡེ་ཧཱུྃ། སྔ་མ་ཇི་ལྟ་བ་བཞིན་དུ། །རྣམ་པར་སྣང་མཛད་ཏིང་འཛིན་གྱིས། །ཇི་ལྟར་སེམས་དཔའ་ཕྱུང་བ་བཞིན། །དེ་བཞིན་བདག་ནི་བསྒོམ་པར་བྱ། །རང་བདག་ཉིད་
ནི་བསྒོམ་ནས་སུ། །རྨད་འབྱུང་ཆེན་པོ་ཡོངས་སྤྲོ་ཞིང་། །སངས་རྒྱས་ཀུན་ལ་དབུལ་བར་བྱ། །རྡོ་རྗེའི་སྦྱོར་བས་འགྲུབ་པར་འགྱུར། །དེ་ལྟ་བུ་ལ་སྙོམས་ཞུགས་ཏེ། །རྡོ་རྗེ་ཆོས་ནི་རབ་ཏུ་བྱུང་། །ཕྱོགས་རྣམས་ཀུན་དུ་སྤྲོ་བྱ་ཞིང་། །རྡོ་རྗེ་དག་ལ་
དབུལ་བར་བྱ། །ཨོྃ་སརྦ་ཏ་ཐཱ་ག་ཏ་བཛྲ་དྷརྨ་ཨ་ནུཏ་ཏ་ར་པཱུ་ཛཱ་སྥ་ར་ཎ་ས་མ་ཡེ་ཧཱུྃ། ཏིང་འཛིན་སྦྱོར་བ་ལ་གནས་ཏེ། །རྡོ་རྗེ་ལས་རྣམས་སྤྲོ་ནས་ནི། །སངས་རྒྱས་ཀུན་ལ་དབུལ་བྱ་ཞིང་། །ཐམས་ཅད་དུ་ནི་སྤྲོ་བར་བྱ། །ཨོྃ་སརྦ་ཏ་ཐཱ་
ག་ཏ་བཛྲ་ཀརྨ་ཨ་ནུཏ་ཏ་ར་པཱུ་ཛཱ་སྥ་ར་ཎ་ས་མ་ཡེ་ཧཱུྃ། མཆོད་པའི་རྒྱལ་པོ་འདི་ཡིས་ནི། །ཐུན་བཞི་རུ་ནི་བསྒོམ་པར་བྱ། །མཆོད་པའི་ཆོ་གས་འགྲུབ་འགྱུར་ཏེ། །སྡིག་པ་ཅན་ཡང་འགྲུབ་པར་འགྱུར། །མཆོད་པའི་ལས་ནི་བླ་ན་མེད། །
ཅི་རིགས་པར་ནི་རབ་བཤད་བྱ། །ཆོས་ཀྱི་ཕྱག་རྒྱའི་རྒྱལ་པོར་ལྡན། །འགྲུབ་འགྱུར་འདི་ལ་ཐེ་ཚོམ་མེད། །ཨོྃ་སརྦ་ཏ་ཐཱ་ག་ཏ་སརྦ་ཨཱཏ་མ་ནིརྱཱ་ཏ་ན་པཱུ་ཛཱ་སྥ་ར་ཎ་ཀརྨ་བཛྲི་ཨ། རྡོ་རྗེ་སེམས་དཔའ་རང་བདག་ཉིད། །མཉམ་པར་བཞག་པས་བསྒོམ་
པར་བྱ། །བདག་ཉིད་ཡང་དང་ཡང་དུ་ནི། །སངས་རྒྱས་ཀུན་ལ་དབུལ་བར་བྱ། །ཨོྃ་སརྦ་ཏ་ཐཱ་ག་ཏ་སརྦ་ཨཱཏ་མ་ནིརྱཱ་ཏ་ན་པཱུ་ཛཱ་སྥ་ར་ཎ་ཀརྨཱ་གྲི་ཛ། རྡོ་རྗེ་ལྕགས་ཀྱུ་རང་བདག་ཉིད། །ཕྱོགས་ཀུན་དུ་ནི་སྤྲོ་བར་བྱ། །སངས་རྒྱས་ཐམས་ཅད་དགུག་བྱ་ཞིང་། །
<pb id="91.249a"/>
ཐུབ་པ་དག་ལ་དབུལ་བར་བྱ། །ཨོྃ་སརྦ་ཏ་ཐཱ་ག་ཏ་སརྦ་ཨཱཏ་མ་ནིརྱཱ་ཏ་ན་ཨ་ནུ་རཱ་ག་པཱུ་ཛཱ་སྥ་ར་ཎ་ཀརྨ་བཱ་ཎེ་ཧཱུྃ་ཧོ། རྡོ་རྗེའི་རིགས་ནི་རྗེས་ཆགས་པར། །རྟག་ཏུ་བདག་ཉིད་བསྒོམ་པར་བྱ། །ཆོས་རྣམས་དག་ལ་མཉེས་བྱས་ཤིང་། །འདི་བརྗོད་
ནས་ནི་སྤྲོ་བར་བྱ། །ཨོྃ་སརྦ་ཏ་ཐཱ་ག་ཏ་སརྦ་ཨཱཏ་མ་ནིརྱཱ་ཏ་ན་སཱ་དྷུ་ཀཱ་ར་པཱུ་ཛཱ་སྥ་ར་ཎ་ཀརྨ་ཏུཥྚི་མྃ། རྡོ་རྗེ་རིན་ཆེན་རྣལ་འབྱོར་ཆེ། །བདག་ཉིད་ཡོངས་སུ་བསྒོམ་པར་བྱ། །རིན་ཆེན་མཆོད་པ་བླ་ན་མེད། །ཕྱོགས་རྣམས་ཀུན་དུ་སྤྲོ་བར་བྱ། །ཨོྃ་
ན་མཿསརྦ་ཏ་ཐཱ་ག་ཏ་ཀཱ་ཡ་ཨ་བྷི་ཥེ་ཀ་རཏ་ནེ་བྷྱོ་བཛྲ་མ་ཎི་ཨོྃ། སངས་རྒྱས་ཐམས་ཅད་རྒྱལ་པོ་ཆེ། །བྱང་ཆུབ་སྙིང་པོར་དབང་བསྐུར་བ། །སེམས་ཀྱང་དེ་ལྟར་བསམས་ནས་ནི། །རྡོ་རྗེ་རིན་ཆེན་ཉིད་ཐོབ་འགྱུར། །བདག་ཉིད་རྡོ་རྗེ་གཟི་བརྗིད་ནི། །
ཕྱོགས་རྣམས་ཀུན་དུ་སྣང་བྱེད་པ། །སངས་རྒྱས་ཐམས་ཅད་བསྐུལ་བྱ་ཞིང་། །མཆོད་པ་གཟི་བརྗིད་ཡོངས་སུ་སྤྲོ། །ཨོྃ་ན་མ་སརྦ་ཏ་ཐཱ་ག་ཏ་སཱུརྱེ་བྷྱོ། བཛྲ་ཏེ་ཛོ་ནི་ཛྭཱ་ལ་ཧྲཱིཿ། རྡོ་རྗེ་རྒྱལ་མཚན་ཀུན་དུ་མཐོང་། །ཤེས་རབ་ཅན་གྱིས་རྒྱལ་མཚན་
བསྒྲེང་། །སངས་རྒྱས་ཐམས་ཅད་མཆོད་བྱ་ཞིང་། །རྡོ་རྗེའི་སྔགས་ཀྱིས་བསྐུལ་བར་བྱ། །ཨོྃ་ན་མ་སརྦ་ཏ་ཐཱ་ག་ཏ་ཨཱ་ཤཱ་པ་རི་པཱུ་ར་ཎི་ཙིན་ཏཱ་མ་ཎི་དྷྭ་ཛ་ཨ་གྲེ་ཏྲཱྃ། གྲགས་ཆེན་སངས་རྒྱས་ཐམས་ཅད་ཀྱི། །དཀྱིལ་འཁོར་ཤེས་རབ་ཅན་གྱིས་
བལྟ། །རྟག་ཏུ་བདག་ཉིད་དགའ་བྱ་ཞིང་། །རྡོ་རྗེའི་སྔགས་ནི་རབ་བསྐུལ་བྱ། །ཨོྃ་ན་མཿསརྦ་ཏ་ཐཱ་ག་ཏ་མ་ཧཱ་པྲཱི་ཏི་པྲ་མོ་དྱ་ཀ་རེ་བྷྱོ་བཛྲ་ཧཱ་སེ་ཧཱ། སེམས་ཅན་ཐམས་ཅད་ཆོས་ཆེན་པོ། །བདག་ནི་ཆོས་ཆེན་དག་པ་སྟེ། །སངས་རྒྱས་ཐམས་ཅད་
རབ་བསྐུལ་བྱ། །སངས་རྒྱས་ཐམས་ཅད་བདག་ཉིད་ཀུན། །དཀྱིལ་འཁོར་གྲོང་ཁྱེར་ཐམས་ཅད་གདབ། །ཤེས་རབ་ཅན་གྱིས་བདག་ཉིད་བསམ། །རྡོ་རྗེའི་སྔགས་ཀྱིས་རབ་བསྐུལ་བྱ། །ཨོྃ་སརྦ་ཏ་ཐཱ་ག་ཏ་བཛྲ་དྷརྨ་ས་མཱ་དྷི་བྷི་སྟུ་ནོ་མི་མ་
ཧཱ་དྷརྨ་ཨ་གྲི་ཧྲཱིཿ། བདག་ནི་ཤེས་རབ་རལ་གྲི་རྣོ། །ཤེས་རབ་ཕ་རོལ་ཕྱིན་པའི་ཚུལ། །འཁོར་ལོའི་ཡི་གེ་རབ་ཏུ་བསྐོར། །མདོ་སྡེ་ཐམས་ཅད་འཛིན་པ་ཡིན། །ཨོྃ་སརྦ་ཏ་ཐཱ་ག་ཏ་པྲཛྙཱ་པཱ་ར་མི་ཏཱ་ནི་ར་ཏེ་རེ་ཏུ་ནོ་མི་མ་ཧཱ་གྷོ་ཥ་ནུ་གེ་དྷྭྃ། སེམས་ཅན་དག་
<pb id="91.249b"/>
ནི་ཀུན་གྱི་ཚིག །བདག་ནི་སེམས་དཔའ་སྨྲ་བ་བརྟན། །རྡོ་རྗེ་སྨྲ་བ་གསང་བའི་བདག །སངས་རྒྱས་ཐམས་ཅད་རབ་མཆོད་བྱ། །ཨོྃ་སརྦ་ཏ་ཐཱ་ག་ཏ་སནྡྷི་བྷཱ་ཥ་བུད་དྷ་སྃ་གཱི་ཏི་བྷིརྒ་ཡ་སྟུ་ནོ་མི་བཛྲ་ཝཱ་ཙེ་རྦྃ། བདག་ནི་ཆོས་ཀྱི་འཁོར་ལོ་སྐོར། །
འཁོར་ལོའི་དཀྱིལ་འཁོར་སྦྱིན་བྱེད་པ། །རྡོ་རྗེའི་འཁོར་ལོ་ཡོངས་སུ་བསྔོ། །མཆོད་པ་ཐམས་ཅད་ཡོངས་སྤྲོ་བྱ། །ཨོྃ་སརྦ་ཏ་ཐཱ་ག་ཏ་ཙཀྲ་ཨཀྵ་ར་པ་རི་བར་ཏཱ་དི་སརྦ་སུ་ཏྲཱྃ་ཏེ་ན་ཡ་སྟུ་ནོ་མི་སརྦ་མན་ཌ་ལེ་ཧཱུྃ། བདག་ནི་རྡོ་རྗེ་ལས་རྒྱལ་པོ། །ཕྱོགས་རྣམས་
ཀུན་དུ་རབ་མཆོད་བྱེད། །མེ་ཏོག་བདུག་པ་ལ་སོགས་དྲི། །རྡོ་རྗེའི་སྔགས་ཀྱིས་བསྐུལ་བར་བྱ། །ཨོྃ་སརྦ་ཏ་ཐཱ་ག་ཏ་དྷཱུ་པ་མེ་གྷ་སྥ་ར་ཎ་པཱུ་ཛཱ་ཀརྨ་ཀ་ར་ཀ་ར། ཆོ་ག་བགོས་པ་དང་ལྡན་པ། །མེ་ཏོག་མཆོད་པ་འབུལ་བྱེད་པ། །བདག་ཉིད་རང་ཉིད་རྒྱལ་པོ་སྟེ། །
རྡོ་རྗེའི་སྔགས་ནི་རབ་བསྐུལ་བྱ། །ཨོྃ་སརྦ་ཏ་ཐཱ་ག་ཏ་པུཥྤ་པྲ་ས་ར་སྥ་ར་ཎ་པཱུ་ཛཱ་ཀརྨེ་ཀི་རི་ཀི་རི། བདག་ནི་རྡོ་རྗེ་གནོད་སྦྱིན་ཏེ། །ཉོན་མོངས་ཟ་བྱེད་ཆོས་སྒྲོན་འབར། །ཕྱོགས་རྣམས་ཀུན་དུ་སྤྲོ་བྱ་ཞིང་། །སྣང་བ་འབར་བ་ཡང་དག་སྤྲོ། །ཨོྃ་
སརྦ་ཏ་ཐཱ་ག་ཏ་ཨཱ་ལོ་ཀ་ཛྭ་ལ་སྥ་ར་ཎ་པཱུ་ཛཱ་ཀརྨེ་བྷ་ར་བྷ་ར། རྡོ་རྗེ་ཁུ་ཚུར་ཡང་དག་ཉིད། །དྲི་ཡི་སྣོད་དང་ཡང་དག་ལྡན། །ཕྱོགས་རྣམས་ཀུན་དུ་སྤྲོ་བྱ་ཞིང་། །ཆར་རྣམས་ཀུན་གྱིས་རབ་མཆོད་བྱེད། །ཨོྃ་སརྦ་ཏ་ཐཱ་ག་ཏ་གན་དྷ་ས་མུ་དྲ་སྥ་ར་ཎ་པཱུ་
ཛཱ་ཀརྨ་ཀུ་རུ་ཀུ་རུ། སེམས་ཅན་ཀུན་དོན་ཡང་དག་ལྡན། །བྱང་ཆུབ་སེམས་ནི་བསྐྱེད་ནས་ཀྱང་། །སངས་རྒྱས་ཀུན་ལ་དབུལ་བར་བྱ། །མཆོད་པ་མཆོག་ནི་རབ་བསྒྲུབ་པ། །ཨོྃ་སརྦ་ཏ་ཐཱ་ག་ཏ་བཛྲ་ཨཱཏ་མ་ནིརྱཱ་ཏ་ན་པཱུ་ཛཱ་མེ་གྷ་ས་མུ་དྲ་སྥ་ར་ཎ་
ས་མ་ཡེ་ཧཱུྃ། ཤེས་རབ་ཅན་གྱིས་དཀྱིལ་འཁོར་བྲི། །ཡན་ལག་ཀུན་གྱིས་རབ་བཏུད་བྱ། །སངས་རྒྱས་ཀུན་ལ་དབུལ་བྱ་ཞིང་། །ཕྱོགས་རྣམས་ཀུན་དུ་སྤྲོ་བར་བྱ། །ཨོྃ་སརྦ་ཏ་ཐཱ་ག་ཏ་ཀཱ་ཡ་ནིརྱཱ་ཏ་ན་པཱུ་ཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། རྡོ་རྗེ་སེམས་
དཔའ་བསྡུས་པས་ནི། །རྡོ་རྗེ་རིན་ཆེན་བླ་ན་མེད། །རྡོ་རྗེ་ཆོས་ནི་གླུར་བླངས་པས། །རྡོ་རྗེ་ལས་རྣམས་བྱེད་པར་འགྱུར། །རྡོ་རྗེ་ཡི་ནི་གླུ་འདི་ཡིས། །རང་བདག་ཉིད་ནི་དགའ་བར་བྱ། །སངས་རྒྱས་ཀུན་ལ་དབུལ་བྱ་ཞིང་། །རྡོ་རྗེའི་སྔགས་ཀྱང་རབ་བརྗོད་བྱ། །
<pb id="91.250a"/>
ཨོྃ་སརྦ་ཏ་ཐཱ་ག་ཏ་བཱ་ཀ་ནིརྱཱ་ཏ་ན་པཱུ་ཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཕྱོགས་རྣམས་ཀུན་དུ་མཆོད་པ་ཀུན། །མཁས་པ་ཡིས་ནི་བསམ་པར་བྱ། །སངས་རྒྱས་ཀུན་ལ་དབུལ་བྱ་ཞིང་། །རྡོ་རྗེའི་སྔགས་ནི་རབ་བསྐུལ་བྱ། །ཨོྃ་སརྦ་
ཏ་ཐཱ་ག་ཏ་ཙིཏ་ཏ་ནིརྱཱ་ཏ་ན་པཱུ་ཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཕུལ་ནས་ཤེས་རབ་ཅན་གྱིས་ནི། །རྡོ་རྗེ་བཙུན་མོའི་ཏིང་འཛིན་བསམ། །རྫས་མཆོག་ལྡན་པས་སྤྲོ་བྱ་ཞིང་། །སངས་རྒྱས་ཀུན་ལ་ཡོངས་སུ་དབུལ། །ཨོྃ་སརྦ་ཏ་ཐཱ་ག་ཏ་ཨ་ནུཏ་ཏཱ་ར་
ཧརྵ་ར་ཏི་པྲཱི་ཏི་སུ་ཁ་ཨ་ནུཏ་ཏ་ར་པྲཛྙཱ་པཱུ་ཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཆོ་གའི་སྦྱོར་བ་འདི་ཡིས་ནི། །སངས་རྒྱས་ཀུན་ལ་རབ་མཆོད་བྱ། །རྡོ་རྗེ་སློབ་དཔོན་དཀའ་ཐུབ་ཆེས། །བླ་མེད་དངོས་གྲུབ་ཐོབ་པར་འགྱུར། །དཀྱིལ་འཁོར་ཐམས་ཅད་ཀུན་
བསྡུས་པ། །ཤེས་རབ་ཅན་གྱིས་དཀྱིལ་འཁོར་བསམ། །མཆོད་པའི་ཚོགས་ནི་བླ་མེད་པས། །སངས་རྒྱས་ཐམས་ཅད་མཆོད་པར་བྱ། །རྡོ་རྗེའི་སྦྱོར་བ་འདི་ཡིས་ནི། །ཚེ་དང་མདོག་དང་ནད་མེད་ཉིད། །ཕུན་ཚོགས་བདེ་བ་ཐམས་ཅད་འཐོབ། །སྡིག་པ་
ཐམས་ཅད་རབ་འཇོམས་པ། །རྡོ་རྗེའི་རྣལ་འབྱོར་གང་ཞིག་གིས། །ཉིན་རེ་བཞིན་དུ་མཆོད་བྱས་ན། །ཐེ་ཚོམ་མེད་པར་དངོས་གྲུབ་ཀུན། །རྡོ་རྗེའི་རྣལ་འབྱོར་པས་ཐོབ་འགྱུར། །རྡོ་རྗེའི་སྔགས་ཀྱིས་བསླབ་པ་དང་། །ཕྱག་རྒྱ་ཐམས་ཅད་བསམ་པར་
བྱ། །ཐེག་པ་ཆེན་པོ་མངོན་བསྡུས་ལས། །ཕྱག་རྒྱ་ཤིན་དུ་རྒྱས་པར་བཤད། །རྡོ་རྗེ་ལས་ཀྱི་གོ་རིམ་བཞིན། །ཤེས་རབ་ཅན་གྱིས་དཀྱིལ་འཁོར་བསླབ། །རྡོ་རྗེ་དབྱིངས་དང་རབ་མཚུངས་པ། །སླར་ཡང་རྣལ་འབྱོར་པ་ལ་བཤད། །འཇིག་རྟེན་མགོན་
པོ་རྫུ་འཕྲུལ་ཆེ། །རྟག་ཏུ་དེ་བཞིན་མཆོད་བྱ་བ། །གསང་མཆོག་རྣལ་འབྱོར་པ་དག་ཨ། །དེ་ལས་གཞན་ཡང་རབ་བཤད་བྱ། །གང་ཚེ་སྔོན་དུ་སེམས་བསྐྱེད་པ། །རྡོ་རྗེ་སེམས་ནི་བླ་ན་མེད། །བྱང་ཆུབ་སེམས་ནི་བརྟན་བསྐྱེད་ནས། །མཆོད་
པའི་བྱ་བ་བསླབ་པར་བྱ། །རྡོ་རྗེ་སློབ་དཔོན་གྱིས་སྦྱོར་བ། །རྡོ་རྗེ་དགའ་བ་བསམ་པར་བྱ། །འདོད་ཆགས་དགའ་བ་བསྐྱེད་ནས་ནི། །དགའ་བའི་མཆོད་པ་རབ་ཏུ་མཆོད། །བདག་ཉིད་སངས་རྒྱས་བསྒོམ་བྱ་ཞིང་། །བསྒོམས་ནས་མཆོད་པ་རབ་ཏུ་བྱ། །
<pb id="91.250b"/>
དགའ་བ་ཆེན་པོའི་བདེ་དོན་དུ། །རིག་པའི་ལྷ་མོ་རབ་འབྲེལ་པས། །བུད་དྷ་ཨཱཏ་མ་ཀོ་ཧྃ། བྱང་ཆུབ་སེམས་ནི་རབ་བསྐྱེད་ནས། །བདག་ཉིད་སངས་རྒྱས་ཞེས་བསམ་བྱ། །སྟོབས་དང་མི་འཇིགས་སོགས་རྣམས་ཀྱིས། །རང་བདག་ཉིད་ནི་དབང་
བསྐུར་བྱ། །བུད་དྷ་ཨ་བྷི་ཥིཉྩཱ་མི། བྱང་ཆུབ་སེམས་ནི་རབ་བསྐྱེད་ནས། །བདག་ནི་སངས་རྒྱས་ཞེས་བསམ་བྱ། །རྡོ་རྗེ་ཡི་ནི་གླུ་བླང་ཞིང་། །བདག་ཉིད་མངོན་པར་མཆོད་པར་བྱ། །བུད་དྷ་སིད་དྷི་ཀ་རོ་མི། བྱང་ཆུབ་སེམས་ནི་བརྟན་བསྐྱེད་ནས། །
བདག་ཉིད་སངས་རྒྱས་ཞེས་བསམ་བྱ། །རྡོ་རྗེ་གར་གྱིས་གར་བྱ་ཞིང་། །མཁས་པས་བདག་ཉིད་མཆོད་པར་བྱ། །བུད་དྷ་པཱུ་ཛཱ། སྐུ་དང་གསུང་ཐུགས་རྡོ་རྗེ་མཆོག །སྦྱོར་བས་དེ་བཞིན་ཕྱག་བྱས་ཤིང་། །སངས་རྒྱས་ཐམས་ཅད་མཆོད་
བྱས་ནས། །ངེས་པར་ཕྱག་ནི་བྱས་པར་འགྱུར། །པྲ་ཎ་མཱ་མི། རྡོ་རྗེ་སྐུ་གསུང་ཐུགས་ལས་བྱུང་། །སངས་རྒྱས་བསོད་ནམས་ཆེན་པོ་ཀུན། །རྗེས་སུ་ཡི་རང་མཆོག་བདག་གིས། །མྱུར་དུ་སངས་རྒྱས་ཉིད་ཐོབ་འགྱུར། །ཨ་ནུ་མོ་དེ། བདག་
ཉིད་དབུལ་བ་ལ་སོགས་པ། །སྐུ་དང་གསུང་ཐུགས་རྡོ་རྗེ་ཡི། །མཆོད་པ་ཀུན་གྱིས་སངས་རྒྱས་ཉིད། །མཆོད་པའི་བདག་ཉིད་ཅན་གྱིས་མཆོད། །བུད་དྷ་པཱུ་ཛཱ། རྡོ་རྗེ་སྐུ་གསུང་ཐུགས་ལས་བྱུང་། །དགེ་བའི་ཚོགས་ནི་ཐམས་ཅད་ཀུན། །ཡོངས་སུ་བསྔོ་
བའི་མཆོད་པ་ཡིས། །སངས་རྒྱས་ཀུན་དང་མཚུངས་པར་འགྱུར། །པ་རི་ནཱ་མ། ཆོས་ཀྱི་དབྱིངས་ནི་སྙིང་པོ་ཆེ། །འདོད་པའི་འདམ་གྱིས་མ་གོས་པ། །གཟོད་ནས་དག་པས་སྐྱེ་བ་མེད། །འཁོར་བའི་རྒྱ་མཚོ་པད་མ་མཚུངས། །སརྦ་ཤུད་དྷ། ཆོས་
རྣམས་ཐམས་ཅད་མ་སྐྱེས་པ། །གཟོད་ནས་ཞི་ཞིང་གོས་པ་མེད། །བློ་བུར་དྲི་མས་གོས་པ་མེད། །ཡི་གེ་ཨ་ཡིས་རྣམ་པར་སྦྱངས། །ས་མན་ཏ་བྷ་དྲ། ཨེ་མའོ་འཁོར་ལོ་བདེ་རང་བཞིན། །ཆོས་ཀྱི་འཁོར་ལོ་བླ་ན་མེད། །ཆོས་རྣམས་ཐམས་
ཅད་ཉིད་ཀྱི་ནི། །འདིར་ནི་དེ་བཞིན་གཤེགས་པ་རྒྱུ། །དྷརྨ་ཙཀྲ། སྒྲ་བརྙན་དང་ནི་མཚུངས་པའི་སྒྲ། །མེད་དེ་གཞན་ཡང་ཡོད་མ་ཡིན། །ཆོས་རྣམས་ཀུན་གྱི་རང་བཞིན་དུ། །བདག་ཅེས་བྱ་བ་འགའ་ཡང་མེད། །ནིས་པྲ་པཉྩ། སྔོན་དུ་བློ་དང་
<pb id="91.251a"/>
ལྡན་པས་བསམ། །མཉམ་པར་བཞག་པས་བསྒོམ་བྱ་ཞིང་། །དེ་འོག་རྡོ་རྗེ་སྣ་ཚོགས་བརྗོད། །དེ་ནས་དངོས་གྲུབ་ཐོབ་པར་འགྱུར། །སྐུ་དང་གསུང་དང་ཐུགས་རྡོ་རྗེའི། །རང་གི་ལུས་ནི་ཕྲ་རབ་དག །རྡོ་རྗེའི་གཟུགས་སུ་བསྒོམ་
བྱ་ཞིང་། །རྡོ་རྗེའི་བདག་ཉིད་བསྒོམ་པར་བྱ། །བཛྲ་ཀཱ་ཡ། སྐུ་དང་གསུང་དང་ཐུགས་རྡོ་རྗེའི། །ཡན་ལག་རྣམ་པ་ཇི་སྙེད་པའི། །སངས་རྒྱས་གཟུགས་ནི་བསྒོམ་བྱ་ཞིང་། །ཐམས་ཅད་ཡོངས་སུ་སྤྲོ་བར་བྱ། །དྷརྨ་ཀཱ་ཡ། རང་གི་ལུས་ལ་གནས་
པ་ཡི། །ཕྲ་རབ་རྡུལ་ནི་ཇི་སྙེད་པ། །རྡོ་རྗེ་སེམས་དཔའ་བསྒོམ་པར་བྱ། །དོན་ཡོད་མཆོད་པས་རབ་མཆོད་བྱ། །སཏྭ་ཀཱ་ཡ། དེ་བཞིན་ལུས་ནི་ཐམས་ཅད་ཀྱི། །རང་གི་ཕྲ་རབ་རྡུལ་རྣམས་ནི། །ཀུན་དུ་བཀོད་པའི་བསྒོམ་བྱས་ཏེ། །དེ་ནི་སངས་རྒྱས་
མཆོད་པར་བཤད། །བུད་དྷ་ཀཱ་ཡ། སངས་རྒྱས་ཐམས་ཅད་རྗེས་སུ་མཉེས། །བྱང་ཆུབ་སེམས་དཔའ་སློབ་གང་ཡིན། །ཤེས་རབ་ཅན་གྱིས་མཆོག་གསང་བསླབ། །སངས་རྒྱས་ས་ནི་ཐོབ་པར་འགྱུར། །རྡོ་རྗེ་སེམས་དཔའ་རྒྱལ་པོ་ཆེ། །
ལུས་རྣམས་ཐམས་ཅད་ཡོངས་སུ་བསྡམས། །ཡན་ལག་ཀུན་ལ་ཆགས་པ་དང་། །ཏིང་ངེ་འཛིན་དང་བཅས་པ་ཡིས། །ལུས་ཀུན་ལ་ནི་ཡོངས་སུ་ཆགས། །བདེ་བའི་མཆོད་པ་རང་བྱུང་བ། །ཨེ་མའོ་རྗེས་སུ་ཆགས་མཆོད་བདག །
རྡོ་རྗེའི་ཚིག་ནི་བརྗོད་པར་བྱ། །ཨེ་མའོ་ཡིད་འོང་ཨེ་མའོ་སྡུག། ཨེ་མའོ་དགའ་བ་རབ་ཏུ་མཛེས། །ཆོས་ཀྱི་ཆགས་པ་འདོད་ཆགས་ཆེ། །གང་ལ་རབ་དགའ་ཆགས་འགྱུར་བ། །ཆོས་དང་གང་ཟག་བདག་མེད་པ། །སྟོང་པ་འདོད་ཆགས་
བརྗོད་པར་བྱ། །འཁོར་བའི་སྡུག་བསྔལ་སྤང་བྱ་ཞིང་། །སེམས་ཅན་ཡང་ནི་དོར་མི་བྱ། །སྲེད་པ་དང་ནི་ཆགས་དང་སྤྱོད། །རྟོག་པ་ཐམས་ཅད་རྣམ་པར་སྤང་། །མིང་དང་གཟུགས་ནི་ཤེས་བྱ་ཞིང་། །མཚན་ཉིད་གསུམ་ནི་རྟོགས་པར་བྱ། །ཐེག་ཆེན་
བདེ་བ་ཞེས་བྱ་བ། །འདོད་ཆགས་ཆགས་པར་རབ་བརྗོད་པར། །ལྟ་བ་ཐམས་ཅད་མི་གཟུང་ཞིང་། །སྲིད་པའི་སྡུག་བསྔལ་རྣམ་པར་སྤང་། །རྟོག་དང་རྣམ་པར་རྟོག་པ་མེད། །སྡུག་བསྔལ་ཐམས་ཅད་ངེས་པར་གཅོད། །ཕུང་པོ་དང་ནི་སྐྱེ་མཆེད་
<pb id="91.251b"/>
ཁམས། །རྟོག་པ་རྡུལ་ཙམ་ཡོད་མ་ཡིན། །དེ་ལ་འདུས་བྱས་ཡོད་མ་ཡིན། །འདུས་བྱས་མིན་པ་ཉིད་ཀྱང་མེད། །སྐྱེས་པ་བུད་མེད་དག་ཉིད་མེད། །བདག་དང་སེམས་ཅན་རྣམ་རྟོག་མེད། །འདོད་ཆགས་ཞེ་སྡང་གཏི་མུག་མེད། །ཉོན་མོངས་ཉེ་བའི་ཉོན་
མོངས་སྤངས། །དེ་ལྟ་བུ་ཡི་ཆགས་པ་ཡིས། །གང་དུ་རྡོ་རྗེ་ཅན་ཆགས་འགྱུར། །དེ་ལྟ་བུ་ཡི་སྦྱོར་བ་ཡིས། །རྡོ་རྗེ་སེམས་དཔའ་རྗེས་ཆགས་བྱ། །ཁ་ཡི་འོ་ནི་མཆོག་དག་པ། །གསང་བའི་སྦྱོར་བས་རབ་བསྒྲུབ་བྱ། །ཨོྃ་མ་ཧཱ་སུ་ཁ་བཛྲ་སཏྭ། 
རྗེས་སུ་ཆགས་པའི་ཆོ་ག་བསྟན། །དཔུང་པ་དམ་པོར་བསྡམ་བྱ་ཞིང་། །འདོད་ཆགས་ཆགས་པར་བསྟན་པ་ཡིས། །རྡོ་རྗེ་སེམས་དཔའ་རབ་འགྲུབ་འགྱུར། །ཆགས་པ་ལྔ་ལས་རྣམ་གྲོལ་བས། །འདོད་ལ་ཆགས་པར་མི་བྱ་ཞིང་། །བློ་ལྡན་ཆོ་
གས་དགའ་བ་ཡིས། །དངོས་གྲུབ་ཐམས་ཅད་འགྲུབ་པར་འགྱུར། །རྡོ་རྗེ་སེམས་དཔའི་ཆོ་ག་ཡིས། །གསང་བ་ཐམས་ཅད་རབ་བསྟན་བྱ། །ཞི་བ་ཐམས་ཅད་མཉེས་བྱ་ཞིང་། །རྡོ་རྗེ་སེམས་སོགས་མཉེས་པར་བྱ། །སངས་རྒྱས་བྱང་
ཆུབ་སེམས་དཔའ་འམ། །རྡོ་རྗེ་ཅན་དང་དགའ་ཆེན་པོ། །འདོད་ཆགས་ཆེན་པོ་འདི་ལྟ་བུས། །འགྲུབ་འགྱུར་འདི་ལ་ཐེ་ཚོམ་མེད། །ཨོྃ་སརྦ་རཱ་ག་ར་ཏི་སུ་ཁ་ཡཱ་མི་ཧཱུྃ། མཆོག་ཏུ་གསང་བ་དམ་པ་མཆོག །གང་ཞིག་བྱས་ནས་གསང་བ་
ཀུན། །བརྟགས་ནས་འགྲུབ་པར་འགྱུར་བ་ཡིན། །ལྷག་པར་ཤེས་རབ་ཅན་གྱིས་བསླབ། །མཚན་མ་བརྟན་པོར་རང་འགྲུབ་ནས། །པད་མའི་ལྟེ་བར་འདུག་བྱ་ཞིང་། །མཚན་མ་མཆོད་རྟེན་བྱིན་བརླབས་ནས། །རང་བདག་རྡོ་རྗེ་མཚུངས་
པ་ཉིད། །མདོ་སྡེ་གསང་དབང་རྒྱལ་པོ་ལས། །དེ་ཡིས་ཤིན་དུ་གསང་ཚིག་གསུངས། །དེ་ནི་དགོངས་པས་གསུངས་པ་སྟེ། །དེ་ནི་དགོངས་པར་ཤེས་པར་བྱ། །མཚན་མ་ཕྱག་མཚན་ཞེས་བྱར་བརྗོད། །བརྟན་པ་ལྷག་པ་ཉིད་ཡིན་ཏེ། །བྱང་ཆུབ་
སེམས་དཔའི་ཕྱག་མཚན་གང་། །མཁས་པས་ལྷག་པར་བཅང་བར་བྱ། །ཕ་རོལ་ཕྱིན་པ་དྲུག་སྤྱོད་པ། །དེ་ཡི་མཚན་མར་རབ་ཏུ་བསྒྲགས། །གང་ཕྱིར་ལྷག་པར་བསྟན་པར་བྱ། །བློ་ལྡན་རྣམས་ཀྱི་རིགས་འབྱུང་འདོད། །མཚན་མ་བརྟན་