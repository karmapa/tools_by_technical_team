<pb id="91.216b"/>
ཁྲོ་ཞིང་གཏུམ་ལ་དྲག་པོ་སྟེ། །རྡོ་རྗེ་ཡི་ནི་རིགས་སུ་འགྱུར། །གང་ཞིག་སྡུག་བསྔལ་རྣམས་ལ་ཁྲོ། །འཁོར་བའི་སྦྱོར་འབྱུང་ལས་སྡང་བ། །རྡོ་རྗེ་རྣལ་འབྱོར་ཕུན་ཚོགས་འགྱུར། །རིགས་ནི་ཉམས་པར་འགྱུར་བ་ཡིན། །དགེ་བ་
ཐམས་ཅད་སྤངས་ནས་ནི། །ཆོས་མིན་པ་ནི་ཡང་དག་སྤྱད། །བྱ་མིན་བྱེད་པའི་རྣལ་འབྱོར་པས། །ལས་ཀྱི་དཀྱིལ་འཁོར་འགྲུབ་པར་འགྱུར། །རྣམ་པར་རྟོག་པ་ཀུན་སྤངས་ནས། །དགེ་བ་ལ་ནི་རབ་ཏུ་འཇུག །ཆོས་ལ་ལྟ་བར་
གྱུར་པ་ཉིད། །ཆོས་མིན་ཀུན་དུ་སྤྱོད་མི་བྱ། །བྱ་མིན་གང་ཞིག་དངོས་མེད་དེ། །དེ་ཉིད་བརྟན་པར་བྱེད་པར་འགྱུར། །རྣལ་འབྱོར་ཆེན་པོ་དེ་ལྟ་བུས། །རྟོག་པ་ཆེན་པོས་རབ་འགྲུབ་འགྱུར། །རྟོག་པ་ཐམས་ཅད་བསྡུས་པའི་དྲུག་པ་
གསང་བའི་ཚོགས་ཆེན་པོའི་མཆོག་ཏུ་གསང་བ་རྟོགས་པའི་རྒྱལ་པོ་ཆེན་པོ་ཤིན་དུ་གསང་བའི་རྣལ་འབྱོར་རྡོ་རྗེ་རྩེ་མོ་ལས་རྒྱུད་ཀྱི་རྒྱལ་པོ་ཆེན་པོའི་དགོངས་པ་རྣམ་པར་འགྲེལ་པ་ཞེས་བྱ་བ་རྣམ་པར་བཤད་པ་གསུམ་པ་
རྫོགས་སོ།།  །།རྟོག་པ་ཐམས་ཅད་བསྡུས་པའི་རྒྱུད་ཀྱི་རྒྱལ་པོ་ཆེན་པོ་ཞེས་བྱ་བ་ལས་དེ་བཞིན་གཤེགས་པ་ཐམས་ཅད་ཀྱི་ཆོས་མཆོག། གསང་བའི་ཆོས་ཀྱི་གནས་མཆོག་ཏུ་གསང་བ་ཡང་རྫོགས་སོ།།  །།<head n="2" t="རྡོ་རྗེ་སློབ་དཔོན་གྱི་ལས།" type="lewu" zh="84.555"/><bampo n="464.5"/>སངས་
རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །དུས་གསུམ་གཤེགས་པ་སྲས་བཅས་ལ། །ཡང་དང་ཡང་དུ་ཕྱག་འཚལ་ནས། །མཆོག་ཏུ་རྨད་བྱུང་རིག་པའི་རྒྱུད། །མདོར་བསྡུས་ནས་ནི་བཤད་
པར་བྱ། །ཧཱུྃ་ཨ་ཛ་ཀ་ར། དྷ་ར་ཧོ། དྷ་ར་ས། ཨོྃ་ཨ་དྲ་ན་ཧ་ཧ་ཧེ་ཝ་ར། དྷི་དྷ་དྷ། དྷཱི་དྷཱ་ར་ཎི། མ་ཧེ་ཏོ་རཾ་ཀ་ཀྲ་ཎྃ། ཀ་བ་ཙེ་ཧཱུྃ་བྃ་དེ་ལ་གསང་བ་མཆོག་ཏུ་གསང་། །ཡེ་ཤེས་དམ་པའི་རང་བཞིན་ཆེ། །རྒྱལ་པོ་གསང་བའི་
མདོ་དབང་པོ། །ཐེག་པ་ཆེན་པོ་ཀུན་དུ་བསྡུས། །རིགས་འབྱུང་བློ་ལྡན་ཆེན་པོ་དང་། །སངས་རྒྱས་ཐམས་ཅད་འབྱུང་བ་དང་། །རྡོ་རྗེ་ཀུན་དབང་ཆོ་ག་ནི། །ཤིན་དུ་རྨད་བྱུང་རབ་བཤད་བྱ། །ངོ་བོ་ཉིད་ཀྱི་
<pb id="91.217a"/>
སྐུ་རུ་ནི། །སངས་རྒྱས་རྡོ་རྗེ་ཅན་ཀུན་འབྱུང་། །རྨད་བྱུང་ཆོས་ཀྱི་རྒྱུད་ཆེན་པོ། །ཐར་པ་མཆོག་ཏུ་བསྟན་པ་སྟེ། །ཐུབ་པའི་དབང་ཕྱུག་རྣམ་སྣང་མཛད། །ཐུགས་ཀ་ནས་ནི་རྒྱུད་འདི་བྱུང་། །ཀུན་དུ་བཟང་པོ་རྡོ་རྗེའི་
བདག །ཕྱག་ན་རྡོ་རྗེ་འོད་པོ་ཆེ། །རྡོ་རྗེ་སེམས་དཔའ་སེམས་དཔའ་ཆེ། །དོན་ཡོད་དབང་ཕྱུག་དམ་པ་སྟེ། །ཐེག་པ་ཆེན་པོ་བྱང་ཆུབ་སེམས། །བདེན་པ་དམ་ཚིག་ཅེས་བྱ་བ། །ཐུབ་པ་ཆེན་པོ་ཆོས་ཕུང་པོ། །སྟོང་ཕྲག་དག་ནི་གྲངས་
མེད་གསུངས། །རྡོ་རྗེ་སེམས་དཔའ་མཆོག་ཆེན་གྱིས། །ཆོས་ཀྱི་མངོན་པར་རྟོགས་པ་བཤད། །སོ་སོར་རྟོགས་པའི་མངོན་རྟོགས་དང་། །དེ་བཞིན་མངོན་པར་བྱང་ཆུབ་དང་། །དཔེ་བྱད་མཆོག་ནི་མངོན་དུ་བྱུང་། །
དེ་བཞིན་ཡེ་ཤེས་ཐོབ་པ་ཉིད། །ཡེ་ཤེས་ཆེན་པོའི་ཆོས་འདི་ནི། །སངས་རྒྱས་ཀྱི་ནི་མངོན་རྟོགས་བཤད། །ཐེག་པ་ཆེན་པོའི་མངོན་རྟོགས་ཡིན། །ཤིན་དུ་གསང་བའི་ཚུལ་ཆེན་པོ། །རང་སེམས་སོ་སོར་རྟོགས་པ་ནི། །
བྱང་ཆུབ་སེམས་དཔའི་ཚུལ་ཆེན་པོ། །ཕ་རོལ་ཕྱིན་དྲུག་སྤྱོད་པ་མཆོག །ཐེག་པ་ཆེན་པོ་མངོན་པར་བསྡུས། །མཐར་ཐུག་ས་སྟེ་ས་ཆེན་པོ། །སངས་རྒྱས་ས་ནི་བླ་ན་མེད། །ཐེག་པ་ཆེན་པོ་མངོན་པར་རྟོགས། །ཡེ་ཤེས་
ཐོབ་པར་རྟོགས་བྱེད་པ། །སྤྱོད་པ་བཅུ་ཡི་བྱང་ཆུབ་ཆེ། །ཕ་རོལ་ཕྱིན་པ་དམ་པ་བཅུ། །ས་བཅུ་ཀུན་དུ་རྟོགས་པ་སྟེ། །ཐེག་པ་ཆེན་པོ་མངོན་པར་བསྡུས། །བྱང་ཆུབ་ཆེན་པོ་རྒྱ་ཆེ་བ། །རྣམ་པ་ཐམས་ཅད་མཁྱེན་པའི་མཆོག །
ཀུན་མཁྱེན་ཡེ་ཤེས་རྫོགས་བྱང་ཆུབ། །ཐེག་པ་ཆེན་པོ་མངོན་པར་བསྡུས། །མངོན་པར་བྱང་ཆུབ་རྣམ་པ་ལྔ། །སངས་རྒྱས་ཡེ་ཤེས་བླ་ན་མེད། །ཐེག་པ་ཆེན་པོ་ཆོས་ཀྱི་མཆོག །དེ་བཞིན་གཤེགས་པ་ཀུན་གྱི་གསང་། །
ཆོས་ཀྱི་གནས་ནི་ཡོངས་སུ་གྱུར། །སངས་རྒྱས་ཆོས་དང་ཚོགས་ཀྱི་མཆོག །ཚོགས་ཀྱི་དཀྱིལ་འཁོར་ཤིན་དུ་དག །མཁའ་མཉམ་དང་ནི་མཚུངས་པ་ཡིན། །གནས་ངན་ལེན་ནི་ཀུན་ལས་གྲོལ། །
<pb id="91.217b"/>
རྣམ་པར་རྟོག་པ་ཀུན་ལས་གྲོལ། །ཉོན་མོངས་དྲི་མ་ཀུན་དག་པ། །དང་པོར་ཟླ་བ་བཞིན་དུ་མཐོང་། །ཐུགས་རྗེའི་བརྩེ་བ་ཡང་དག་བྱུང་། །སེམས་ཅན་ཡོངས་སུ་འཛིན་པར་བྱེད། །བྱང་ཆུབ་སེམས་ནི་དག་པ་ཆེ། །
སངས་རྒྱས་ཞིང་ནི་གོས་པ་མེད། །དགེ་བའི་ཆོས་ཀྱིས་ཀུན་དུ་གང་། །ཉོན་མོངས་ཐམས་ཅད་ངེས་པར་འཇོམས། །ཟླ་ཆེན་གང་བའི་དབུས་སུ་ནི། །བྱང་ཆུབ་ཟླ་བ་གཉིས་པ་སྟེ། །བསྐལ་པ་གྲངས་མེད་གསུམ་བྱང་ཆུབ། །
ཡང་དག་བླངས་ལས་བྱུང་བ་ཉིད། །དམ་པའི་ཆོས་མཆོག་གྲངས་མེད་པ། །སྦྱིན་པའི་སྤྱོད་པ་མཆོག་དང་ལྡན། །ས་དང་ས་རུ་རྟོགས་བྱེད་པ། །ཡེ་ཤེས་དག་པ་ཟག་པ་མེད། །ཟླ་བའི་དཀྱིལ་འཁོར་དབུས་སུ་ནི། །དེ་ནི་
རྡོ་རྗེ་ཤིན་དུ་བརྟན། །སངས་རྒྱས་ཀུན་གྱི་སྐུ་གང་ཡིན། །སྣང་བ་མེད་ཅིང་གནས་མེད་པ། །མ་སྐྱེས་མ་བྱས་དག་པ་སྟེ། །སྐྱེས་དང་འཇིག་པ་རྣམ་པར་སྤངས། །མི་ཚིག་མི་ཆོད་མི་ཕྱེད་པ། །ལྷག་མ་མེད་པའི་ཆོས་ཀྱི་སྐུ། །
རྡོ་རྗེའི་བདག་ཉིད་ཡང་དག་བྱུང་། །རྡོ་རྗེའི་སྐུ་ནི་བླ་ན་མེད། །སྐུ་དང་གསང་བ་དེ་བཞིན་སྤྱོད། །སྤྱོད་ཡུལ་ཀུན་དུ་རྟོགས་པ་དང་། །ལྔ་པོ་དེ་དག་ཀུན་ཐུན་མོང་། །སངས་རྒྱས་ཀུན་གྱི་བདག་ཉིད་ཅན། །མངོན་པར་བྱང་ཆུབ་རྣམ་པ་ལྔ། །
ཆོས་ཀྱི་ཡེ་ཤེས་བླ་ན་མེད། །ལྔ་པོ་དེ་དག་གསང་ཞེས་བྱ། །སྙིང་པོར་ཡང་ནི་དེ་དག་གསུངས། །གང་ཕྱིར་དོན་ཀུན་གྲུབ་པའི་ཕྱིར། །སྔོན་ནི་དོན་ཀུན་གྲུབ་པར་བྱེད། །བཅོམ་ལྡན་ཀུན་དུ་བཟང་པོ་དང་། །རྡོ་རྗེའི་ལས་ནི་བླ་ན་མེད། །
རྡོ་རྗེའི་དབྱིངས་ནི་བརྟན་པའི་བདག །རྣམ་པར་སྣང་མཛད་བླ་ན་མེད། །དེ་དག་གསང་བའི་མཚན་ཡིན་ཏེ། །རྣལ་འབྱོར་གྱི་ནི་གནས་སྐྱབས་ཐོབ། །དེ་ནས་སྙིང་པོ་ནི། ཨོྃ་ཙིཏྟ་པྲ་ཏི་བོ་དྷྃ་ཀ་རོ་མི། །ཨོྃ་བོ་དྷི་ཙིཏྟ་ཨུཏྟ་པཱ་ད་ཡཱ་མི། 
ཨོྃ་ཏིཥྛ་བཛྲ་ཨོྃ་བཛྲ་ཨཱཏ་མ་ཀོ་ཧྃ། ཨོྃ་ཡ་ཐཱ་སརྦ་ཏ་ཐཱ་ག་ཏཱ་སྟ་ཐཱ་ཨ་ཧྃ། དེ་ནས་སངས་རྒྱས་ཐམས་ཅད་ཉིད། །ཐུབ་པ་ཡི་ནི་ཐུགས་ཀར་བཞུགས། །དེ་བཞིན་གཤེགས་པ་ཀུན་གྱི་གསུངས། །རྡོ་རྗེའི་རིགས་པ་འདི་བརྗོད་དོ། །ཨོྃ་སརྦ་
<pb id="91.218a"/>
ཏ་ཐཱ་ག་ཏ་ཨ་བྷི་སྃ་བོ་དྷི་ཌི་ཌྷ་བཛྲ་ཏིཥྛ། སངས་རྒྱས་གྲགས་ཆེན་ཐམས་ཅད་ཀྱིས། །རིག་པ་འདི་ནི་བརྗོད་པས་ན། །རྣམ་པར་སྣང་མཛད་ཐུབ་ཆེན་པོ། །དེ་ཉིད་ཡེ་ཤེས་མངོན་སངས་རྒྱས། །དེ་ནས་སངས་རྒྱས་ཐམས་ཅད་ནི། །
ཉིད་ཀྱི་ཐུགས་ལས་བྱུང་བར་གྱུར། །ཆོས་བཞིའི་རྣལ་འབྱོར་ཆེན་པོ་ནི། །བྱིན་ནས་ལྷ་མོ་དབང་བསྐུར་འགྱུར། །སེམས་ཅན་ཀུན་དོན་ཡང་དག་ལྡན། །བསམ་པ་ཐམས་ཅད་ཡོངས་རྫོགས་བྱེད། །མཁའ་མཚུངས་བརྗོད་ལས་
ཡང་དག་བྱུང་། །རིན་ཆེན་ཆེན་པོས་དབང་བསྐུར་འགྱུར། །སངས་རྒྱས་ཀུན་གྱི་ཡེ་ཤེས་གང་། །ཤེས་རབ་ཕ་རོལ་ཕྱིན་པའི་ཚུལ། །རྣམ་ཀུན་མཁྱེན་ཉིད་ཡེ་ཤེས་ཆེ། །འཇིག་རྟེན་དབང་ཕྱུག་ཆེན་པོ་བྱིན། །བྱ་བ་ཀུན་ལ་དོན་ཡོད་
པ། །དགའ་ལྡན་ལ་སོགས་རྣམ་པར་འཕྲུལ། །གདུལ་བར་བྱ་བ་ཐབས་ཀྱི་ལས། །སངས་རྒྱས་ཀུན་གྱི་བྱིན་གྱིས་བརླབས། །སངས་རྒྱས་ཀུན་གྱི་གསང་བ་གང་། །བྱང་ཆུབ་སེམས་ནི་ཚུལ་ཆེན་པོ། །ཉོན་མོངས་ཀུན་
ལས་རྣམ་པར་གྲོལ། །སངས་རྒྱས་གཙོ་བོ་ཆེན་པོས་བྱིན། །དབང་བསྐུར་ཙམ་གྱི་མོད་ལ་ནི། །གསང་བའི་མིང་ནི་ཡང་དག་བྱུང་། །སངས་རྒྱས་ཀུན་བདག་རྒྱལ་པོ་སྟེ། །ཀུན་མཆོག་དབང་བསྐུར་དམ་པའོ། །
དེ་ནས་སྙིང་པོ་ནི་ཨོྃ་སརྦ་ཏ་ཐཱ་ག་ཏ་ཨེ་ཤྭ་ཛྱ་ཨ་བྷི་ཥེ་ཀ་ཧཱུྃ། དེ་ནས་སངས་རྒྱས་རྒྱལ་པོ་ཆེ། །ཆོས་ནི་མངོན་སུམ་གྱུར་མཛད་པ། །སྟུག་པོའི་གནས་ནས་གཤེགས་ནས་ནི། །སངས་རྒྱས་ལྷན་ཅིག་སྣ་
ཚོགས་ཆེ། །རྣལ་འབྱོར་དང་བཅས་བདག་ཉིད་ཆེ། །རྡོ་རྗེའི་དབང་པོའི་གནས་སུ་གཤེགས། །དེ་ནས་ངོ་བོ་ཉིད་སྐུ་ལས། །སླར་ཡང་བྱུང་བ་སྤྲོས་པར་འགྱུར། །སངས་རྒྱས་རྣལ་འབྱོར་ལས་ཆེན་པོ། །ཅི་བཞིན་སྔོན་གྱི་
རྗེས་འབྲངས་ནས། །རྡོ་རྗེའི་དབུས་སུ་བཞུགས་པར་གྱུར། །སྔོན་གྱི་སངས་རྒྱས་མཛད་པ་བཞིན། །སངས་རྒྱས་ཀྱི་ནི་མཛད་པ་བསྟན། །གསང་བ་རོལ་པའི་འཁོར་ལོ་རུ། །སྐུ་ནི་ལོངས་སྤྱོད་རྫོགས་པའི་མཆོག །སངས་
<pb id="91.218b"/>
རྒྱས་ཐམས་ཅད་བདག་ཉིད་ཆེ། །སྣ་ཚོགས་རྣལ་འབྱོར་བདག་ཉིད་ཆེ། །འཁོར་ལོ་ཐམས་ཅད་བཞུགས་པར་འགྱུར། །ཕྱོགས་དང་ཕྱོགས་མཚམས་ཐམས་ཅད་དུ། །ཅི་བཞིན་སྔོན་གྱི་རྗེས་འབྲངས་ནས། །སངས་རྒྱས་རོལ་པ་
ཡང་དག་ལྡན། །སངས་རྒྱས་སྟོན་པ་བཞུགས་པར་འགྱུར། །དུས་གསུམ་ཡེ་ཤེས་རྗེས་འཐུན་ནི། །སངས་རྒྱས་ཀྱི་ནི་རྣལ་འབྱོར་བརྗོད། །ཧཱུྃ་བཛྲ་ས་ཏྭ། ཨོྃ་བཛྲ་རཏ་ན། །ཧྲཱིཿབཛྲ་དྷརྨ། ཨཿབཛྲ་ཀརྨ། བསྐལ་པ་གྲངས་མེད་
གསུམ་སྔོན་དུ། །བཅོམ་ལྡན་བྱང་ཆུབ་མཛད་པ་གང་། །རྣལ་འབྱོར་སེམས་དཔའ་བཞིར་བཅས་པའི། །རྡོ་རྗེའི་དཀྱིལ་འཁོར་སྣང་བར་བགྱི། །བྱང་ཆུབ་ཆེན་པོ་ཆོས་ཀྱི་མཆོག །བྱང་ཆུབ་སེམས་ནི་ཚུལ་ཆེན་པོ། །རྡོ་རྗེ་སེམས་
དཔའི་རང་བཞིན་བགྱི། །ཟླ་བ་ཡི་ནི་དཀྱིལ་འཁོར་སྣང་། །ཕ་རོལ་ཕྱིན་པ་སྤྱད་པ་ནི། །སྔོན་དུ་བཅོམ་ལྡན་སྤྱད་པ་གང་། །རྡོ་རྗེ་རིན་ཆེན་སྦྱོར་བ་ཡིས། །ཟླ་བ་ཡི་ནི་དཀྱིལ་འཁོར་སྣང་། །ཐེག་པ་ཆེན་པོ་མངོན་པར་རྟོགས། །
ཆོས་ཀྱི་མཆོག་ནི་རབ་རྟོགས་པ། །རྡོ་རྗེ་ཆོས་ཀྱི་སྦྱོར་བ་ཡིས། །ཟླ་བ་ཡི་ནི་དཀྱིལ་འཁོར་སྣང་། །སེམས་ཅན་སྨིན་ཅིང་གྲོལ་བར་བྱེད། །སངས་རྒྱས་མཛད་པ་རབ་ཏུ་འཇུག །བརྩོན་འགྲུས་དང་ལྡན་ལས་ཆེན་པོ། །ཟླ་བ་ཡི་ནི་
དཀྱིལ་འཁོར་སྣང་། །བྱང་ཆུབ་སེམས་ནི་གསང་ཆེན་པོ། །བསོད་ནམས་ཚོགས་དང་ཤེས་རབ་དང་། །བྱང་ཆུབ་སྤྱོད་པ་རབ་སྦྱོར་བ། །རྒྱལ་པོ་བཞི་ནི་རབ་ཏུ་འབྱུང་། །གོ་ཆའི་སྦྱོར་བ་གང་ཡིན་དང་། །སྤྱོད་པ་དེ་བཞིན་མངོན་
རྟོགས་ཏེ། །རྫོགས་པའི་སངས་རྒྱས་བྱང་ཆུབ་ཆེ། །རྒྱལ་པོ་བཞི་ནི་རྣམ་པར་བྱུང་། །བྱང་ཆུབ་སྙིང་པོ་མངོན་རྟོགས་དང་། །སངས་རྒྱས་ཀུན་གྱི་དབང་བསྐུར་དང་། །ཆོས་ཀྱི་འཁོར་ལོས་བརྟུལ་བ་དང་། །རྒྱལ་པོ་བཞི་ནི་རྣམ་
པར་བྱུང་། །ཆོས་མཆོག་མངོན་པར་རྟོགས་པ་དང་། །ཏིང་ངེ་འཛིན་སྒོ་གཟུངས་དང་ནི། །སངས་རྒྱས་ཐམས་ཅད་ཐབས་ཆེན་པོ། །རྒྱལ་པོ་བཞི་ནི་རྣམ་པར་བྱུང་། །རྒྱལ་ཆེན་རྫོགས་པའི་བྱང་ཆུབ་དང་། །དེ་བཞིན་ཆོས་ནི་མངོན་རྟོགས་
<pb id="91.219a"/>
དང་། །ཆོས་མཆོག་བྱང་ཆུབ་ཆེན་པོ་དང་། །རྣམ་པ་བཞི་ནི་ཡོངས་སུ་བྱུང་། །མགོན་པོ་ཐུགས་ག་ནས་སྤྲོས་ནས། །རྒྱལ་པོ་བཞི་ནི་རྣམ་པར་བྱུང་། །ཕྱོགས་རྣམས་ཐམས་ཅད་ཀུན་ནས་ནི། །ས་ནི་ཐམས་ཅད་
གཡོས་བྱས་ནས། །ཕྱོགས་རྣམས་ཐམས་ཅད་ཀུན་ནས་ནི། །འོད་ཀྱི་སྣང་བས་གསལ་བར་བྱས། །མགོན་ཆེན་སངས་རྒྱས་ཐམས་ཅད་ཀྱིས། །ཆེད་དུ་བརྗོད་པ་ཆེད་བརྗོད་དོ། །ཨེ་མའོ་གསང་བའི་ཆོས་ཆེན་པོ། །ཨེ་མའོ་ཡེ་ཤེས་
བླ་ན་མེད། །ཨེ་མའོ་རོལ་པའི་འཁོར་ལོའོ། །ཨེ་མའོ་སངས་རྒྱས་རྨད་བྱུང་ཆེ། །ཨེ་མའོ་སངས་རྒྱས་ཐབས་ཆེན་པོ། །ཨེ་མའོ་ངོ་མཚར་ལྡན་པ་ཉིད། །མི་སྣང་རང་བཞིན་ཆོས་རྣམས་ནི། །འདི་ནི་སྣང་བ་བཅས་པར་དམིགས། །
རྒྱལ་པོ་རྣལ་འབྱོར་ཆེ་དེ་རྣམས། །ཕྱོགས་རྣམས་ཀུན་དུ་གསལ་བྱེད་ཅིང་། །ཆོས་ཀྱི་སྐུ་ཡི་ཏིང་འཛིན་བརྙེས། །ནམ་མཁའ་དང་མཚུངས་རྨད་བྱུང་བ། །གང་ཞིག་ཤར་གྱི་ཕྱོགས་ཆ་རུ། །སངས་རྒྱས་གྲགས་པ་ཆེན་པོ་ཀུན། །རྡོ་
རྗེ་སེམས་དཔའ་རྒྱལ་པོ་ཆེ། །ཆོས་ཀྱི་དབྱིངས་སུ་ཡང་དག་སྤྲོས། །ཆོས་ཀྱི་སྐུ་རུ་སྤྲོས་ནས་ནི། །ཆོས་ཀྱི་དབྱིངས་ནི་སྟུག་པོར་འགྱུར། །གང་ཕྱིར་ཤར་དུ་ཡང་དག་བྱུང་། །མི་བསྐྱོད་པ་ནི་བདག་ཉིད་བྱས། །ལྷོ་རུ་རྡོ་རྗེ་རིན་
ཆེན་ཏེ། །ནུབ་ཏུ་རྡོ་རྗེ་ཆོས་ཡིན་ནོ། །བྱང་དུ་རྡོ་རྗེ་ལས་ཉིད་དེ། །ཆོས་ཀྱི་སྐུ་རུ་ལྡན་པར་འགྱུར། །མ་ལུས་མཆོག་ཏུ་བསྟན་པ་ཡི། །སངས་རྒྱས་ཐམས་ཅད་ཕྱོགས་བཞི་རུ། །མི་བསྐྱོད་རྡོ་རྗེ་རིན་ཆེན་དབང་། །དོན་ཡོད་གྲུབ་
པ་བླ་ན་མེད། །རྒྱལ་པོ་བཞི་ནི་ཕྱོགས་བཞི་རུ། །རྡོ་རྗེའི་སྟེང་དུ་བཞུགས་པར་འགྱུར། །ཕྱོགས་དང་ཕྱོགས་མཚམས་བཞི་དག་ཏུ། །མཉམ་པར་དམིགས་ནས་བཞུགས་པར་གྱུར། །རྡོ་རྗེ་རྣལ་འབྱོར་རྒྱལ་པོ་ཆེ། །སངས་རྒྱས་
ཐམས་ཅད་ཡང་དག་བསྡུས། །ཆོས་དབྱིངས་བརྟན་པའི་ངོ་བོ་ཉིད། །གསང་བ་ཀུན་དུ་ཁྱབ་པར་བསྡུས། །དབུས་སུ་མགོན་པོ་རྣམ་སྣང་མཛད། །སངས་རྒྱས་ཐམས་ཅད་དབང་བསྐུར་བ། །ཕྱོགས་དང་མཚམས་ཀྱི་སངས་
<pb id="91.219b"/>
རྒྱས་ཀུན། །བརྟན་པར་མཛད་ནས་རབ་ཏུ་བཞུགས། །གདུག་པ་ཀུན་གྱི་དབང་ཕྱུག་རྒྱལ། །ཐུབ་པའི་སྐྱེས་མཆོག་མི་བསྐྱོད་པ། །སངས་རྒྱས་ཐམས་ཅད་བརྟན་མཛད་ནས། །ཤར་གྱི་ཕྱོགས་སུ་ཡང་དག་བཞུགས། །དབང་བསྐུར་བ་ནི་
རྒྱལ་པོ་ཆེ། །ནམ་མཁའ་ཐུབ་པའི་སྐྱེས་མཆོག་ནི། །སངས་རྒྱས་ཐམས་ཅད་བརྟན་མཛད་ནས། །ལྷོ་ཡི་ཕྱོགས་སུ་བཞུགས་པར་གྱུར། །དག་པའི་ཆོས་འཛིན་རྒྱལ་པོ་ཆེ། །ཆོས་འཛིན་གཙོ་བོ་ཆེན་པོ་ནི། །སངས་རྒྱས་ཐམས་
ཅད་བརྟན་མཛད་ནས། །ནུབ་ཀྱི་ཕྱོགས་སུ་བཞུགས་པར་གྱུར། །སངས་རྒྱས་མཛད་པ་འཛིན་རྒྱལ་པོ། །དོན་ཡོད་གྲུབ་པ་བླ་ན་མེད། །སངས་རྒྱས་ཐམས་ཅད་བརྟན་མཛད་ནས། །བྱང་གི་ཕྱོགས་སུ་བཞུགས་པར་གྱུར། །མི་བསྐྱོད་
རྡོ་རྗེ་སེམས་དཔའ་སྟེ། །མཁའ་སྙིང་རིན་ཆེན་འབྱུང་ལྡན་ཡིན། །འཇིག་རྟེན་དབང་ཕྱུག་འོད་དཔག་མེད། །རྡོ་རྗེ་ལས་ནི་དོན་ཡོད་གྲུབ། །གསང་ཞིང་ཤིན་དུ་གསང་བ་མཆོག །ཆོས་དབྱིངས་བརྟན་པ་གང་ཡིན་པ། །དེ་ཉིད་མགོན་པོ་རྣམ་
སྣང་མཛད། །སངས་རྒྱས་ཀུན་གྱི་བདག་པོར་བཤད། །སངས་རྒྱས་ཐམས་ཅད་ཕྱོགས་བཞི་རུ། །སྦྱིན་པ་བཞི་ནི་རབ་ཏུ་བཤད། །ཕྱོགས་མཚམས་དྲུག་ནི་བརྟན་མཛད་ནས། །རྣམ་པར་སྣང་མཛད་ཡང་དག་ལྡན། །ཤར་གྱི་
སངས་རྒྱས་དབང་ཕྱུག་རྒྱལ། །རྡོ་རྗེ་སེམས་དཔའ་འཇིགས་མི་མངའ། །ཐུབ་པ་མི་བསྐྱོད་སྣང་བ་དེས། །སྙིང་པོ་བཞི་ནི་གསུངས་པར་འགྱུར། །ཧཱུྃ་བཛྲ་སཏྭ། ཛཿབཛྲ་རཱ་ཛ། ཧོ་བཛྲ་རཱ་ག །སཱ་བཛྲ་སཱ་དྷུ། དམ་ཚིག་སེམས་
དཔའ་ཞེས་བྱ་བ། །དེ་བཞིན་རྡོ་རྗེ་སེམས་དཔའ་སོགས། །འཇིགས་པ་མི་མངའ་སེམས་དཔའ་བཞི། །མགོན་པོ་ཡི་ནི་ཐུགས་ལས་བྱུང་། །ཕྱག་ན་རྡོ་རྗེ་བཟང་པོ་མཆོག །རྡོ་རྗེ་ལྕགས་ཀྱུ་ཆེན་པོ་བསྣམས། །རྡོ་རྗེ་
ཆགས་པ་བདུད་ཆེན་པོ། །རྡོ་རྗེ་ལེགས་པ་རྫུ་འཕྲུལ་ཆེ། །རྡོ་རྗེ་རྒྱལ་པོ་བཞི་ཐུབ་པ། །ཐུབ་པའི་ཐུགས་ཀ་ནས་བྱུང་བ། །གྲངས་བཞི་དང་ནི་ལྡན་པ་དག །འཁོར་ལོའི་རིམ་གྱིས་བཞུགས་པར་གྱུར། །རྡོ་རྗེ་རིན་ཆེན་སྐལ་བ་ཆེ། །
<pb id="91.220a"/>
རིན་ཆེན་འབྱུང་ལྡན་རབ་གྲགས་པ། །ལྷ་ཡི་བདག་པོ་སངས་རྒྱས་ཆོས། །སྙིང་པོ་བཞི་ནི་གསུངས་པར་འགྱུར། །ཨོྃ་བཛྲ་རཏ་ན། ཨོྃ་བཛྲ་ཏེ་ཛཿ། ཏྲཱྃ་བཛྲ་ཀེ་ཏུ། ཧཱ་བཛྲ་ཧཱ་ས། རྡོ་རྗེ་རིན་ཆེན་སྟོབས་པོ་ཆེ། །གྲངས་
བཞི་དང་ནི་ཡང་དག་ལྡན། །རིན་ཆེན་རྒྱལ་པོ་ལས་བྱུང་བ། །ཐུབ་པའི་ཐུགས་ཀ་ནས་བྱུང་བ། །རྡོ་རྗེ་རིན་ཆེན་རིན་པོ་ཆེ། །རྡོ་རྗེ་གཟི་བརྗིད་རྫུ་འཕྲུལ་ཆེ། །རྡོ་རྗེ་རྒྱལ་མཚན་ཤིན་དུ་མཐོང་། །རྡོ་རྗེ་བཞད་པ་རྫུ་འཕྲུལ་ཆེ། །
དེ་དག་རེ་རེ་ལས་ཀྱང་ནི། །རྒྱལ་པོ་གྲངས་མེད་རབ་ཏུ་བྱུང་། །གཡས་དང་གཡོན་དང་བརྒྱབ་དག་དང་། །དཀྱིལ་འཁོར་གྱི་ནི་མདུན་དུ་བཞུགས། །དག་པའི་ཆོས་ནི་ཡེ་ཤེས་ཆེ། །དེ་བཞིན་གཤེགས་པ་ཚེ་དཔག་མེད། །
ཤེས་རབ་ཕ་རོལ་ཕྱིན་དག་པས། །སྙིང་པོ་བཞི་ནི་གསུངས་པར་འགྱུར། །ཧྲཱིཿབཛྲ་དྷརྨ། དྷཱིཿབཛྲ་ཏཱིཀྵྞ། མྃ་བཛྲ་ཧེ་རུ་དུ། རྃ་བཛྲ་བྷཱ་ཥ། ཆོས་ཀྱི་རྒྱལ་པོ་བཞི་ཡང་ནི། །མགོན་པོའི་ཐུགས་ཀ་ནས་བྱུང་བ། །སེམས་ཅན་ཀུན་ལ་
ཕན་དོན་དུ། །འཁོར་ལོ་རིམ་བཞིན་བཞུགས་པར་གྱུར། །ཆོས་རྣམས་ཀུན་ལ་དོན་ཡོད་པ། །སྤྱོད་པ་ཡི་ནི་སློབ་དཔོན་མཆོག །དོན་ཡོད་གྲུབ་པ་རྒྱལ་པོ་ཆེས། །སྙིང་པོ་བཞི་ནི་གསུངས་པར་འགྱུར། །ཀྃ་བཛྲ་ཀརྨ། ཧྃ་
བཛྲ་རཀྵ། ཧཱུྃ་བཛྲ་ཡཀྵ། བྃ་བཛྲ་མུཥྚི། ཀུན་ཀྱང་འཁོར་ལོ་ཡང་དག་ལྡན། །ཡེ་ཤེས་དག་པ་མཆོག་གི་རྣམས། །སངས་རྒྱས་རྣམ་འཕྲུལ་འཁོར་ལོ་ནི། །ཆོས་དང་ལོངས་སྤྱོད་རྫོགས་པའི་མཆོག །སྔོན་གྱི་བྱང་ཆུབ་སེམས་
གང་ནི། །རྡོ་རྗེ་སེམས་དཔའ་རྣམ་པར་བྱུང་། །བསྡུ་བའི་དངོས་པོ་བཞི་པོ་ནི། །རྡོ་རྗེ་རིན་ཆེན་ཉིད་དུ་འགྱུར། །ཤེས་རབ་ཕ་རོལ་ཕྱིན་དག་པ། །དེ་ནི་རྡོ་རྗེ་ཆོས་མཆོག་ལྡན། །ཐབས་ལ་མཁས་པས་འཁོར་ལོ་ནི། །རྡོ་རྗེ་ལས་
སུ་རྣམ་པར་འཕྲུལ། །དེ་ནས་ཆོས་ནི་རྫོགས་སངས་རྒྱས། །ཆོས་དང་ལོངས་སྤྱོད་རྫོགས་པའི་རྟེན། །བྱུང་གྱུར་བྱུང་དང་འབྱུང་བར་འགྱུར། །སངས་རྒྱས་མཛད་པ་བླ་ན་མེད། །བྱང་ཆུབ་སེམས་ནི་མཆོག་ཏུ་འཛིན། །དག་
<pb id="91.220b"/>
པའི་ཆོས་གྱིས་འདུལ་མཛད་པ། །ཆོས་ཀྱི་དབྱིངས་ཀྱི་སྙིང་པོ་ཆེ། །དབུ་མའི་ཆོས་ལས་རྣམ་པར་བྱུང་། །གཞན་ཡང་རྗེས་སུ་བརྩེ་དང་དེ་བཞིན་སྦྱིན། །ཤེས་རབ་ཐབས་དང་ཡང་དག་ལྡན། །ཆོས་ཀྱི་རྒྱལ་པོ་བཞི་པོ་དེ། །རྣམ་
པར་སྣང་མཛད་ཐུགས་ལས་བྱུང་། །འདུ་ཤེས་འདུ་ཤེས་མེད་པ་མིན། །བཏགས་པ་མ་ཡིན་གནས་པ་མེད། །བདག་དང་ཆོས་ཉིད་ལྟ་བ་མིན། །རྣམ་རྟོག་ལས་ནི་བྱུང་བ་མིན། །ངོ་བོ་ཉིད་ཀྱི་སྐུ་རུ་ནི། །སོ་སོར་སྣང་བ་ཡང་
དག་བྱུང་། །ལོངས་སྤྱོད་རྫོགས་པའི་སྐུ་ཡིས་ནི། །ཆོས་ཀྱི་ལོངས་སྤྱོད་འདི་ལྟ་བུ། །ཐམས་ཅད་བརྗོད་པ་དང་བྲལ་ཞིང་། །ཞི་དང་ཕྲ་བ་བལྟ་བར་དཀའ། །སངས་རྒྱས་རྣམས་ནི་དགོངས་མཛད་ཅིང་། །སངས་རྒྱས་
རྣམ་འཕྲུལ་མཐོང་བར་འགྱུར། །དེ་ཉིད་ཐེག་པ་ཆེ་རང་བཞིན། །མཛད་ཆེན་པོ་ཡི་རང་བཞིན་མཆོག །ཤེས་རབ་ཆེན་པོ་ཐབས་ཆེན་པོ། །ཐེག་པ་ཆེན་པོའི་མངོན་པར་བསྡུས། །སངས་རྒྱས་ཡེ་ཤེས་མངོན་
པར་རྟོགས། །སྔོན་དུ་བཅོམ་ལྡན་མཛད་གང་ཡིན། །སེམས་དཔའ་བཞི་པོ་དེ་རྣམས་ཏེ། །ཐེག་ཆེན་མངོན་པར་རྟོགས་པར་འདོད། །བྱང་ཆུབ་ཀྱི་ནི་སེམས་དེ་ལས། །ཐུབ་པ་མི་བསྐྱོད་རྣམ་པར་བྱུང་། །
སེམས་དེ་ཡང་ནི་རྣམ་པ་བཞི། །རྣམ་པ་བཞི་ནི་ཡང་དག་བྱུང་། །བྱང་ཆུབ་སེམས་གང་དེ་རྡོ་རྗེ། །རྡོ་རྗེ་ཕྱག་ན་རྡོ་རྗེ་ཡིན། །སྒྲོལ་དང་གྲོལ་དང་དབུགས་འབྱིན་པ། །ལྕགས་ཀྱུ་འཛིན་པ་རབ་ཏུ་གནས། །སེམས་དཔའ་
བསྟན་པ་དོན་ཡོད་པ། །ཡེ་ཤེས་དེ་ཉིད་ཤིན་དུ་ཆགས། །སླར་ཡང་བསྟན་པར་བྱ་བའི་ཕྱིར། །ལེགས་པ་ལས་ནི་ཡང་དག་བྱུང་། །གང་ཞིག་མགོན་པོ་ཐུབ་འབྱིན་པ། །སེམས་ཅན་རྗེས་སུ་འཛིན་མཛད་པ། །རིན་ཆེན་འབྱུང་
ལྡན་ཞེས་བྱ་བ། །དེ་ནི་སླར་ཡང་རྣམ་པ་བཞི། །ཆོས་ཀྱི་སྦྱིན་པ་རིན་པོ་ཆེ། །མི་འཇིགས་གཟི་བརྗིད་ཡང་དག་གནས། །བྱམས་པ་རྒྱལ་མཚན་ཡང་དག་བརྗོད། །ཟང་ཟིང་བཞད་པར་ཡང་དག་ལྡན། །ཤེས་རབ་ཕ་རོལ་
<pb id="91.221a"/>
ཕྱིན་རྒྱལ་པོ། །ཚེ་དཔག་མེད་ནི་རྣམ་པ་བཞི། །སོ་སོར་རིག་པ་མངོན་པར་རྫོགས། །ཏིང་ངེ་འཛིན་སྒོ་པད་མ་ཅན། །སྡུག་བསྔལ་གཅོད་པ་ཤིན་དུ་རྣོ། །ཆོས་ཀྱི་འཁོར་ལོ་ཚེ་དང་ལྡན། །སངས་རྒྱས་ཀྱི་ནི་རྣམ་
འཕྲུལ་གཞན། །བརྗོད་དུ་མེད་པའི་ཆོས་ཀྱི་མཆོག །དོན་ཡོད་གྲུབ་པ་མཛད་པ་སྟེ། །ཐབས་དེ་ཡང་ནི་རྣམ་པ་བཞི། །སེམས་ཅན་ལ་སོགས་འདུལ་བ་ལས། །རྡོ་རྗེ་ལས་ནི་མཆོད་པ་ཆེ། །ཐེག་པ་གཞན་དུ་མི་འཇུག་པ། །རྡོ་རྗེ་
བསྲུང་བར་རབ་ཏུ་བརྗོད། །གདུག་པ་འདུལ་ཞིང་ངེས་བྱེད་པ། །ཕྱིར་མི་ལྡོག་པ་ཁུ་ཚུར་ཡིན། །དེ་ནས་འདི་རྣམས་ཀྱི་གསང་བའི་མཚན་ནི་རྡོ་རྗེ་སེམས་དཔའ། རྡོ་རྗེ་རྒྱལ་པོ། རྡོ་རྗེ་ཆགས་པ། རྡོ་རྗེ་ལེགས་པ། རྡོ་རྗེ་རིན་ཆེན། 
རྡོ་རྗེ་གཟི་བརྗིད། རྡོ་རྗེ་རྒྱལ་མཚན། རྡོ་རྗེ་བཞད་པ། རྡོ་རྗེ་ཆོས། རྡོ་རྗེ་རྣོན་པོ། རྡོ་རྗེ་རྒྱུ། རྡོ་རྗེ་སྨྲ་བ། རྡོ་རྗེ་ལས། རྡོ་རྗེ་བསྲུང་བ། རྡོ་རྗེ་གནོད་སྦྱིན། རྡོ་རྗེ་ཁུ་ཚུར། དེ་ལ་དང་པོ་ནི་རྡོ་རྗེ་སེམས་དཔའ། རྡོ་རྗེ་ཆོས། རྡོ་རྗེ་རིན་ཆེན་རྡོ་རྗེ་
ལས་དེ་ནས་རྣམ་གྲངས་མི་བསྐྱོད་པ། རིན་ཆེན་འབྱུང་ལྡན་འོད་དཔག་ཏུ་མེད་པ་དོན་ཡོད་པར་གྲུབ་པ། དེ་ནས་འདི་རྣམས་གསང་བའི་སྙིང་པོ་ནི་ཧཱུྃ་ཨོྃ་ཨཱ་ཧ། རྒྱལ་པོའི་སྙིང་པོ་ནི་ཨོྃ་ཧཱུྃ་ཧྲཱི་ཧོཿ། བཅུ་དྲུག་གི་སྙིང་པོ་ནི་ཧཱུྃ་
ཛཿཧོ་སཱ། ཨོྃ་ཨཱྃ་ཏྭཱྃ་ཧ། ཧྲཱི་དྷི་མྃ་རྃ་ཀྃ་ཧྃ་ཧཱུྃ་བྃ། །ཤིན་དུ་གསང་བའི་རྒྱུད་ཆེན་པོ་འདིའི་ཕ་རོལ་ཏུ་ཕྱིན་པ་དམ་པ་རྣམ་པ་བཅུ་དྲུག་ཏུ་ཡང་དག་པར་བྱུང་བ་གང་ཡིན་པ་དེ་ནི་རྡོ་རྗེའི་ཕ་རོལ་ཏུ་ཕྱིན་པ་དམ་པའོ། །བྱང་ཆུབ་སྤྱོད་པའི་
མཐུ་ཡིས་ནི། །སངས་རྒྱས་ཉིད་ཀྱི་ཕ་རོལ་བྱོན། །དེ་བས་ཕ་རོལ་ཕྱིན་ལྡན་པ། །རྡོ་རྗེ་སེམས་མར་བརྗོད་པར་བྱ། །བསྡུ་བ་ཡི་ནི་དངོས་པོ་བཞི། །སོ་སོར་རྟོགས་པ་མངོན་པར་རྫོགས། །ཆོས་བཞི་གཅིག་ཏུ་གྱུར་པ་ནི། །རྡོ་རྗེ་རིན་ཆེན་
མ་རུ་བརྗོད། །གསང་བའི་ཆོས་ཀྱི་ཡེ་ཤེས་ནི། །དེ་ཉིད་ཕ་རོལ་ཕྱིན་པ་མཆོག །ཕ་རོལ་ཕྱིན་པ་ཆེ་ལས་བྱུང་། །རྡོ་རྗེ་ཆོས་མར་བརྗོད་པར་བྱ། །སྦྱོར་བ་ཡང་དག་ཤེས་པ་གང་། །རྡོ་རྗེ་ལས་མས་བརྗོད་པར་བྱ། །རྒྱལ་པོ་ཕ་རོལ་ཕྱིན་བཞི་ནི། །རྡོ་རྗེ་
<pb id="91.221b"/>
ཕ་རོལ་ཕྱིན་པ་མཆོག །གང་ཕྱིར་རྣམ་པར་རོལ་པ་མཆོག །སྒེག་མོ་སྦྱིན་པའི་ཕ་རོལ་ཕྱིན། །བརྒྱན་པའི་ལུས་ཅན་ཡིད་འཕྲོག་པ། །ཕྲེང་བ་ཚུལ་ཁྲིམས་ཕ་རོལ་ཕྱིན། །ཆེད་དུ་བརྗོད་པ་ཆེད་དུ་བརྗོད། །གླུ་མ་བཟོད་པའི་ཕ་རོལ་
ཕྱིན། །མྱུར་དུ་སངས་རྒྱས་སྟེར་བྱེད་པ། །གར་མ་བརྩོན་འགྲུས་ཕ་རོལ་ཕྱིན། །འདོད་པའི་འདམ་གྱིས་མ་གོས་པ། །མེ་ཏོག་བསམ་གཏན་ཕ་རོལ་ཕྱིན། །ཀུན་དུ་མཚུངས་པར་འཕྲོ་བ་ཡི། །བདུག་པ་ཤེས་རབ་ཕ་རོལ་ཕྱིན། །
དྲི་ང་མི་དགེ་ལས་ཕྱིར་ཕྱོགས། །ཐབས་ནི་དྲི་དང་ཡང་དག་ལྡན། །ཕྱོགས་རྣམས་ཀུན་དུ་སྣང་བྱེད་པ། །སྨོན་ལམ་སྣང་བ་ཆེན་པོ་ཡིན། །ཐོབ་པའི་ཕ་རོལ་ཕྱིན་ཞེས་པ། །སྟོབས་ཀྱི་ཕ་རོལ་ཕྱིན་པ་མཆོག །མི་ཤེས་མུན་
པ་འཇོམས་འབྱེད་པ། །ལྷ་མོ་ཡེ་ཤེས་ཕ་རོལ་ཕྱིན། །བདུད་རྣམས་ཐམས་ཅད་ཕམ་བྱེད་པ། །ལྷ་མོ་མི་ཐུབ་ཕ་རོལ་ཕྱིན། །བྱང་ཆུབ་རྫོགས་པའི་བྱང་ཆུབ་ཆེ། །རྡོ་རྗེའི་ཕ་རོལ་ཕྱིན་པའི་ཚུལ། །ཆོས་ཀྱི་འཁོར་ལོ་བསྐོར་
མཛད་མ། །བདག་མེད་ཆོས་ཀྱི་རང་བཞིན་མཆོག །རྡོ་རྗེའི་ལྷ་མོ་ཡང་དག་བྱུང་། །རྡོ་རྗེ་ཕ་རོལ་ཕྱིན་པ་མཆོག །དེ་ནས་དེ་རྣམས་ཀྱི་གསང་བའི་མིང་ནི་རྡོ་རྗེ་སེམས་མ། རྡོ་རྗེ་རིན་ཆེན་མ། རྡོ་རྗེ་ཆོས་མ། རྡོ་རྗེ་ལས་མ། 
རྡོ་རྗེ་སྒེག་མོ། རྡོ་རྗེ་ཕྲེང་བ་མ། རྡོ་རྗེ་གླུ་མ། རྡོ་རྗེ་གར་མ། རྡོ་རྗེ་མེ་ཏོག་མ། རྡོ་རྗེ་བདུག་པ་མ། རྡོ་རྗེ་དྲི་མ། རྡོ་རྗེ་མར་མེ་མ། རྡོ་རྗེ་ཐོ་བ་མ། རྡོ་རྗེ་ཡེ་ཤེས་མ། རྡོ་རྗེ་མི་ཐུབ་མ། རྡོ་རྗེ་ལས་མ། སངས་རྒྱས་ཀུན་གྱི་ཐབས་
ཆེན་པོ། །རྣམ་པ་བཞིར་ནི་རབ་ཏུ་འཇུག །སེམས་ཅན་དགུག་པའི་ཐབས་ཆེན་པོ། །རྡོ་རྗེ་ལྕགས་ཀྱུ་ཞེས་བྱར་བཤད། །བྱང་ཆུབ་སྤྱོད་པ་ལ་སྤྱོད་ལ། །རྡོ་རྗེ་ཞགས་པར་རབ་ཏུ་བསྒྲགས། །ཐེག་པ་གཞན་ལ་འདོད་
མེད་པ། །དེ་ནི་རྡོ་རྗེ་ལྕགས་སྒྲོགས་བཤད། །ཆོས་རྣམས་ཐམས་ཅད་སྐྱེ་བ་མེད། །རབ་ཏུ་འོད་གསལ་བཟོད་ནས་ཞི། །རྡོ་རྗེ་ཐེག་པ་ཐེག་ཆེན་པོ། །རྡོ་རྗེ་དྲིལ་བུ་ཞེས་བྱར་བརྗོད། །དེ་ནས་འདི་རྣམས་ཀྱི་གསང་བའི་
<pb id="91.222a"/>
མིང་དག་ནི་རྡོ་རྗེ་ལྕགས་ཀྱུ། རྡོ་རྗེ་ཞགས་པ། རྡོ་རྗེ་ལྕགས་སྒྲོགས། རྡོ་རྗེ་དྲིལ་བུ། དེ་ནས་ཕ་རོལ་ཏུ་ཕྱིན་པའི་ཐབས་ཀྱི་འཁོར་ལོ་དེ་དག་ཐམས་ཅད་ཀྱི་སྙིང་པོ་ནི་ཧཱུྃ་ཏྲཱྃ་ཧྲཱི་ཧོ། རྡོ་རྗེ་ཕ་རོལ་ཏུ་ཕྱིན་པ་རྣམས་ཀྱིའོ། །
ཛཿཧཱུྃ་བྃ་ཧོཿ། འཁོར་ལོའི་རོལ་པ་ལ་གནས་པ། །སངས་རྒྱས་རྣལ་འབྱོར་འདི་ཡིས་ནི། །ཆོས་ཀྱི་ལོངས་སྤྱོད་རྡོ་རྗེ་ཅན། །ཆོས་སྐུ་བླ་ན་མེད་པར་འགྱུར། །དབུས་ཀྱི་སངས་རྒྱས་སངས་རྒྱས་བཞི། །འཁོར་ལོ་ལྔ་དང་ཡང་
དག་ལྡན། །རྡོ་རྗེ་རྣལ་འབྱོར་དབང་ཕྱུག་ཀུན། །རྣལ་འབྱོར་ཏིང་འཛིན་འཐོབ་མཛད་ལ། །རེ་རེ་ཞིང་ཡང་རྡོ་རྗེ་ནི། །གྲངས་མེད་པས་ཀྱང་ཡོངས་སུ་བསྐོར། །ཆོས་དང་ལོངས་སྤྱོད་རྫོགས་ལས་བྱུང་། །དག་པའི་ཆོས་ཀྱི་ཚུལ་
ཆེན་པོ། །དེ་ནས་དེ་རྣམས་ཀྱི་སྙིང་པོ་ནི་ཨོྃ་སཏྭ་བཛྲི་ཨོྃ་རཏ་ན་བཛྲི། ཨོྃ་དྷརྨ་བཛྲི། ཨོྃ་ཀརྨ་བཛྲི། ཨོྃ་བཛྲ་ལཱ་སྱེ། ཨོྃ་བཛྲ་མཱ་ལེ། ཨོྃ་བཛྲ་གཱི་ཏེ། ཨོྃ་བཛྲ་ནཱིར་ཏྱ། ཨོྃ་བཛྲ་པུཥྤེ། ཨོྃ་བཛྲ་དྷུ་པེ། ཨོྃ་བཛྲ་གན་དྷེ། ཨོྃ་བཛྲ་
ཨཱ་ལོ་ཀེ། ཨོྃ་བཛྲ་ཨང་གུ་ཤ ། ཨོྃ་བཛྲ་པཱ་ཤ་ཨོྃ་བཛྲ་སྥོ་ཊ། ཨོྃ་བཛྲ་གྷཎྜ། དེ་ནས་འདི་དག་ཐམས་ཅད་ཀྱི་ཐུན་མོང་གི་སྙིང་པོ་ནི་ཧཱུྃ། མགོན་པོ་རྣམ་པར་སྣང་མཛད་ཆེ། །འཁོར་ལོས་སྒྱུར་བ་ཆེན་པོ་བཞི། །སེམས་དཔའ་
ཆེན་པོ་བཅུ་དྲུག་དང་། །གསང་ཆེན་ལྷ་མོ་བཅུ་གཉིས་དང་། །སྒོ་སྲུང་བ་ནི་བཞི་དག་སྟེ། །སུམ་ཅུ་རྩ་བདུན་ལས་མི་ཉུང་། །གསང་བའི་ལྷ་མོ་བཞི་པོ་ནི། །ཕྱིས་ཀྱི་ཕ་རོལ་ཕྱིན་པ་མཆོག །གསང་བའི་ལྷ་མོ་ཀུན་ལས་ནི། །
རྗེས་ཐོག་ཉིད་དུ་ཡང་དག་བྱུང་། །བྱང་ཆུབ་སེམས་དཔའ་བདག་ཉིད་ཆེས། །སུམ་བཅུ་རྩ་བདུན་བགྲང་མི་བྱ། །རྣམ་པར་སྣང་མཛད་ཐུགས་ཀ་ནས། །ཆོས་ཀྱི་རིགས་མཆོག་ཡང་དག་བྱུང་། །བྱང་ཆུབ་སེམས་ལས་
ཀུན་དུ་བྱུང་། །མི་བསྐྱོད་ལ་སོགས་ཚོགས་ཆེན་པོ། །ང་ཡིས་རྡོ་རྗེ་རིགས་སུ་བརྗོད། །ཕྱག་ན་རྡོ་རྗེ་བདག་ཉིད་ཆེ། །སྦྱིན་པའི་སྤྱོད་པ་ཀུན་དུ་བྱུང་། །རིན་ཆེན་འབྱུང་ལྡན་ལ་སོགས་པ། །ང་ཡིས་རིན་ཆེན་རིགས་སུ་བཤད། །
<pb id="91.222b"/>
རིན་ཆེན་རྡོ་རྗེ་བདག་ཉིད་ཆེ། །སྦྱིན་པ་སྤྱོད་པ་ཀུན་དུ་བྱུང་། །དག་པའི་ཆོས་ལ་ཀུན་དུ་བྱུང་། །ཚེ་དཔག་མེད་པ་ལ་སོགས་པ། །དེ་ནི་པད་མའི་རིགས་སུ་བཤད། །རྡོ་རྗེ་ཆོས་ནི་བདག་ཉིད་ཆེ། །གྲུབ་པའི་ལས་ལས་ཀུན་དུ་བྱུང་། །དོན་ཡོད་
གྲུབ་པ་ལ་སོགས་ལས། །དེ་ནི་ལས་ཀྱི་རིགས་སུ་བཤད། །ནམ་མཁའི་མཛོད་ནི་ལས་ཆེན་པོ། །རྡོ་རྗེ་ཇི་བཞིན་ལྷ་མོ་ཡང་། །ལྷ་མོ་ཇི་བཞིན་བསྟེན་ཏེ་འདྲ། །ཇི་ལྟར་བསྟན་པ་དེ་བཞིན་ཞི། །ཇི་ལྟར་ཞི་བ་དེ་བཞིན་བྱུང་། །
རྡོ་རྗེ་སེམས་དཔའ་མི་བསྐྱོད་མཚུངས། །ཤར་གྱི་ཕྱོགས་སུ་ཡང་དག་བཞུགས། །རྡོ་རྗེ་རིན་ཆེན་རིན་ཆེན་མཆོག །ལྷོ་ཡི་ཕྱོགས་སུ་ཡང་དག་བཞུགས། །རྒྱལ་པོ་འཇིག་རྟེན་དབང་ཕྱུག་མགོན། །ནུབ་ཀྱི་
ཕྱོགས་སུ་ཡང་དག་བཞུགས། །བྱ་བ་ཀུན་ལ་དོན་ཡོད་པ། །བྱང་ཕྱོགས་སུ་ནི་བཞུགས་པར་འགྱུར། །དབུས་སུ་མགོན་པོ་རྣམ་སྣང་མཛད། །ཀུན་མཁྱེན་ཡེ་ཤེས་རྣལ་འབྱོར་ཆེ། །ཟླ་བ་གང་བ་བཞིན་དུ་ཞི། །རྡོ་རྗེ་འཁོར་ལོ་
བླ་ན་མེད། །གང་ཕྱིར་ཀུན་དུ་སྔོན་འགྲོ་བ། །རྡོ་རྗེ་བྱང་ཆུབ་སེམས་དོན་ལྡན། །དེ་ལས་སྤྱོད་པ་དེ་ལས་ཆོས། །དེ་ལས་སྤྱོད་པ་སྤྱད་དཀའ་བ། །སེམས་དཔའ་ཆེན་པོ་བླ་ན་མེད། །རྡོ་རྗེ་རྣལ་འབྱོར་བཞུགས་པར་འགྱུར། །
སངས་རྒྱས་ཀུན་གྱི་གསུང་གཅིག་གིས། །མགོན་པོ་ལ་ནི་གསོལ་བ་བཏབ། །ཐུབ་པའི་དབང་ཕྱུག་རྡོ་རྗེ་སེམས། །མགོན་པོ་ལ་ནི་གསོལ་བ་འདེབས། །རྫོགས་པའི་བྱང་ཆུབ་ཁྱོད་རག་ལུས། །ཁྱོད་ལ་བརྟེན་ནས་
དེ་བཞིན་གཤེགས། །སངས་རྒྱས་སྲས་དང་བཅས་པ་ཀུན། །ཁྱོད་ལ་བརྟེན་ནས་འབྱུང་བར་འགྱུར། །དང་པོའི་ཐུགས་ནི་རྣལ་འབྱོར་ཆེ། །བྱང་སེམས་ཤིན་དུ་རྙེད་དཀའ་བ། །ཀྱེ་མ་སེམས་ཅན་འདི་སྡུག་བསྔལ། །སངས་
རྒྱས་ཆོས་ཀྱི་སྣོད་མིན་པ། །སེམས་ཅན་ཀུན་གྱི་དོན་ཆེད་དུ། །འཁོར་ལོའི་དཀྱིལ་འཁོར་དམ་པ་གསུངས། །དེ་ནས་རྒྱལ་པོ་རྡོ་རྗེ་འཛིན། །ཀུན་མཆོག་གནས་ཀྱི་དབང་ཕྱུག་གིས། །མགོན་པོའི་
<pb id="91.223a"/>
གསུང་ནི་གསན་ནས་སུ། །འཁོར་ལོའི་སྦྱོར་བ་གསུངས་པར་འགྱུར། །དེ་ནི་ཡང་དག་བཤད་པར་བྱ། །འཁོར་ལོ་ཆེན་པོ་གྲོང་ཁྱེར་ཆེ། །སངས་རྒྱས་ཀུན་གྱི་ཐུགས་ལས་བྱུང་། །སྙིང་པོའི་ཆོས་མཆོག་རྣལ་
འབྱོར་ལྡན། །སངས་རྒྱས་རྡོ་རྗེའི་བསྟན་པ་ཡིན། །སེམས་ཅན་འདི་དག་གདུལ་བྱ་མིན། །དེ་རྣམས་བདེ་བའི་དོན་ཆེད་དུ། །རྡོ་རྗེའི་རྣལ་འབྱོར་བཤད་པར་བྱ། །རྡོ་རྗེ་སློབ་དཔོན་ཆོ་གའི་ཚུལ། །བདག་ཉིད་ཇི་བཞིན་རྣལ་འབྱོར་བྱས། །
སངས་རྒྱས་བྱང་ཆུབ་ཐོབ་འགྱུར་བ། །དེ་ལ་དང་པོར་རབ་བཤད་བྱ། །དེ་རུ་སེམས་ཅན་ཐམས་ཅད་ཀུན། །ཤིན་དུ་བརྟན་པར་རབ་འཇུག་ན། །སངས་རྒྱས་བྱང་ཆུབ་རྡོ་རྗེ་ཉིད། །ཐོབ་འགྱུར་དེ་ལ་ཐེ་ཚོམ་མེད། །ཐེག་པ་ཆེན་པོ་མངོན་
པར་བསྡུས། །སངས་རྒྱས་བྱང་ཆུབ་ཤིན་ཏུ་གསང་། །ཐར་པ་མཆོག་ཏུ་བསྟན་པ་ཉིད། །སྔོན་དུ་གཞུང་མཆོག་མཉན་པར་བྱ། །བསྐལ་པ་བརྒྱ་ཕྲག་དག་ཏུ་ནི། །ཇི་སྟེ་མངོན་པར་བརྩོན་བྱས་ཀྱང་། །གང་ཟག་བཞི་ནི་
འཇིག་རྟེན་དུ། །བསྒྲུབས་ཀྱང་འགྲུབ་པ་ཉིད་མི་འགྱུར། །བྱང་ཆུབ་སེམས་ནི་མ་སྐྱེས་དང་། །ཐེ་ཚོམ་ལྡན་པ་ཉིད་དང་ནི། །བཀའ་བཞིན་དུ་ནི་མི་བྱེད་པ། །དད་པ་མེད་ཉིད་འགྲུབ་མི་འགྱུར། །ཇི་ལྟར་དུས་གསུམ་གཤེགས་དེ་བཞིན། །
བྱང་ཆུབ་ཏུ་ནི་སེམས་བསྐྱེད་ནས། །དཀོན་མཆོག་གསུམ་ལ་དད་བྱས་ཏེ། །ཐེ་ཚོམ་མེད་པར་བྱེད་པའི་མཆོག །ཁྱིམ་པ་དང་ནི་རབ་ཏུ་བྱུང་། །ཕྱོགས་ནི་གཉིས་པོ་འདིས་བསྒྲུབ་བྱ། །ཇི་ལྟར་འོས་ཤིང་འཚམ་པ་རུ། །
གོ་རིམ་བཞིན་དུ་རབ་བཤད་བྱ། །བྱང་ཆུབ་སེམས་ནི་ལྷུར་བླངས་ནས། །ལྷ་གཞན་འདོད་པ་བརྩོན་མི་བྱ། །དཀོན་མཆོག་གསུམ་ལ་དད་བྱ་སྟེ། །དེ་གཞོལ་བ་ལ་བརྩོན་པར་བྱ། །སྲོག་གཅོད་རྐུ་དང་འཁྲིག་པ་དང་། །
བརྫུན་དང་མྱོས་བྱེད་རྣམ་པར་སྤང་། །ཁྱིམ་པའི་སྡོམ་པ་ལ་གནས་ནས། །དེ་ཚེ་རིག་པའི་རྒྱལ་པོ་བསྒྲུབ། །གལ་ཏེ་དེ་ནི་རབ་བྱུང་གྱུར། །སྡོམ་པ་གསུམ་ལ་ཡང་དག་གནས། །སོ་སོར་ཐར་དང་བྱང་ཆུབ་སེམས། །རིག་
<pb id="91.223b"/>
འཛིན་སྡོམ་པ་མཆོག་ཡིན་ནོ། །ཟླ་བའམ་ཡང་ན་ལོ་རེའོ། །དེ་བཞིན་ཡང་ན་ལོ་གཅིག་ཏུ། །གལ་ཏེ་དངོས་གྲུབ་མཆོག་འདོད་ན། །སྔོན་དུ་རིག་པའི་བརྟུལ་ཞུགས་བྱ། །ཉིན་རེ་ཞིང་ནི་ཅི་ནུས་པར། །ཐུན་གསུམ་དུ་ནི་ཆོ་ག་
བསྒྲུབ། །རྟོག་པ་འདི་ནི་ཐུན་བཞི་རུ། །ཇི་ལྟར་འོས་ཤིང་འཚམ་པར་ནི། །སྡིག་པ་ཐམས་ཅད་བཤགས་པར་བྱ། །བསོད་ནམས་ཀུན་ལ་རྗེས་ཡི་རང་། །སངས་རྒྱས་ཀུན་ལ་གསོལ་བ་གདབ། །དེ་ཡི་བསོད་ནམས་བྱང་ཆུབ་བསྔོ། །
དེ་བཞིན་ཕྱོགས་བཅུའི་འཇིག་རྟེན་གྱི། །སངས་རྒྱས་བླ་མེད་ཐམས་ཅད་ལ། །གསོལ་བ་གདབ་ཅིང་རབ་བཏུད་ནས། །ཞབས་ལ་མཉམ་བཞག་ཕྱག་བྱའོ། །ཇི་སྐད་གཞུང་རྒྱ་ཆེ་ལས་གསུངས། །ཕྱག་རྒྱ་བཞི་ནི་སྦྱོར་བ་ཡིས། །
རྒྱུད་གཞན་དག་ནི་ཐམས་ཅད་ཀྱི། །རྡོ་རྗེའི་སྔགས་ནི་རབ་བརྗོད་བྱ། །དེ་ལ་སྙིང་པོ་ནི་འདི་ཡིན་ཏེ། ཨོྃ་སརྦ་ཏ་ཐཱ་ག་ཏ་པཱུ་ཛོ་པསྠཱ་ནཱ་ཡཱ་ཨཏ་མཱ་ནྃ་ནིརྱཱ་ཏ་ཡཱ་མི་སརྦ་ཏ་ཐཱ་ག་ཏ་བཛྲ་ས་ཏྭ་ཨ་དྷི་ཏིཥྠ་སྭ་མཱྃ། ཨོྃ་སརྦ་ཏ་ཐཱ་
ག་ཏ་པཱུ་ཛཱ་ཨ་བྷི་ཥེ་ཀཱ་ཡ་ཨཱཏ་མཱ་ནྃ་ནིརྱཱ་ཏ་ཡཱ་མི་སརྦ་ཏ་ཐཱ་ག་ཏ་བཛྲ་རཏ་ན་ཨ་བྷི་ཥིཉྩ་མཱྃ། ཨོྃ་སརྦ་ཏ་ཐཱ་ག་ཏ་པཱུ་ཛཱ་པྲ་བར་ཏ་ནཱ་ཡ་ཨཱཏ་མཱ་ནྃ་ནིརྱཱ་ཏ་ཡཱ་མི་སརྦ་ཏ་ཐཱ་ག་ཏ་བཛྲ་དྷརྨ་པྲ་བར་ཏ་ཡ་མཱྃ། ཨོྃ་སརྦ་ཏ་ཐ་ག་ཏ་
པཱུ་ཛཱ་ཀརྨ་ཎེ་ཨཱཏ་མཱ་ནྃ་ནིརྱཱ་ཏ་ཡཱ་མི་སརྦ་ཏ་ཐ་ག་ཏ་བཛྲ་ཀརྨ་ཀུ་རུ་མཱྃ། ཕྱག་རྒྱ་དང་བཅས་ཆོ་གར་ལྡན། །ཡང་དག་ཉིད་དུ་རབ་བཤད་བྱ། །སོར་མོ་ཐམས་ཅད་སྦྱར་བ་ནི། །རྡོ་རྗེ་ཐལ་མོར་རབ་ཏུ་བརྗོད། །ས་ཕྱོགས་
གཙང་མར་འདུག་ནས་ནི། །མཁས་པས་ཡན་ལག་ཀུན་ཕྱག་བྱ། །རྡོ་རྗེ་ཐལ་མོ་བརྐྱང་ནས་ནི། །རྒྱལ་བ་རྣམས་ལ་དབུལ་བར་བྱ། །མགོ་བོས་དེ་བཞིན་བྱས་ནས་ནི། །མཁས་པས་དཔྲལ་བས་ཕྱག་བྱའོ། །
མགོ་བོ་ནས་ནི་ཕབ་བྱས་ནས། །དེ་བཞིན་ཁ་ཡིས་ཕྱག་བྱའོ། །དེ་བཞིན་སྙིང་གར་བཞག་བྱས་ནས། །སྤྱི་བོ་ནས་ནི་ཕྱག་བྱའོ། །ཆོ་གའི་སྦྱོར་བ་འདི་ཡིས་ནི། །རྡོ་རྗེ་རྣལ་འབྱོར་པས་ཕྱག་བྱ། །སླར་ཡང་ཆོ་ག་ལ་
<pb id="91.224a"/>
གནས་ཏེ། །མཆོད་པས་ཆོ་ག་དང་ལྡན་པ། །སྤོས་དང་མེ་ཏོག་མར་མེ་དང་། །དྲི་དང་ཕྲེང་བ་བྱུག་པ་ནི། །སངས་རྒྱས་རྗེས་སུ་དྲན་བྱས་ནས། །སེམས་ཅན་ཀུན་ལ་མི་འཇིགས་སྦྱིན། །སྦྱིན་པ་རྣམ་བཞིའི་
སྦྱོར་བ་ཡིས། །ཅི་ནུས་པར་ནི་མཁས་པས་དབུལ། །གཙང་ཞིང་གཙང་མའི་གོས་དང་ལྡན། །གཙང་མའི་གྲོགས་དང་ལྷན་ཅིག་ཏུ། །རྡོ་རྗེའི་སྡོམ་པ་བླ་མེད་པར། །བསླབ་པའི་གནས་ནི་བླང་བར་བྱ། །སྦྱིན་པ་རྣམ་བཞིའི་
སྦྱོར་བ་ཡིས། །དད་ཅིང་དེ་ལ་རབ་གཞོལ་བྱ། །སངས་རྒྱས་ཆོས་དང་དགེ་འདུན་དང་། །སློབ་དཔོན་ཡང་ནི་ཕྱི་མ་ཡིན། །ཉིན་རེ་ཞིང་ནི་ཅི་ནུས་པར། །ཁྲུས་བཞི་དག་ནི་རབ་ཏུ་བྱ། །རྣལ་འབྱོར་ཇི་ལྟར་ཁྲུས་བྱ་བ། །གོ་རིམ་
བཞིན་དུ་རབ་ཏུ་བཤད། །སྡོམ་པ་གསུམ་ལ་རབ་ཏུ་གནས། །དང་པོ་ཁྲུས་སུ་བརྗོད་པ་ཡིན། །གཉིས་པ་རྒྱུད་ལས་གསུངས་པ་ཡིས། །བཤགས་དང་གསོལ་བ་འདེབས་ལ་སོགས། །ཕྱག་རྒྱ་བཅིང་བ་གསུམ་པ་སྟེ། །བཞི་
པ་ཆུ་སྟེ་ཐ་མ་ཡིན། །ཁྲུས་ཀྱི་ཆོ་ག་འདི་ཡིས་ནི། །མཁས་པས་འདིར་ནི་ཁྲུས་བྱའོ། །གོས་ནི་ལན་གསུམ་བརྗེ་བ་ཡི། །སྒྲུབ་པ་པོས་ནི་ཆོ་ག་བྱ། །སྡོམ་པ་ལ་ནི་ལེགས་གནས་པ། །གོས་ནི་དང་པོར་བརྗེ་བ་དང་། །
གཉིས་པ་ཆོ་ག་བསྒྲུབ་པ་དང་། །གསུམ་པ་ངོ་ཚ་ཁྲེལ་ཡོད་པ། །གཙང་མའི་གོས་ནི་གསུམ་པོ་དག །ལན་གསུམ་དུ་ནི་བརྗེ་བར་བྱ། །གང་ལ་ཁ་ན་མ་ཐོ་མེད། །ཐམས་ཅད་བཟའ་ཞིང་བསྟེན་པར་བྱ། །ཤ་དང་ཆང་དང་
སྒོག་པ་སོགས། །བཟའ་བ་མིན་པ་རྣམ་པར་སྤང་། །དྲི་ང་བ་དང་མི་གཙང་ཉིད། །བཟའ་དང་བཏུང་བ་རྣམ་པར་སྤང་། །གཞན་ལ་གནོད་པ་དང་ལྡན་པ། །ལུས་ཀྱི་ཕྱིར་ཡང་བྱ་བ་མིན། །འཁྲིག་པ་བདུན་དང་ཡང་དག་
ལྡན། །མི་སྡུག་སྒོམ་པས་སྤང་བར་བྱ། །ཡིད་གཞུངས་མཁས་ཤིང་གསལ་བ་དང་། །ཐེག་པ་ཆེན་པོའི་དོན་སེམས་པ། །བྱང་ཆུབ་སེམས་དཔའི་ཚུལ་རྒྱ་ཆེ། །ཤེས་རབ་ཕ་རོལ་ཕྱིན་ལ་སོགས། །ཀློག་པ་དང་ནི་
<pb id="91.224b"/>
བསམ་པ་དང་། །ཡང་དང་ཡང་དུ་གསོལ་བ་གདབ། །དགྲ་དང་གྲོགས་དང་བར་མ་ལ། །སེམས་སྙོམས་མི་འཇིགས་རབ་ཏུ་བྱིན། །སྙན་ཅིང་བདེན་པར་སྨྲ་བ་ཡིས། །ཞེ་སྡང་འཇོམས་བྱེད་བྱམས་པ་བསྒོམ། །ཆོས་དང་
གང་ཟག་བདག་མེད་ཅིང་། །འདུས་བྱས་དང་ནི་འཁྲུལ་པ་ཙམ། །བློ་ལྡན་བརྟན་པས་བརྟག་པར་བྱ། །འདུས་བྱས་ཀུན་ལ་རྨོངས་མི་བྱ། །འཚོ་བའི་སྲོག་གི་ཕྱིར་ཡང་ནི། །བྱང་ཆུབ་སེམས་ནི་དོར་མི་བྱ། །རྡོ་རྗེ་དྲིལ་བུ་
ཕྱག་རྒྱ་རྣམས། །ནམ་ཡང་དོར་བར་མི་བྱའོ། །བྱང་ཆུབ་སེམས་གང་དེ་རྡོ་རྗེ། །ཤེས་རབ་དྲིལ་བུ་ཞེས་བྱ་གཞན། །སློབ་དཔོན་ལ་ནི་བརྙས་མི་བྱ། །བླ་མ་སངས་རྒྱས་ཀུན་དང་མཉམ། །སྦྱོར་བ་ལྷོད་པར་མི་བྱ་
ཞིང་། །ཆོ་ག་སྟོན་པ་ལྷུར་བླང་བྱ། །ཕ་རོལ་ཕྱིན་དྲུག་སྤྱོད་པ་ལ། །གོ་རིམ་བཞིན་དུ་བསླབ་པར་བྱ། །སེམས་ཅན་གྱི་ནི་དོན་ལྡན་པས། །བྱང་ཆུབ་སེམས་དཔའི་སྤྱོད་པ་སྤྱད། །ཁ་ན་མ་ཐོ་ཆུང་ངུ་ཡང་། །
སྲོག་ནི་བཏང་སྙོམས་དོར་མི་བྱ། །ཁྱིམ་པ་འམ་རབ་ཏུ་བྱུང་བའང་རུང་། །འདྲིས་པ་ཐམས་ཅད་རྣམ་པར་སྤང་། །བུ་དང་ཆུང་མ་དག་ལ་ཡང་། །སྲིད་པའི་བཅིང་བ་ལས་གྲོལ་བྱ། །བརྐམ་ཞིང་ཆགས་ལ་སྡང་བ་དང་། །
རྨོངས་ཤིང་ལེ་ལོ་ལྡན་པའང་མིན། །བག་ཡོད་ཤིན་དུ་བརྩོན་པ་ཡིས། །རྣལ་འབྱོར་ཆོ་ག་བསྒྲུབ་པར་བྱ། །ལྟ་བ་ཀུན་ལས་རྣམ་པར་གྲོལ། །དེ་ཉིད་ལས་ནི་ལེགས་པར་མཐོང་། །དགེ་ཞིང་དགོངས་པ་བཤད་
པ་ཡི། །དོན་ཤེས་དོན་ནི་རྟོགས་པར་འགྱུར། །རིགས་དང་མི་རིགས་ཆོ་ག་ཤེས། །དེ་ཉིད་རྣལ་འབྱོར་ཤིན་དུ་མཁས། །བརྩེ་ལྡན་བྱང་ཆུབ་སྤྱོད་པར་ལྡན། །སྤྱོད་པ་རྣམས་ལ་རབ་ཏུ་མཁས། །དེ་འདྲའི་ཚུལ་ནི་སྣ་
ཚོགས་དང་། །དེ་ལྟ་བུ་ཡི་བསྒྲུབ་པ་ཡི། །དངོས་གྲུབ་དང་ནི་ཐར་པ་འཐོབ། །དངོས་གྲུབ་ཀུན་ལ་ཐེ་ཚོམ་མེད། །གནས་དང་གོས་དང་བཟའ་བ་ཡི། །ལྷག་པ་ཐམས་ཅད་རྣམ་པར་སྤང་། །ལྷ་རྣམས་བརྙས་པར་མི་བྱ་ཞིང་། །
<pb id="91.225a"/>
བྱ་བ་མ་ཡིན་ཐམས་ཅད་སྤང་། །ལེ་ལོ་མེད་པར་ཉིན་རེ་ཞིང་། །བསྲུང་བ་ཡི་ནི་ཆོ་ག་བྱ། །བགེགས་མེད་འཇིགས་པར་མི་བྱ་སྟེ། །རང་སེམས་འདི་ནི་གདུལ་བར་དཀའ། །ཕ་དང་མ་རུ་འཛིན་པ་དང་། །བྲམ་ཟེ་དགེ་སློང་དེ་དང་
འདྲ། །དག་ཅིང་དུལ་ལ་ཞི་བ་དང་། །བསྡམས་ཤིང་ཐར་པ་ཤེས་པ་དང་། །རྒྱལ་སྲིད་མཐོ་རིས་ལོངས་སྤྱོད་མིན། །འདོད་པའི་ལོངས་སྤྱོད་འཕེལ་ཕྱིར་མིན། །གཞན་དུ་སེམས་ཅན་དོན་གྱི་ཕྱིར། །རྫོགས་པའི་བྱང་ཆུབ་ངེས་
བྱས་པ། །ཟས་ཀྱི་ཚོད་ནི་ཤེས་པ་དང་། །མཚན་མོ་གཉིད་ཀྱང་སད་པར་བྱ། །འདོད་ཆགས་སྐྱོན་ལ་སོགས་པ་གཞན། །སེམས་ཀྱིས་རྣམ་པར་མི་བརྟག་གོ། །སེམས་ནི་རབ་ཏུ་དང་བྱས་ནས། །གཡོ་བ་མེད་ཅིང་ངེས་
བྱས་པས། །ལེགས་པར་སྨྲ་ཞིང་རབ་ཏུ་འབྱེད། །ཆོས་ནི་ངེས་པར་དོན་གཉེར་བྱེད། །མངོན་སྤྱོད་ཀྱི་ནི་བྱ་བ་བཞིན། །སེམས་ཅན་གནོད་དང་འཚེ་མི་བྱ། །ཉེས་ལྡན་གདུག་པའི་སེམས་ཅན་རྣམས། །དཀྱིལ་འཁོར་དུ་ནི་གཞུག་མི་བྱ། །ལྷ་
ཡི་སྐུ་དང་ཕྱག་མཚན་དང་། །ལྷ་ཡི་བཞོན་པ་དག་དང་ནི། །དམན་མ་ལྷ་ཡི་གྲིམ་པ་དང་། །ལྷ་ཡི་མཚན་མ་ཐམས་ཅད་དང་། །བཟའ་བ་དག་ནི་སྣ་ཚོགས་པ། །མཚན་མ་གཟུགས་སུ་བྱས་པ་དང་། །བགོམ་པར་མི་བྱ་བཟའ་མི་བྱ། །
ནམ་ཡང་བརྫི་བར་མི་བྱའོ། །དཀོན་མཆོག་གསུམ་དང་འབྲེལ་པའི་ཟས། །ནམ་ཡང་ཉེ་བར་ལོངས་མི་སྤྱོད། །ཐ་ན་ཕུལ་དང་དམན་མ་ཡི། །དྲི་ཡང་མནམ་པར་མི་བྱའོ། །རི་བོ་འམ་ནི་ནགས་ཀྱི་ནང་། །གཙང་ཞིང་ཡིད་འོང་
དབེན་པ་འམ། །ཆུ་བོའི་མགྲམ་མམ་བསྐྱེད་མོས་ཚལ། །ནེའུ་སིང་ཤིན་དུ་ཡིད་འོང་བ་འམ། །ལྷ་ཁང་གཙང་མ་ཉམས་དགའ་འམ། །ཁང་པ་གཙང་མ་དབེན་པ་འམ། །གང་དུ་ཚོགས་པ་མེད་པ་རུ། །
སངས་རྒྱས་ལ་དམིགས་སེམས་ཀྱིས་ནི། །གཙང་མའི་གྲོགས་དང་ལྷན་ཅིག་ཏུ། །དེ་འདྲའི་གནས་སུ་འདུག་ནས་ནི། །ཐར་པའི་མཆོག་ཏུ་བསྟན་པ་ཉིད། །རིག་པའི་བརྟུལ་ཞུགས་ཡང་དག་བརྩམ། །ཐུན་
<pb id="91.225b"/>
བཞི་དག་ཏུ་སྦྱོར་བ་ཡིས། །མགོན་པོ་མཆོག་ལ་ཕྱག་བྱ་ཞིང་། །སངས་རྒྱས་རྗེས་དྲན་བསྒོམ་པ་པོས། །བཤགས་པ་ལ་སོགས་དེ་བྱའོ། །མཆོད་པ་ཉིད་ཀྱང་ཅི་ནུས་བྱའོ། །གཞན་ཡང་ཕྱག་རྒྱ་ཡང་དག་བཅིང་། །མཆོད་པའི་ཡོ་
བྱད་ཐམས་ཅད་ནི། །ཕྱོགས་ཀུན་དུ་ནི་ཡང་དག་སྤྲོ། །ས་གཞི་དག་ནི་མ་ལུས་ཉིད། །ཀུན་ནས་རིན་ཆེན་ཤིང་ལྡན་དང་། །རྣམ་པ་སྣ་ཚོགས་མཆོག་ལྡན་དང་། །རྒྱལ་བ་རྣམས་ལ་དབུལ་བར་བྱ། །མེ་ཏོག་ཤིང་དང་བདུག་པ་དང་། །
དྲི་ཡི་ཚོགས་ནི་ཡིད་འོང་དང་། །རིན་ཆེན་རང་བཞིན་རྒྱ་མཚོ་ནི། །ཐུབ་པའི་དབང་ཕྱུག་རྣམས་ལ་འབུལ། །དེ་ནས་ཕྱོགས་རྣམས་ཐམས་ཅད་དུ། །མེ་ཏོག་བདུག་པ་ལ་སོགས་སྤྲིན། །རོལ་མོའི་ཚོགས་ནི་ཡིད་འོང་བ། །མཆོད་པའི་
སྤྲིན་ནི་རྣམ་པར་བསམ། །མཆོད་པ་ཐམས་ཅད་རབ་བྱེད་པ། །རིག་པའི་རྒྱ་ཆེན་འདི་རྣམས་དང་། །ཕྱག་རྒྱ་དག་ཀྱང་ཡོངས་གསལ་བའི། །བསམ་པ་ཡིས་ནི་གཟུང་བར་བྱ། །ཨོྃ་སརྦ་ཏ་ཐཱ་ག་ཏ་པུཥྤ་པཱུ་ཛཱ་མེ་གྷ་ས་མུ་དྲ་སྥ་ར་ཎ་
ས་མ་ཡེ་ཧཱུྃ། ཨོྃ་སརྦ་ཏ་ཐཱ་ག་ཏ་བྲྀཀྵ་པཱུ་ཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཨོྃ་སརྦ་ཏ་ཐཱ་ག་ཏ་གན་དྷ་པཱུ་ཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། གང་དུ་རྒྱལ་ཆེན་
མེ་ཏོག་དང་། །བདུག་པ་དང་ནི་དྲི་ཡི་ཚོགས། །དེ་བཞིན་ཀུན་དུ་ཡང་དག་སྦྱར། །ཐ་ན་རྒྱན་སྤེལ་རྣམས་ཀྱང་ངོ་། །མཆོད་པའི་ཕྱག་རྒྱ་ཚུལ་ཆེན་དང་། །ཕྱག་རྒྱ་ཆེན་པོ་བསླབ་པར་བྱ། །ཐེག་པ་ཆེན་པོ་བསྡུས་པ་ལས། །ཇི་སྐད་
རྒྱ་ཆེན་གསུངས་དེ་བཞིན། །སེམས་ཅན་ཐམས་ཅད་བསྐྱབ་པ་དང་། །བདེ་བ་ཆེན་པོའི་རྒྱུ་དང་ནི། །འགྲོ་བ་གསུམ་ལས་དགྲོལ་བའི་ཕྱིར། །དེ་ལྟ་བུ་ཡི་བསམ་པ་བྱ། །འདིར་ནི་ལྷ་རྣམས་ཐམས་ཅད་ཀྱི། །བག་མེད་ཉེ་བར་ཞི་བ་དང་། །
མི་རྣམས་སྡུག་བསྔལ་སྣ་ཚོགས་པ། །རབ་ཏུ་མཐར་ཕྱིན་དེ་བཞིན་ཉིད། །ཐེག་པ་དམན་པར་འདོད་བྱེད་པ། །འཁོར་བ་རྣམ་པར་གཞོལ་བའི་ཕྱིར། །རྡོ་རྗེ་རྣལ་འབྱོར་བདག་ཉིད་ཆེས། །འདི་དེ་བསམ་པར་བྱ་བ་ཡིན། །བདག་གི་
<pb id="91.226a"/>
བསོད་ནམས་སྟོབས་དག་གིས། །བདེ་བ་ཐམས་ཅད་ཚོགས་ཀྱི་མཆོག །སེམས་ཅན་ཐམས་ཅད་བདེ་ཆེན་ལྡན། །མ་ལུས་པར་ནི་གྲུབ་གྱུར་ཅིག །སེམས་ཅན་ཐམས་ཅད་བདེ་གྱུར་ཅིག །འབྱུང་པོ་ཀུན་ལ་
བྱམས་པར་ཤོག །དུད་འགྲོ་ཐམས་ཅད་འཇིགས་མེད་ཤོག །ངན་སོང་ཐམས་ཅད་ཞི་གྱུར་ཅིག །བདེ་བ་ཆེན་པོ་འདི་བསམས་ནས། །སྡིག་པ་དྲལ་བ་བཅིང་བར་བྱ། །སྡིག་པ་ཐམས་ཅད་དྲལ་བྱས་ཤིང་། །དེ་བཞིན་ངན་སོང་
ཐམས་ཅད་དོ། །ཕྱོགས་རྣམས་ཐམས་ཅད་སངས་རྒྱས་ཀུན། །ཡང་དང་ཡང་དུ་རྗེས་དྲན་ནས། །གསང་བའི་མདོ་སྡེ་མ་ལུས་པ། །ཡང་དང་ཡང་དུ་བཀླག་པར་བྱ། །མི་ལྡོག་བྱང་ཆུབ་སེམས་དཔའ་རུ། །གཅིག་ཏུ་འགྱུར་
འདོད་སེམས་ཀྱིས་བྱ། །རྡོ་རྗེ་རྣལ་འབྱོར་བླ་ན་མེད། །རྣལ་འབྱོར་ཆེན་པོ་བསྒྲུབ་པར་བྱ། །ཟླ་བ་འམ་ཡང་ན་ཟླ་བ་དྲུག །ལོ་གཅིག་གམ་ནི་དེ་ལས་གཞན། །རིག་པའི་བརྟུལ་ཞུགས་འདི་འདྲར་བྱ། །ཕྱག་རྒྱ་ཐམས་ཅད་
ཡང་དག་བཅིང་། །སངས་རྒྱས་རྣམས་ལ་ཉིན་རེ་བཞིན། །ངེས་པར་ལྷ་བཤོས་དབུལ་བར་བྱ། །ལྷ་བཤོས་སྣང་བ་སྟེར་བྱེད་པ། །དེ་བཞིན་རིག་པའི་ལྷ་བཤོས་ལ། །རྡོ་རྗེ་གནོད་སྦྱིན་ཁྲོ་བོ་ཆེ། །ཐམས་ཅད་དུ་ནི་རྗེས་དྲན་
བྱ། །འཆིང་བའི་སྦྱོར་བའི་ཆོ་ག་ནི། །རྡོ་རྗེ་ཁུ་ཚུར་གྱིས་བརྟན་བྱ། །རྡོ་རྗེ་གོ་ཆའི་སྦྱོར་བ་ཡིས། །དཀྱིལ་འཁོར་ཀུན་དུ་བསྲུང་བར་བྱ། །དེ་ལྟ་བུ་ཡི་ཆོ་ག་ཡིས། །རྣལ་འབྱོར་བྱ་བ་བསྒྲུབ་པར་བྱ། །བསྲུང་བ་བྱས་ཤིང་
བརྩོན་འགྲུས་བརྩམ། །སྟོབས་ཆེན་སྤྲོ་བ་བསྐྱེད་པ་ཡིས། །ཉིན་རེ་ཞིང་ནི་བརྟགས་ནས་སུ། །རྟོགས་པའི་དཀྱིལ་འཁོར་བསམ་པར་བྱ། །སྐུ་མདོག་དཀྱིལ་འཁོར་ཇི་བཞིན་པར། །ཇི་ལྟར་འོས་ཤིང་འཚམ་པ་རུ། །
དགུག་པ་ལ་སོགས་ལས་རྣམས་ནི། །ཐམས་ཅད་མཉམ་པར་བཞག་པར་བྱ། །ཅི་ནུས་པར་ནི་ཉིན་རེ་ཞིང་། །རྡོ་རྗེའི་སྦྱོར་བ་འདི་ཡིས་ནི། །མཚམས་མེད་ལྔ་པོ་བྱེད་པ་ཡང་། །ལོ་གཅིག་ན་ནི་རབ་འགྲུབ་
<pb id="91.226b"/>
འགྱུར། །ཐེག་པ་ཆེན་པོའི་ཚོགས་ནང་ན། །མཆོག་འགྱུར་རྡོ་རྗེ་སེམས་དཔར་འགྱུར། །རྒྱུད་གཞན་གྱི་ནི་ཆོ་ག་དང་། །མདོ་སྡེ་དང་བཅས་ཅི་བཞིན་དུ། །དེ་ནས་རིག་པའི་བརྟུལ་ཞུགས་བླང་། །སྡོམ་པའང་དོར་བར་མི་བྱ་ཞིང་། །ཁ་ན་མ་
ཐོ་རྡུལ་ཙམ་ཡང་། །འགྱོད་པ་རུ་ནི་བྱ་བ་ཡིན། །གནས་ནི་ཡང་དག་བརྟག་པར་བྱ། །ཚེར་མ་ལ་སོགས་དང་བྲལ་བ། །རི་བོ་འམ་ནི་དགོན་པ་འམ། །ལྷ་ཁང་བསྐྱེད་མོས་ཚལ་དང་ནི། །ཆུ་ཡི་འགྲམ་དང་འབྲོག་དགོན་པར། །གང་དུ་ཕྱོགས་
ནི་གཙང་མར་གྱུར། །གསེག་མ་གྱོ་མོ་བོང་བ་དང་། །རྡོ་བ་དག་ནི་བསལ་བར་བྱ། །ཤིན་དུ་ལེགས་པར་དག་བྱ་སྟེ། །གང་ཕྱིར་ལྷ་རྣམས་ཡོངས་སུ་འཛིན། །གལ་ཏེ་དེ་ནི་སྦྱོར་ལྷོད་གྱུར། །རྣམ་པ་ཀུན་དུ་མི་འཇིགས་བྱ། །སངས་རྒྱས་
ཐམས་ཅད་རྒྱལ་པོ་ཆེ། །ཆོས་ཀྱི་བདག་པོ་དགོངས་པ་ཅན། །ཐུགས་རྗེ་སྙིང་པོར་ལྡན་གྱུར་པ། །སངས་རྒྱས་ཉེས་པར་འཛིན་མི་འགྱུར། །གནས་ནི་ཀུན་དུ་དག་བྱ་ཞིང་། །དཀྱིལ་འཁོར་ཡང་ནི་ཅི་ནུས་པར། །རྒྱ་རུ་དཔག་ཚད་ཙམ་བྱ་སྟེ། །ཁྲུ་དྲུག་
ལས་ནི་དམའ་བ་མིན། །སྔོན་ལ་ཕུར་བུ་གདབ་བྱ་སྟེ། །རྡོ་རྗེ་ལྟ་ལས་སོགས་པ་བཅིང་། །དེ་ནས་ཡོ་བྱད་ཐམས་ཅད་ནི། །ཆོ་ག་མཆོག་གི་བླང་བར་བྱ། །རྡོ་རྗེ་སློབ་དཔོན་རང་ཉིད་འདིར། །དཀྱིལ་འཁོར་དག་ནི་བསྒྲུབ་པར་བྱ། །ཐལ་བ་ལ་སོགས་
དུས་ཇི་བཞིན། །མཁས་པས་དཀྱིལ་འཁོར་བརྟག་པར་བྱ། །ཇི་ལྟར་ནུས་ཤིང་སྤྲོ་བ་དང་། །ཇི་ལྟར་རྫས་ནི་འབྱོར་པ་དང་། །དེ་བཞིན་རྣལ་འབྱོར་ཆེན་པོས་བྱ། །ཡང་ན་སེམས་ཀྱིས་བརྟག་པར་བྱ། །ཅི་སྟེ་བསྒྲུབ་པ་རྒྱལ་པོར་
འགྱུར། །ཆོ་ག་གཞན་གྱིས་བློ་ལྡན་པས། །གལ་ཏེ་དངོས་གྲུབ་མཆོག་འདོད་ན། །དཀྱིལ་འཁོར་དག་ནི་དག་པར་བྱ། །ཚོན་རྩི་ལྔ་དང་ཡང་དག་ལྡན། །ཁྲུས་ནི་སྟོང་དང་ལྡན་པ་མཆོག །ཡང་ཎ་རྒྱང་གྲགས་
ཙམ་དུ་ནི། །ས་ཡི་ཆ་ནི་ཐིག་གདབ་བྱ། །གལ་ཏེ་འབྱོར་པ་ལྡན་པ་མིན། །ཁྲུ་བཞི་མདོ་རུ་བསྡུས་པར་བྱ། །ཡང་ན་ཕྱོགས་རྣམས་ཐམས་ཅད་དུ། །ཁྲུ་བརྒྱད་དང་ནི་ཡང་དག་ལྡན། །ཨིན་དྲཱ་ནཱི་ལ་ཤིན་དུ་སྔོ། །ཚོན་
<pb id="91.227a"/>
རྩི་སྔོན་པོ་རབ་ཏུ་བྱ། །པད་མ་རཱ་ག་ཤིན་དུ་དམར། །ཚོན་རྩི་དམར་པོ་ཞེས་བྱར་བཤད། །རྡོ་རྗེ་མཆུ་དང་མཆུ་ཆེན་པོ། །སེར་པོ་ཡང་ནི་ཡང་དག་ལྡན། །དག་ཅིང་དང་བའི་གསེར་དང་ནི། །ཁ་དོག་སེར་པོ་ལྡན་
པར་བྱ། །ཤིན་དུ་དག་པ་ཤེལ་དང་བས། །ཚོན་རྩི་དཀར་པོ་རབ་ཏུ་བྱ། །གང་ཕྱིར་རྒྱལ་པོ་ནོར་ཆེན་ལྡན། །ཚོན་རྩི་འདི་དག་ཡང་དག་བཤད། །ཕྱུག་ཅིང་ནོར་དང་ཡང་དག་ལྡན། །གལ་ཏེ་དེ་ནི་ཁྱིམ་བདག་གྱུར། །ཁྲུ་བརྒྱ་
ཡོངས་སུ་ཚང་བར་བྱ། །བཅུ་དྲུག་ལས་ནི་ཉུང་མི་བྱ། །ཚོན་རྩི་དྲི་དང་ཡང་དག་ལྡན། །གུར་གུམ་ལ་སོགས་དང་བསྲེས་པ། །ཚོན་རྩི་ལྔ་དང་ཡང་དག་ལྡན། །མཁས་པ་ཡིས་ནི་དཀྱིལ་འཁོར་བྱ། །ཕྱུག་ཅིང་ནོར་དང་
ཡང་དག་ལྡན། །ཚོང་དཔོན་ཡང་ནི་དེད་དཔོན་ནམ། །ཁྱིམ་པ་འབྱོར་པ་དང་ལྡན་པ། །གཞན་དག་དགའ་ཞིང་འོངས་གྱུར་ན། །རིན་ཆེན་ཕྱེ་མ་དང་བསྲེས་པའི། །ཚོན་རྩི་ཆེན་པོ་རབ་ཏུ་བྱ། །རམས་དང་བ་བླ་ལ་སོགས་པ། །
ཚོན་རྩི་ལྔ་དང་ཡང་དག་ལྡན། །བདག་ཉིད་ཆུང་བའམ་ཆེ་བའང་རུང་། །དེ་ཡི་འབྱོར་པ་བརྟག་བྱ་བ། །ཇི་ལྟར་རིགས་པར་ངེས་པར་སྦྱར། །རྒྱལ་པོ་ལ་ནི་ཚད་བཤད་པ། །ཁྱིམ་བདག་ལ་ཡང་དེ་བཞིན་ནོ། །ཚོང་དཔོན་དང་ནི་
དེད་དཔོན་གྱི། །ཁྲུ་ནི་ལྔ་བཅུ་ཉིད་ཀྱང་ངོ་། །གཞན་དག་དགའ་ཞིང་འོངས་གྱུར་ན། །ཁྲུ་ནི་ཉི་ཤུར་བྱས་པ་ཡིན། །གལ་ཏེ་དངོས་གྲུབ་བསྒྲུབ་འདོད་ན། །ཁྲུ་དྲུག་ལས་ནི་ཆུང་མི་བྱ། །མང་པོ་དེ་བཞིན་ཉུང་བ་ཡང་། །
དྲི་དང་ཀུན་དུ་ཡང་དག་ལྡན། །རྟག་ཏུ་སྣ་ཚོགས་དྲི་ཡིས་ནི། །སྔོན་དུ་ས་གཞི་དག་པར་བྱ། །ཕྱི་རོལ་དཀྱིལ་འཁོར་ངོས་དག་གི །གྲྭ་ནི་བཞི་པོ་ཐམས་ཅད་དུ། །ཤེས་རབ་ཅན་གྱིས་བདུག་སྤོས་སྲེག །
གང་ཕྱིར་རྡོ་རྗེ་ཅན་དག་གཤེགས། །དེ་ནས་དཀྱིལ་འཁོར་གནས་དེ་ན། །སྔགས་ཀྱིས་བསངས་པའི་དྲི་ཆུ་ཡིས། །རྟག་ཏུ་ལེགས་པར་ཆག་ཆག་གདབ། །གང་ཕྱིར་རྡོ་རྗེའི་རང་བཞིན་འགྱུར། །ཉིན་ཞག་དྲུག་གམ་
<pb id="91.227b"/>
བདུན་བརྒྱད་དང་། །མར་དང་འོ་མ་འབྲས་ཆན་ཉིད། །སློབ་དཔོན་ཟས་ནི་དཀར་གསུམ་བཟའ། །ཡང་ན་ཐུན་མོང་གྱུར་པའི་ཟས། །ཅི་སྟེ་བཟོད་ལྡན་ཉིན་མཚན་དུ། །མི་བཟའ་བར་ནི་བསྒྲུབ་པར་བྱ། །གང་ཕྱིར་ཆོས་ཀྱི་རང་
བཞིན་ཟས། །སྟོབས་ལྡན་འགྱུར་བར་ཐེ་ཚོམ་མེད། །དཀྱིལ་འཁོར་མཆོག་ནི་རྒྱལ་ཆེན་པོ། །གང་ཡིན་བསམ་པས་བྱ་བའོ། །བཅྭ་ལྔ་ལ་ནི་བརྩམས་ནས་སུ། །གཉིས་པའི་ཉ་ལ་རྫོགས་པར་བྱ། །ཡང་ན་མར་གྱི་
ངོ་ལ་ནི། །བཅུ་བཞི་ལ་ནི་ཡང་དག་བརྩམ། །བཅྭ་ལྔ་ལ་ནི་ཐུག་པར་བྱ། །ལེགས་པ་རུ་ནི་རྫོགས་པར་བྱ། །ཡང་ན་ཚེས་བརྒྱད་ནས་བརྩམས་ཏེ། །ཐ་མ་ཉ་ལ་ཀུན་དུ་བྲི། །ཡང་ན་བཅུ་བཞི་ལ་བརྩམས་ཏེ། །ཉིན་ཞག་གཉིས་
པར་ཡང་དག་བྲི། །ཡང་ན་བཅྭ་ལྔ་དེ་ཡི་ནི། །སྔ་དྲོ་དེ་ཡི་ཡང་དག་བརྩམ། །ཚུལ་ཆེན་པོ་དང་མཚུངས་པ་ཡི། །དཀྱིལ་འཁོར་ཤེས་རབ་ཅན་གྱིས་བྲི། །གང་གི་ཚེ་ནས་བརྩམས་ནས་སུ། །ཇི་སྲིད་རྫོགས་པར་མ་གྱུར་པར། །
གལ་ཏེ་ཀུན་ནས་མི་བཟའ་བར། །བརྩོན་འགྲུས་ཆེན་པོ་བརྩམ་པར་བྱ། །དྲི་དང་བཅས་ཤིང་ལེགས་བྱས་པ། །ཡང་ན་དཀར་གསུམ་བཟའ་བར་བྱ། །གང་ཕྱིར་རྒྱལ་བའི་རྡོ་རྗེ་འཛིན། །བྱིན་གྱིས་བརླབ་པར་མཛད་པར་འགྱུར། །
བསོད་ནམས་ཆེ་ཞིང་བཀྲ་ཤིས་པའི། །ཉིན་ཞག་དག་པ་གང་ཡིན་པ། །དེ་ལ་རྡོ་རྗེ་སློབ་དཔོན་ནི། །སྐལ་བ་ཆེན་པོས་དཀྱིལ་འཁོར་བརྩམ། །སེམས་དཔའི་དཀྱིལ་མོ་དཀྲུང་བཅས་ནས། །དབུས་ཀྱི་ཆ་རུ་འདུག་པར་
བྱ། །སངས་རྒྱས་ཐམས་ཅད་ལ་དམིགས་ནས། །སངས་རྒྱས་རྗེས་སུ་དྲན་པ་བསྒོམ། །སེམས་ནི་ཡོངས་སུ་འཛིན་བྱེད་པ། །ལུས་ནི་དྲང་པོར་བྱས་ནས་སུ། །བཤགས་ལ་སོགས་པའི་ལས་རྣམས་ནི། །
ཐམས་ཅད་སྔོན་དུ་བྱ་བ་ཡིན། །བྱང་ཆུབ་སེམས་ལ་བརྩོན་གྱུར་ཅིང་། །རིག་པའི་བརྟུལ་ཞུགས་སྤྱད་པ་ཡིས། །ཕྱོགས་བཅུ་རུ་ནི་ཕྱག་བྱས་ནས། །བདག་ཉིད་ཀྱང་ནི་སྤྲོ་བ་བསྐྱེད། །དེང་བདག་སྐྱེ་བ་འབྲས་བུར་བཅས། །
<pb id="91.228a"/>
བདག་གི་འཚོ་བའང་འབྲས་བུ་ཡོད། །སངས་རྒྱས་རྣམས་དང་དམ་ཚིག་གིས། །དེང་ནི་སྲིད་པར་མཉམ་པར་འགྱུར། །བྱང་ཆུབ་སེམས་དཔའ་རྩེ་གཅིག་པའི། །སེམས་ཀྱིས་ཕྱིར་མི་ལྡོག་པར་འགྱུར། །དེ་བཞིན་
གཤེགས་པའི་རིགས་འབྱུང་བའི། །བདག་འགྱུར་བར་ནི་ཐེ་ཚོམ་མེད། །དེང་བདག་ཉི་མ་དམ་པ་སྟེ། །དེང་ནི་བདག་མཆོད་བླ་ན་མེད། །སངས་རྒྱས་ཐམས་ཅད་སྤྱན་འདྲེན་པས། །དེང་བདག་འདུས་པའི་མཆོག་ཡིན་ནོ། །དེ་ལྟར་དགའ་
བ་དང་ལྡན་པས། །དེ་ནས་དབུས་སུ་འདུག་གྱུར་ནས། །སྤོས་ཀྱི་རེང་བུ་ལག་ཐོགས་པས། །སངས་རྒྱས་ཐམས་ཅད་སྤྱན་དྲང་བྱ། །སེམས་ནི་དགའ་ཞིང་མགུ་བ་ཡིས། །ཚིག་ནི་འདི་སྐད་བརྗོད་པར་བྱ། །ཡན་ལག་ཀུན་གྱིས་
རབ་བཏུད་དེ། །སངས་རྒྱས་ཀུན་ལ་གསོལ་བ་གདབ། །མ་ལུས་ཕྱོགས་ན་བཞུགས་པ་ཡི། །སངས་རྒྱས་བདག་ལ་དགོངས་སུ་གསོལ། །རྡོ་རྗེ་བདག་མིང་འདི་ཞེས་པ། །བདག་ནི་དཀྱིལ་འཁོར་འབྲི་བར་འཚལ། །སངས་
རྒྱས་ལ་སོགས་ཀུན་གཤེགས་ཏེ། །དངོས་གྲུབ་འདི་ནི་བདག་ལ་གསོལ། ཚིག་ནི་དེ་སྐད་བརྗོད་ནས་སུ། །སེམས་དཔའི་སྐྱིལ་དཀྲུང་བཅའ་བར་བྱ། །ཆོས་ཆེན་པོ་ལ་སྙོམས་ཞུགས་ནས། །བདག་ཉིད་ཏིང་འཛིན་
དང་ལྡན་བྱ། །གལ་ཏེ་ནུས་ན་སྐལ་བ་ཆེས། །ཡང་ན་སེམས་ཀྱིས་བསྒྲུབ་པར་བྱ། །རྡོ་རྗེའི་དཀྱིལ་འཁོར་རྒྱལ་པོ་མཆོག །ཏིང་འཛིན་ཞེས་བྱ་ཅི་འདྲ་དང་། །རྡོ་རྗེའི་གཟུགས་དང་ལྡན་པ་ལ། །རྣལ་འབྱོར་པ་ཡིས་
སྙོམས་འཇུག་བྱ། །ཡང་ན་རྣལ་འབྱོར་གང་རུང་ལ། །ནུས་ན་སྙོམས་པར་འཇུག་པར་བྱ། །སེམས་ནི་མཉམ་པར་གཞག་འགྱུར་བ། །གོ་རིམ་བཞིན་དུ་བཤད་པར་བྱ། །བཅོམ་ལྡན་སྔོན་ནི་ཅི་འདྲ་བའི། །བྱང་ཆུབ་སེམས་
དཔའ་ཉིད་འགྱུར་བའི། །དེ་འདྲ་བར་ནི་བདག་རང་ཉིད། །རྣལ་འབྱོར་དོན་སེམས་བསམ་པར་བྱ། །དཀའ་ཐུབ་སྡོམ་པ་སྣ་ཚོགས་པ། །བདག་གིས་བྱ་བར་བསམ་པར་བྱ། །སངས་རྒྱས་འདུས་པ་ཆེན་པོ་ནི། །སྟོང་གསུམ་པ་
<pb id="91.228b"/>
ནི་བསམ་པར་བྱ། །སངས་རྒྱས་བསྐུལ་བ་བླ་ན་མེད། །ཤེས་རབ་ཅན་གྱིས་བསྐུལ་བ་བསམ། །སངས་རྒྱས་ཀུན་ལ་ཕྱག་བྱས་ཤིང་། །ཅི་འདོད་པ་ནི་བཀའ་ནོད་བྱ། །ངེས་པར་ཟླ་བའི་དཀྱིལ་འཁོར་དུ། །རང་སེམས་སོ་སོར་
བརྟག་པར་བྱ། །བྱང་སེམས་ཡང་དག་བསྐྱེད་ནས་ནི། །དབུས་སུ་ཟླ་བ་བརྟག་པར་བྱ། །དེ་ནས་རང་གི་ཡེ་ཤེས་བརྟག །ཟླ་བའི་དབུས་སུ་རྡོ་རྗེ་བཞིན། །རང་ལུས་རྡོ་རྗེའི་གཟུགས་སུ་སྟེ། །སངས་རྒྱས་གཟུགས་ནི་རང་བཞིན་ཉིད། །
དེ་ནས་སངས་རྒྱས་མངོན་རྟོགས་ནས། །རང་བདག་ཉིད་ནི་དབང་བསྐུར་བྱ། །རང་བདག་སངས་རྒྱས་ཐམས་ཅད་དུ། །རྡོ་རྗེ་རྣལ་འབྱོར་བལྟ་བར་བྱ། །རི་རབ་རི་ཡི་རྩེ་མོ་རུ། །སྟུག་པོའི་གནས་ལས་བབས་ནས་སུ། །རྡོ་རྗེའི་གདན་
ལ་འདུག་ནས་ནི། །སངས་རྒྱས་ཀྱི་ནི་རྣམ་འཕྲུལ་བྱ། །སེམས་དཔའ་བཞི་ནི་ཕྱུང་ནས་སུ། །ཕྱོགས་རྣམས་ཀུན་དུ་ཡོངས་སུ་སྤྲོ། །ཆོས་ཀྱི་དབྱིངས་ནི་བརྟན་བྱས་ནས། །ཕྱོགས་བཞི་རུ་ནི་དགོད་པར་བྱ། །འཚམས་སུ་རྫོགས་
པའི་སངས་རྒྱས་ཀུན། །བདག་ཉིད་ཡང་དག་བྱིན་གྱིས་བརླབས། །ཕྱོགས་བཞི་རུ་ནི་སངས་རྒྱས་ཀྱི། །འཁོར་ལོའི་དཀྱིལ་འཁོར་ཆེན་པོ་བྱུང་། །འཁོར་གྱི་འཁོར་ལོ་དང་བཅས་ཉིད། །དཀྱིལ་འཁོར་ཐམས་ཅད་བལྟ་བར་བྱ། །
སེམས་དཔའ་གསང་བའི་ལྷ་མོར་བཅས། །སྒོ་སྲུངས་རྣམས་ནི་བསམ་པར་བྱ། །འཁོར་ལོའི་དཀྱིལ་འཁོར་དག་པ་ནི། །སྙིང་པོ་ཆེན་པོ་བརྟག་པར་བྱ། །རང་གི་འཁོར་ལོ་ཡང་དག་བཞུགས། །འཁོར་ལོ་ལྔ་དང་ཡང་དག་ལྡན། །
ཐབས་ཆེན་སངས་རྒྱས་ཐམས་ཅད་ཀྱི། །མཚན་ནི་རྗེས་སུ་དྲན་པ་བསྒོམ། །ཏིང་ངེ་འཛིན་ལས་ལངས་ནས་ཀྱང་། །རྡོ་རྗེའི་ལྟ་བས་བལྟ་བར་བྱ། །རྡོ་རྗེ་སེམས་དཔའི་ཏིང་འཛིན་གྱིས། །སླར་ཡང་སྙོམས་པར་
འཇུག་པར་བྱ། །རྣམ་པར་སྣང་མཛད་ཐུགས་དབུས་སུ། །བྱང་ཆུབ་སེམས་ནི་བསྒོམ་པར་བྱ། །ཟླ་བའི་དཀྱིལ་འཁོར་རྣམ་པར་ནི། །མགོན་པོའི་སྙིང་ག་ནས་གཟུང་བྱ། །སེམས་དཔའ་ཀུན་གྱི་སྤྱན་སྔ་རུ། །
<pb id="91.229a"/>
བཀའ་ནི་རིམ་བཞིན་ནོད་པར་བྱ། །སངས་རྒྱས་ཀུན་གྱི་དབང་བསྐུར་གྱིས། །རང་བདག་ཉིད་ནི་དབང་བསྐུར་བྱ། །གསོལ་བ་བཏབ་པས་གསན་པར་བྱ། །བདག་ནི་རྒྱལ་པོའི་དཀྱིལ་འཁོར་མཆོག །ཆོས་ཀྱི་སྦྱོར་
བ་འདི་ཡིས་ནི། །ཏིང་འཛིན་ཤིན་དུ་བླ་ན་མེད། །སངས་རྒྱས་རྡོ་རྗེ་འཛིན་བཅས་ཀུན། །བྱིན་གྱིས་བརླབ་པ་མཛད་པར་འགྱུར། །ཏིང་ངེ་འཛིན་ལས་ལངས་ནས་ཀྱང་། །བཀའ་ནི་ཉེ་བར་ནོད་བྱ་སྟེ། །རྡོ་རྗེ་སེམས་དཔའ་རང་བདག་ཉིད། །
ནམ་ཡང་དོར་བར་མི་བྱའོ། །དཀྱིལ་དཀྲུང་བཤིག་སྟེ་ལངས་ནས་ནི། །རང་གི་འདྲེན་པའི་ཞབས་ཕྱག་བྱ། །སངས་རྒྱས་རྒྱ་མཚོ་གང་བ་རུ། །ཕྱོགས་རྣམས་བཞི་ནི་བལྟ་བར་བྱ། །ཐེག་པ་ཆེན་པོ་མངོན་པར་རྟོགས། །རྡོ་རྗེའི་
ཚིག་ནི་བརྗོད་པར་བྱ། །བདག་ཉིད་རང་ཉིད་རྡོ་རྗེ་ཅན། །རྡོ་རྗེ་སེམས་དཔའ་བདག་རང་ཉིད། །བདག་ནི་སངས་རྒྱས་རྒྱལ་པོ་ཆེ། །བདག་ནི་སྟོབས་ཆེན་རྡོ་རྗེ་ཅན། །བདག་ནི་རྣལ་འབྱོར་དབང་ཕྱུག་རྒྱལ། །བདག་ནི་ཕྱག་ན་རྡོ་རྗེ་མཆོག །
ཨོྃ་བཛྲ་སཏྭ་ཧཱུྃ། རྡོ་རྗེ་ཡི་ནི་གསང་སྔགས་འདི། །ལན་གཅིག་ཉིད་ནི་བརྗོད་པར་བྱ། །བདག་ནི་གཙོ་བོ་རྡོ་རྗེ་ཆེ། །བྱིན་གྱིས་བརླབ་པ་མི་འདོར་རོ། །སངས་རྒྱས་རྒྱ་མཚོས་ཀུན་དུ་གང་། །འཁོར་ལོས་ལྔ་པར་ཡང་དག་གནས། །
བསྙེམས་བཅས་རྡོ་རྗེ་གསོར་ནས་ནི། །རྡོ་རྗེ་བསྙེམས་ཚུལ་ལྡན་པར་བྱ། །སླར་ཡང་བདག་ཉིད་གོ་བགོ་ཞིང་། །བདག་ཉིད་དབང་ནི་བསྐུར་བར་བྱ། །རྡོ་རྗེ་གནོད་སྦྱིན་ཕྱག་རྒྱ་ཡིས། །བགེགས་རྣམས་ཐམས་ཅད་
བཅད་པར་བྱ། །ལག་ཉེད་པ་ཡི་ཕྱག་རྒྱ་ཡིས། །བགེགས་རྣམས་ཐམས་ཅད་རབ་ཏུ་མཉེ། །རྡོ་རྗེ་གཏུན་ཤིང་ཉིད་ཀྱིས་ནི། །བགེགས་རྣམས་ཐམས་ཅད་བརྡུང་བར་བྱ། །རྡོ་རྗེ་རལ་གྲི་རབ་རྣོ་བས། །བགེགས་
རྣམས་ཐམས་ཅད་གཏུབ་པར་བྱ། །རྡོ་རྗེ་མཆེ་བ་དྲག་པོ་ཡིས། །བགེགས་རྣམས་ཐམས་ཅད་དབུག་པར་བྱ། །རྡོ་རྗེ་བཟང་པོའི་ཕྱག་རྒྱ་ཡིས། །བགེགས་རྣམས་ཐམས་ཅད་གཞོམ་པར་བྱ། །རྡོ་རྗེ་རལ་གྲིའི་ཕྱག་
<pb id="91.229b"/>
རྒྱ་ཡིས། །བགེགས་རྣམས་ཐམས་ཅད་གཞིག་པར་བྱ། །རྡོ་རྗེ་མཆེ་བ་རབ་གྲགས་པས། །བགེགས་རྣམས་ཐམས་ཅད་བཟའ་བར་བྱ། །རྡོ་རྗེ་ལྕགས་སྒྲོག་ཕྱག་རྒྱ་ཡིས། །བགེགས་རྣམས་ཐམས་ཅད་བཅིང་བར་བྱ། །
རྡོ་རྗེ་ལྕགས་ཀྱུའི་ཕྱག་རྒྱ་ཡིས། །བགེགས་རྣམས་ཐམས་ཅད་དགུག་པར་བྱ། །རྡོ་རྗེ་ཞགས་པའི་ཕྱག་རྒྱ་ཡིས། །བགེགས་རྣམས་ཐམས་ཅད་དྲང་བར་བྱ། །རྡོ་རྗེ་དུང་ཐུང་ཕྱག་རྒྱ་ཡིས། །བགེགས་རྣམས་ཐམས་ཅད་
དབུག་པར་བྱ། །རྡོ་རྗེ་འབབ་པའི་ཕྱག་རྒྱ་ཡིས། །བགེགས་རྣམས་ཐམས་ཅད་བསྒྱེལ་བར་བྱ། །རྒྱས་པ་ཡིས་ནི་ཅི་ནུས་པར། །ལུས་རྣམས་ཐམས་ཅད་དགུག་པར་བྱ། །བགེགས་ནི་འགའ་ཡང་ཡོད་མིན་ཞེས། །སེམས་
ནི་དག་པར་གྱུར་པ་ཡིན། །རང་སེམས་བདུད་ཅེས་བྱ་བར་བཤད། །བགེགས་ཉིད་ཀྱང་ནི་རང་གི་སེམས། །རྣམ་པར་རྟོག་པ་ཐམས་ཅད་བསལ། །རྣམ་རྟོག་ལས་ནི་བགེགས་རྣམས་འབྱུང་། །གདུལ་བར་དཀའ་བའི་སེམས་
གཟུང་ཞིང་། །འདོད་པ་ལྔ་ནི་སྤང་བར་བྱ། །སྔོན་དུ་རྗེས་དྲན་ནས་བརྩམས་ཏེ། །ཡང་ན་རྡོ་རྗེ་སེམས་དཔར་འགྱུར། །བཅོམ་ཞིང་ངེས་པར་བཅད་ནས་ནི། །ཡི་གེ་ཧཱུྃ་གིས་བསྐྲད་པར་བྱ། །རྡོ་རྗེ་ལས་ཀྱི་ཕྱག་རྒྱ་ཡིས། །
རྡོ་རྗེ་ར་བ་བཅིང་བར་བྱ། །ཧཱུྃ་མཛད་རྡོ་རྗེ་བསྡམས་བྱ་ཞིང་། །དེ་ནི་རྡོ་རྗེ་ར་བས་བསྐོར། །རྡོ་རྗེ་སེམས་དཔའ་ཕྱག་རྒྱ་ཆེས། །དཀྱིལ་འཁོར་ཡང་དག་བྱིན་བརླབས་ནས། །ཅི་ནུས་པར་ནི་རྒྱས་པ་རུ། །ར་བ་མཆོག་ནི་བཅིང་བར་
བྱ། །རྟོག་པ་ཀུན་ལ་ངེས་སྦྱར་ནས། །སེམས་ནི་དག་པར་འགྱུར་བ་ཡིན། །དཀྱིལ་འཁོར་དག་གི་མཚན་ཉིད་ནི། །མཁས་པ་ཡིས་ནི་གཟུང་བར་བྱ། །གྲོགས་དག་དང་ནི་ཐམས་ཅད་ལ། །གཡེལ་བ་མེད་པར་
བསྲུང་བར་བྱ། །གསོར་ཞིང་ལེགས་པར་བཀལ་བ་དང་། །ཚད་དང་ལྡན་ཞིང་མཛེས་པ་དང་། །དྲི་ཞིམ་རེག་བྱ་འཇམ་པ་དང་། །ལེགས་པར་བྱས་ཤིང་སྲ་བ་དང་། །དྲི་བསུང་དང་ནི་ཡང་དག་ལྡན། །སྣ་ཚོགས་ཚོན་གྱིས་
<pb id="91.230a"/>
ཀུན་དུ་ཁྱབ། །དྲི་བཅས་ཚོན་དུ་སྤང་བྱ་ཞིང་། །ཆོས་ཀྱི་དཀྱིལ་འཁོར་ཐིག་གདབ་བྱ། །དེ་ནས་དེ་ནི་ཡང་དག་བཤད། །དཀྱིལ་འཁོར་མཆོག་ནི་ཆེན་པོ་སྟེ། །སངས་རྒྱས་ཀུན་གྱི་གསང་བ་ཆེ། །དཀྱིལ་འཁོར་ཀུན་
གྱི་གསང་བ་ཆེ། །སངས་རྒྱས་བརྟན་པའི་རྡོ་རྗེ་ཅན། །སེམས་ཅན་འདི་རྣམས་གདུལ་བྱ་མིན། །བསོད་ནམས་ཡེ་ཤེས་རྒྱ་མཚོ་ཆེ། །ཚོགས་ནི་ཀུན་དུ་མ་བསགས་པ། །བསོད་ནམས་ཚོགས་དང་མི་ལྡན་ཞིང་། །སངས་རྒྱས་
འབྱུང་ལ་ཆགས་དང་བྲལ། །སེམས་ཅན་དེ་རྣམས་མོས་བྱའི་ཕྱིར། །དཀྱིལ་འཁོར་ཆེན་པོ་བསྟན་པ་ཡིན། །སངས་རྒྱས་འབྱུང་བ་དང་ལྡན་པ། །དེ་ནི་དཀྱིལ་འཁོར་འཛིན་དུ་འཇུག །ཡང་ན་བསོད་ནམས་དག་གི་ཚོགས། །
དེ་ནི་རང་ཉིད་ཀྱིས་མཐོང་འགྱུར། །གང་ཕྱིར་ཚོགས་བཅས་ལོངས་སྤྱོད་དང་། །ཆོས་ཀྱི་སྐུ་ནི་བླ་ན་མེད། །རྡོ་རྗེའི་དམ་ཆོས་ལས་བྱུང་བའི། །སངས་རྒྱས་འབྱུང་བ་འཛིན་དུ་གཞུག །གལ་ཏེ་དེ་ནི་ཚོགས་བསགས་གྱུར། །སྔོན་དུ་
སངས་རྒྱས་རྗེས་སུ་མཐོང་། །དཀྱིལ་འཁོར་སྦྱོར་བ་ལ་གནས་ཏེ། །སངས་རྒྱས་ཐམས་ཅད་དེས་མཐོང་འགྱུར། །ཚོགས་ནི་བསགས་པ་མེད་པ་དང་། །སངས་རྒྱས་མཐོང་བ་མེད་པ་རུ། །དེས་ནི་ཐོས་པ་རྙེད་མི་འགྱུར། །
དང་པོར་འདིར་འཇུག་སྨོས་ཅི་དགོས། །གང་ཕྱིར་སངས་རྒྱས་ཐམས་ཅད་ཀྱི། །འདི་ནི་གསང་བ་མཚུངས་མེད་པ། །འདི་ནི་ཐེག་ཆེན་སྙིང་པོ་སྟེ། །ཆོས་ཀྱི་འཁོར་ལོ་བླ་ན་མེད། །སྐལ་པ་གྲངས་མེད་པ་རུ་བྱུང་། །ས་ཡི་ཕ་
རོལ་ཕྱིན་པ་མཆོག །གང་ཕྱིན་གསང་བ་མཐོ་བ་ཐོབ། །རབ་ཏུ་དགའ་བ་སྒྲུབ་པར་འགྱུར། །གལ་ཏེ་རྣལ་འབྱོར་པ་དེ་བརྩོན། །ཚེ་འདི་ཉིད་ལ་མྱ་ངན་འདས། །རབ་ཏུ་དགའ་བའི་ས་ཐོབ་ཅིང་། །རྡོ་རྗེ་ཉིད་ནི་ཐེ་ཚོམ་མེད། །
ཡང་ན་མཐོང་བ་ཙམ་གྱིས་ནི། །སྐྱེ་བ་བཅུ་དྲུག་མྱ་ངན་འདའ། །རབ་ཏུ་དགའ་བ་ཐོབ་པ་ཡང་། །ཡང་ན་རྡོ་རྗེ་ཉིད་ཀྱང་ངོ་། །ས་ལ་ཉི་ཟླ་ལྟུང་བྱེད་ཅིང་། །དེ་ནི་ནམ་མཁའི་རང་བཞིན་འགྱུར། །
<pb id="91.230b"/>
སོ་སོའི་སྐྱེ་བོས་སངས་རྒྱས་ཉིད། །འགྲུབ་པར་འགྱུར་ཏེ་གཞན་དུ་མིན། །རྣལ་འབྱོར་མཆོག་ནི་བླ་མེད་པ། །དེ་ཕྱིར་རྣལ་འབྱོར་ཆེན་པོ་སྦྱོར། །གལ་ཏེ་སངས་རྒྱས་ཉིད་འདོད་ན། །བརྩོན་འགྲུས་ཆེན་པོས་བསྡད་མི་བྱ། །ཚད་ནི་ཇི་སྐད་
བཤད་པ་རུ། །དེ་བཞིན་གཞུང་གི་རྗེས་འབྲངས་ནས། །ཕྱི་ཡི་དཀྱིལ་འཁོར་ཐིག་གདབ་བྱ། །གང་ཕྱིར་རྡོ་རྗེ་འཛིན་པའི་གནས། །ཟུར་བཞི་པ་ལ་སྒོ་བཞི་པ། །རྟ་བབས་བཞིས་ནི་མཛེས་པར་བྱ། །ཐིག་བཞི་དང་ནི་ཡང་དག་ལྡན། །
ཆ་མཉམ་པས་ནི་མཛེས་པར་གྱུར། །དར་གྱི་ཆུན་པོས་བརྒྱན་གྱུར་ཅིང་། །རིན་ཆེན་དྲ་བས་རྣམ་པར་བརྒྱན། །གཡེར་གའི་དྲ་བས་ཡང་དག་ལྡན། །ཁ་དོག་ལྔ་པོས་རབ་ཏུ་མཛེས། །དྲིལ་བུའི་དྲ་བས་ཤིན་དུ་སྤྲས། །རྔ་ཡབ་སྣ་
ཚོགས་ཀྱིས་མཛེས་པ། །ཕྲེང་བ་རྔ་ཡབ་བླ་རེ་དང་། །ཉི་ཟླ་དག་གིས་ཉེ་བར་མཛེས། །ཀུན་ནས་ཕྱི་རོལ་གནས་དག་ཏུ། །རྡོ་རྗེ་ཁ་ཁྱེར་ཡང་དག་རྟེན། །ཀུན་དུ་ཁ་ཁྱེར་དང་ལྡན་པ། །སྒོ་ནི་ཁ་ཁྱེར་མེད་པའོ། །རྩེ་མོ་རྡོ་རྗེ་སྔོ་རང་
བཞིན། །གཞན་ནི་གསེར་གྱི་མདོག་ཅན་དང་། །དམར་པོ་པད་མ་ལྟ་བུ་དང་། །གཞན་ཡང་ཤེལ་ལྟར་དཀར་བ་དང་། །རིན་ཆེན་རང་བཞིན་མཆོག་ཀུན་གྱི། །དཀྱིལ་འཁོར་མཛེས་པར་བྲི་བར་བྱ། །སྣ་ཚོགས་གཟུགས་ནི་མཛེས་
པ་མཆོག །རྡོ་རྗེ་ལྷ་མོའི་ཚོགས་ཀྱིས་མཆོད། །རིམ་གཉིས་སྒོ་དང་ཡང་དག་ལྡན། །རྟ་བབས་སྣ་ཚོགས་དང་ལྡན་པ། །དཀར་ཞིང་གསལ་དང་རྡོ་རྗེ་དང་། །ཉི་ཟླ་དག་གིས་རྣམ་པར་སྤྲས། །འདབ་མ་བཞི་དང་ཡང་དག་ལྡན། །
སྒོ་བཞི་དག་ནི་མཆོག་ཏུ་མཛེས། །མཐོ་ཞིང་ཡངས་ལ་མཛེས་པ་སྟེ། །རྡོ་རྗེ་རྡོ་རྗེ་ཡང་དག་ལྡན། །རྡོ་རྗེ་སྒོ་སྲུངས་སྐལ་ཆེན་པོ། །བདག་ཉིད་རྡོ་རྗེ་ལྕགས་ཀྱུ་འཛིན། །གཏུམ་པོ་སྲུང་བྱེད་རྣལ་འབྱོར་པ། །ཤར་གྱི་སྒོ་རུ་
ཡང་དག་གནས། །ལྷོ་རུ་རྡོ་རྗེ་ཞགས་པ་སྟེ། །ནུབ་ཏུ་རྡོ་རྗེ་ལྕགས་སྒྲོགས་གོ། །རྡོ་རྗེ་དྲིལ་བུ་སྐལ་ཆེན་པོ། །བྱང་གི་སྒོ་རུ་ཡང་དག་གནས། །འཇུག་པ་དང་ནི་འབྱུང་བའང་རུང་། །རྡོ་རྗེ་ཤུགས་ནི་བརྗོད་པར་བྱ། །
<pb id="91.231a"/>
རི་མོ་དམན་མ་བརྫིས་བྱས་ན། །དམ་ཚིག་དེ་ཉིད་མཐོང་མི་འགྱུར། །ཨོྃ་བཛྲ་བེ་གཱ་གྲ་མ་ཧཱུྃ། གང་གི་དུས་སུ་ཐིག་འདེབས་པ། །རྡོ་རྗེའི་ཐིག་ནི་བརྗོད་པར་བྱ། །ས་ཡི་ཆ་ནི་མ་ལུས་པ། །ཐམས་ཅད་རྡོ་རྗེའི་རང་
བཞིན་འགྱུར། །ཨོྃ་བཛྲ་ས་མ་ཡ་སཱུ་ཏྲ་མཱ་ཏི་ཀྲ་མ་ཧཱུྃ། སྔོན་དུ་ཚོན་རྩིའི་ཕྱེ་མ་ལ། །འབར་བའི་བལྟ་བས་ཡང་དག་བལྟ། །བཛྲ་རཱ་ག་ཞེས་བརྗོད་ན། །ཐམས་ཅད་རྡོ་རྗེའི་རང་བཞིན་འགྱུར། །ཨོྃ་བཛྲ་རཱ་ག་ཧཱུྃ། འཚམས་ཀྱི་
ཆ་ནི་ཐམས་ཅད་དང་། །སྒོ་ཁྱུད་ཀྱི་ནི་འཚམས་རྣམས་སུ། །རྡོ་རྗེ་རིན་ཆེན་རྣམས་ཀྱིས་སྤྲས། །ཕྱི་རོལ་དཀྱིལ་འཁོར་ཐིག་གདབ་བྱ། །ལོགས་དང་ཆ་ནི་མཉམ་པ་དང་། །ཀུན་ནས་ཆ་ནི་རྣམ་པར་ཕྱེ། །དཀྱིལ་འཁོར་
ཆ་ནི་རྣམ་པར་གསལ། །འཁོར་ལོའི་དཀྱིལ་འཁོར་ཐིག་གདབ་བྱ། །དེ་ཡི་ནང་གི་རིམ་པ་རུ། །ཞུགས་ནས་འཁོར་ལོ་དེ་མཚུངས་པ། །ཀུན་དུ་ཆ་ནི་མཉམ་པར་བྲི། །ཀ་བ་བརྒྱད་ཀྱིས་ཉེ་བར་མཛེས། །རྡོ་རྗེའི་ཀ་བའི་མདུན་
གནས་སུ། །དཀྱིལ་འཁོར་དག་ནི་ལྔ་ཡིས་བརྒྱན། །གནས་ལྔ་དག་ནི་ཐམས་ཅད་དུ། །འཁོར་ལོ་ལྔ་ནི་དགོད་པར་བྱ། །འཁོར་ལོའི་དཀྱིལ་འཁོར་དབུས་སུ་ནི། །ཀུན་དུ་བྲི་ཞིང་དགོད་པར་བྱ། །རྡོ་རྗེ་བསྙེམས་ཚུལ་གྱིས་
བལྟས་ནས། །རྡོ་རྗེ་སེམས་དཔའ་གཟུང་བར་བྱ། །ཨོྃ་བཛྲ་སཏྭ་ཧཱུྃ། དེ་ལ་དཀྱིལ་འཁོར་དབུས་སུ་ནི། །སངས་རྒྱས་རྒྱལ་པོ་དགོད་པར་བྱ། །གང་གི་ཐུགས་ལས་ངེས་བྱུང་བ། །གསང་བའི་ཚོགས་ནི་སྟུག་ཅིང་བརྟན། །རྣམ་
པར་སྣང་མཛད་རྣལ་འབྱོར་ཆེ། །ཕྱོགས་རྣམས་ཀུན་དུ་རྣམ་པར་གསལ། །གང་གི་མཚན་སྨོས་ཙམ་གྱིས་ནི། །སྡིག་པ་ཀུན་ལས་རྣམ་གྲོལ་འགྱུར། །འཁོར་ལོས་སྒྱུར་བ་ཚོགས་ཆེན་པོ། །སེམས་དཔའ་བཞི་པོ་རྒྱལ་པོ་ཆེ། །
ཕྱོགས་རྣམས་དག་ནི་ཐམས་ཅད་དུ། །རྡོ་རྗེ་ཤུགས་འཆང་དག་གིས་དགོད། །ཤར་དུ་རྡོ་རྗེ་སེམས་དཔའ་སྟེ། །ལྷོ་རུ་རྡོ་རྗེ་རིན་ཆེན་ནོ། །ནུབ་ཏུ་རྡོ་རྗེ་ཆོས་ཤེས་པ། །རྡོ་རྗེའི་ལས་ནི་བྱང་དུའོ། །རྡོ་རྗེ་སེམས་དཔའ་ལྔ་པོ་ནི། །
<pb id="91.231b"/>
ཐམས་ཅད་སངས་རྒྱས་ཅོད་པན་ལྡན། །རྒྱན་རྣམས་ཐམས་ཅད་ཀྱིས་སྤྲས་པ། །ནམ་བཟའ་དཀར་པོ་དག་བནབས་པ། །དེ་ལ་འདི་རྣམས་ཀྱི་སྙིང་པོ་ནི། ཨོྃ་སརྦ་ཡོ་གཱི་ཤྭ་ར་ཡ་ཧྲཱི་ཧཱུྃ། ཨོྃ་བཛྲ་སཏྭ་ཧཱུྃ། ཨོྃ་བཛྲ་རཏྣ་ཧཱུྃ། ཨོྃ་བཛྲ་དྷརྨ་ཧཱུྃ། ཨོྃ་བཛྲ་ཀརྨ་ཧཱུྃ། 
རྡོ་རྗེ་སེམས་དཔའ་རྡོ་རྗེ་ཆེ། །རྩེ་མོ་ལྔ་པ་དགོད་པར་བྱ། །རྡོ་རྗེ་རིན་ཆེན་རིན་པོ་ཆེ། །རྡོ་རྗེ་པད་མའི་པད་མ་སྟེ། །རྡོ་རྗེ་ལས་ཀྱི་རྡོ་རྗེ་ནི། །རྡོ་རྗེ་རྣོན་པོ་མཚོན་ཆ་ཆེ། །རྣམ་སྣང་རང་གི་ཕྱག་རྒྱ་ནི། །ཡེ་ཤེས་ཁུ་ཚུར་ཡོངས་
སུ་འཛིན། །ཟླ་བའི་དཀྱིལ་འཁོར་དང་ལྡན་པ། །འོད་ཀྱི་དབུས་སུ་ཡང་དག་གནས། །བདག་ཉིད་ཆེན་པོ་བཞི་པོ་ཀུན། །བཅོམ་ལྡན་འདས་ལས་རབ་ཏུ་བྱུང་། །གང་ན་འཁོར་ལོ་མེད་པ་ཡི། །དབུས་ཀྱི་འཁོར་ལོའི་
གྲྭ་བཞི་རུ། །བཙུན་མོ་ཆེན་མོ་ལྷ་མོ་བཞི། །དགོད་པའི་ཆོས་ཉིད་བསམ་པར་བྱ། །རྡོ་རྗེ་སེམས་མ་རྡོ་རྗེ་ཆོས། །དེ་བཞིན་རྡོ་རྗེ་རིན་ཆེན་མ། །རྡོ་རྗེ་ལས་མ་བཙུན་མོ་ཆེ། །དཀྱིལ་འཁོར་གྲྭ་བཞིར་བྲི་བར་བྱ། །རྡོ་རྗེ་སེམས་
མ་བྱང་སེམས་མ། །ཕ་རོལ་ཕྱིན་པ་ཆེན་པོ་མཆོག །ལྷ་མོ་ཆེན་མོ་རྡོ་རྗེ་ཆོས། །ཤེས་རབ་ཕ་རོལ་ཕྱིན་པ་མཆོག །དཔལ་ཆེན་རྡོ་རྗེ་རིན་ཆེན་མ། །བསོད་ནམས་ཀྱི་ནི་ཚོགས་གཏེར་བྱེད། །མཁའ་མཛོད་ཅེས་
བྱ་རྡོ་རྗེ་ལས། །ལས་ཀྱི་ཕ་རོལ་ཕྱིན་པ་མཆོག །དེ་ནས་འདི་རྣམས་ཀྱི་གསང་བའི་མིང་ནི། དཔལ་ཆེན་རྡོ་རྗེ་དཀར་མོ་དང་། །རྡོ་རྗེ་སྒྲོལ་མ་མཁའ་རྡོ་རྗེ། །རིགས་ཀྱི་དཀྱིལ་འཁོར་ཐམས་ཅད་ལས། །དེ་དག་
གསང་མཆོག་བླ་ན་མེད། །ཐམས་ཅད་ཟླ་བ་གང་འོད་ལྡན། །རྐེད་པར་བསྙེམས་བཅས་རོལ་པར་ལྡན། །ཇི་ལྟར་རྒྱལ་བའི་རྣམ་བཞི་བཞིན། །རང་གི་ཕྱག་མཚན་གྱིས་འབྲེལ་ཕྱག །སེང་གེའི་སྙོམས་ཚུལ་རོལ་ལྡན་
པ། །རྡོ་རྗེ་ཤུགས་ཀྱིས་སོང་ནས་སུ། །ཤར་གྱི་མི་བསྐྱོད་དཀྱིལ་འཁོར་ལ། །ཟླ་བའི་དབུས་སུ་མི་བསྐྱོད་པ། །སྟོན་པའི་ཕྱག་རྒྱ་ཡོངས་སུ་འཛིན། །མཁས་པས་ཡང་དག་བྲི་ཞིང་དགོད། །དེ་ཡི་ཕྱོགས་རྣམས
<pb id="91.232a"/>
ཡོངས་སུ་འཛིན། །མཁས་པས་ཡང་དག་བྲི་ཞིང་དགོད། །དེ་ཡི་ཕྱོགས་རྣམས་ཐམས་ཅད་དུ། །དམ་ཚིག་དག་ནི་བཞི་པོ་བྲི། །མདུན་དུ་ཕྱག་ན་རྡོ་རྗེ་སྟེ། །རྡོ་རྗེ་ལྕགས་ཀྱུ་གཡས་སུའོ། །རྡོ་རྗེ་ཆགས་པ་དེ་བཞིན་གཡོན། །
རྒྱབ་ཏུ་ལེགས་པ་ཡང་དག་བྲི། །རྒྱན་རྣམས་ཐམས་ཅད་ཀྱིས་སྤྲས་ཤིང་། །རྡོ་རྗེ་ཕྱེད་པའི་དབང་བསྐུར་ལྡན། །རྡོ་རྗེ་ཤུགས་ཀྱིས་སོང་ནས་ནི། །ལྷོ་ཡི་རིན་ཆེན་དཀྱིལ་འཁོར་དུ། །ཟླ་བའི་དབུས་སུ་རིན་ཆེན་འབྱུང་། །མཆོག་འཛིན་
པ་ཡི་ཕྱག་རྒྱ་འཛིན། །མཁས་པས་ཡང་དག་བྲི་ཞིང་དགོད། །དེ་ཡི་ཕྱོགས་རྣམས་ཐམས་ཅད་དུ། །རིན་ཆེན་སེམས་དཔའ་བཞི་པོ་ནི། །མདུན་དུ་རྡོ་རྗེ་རིན་ཆེན་ཏེ། །གཡས་སུ་རྡོ་རྗེ་གཟི་བརྗིད་དོ། །གཡོན་དུ་རྡོ་རྗེ་རྒྱལ་མཚན་ཏེ། །
རྒྱབ་ཏུ་བཞད་པ་ཡང་དག་བྲི། །རྒྱན་རྣམས་ཐམས་ཅད་ཀྱིས་སྤྲས་ཤིང་། །རྡོ་རྗེ་རིན་ཆེན་དབང་བསྐུར་ལྡན། །རྡོ་རྗེ་ཤུགས་ཀྱིས་སོང་ནས་ནི། །ནུབ་ཏུ་པད་མའི་དཀྱིལ་འཁོར་ལ། །ཆོས་ཀྱི་འཁོར་ལོ་ཡོངས་སུ་འཛིན། །དབུས་
སུ་འདུག་པ་འོད་དཔག་མེད། །སེམས་དཔའ་ཆེན་པོ་ཡེ་ཤེས་ཆེ། །ཕྱོགས་བཞི་རུ་ནི་དགོད་པར་བྱ། །རྡོ་རྗེ་ཆོས་ནི་མདུན་དུ་སྟེ། །གཡས་སུ་རྡོ་རྗེ་རྣོན་པོའོ། །གཡོན་དུ་རྡོ་རྗེ་འཁོར་ལོ་སྟེ། །རྡོ་རྗེ་སྨྲ་བ་རྒྱབ་ཏུའོ། །རྡོ་རྗེ་
ཤུགས་ཀྱིས་སོང་ནས་ཀྱང་། །བྱང་གི་ལས་ཀྱི་དཀྱིལ་འཁོར་ལ། །མཆོག་སྦྱིན་ཕྱག་རྒྱ་ཡོངས་སུ་འཛིན། །ཐུབ་པ་དོན་ཡོད་གྲུབ་པ་དགོད། །དེ་ཡི་ཕྱོགས་རྣམས་ཐམས་ཅད་ཏུ། །ལས་ཆེན་པོ་དག་ཡང་དག་བྲི། །ཀུན་
ནས་ཕྱོགས་ནི་བཞི་དག་ཏུ། །ཕྱག་ན་རང་གི་ཕྱག་མཚན་མཚོན། །མདུན་དུ་རྡོ་རྗེ་ལས་ཡིན་ཏེ། །གཡས་སུ་རྡོ་རྗེ་སྲུང་བའོ། །གཡོན་དུ་རྡོ་རྗེ་གནོད་སྦྱིན་ཏེ། །རྡོ་རྗེ་ཁུ་ཚུར་རྒྱབ་ཏུའོ། །དེ་ནས་ཕྱག་མཚན་བཅུ་དྲུག་དང་། །
དབུས་མ་ཉི་ཤུར་རབ་བཤད་བྱ། །བཅུ་དྲུག་དབུས་མ་ཉི་ཤུ་ནི། །གོ་རིམ་བཞིན་དུ་རབ་བཤད་བྱ། །ཇི་ལྟར་རིགས་ཤིང་འཚམ་པ་ལ། །རྡོ་རྗེ་ཆེན་པོ་རྩེ་ལྔ་པ། །རྡོ་རྗེ་རིན་ཆེན་རིན་པོ་ཆེ། །རྡོ་རྗེ་པད་མ་ཆེན་པོ་དང་། །རྡོ་རྗེ་
<pb id="91.232b"/>
རྣོན་པོ་དབུས་མ་ཡིན། །ཕྱག་ན་རྡོ་རྗེའི་རྡོ་རྗེ་ཆེ། །དེ་བཞིན་རྡོ་རྗེ་ལྕགས་ཀྱུ་འཛིན། །རྡོ་རྗེ་ཆགས་པ་གཞུ་ཉིད་དོ། །རྡོ་རྗེ་ལེགས་པའི་རྡོ་རྗེ་གཉིས། །རྡོ་རྗེ་རིན་ཆེན་ཆེན་པོ་ཆེ། །རྡོ་རྗེ་གཟི་བརྗིད་ཉི་མ་སྟེ། །རྡོ་རྗེ་རྒྱལ་མཚན་རྒྱལ་མཚན་
སྒྲེང་། །རྡོ་རྗེ་བཞད་པ་ཚེམས་ཆེན་པོ། །རྡོ་རྗེ་ཆོས་ཀྱི་པད་མ་ཆེས། །རྡོ་རྗེ་རྣོན་པོ་རལ་གྲི་བཟང་། །རྡོ་རྗེ་རྒྱུ་ཡི་འཁོར་ལོ་ཆེ། །རྡོ་རྗེ་སྨྲ་བའི་ཡི་གེ་སྟེ། །རྡོ་རྗེ་རྣོན་པོ་ལས་ཆེན་པོ། །རྡོ་རྗེ་བསྲུང་བའི་ཆོ་ག་སྟེ། །རྡོ་རྗེ་གནོད་སྦྱིན་མཆེ་
བ་ཆེ། །རྡོ་རྗེ་ཁུ་ཚུར་བསྡམས་པ་སྟེ། །ལྕགས་ཀྱུ་ཞགས་པ་ལྕགས་སྒྲོག་དང་། །དྲིལ་བུ་དག་ནི་སྒོ་བ་བཞི། །རྡོ་རྗེ་སེམས་མའི་རྡོ་རྗེ་ཆེ། །དེ་བཞིན་རྡོ་རྗེ་རིན་ཆེན་ནོར། །པད་མ་རྡོ་རྗེ་ཆོས་མ་སྟེ། །རྡོ་རྗེ་རྣོན་པོ་ལས་མ་ཡིན། །གྲྭ་
བཞི་དག་ཏུ་གསང་བ་ཡི། །ཕྱག་མཚན་དེ་རྣམས་དགོད་པར་བྱ། །འཁོར་ལོ་ཆེན་པོའི་ཕྱི་རོལ་གྱི། །གྲྭ་བཞི་དག་ནི་ཐམས་ཅད་དུ། །གསང་བའི་མཆོད་པ་རྣམ་པ་བཞི། །རྡོ་རྗེ་ལྷ་མོ་ཡང་དག་བྲི། །རྡོ་རྗེ་སྒེག་མོ་རྡོར་ཕྲེང་
མ། །དེ་བཞིན་རྡོ་རྗེ་གླུ་མ་ཉིད། །བསྙེམས་བཅས་ཕྲེང་བ་པི་བང་དང་། །གླུ་གར་གསང་བའི་ལྷ་མོ་རྣམས། །ཕྱི་རོལ་དཀྱིལ་འཁོར་འཚམས་རྣམས་སུ། །མཆོད་པའི་ལྷ་མོ་ཡང་དག་བྲི། །མེ་ཏོག་སྤོས་དང་དེ་བཞིན་དྲི། །
མར་མེ་ནུབ་བྱང་འཚམས་སུའོ། །མར་མེ་ལ་སོགས་བར་ཉིད་ཀྱིས། །ཕྱི་ཡི་དཀྱིལ་འཁོར་ཐམས་ཅད་དུ། །བསྐལ་པ་བཟང་པོའི་སེམས་དཔའ་ཆེ། །སྟོང་ནི་ངེས་པར་དགོད་པར་བྱ། །མཚན་མ་ཇི་བཞིན་ཅི་རིགས་
པས། །བྱམས་པ་ལ་སོགས་མ་ལུས་པ། །ཇི་ལྟར་མངོན་པར་འདོད་པ་ཡི། །སེམས་དཔའ་ཆེན་པོ་དགོད་པར་བྱ། །ཆོ་གའི་སྦྱོར་བ་འདི་ཡིས་ནི། །ཀུན་དུ་བྲི་ཞིང་དགོད་པར་བྱ། །རང་གི་སྙིང་པོས་ཀུན་དབབ་ཕྱིར། །
རང་རང་གི་ནི་སྙིང་པོ་ཡིན། །དེ་ལ་སྙིང་པོ་ནི་འདི་རྣམས་ཡིན་ནོ། །བཛྲ་པཱ་ཎི་ཧཱུྃ། བཛྲ་ཨྃ་ཀུ་ཤ་ཛཿ། བཛྲ་རཱ་ག་ཧོ། བཛྲ་སཱ་དྷུ་ས། དམ་ཚིག་མཆོག་གི་སྙིང་པོའོ། །ཨོྃ་བཛྲ་མ་ཎི་ཨོྂ། བཛྲ་ཏེ་ཛ་ཨ། བཛྲ་ཀེ་ཏུ་ཏྲཱྃ།
<pb id="91.233a"/>
བཛྲ་ཧཱ་ས་ཧཱ། བཛྲ་པདྨ་ཧྲཱིཿ། བཛྲ་ཏིཀྵྞ་དྷྃ། བཛྲ་ཧེ་དུ་མྃ། བཛྲ་བྷཱ་ཥ་རྃ། དབང་གི་སེམས་དཔའ་དང་། ཡེ་ཤེས་ཀྱི་སེམས་དཔའ་ཆེན་པོའི་སྙིང་པོའོ། །བཛྲ་ཀརྨ་ཀྃ། བཛྲ་རཀྵ་ཧྃ། བཛྲ་ཡཀྵ་ཧཱུྃ། བཛྲ་མུཥྚི་བྃ། ལས་ཀྱི་
སེམས་དཔའ་ཆེན་པོའི་སྙིང་པོའོ། །དེ་རྣམས་ནི་རབ་ཏུ་གནས་པའི་སྙིང་པོ་ཡིན་ནོ། །དེ་ནས་སངས་རྒྱས་ཀྱི་སྙིང་པོ་ནི། བཛྲ་ཧཱུྃ། རཏ་ན་ཏྲཱྃ། དྷརྨ་ཧྲཱིཿ། ཀརྨ་ཨཱ། ལྷ་མོ་རྣམས་ཀྱི་སྔར་བཤད་ཟིན་ཏོ། །སྒོ་སྲུངས་རྣམས་ཀྱི་
ཡང་དེ་བཞིན་ནོ། །ཆོ་གའི་སྦྱོར་བ་འདི་ཡིས་ནི། །དཀྱིལ་འཁོར་ཐམས་ཅད་དགོད་པར་བྱ། །དེ་ནས་རྡོ་རྗེ་སློབ་དཔོན་གྱི་ལས་བཤད་པར་བྱ་སྟེ། ཀུན་ནས་རྡོ་རྗེ་རྣལ་འབྱོར་གྱིས། །ཆོས་ཀྱི་བློ་ཅན་གྱིས་བྲི་བྱ། །དཔལ་མཆོག་
དང་པོ་ལས་གསུངས་པའི། །སེམས་དཔའི་ཕྱག་རྒྱ་བཅིང་བར་བྱ། །ཐེག་པ་ཆེན་པོ་མངོན་པར་རྟོགས། །ལན་བདུན་དུ་ནི་བརྗོད་པར་བྱ། །ཕྱི་རོལ་དཀྱིལ་འཁོར་འཁོར་ལོ་ལ། །ལན་བདུན་དུ་ནི་བསྐོར་བར་བྱ། །འཁོར་ལོའི་
དཀྱིལ་འཁོར་རྫོགས་པར་ནི། །མཁས་པས་ཐམས་ཅད་བལྟ་བར་བྱ། །གལ་ཏེ་ཆད་དམ་ལྷག་ཀྱང་རུང་། །རྡོ་རྗེ་ཤུགས་ཀྱིས་དག་པར་བྱ། །འཁོར་ལོ་ཆེན་པོ་དག་པར་བྱས། །སངས་རྒྱས་རྣལ་འབྱོར་ཡང་དག་གཟུང་། །
རྒྱལ་བ་རྣམས་ལ་བདག་ཉིད་ནི། །དབུལ་བའི་ལས་ནི་ཀུན་དུ་བྱ། །དེ་ནས་ཡོ་བྱད་ཐམས་ཅད་ཀྱིས། །དཀྱིལ་འཁོར་ལ་ནི་མཆོད་པར་བྱ། །ཅི་འབྱོར་པས་ནི་བྱ་བ་སྟེ། །དམན་པར་གྱུར་ཀྱང་ཉེས་པ་མེད། །འབྱོར་པ་ཅི་སྙེད་
ཡོད་པ་ཀུན། །གོ་རིམ་བཞིན་དུ་རབ་ཏུ་དབུལ། །བུམ་པ་གང་བ་འབུམ་ཕྲག་གམ། །སྟོང་ངམ་ཡང་ན་བརྒྱ་ཡང་རུང་། །མར་མེ་འབུམ་ཕྲག་སྟོང་ངམ་ནི། །ཡང་ན་སྟོང་ངམ་བརྒྱ་ཡང་རུང་། །དྲི་དང་སྤོས་ཀྱི་སྣོད་འབུམ་
འམ། །ཡང་ན་སྟོང་ངམ་བརྒྱ་ཡང་རུང་། །ག་པུར་ཨ་ག་རུ་ཉིད་དང་། །དུ་རུ་སྐ་དང་ཙན་དན་སོགས། །མང་སྦྱར་དྲི་ཞིམ་དང་ལྡན་པ། །སྤོས་རྣམས་འདི་དག་བསྲེག་པར་བྱ། །གསེར་རམ་དངུལ་གྱི་སྣོད་དག་དང་། །
<pb id="91.233b"/>
ས་ལས་བྱས་ཀྱང་ཉེས་པ་མེད། །ཡོ་བྱད་ཇི་སྙེད་ཡོད་པ་ཀུན། །དཀྱིལ་འཁོར་དུ་ནི་གཞག་པར་བྱ། །དེ་ལ་སྐོང་བུ་སྟོང་ཕྲག་གམ། །མར་མེ་སྡོང་བུ་ཤིན་ཏུ་འབར། །ཐ་ན་མར་མེ་སྣོད་གཅིག་སྟེ། །མ་ཚང་གྱུར་ཀྱང་ཉེས་པ་མེད། །
དར་ནི་ཕྱར་བར་བྱེ་བ་བྲེ། །རྔ་ཡབ་ཕྲེང་བས་རྣམ་པར་བརྒྱན། །དྲ་བ་དྲ་བ་ཕྱེད་པས་སྤྲས། །ཟླ་བ་ཕྱེད་པས་ཉེ་བར་མཛེས། །སྣ་ཚོགས་བཞོན་པ་བརྒྱ་འམ་ནི། །སྟོང་ཕྲག་གཅིག་ཀྱང་ཉེས་པ་མེད། །ཐམས་ཅད་མ་ཚང་
ཅིག་ཉིད་ཀྱང་། །བདེ་བས་རོལ་མོ་མཆོག་རྣམས་བྱ། །ཕན་པའི་ཟས་ནི་སྟོང་ཕྲག་དང་། །བྱེ་བྲག་དག་ནི་རྒྱ་མཚོ་ཚོགས། །བཅའ་བ་སྣ་ཚོགས་པ་ཡང་སྟེ། །གལ་ཏེ་མ་ཚང་ཉེས་པ་མེད། །དྲི་དང་གོས་བཟང་ཐམས་ཅད་
དང་། །དྲི་ཞིམ་པ་ཡི་བྱུག་པ་དང་། །བྱ་བ་མཆོག་ནི་ཉེ་བར་མཛེས། །བླ་རེ་རྣམ་པ་སྣ་ཚོགས་དང་། །སྣ་ཚོགས་དྲི་ཡི་ཆུས་བཀང་བ། །བུམ་པ་ཤིན་ཏུ་ཡིད་འོང་དང་། །མེ་ཏོག་ཤིང་ནི་བརྒྱ་ཉིད་དང་། །བཞི་ཡང་ཉེས་
པར་མི་འགྱུར་རོ། །དྲི་དང་མེ་ཏོག་ཐམས་ཅད་དང་། །བདུག་པ་ཡིད་དུ་འོང་བ་ཀུན། །གལ་ཏེ་སྦྱོར་བ་ལྡན་གྱུར་ན། །མཆོད་པ་རྣམ་པ་ཐམས་ཅད་བྱ། །མཆོད་པ་དང་ནི་གཏོར་མ་ཉིད། །ཇི་བཞིན་སྒྲུབ་པ་པོས་
དེ་ཕུལ། །དེ་བཞིན་དངོས་གྲུབ་རྫུ་འཕྲུལ་ནི། །མཐོང་བའི་ཆོས་ལ་ཐོབ་པར་འགྱུར། །སྔར་ནི་ཇི་སྐད་བསྒྲགས་པ་བཞིན། །ཐམས་ཅད་ཆོ་ག་བཞིན་དུ་དགོད། །སངས་རྒྱས་ཀུན་ལ་དབུལ་བྱ་ཞིང་། །མཆོད་པ་
ཉིད་ཀྱང་རབ་ཏུ་བྱ། །དེ་ནས་དཀྱིལ་འཁོར་འཁོར་ལོ་ཡི། །དབུས་ཀྱི་འཁོར་ལོ་ཕྱག་བྱས་ནས། །པུས་མོ་བཙུགས་ཏེ་འདུག་ནས་ནི། །ཡང་དག་པར་ནི་དགུག་པར་བྱ། །སེམས་དཔའ་རྡོ་རྗེ་ལྕགས་ཀྱུ་བཅིང་། །
རྡོ་རྗེ་ལྕགས་ཀྱུ་བརྗོད་པར་བྱ། །ཉི་ཤུ་གཅིག་ཏུ་བཟླས་པ་ཡིས། །དེ་བཞིན་གཤེགས་རྣམས་ཀུན་དུ་གཤེགས། །དེ་ནས་སྒོ་སྲུངས་བཅིངས་ནས་ནི། །ཡི་གེ་ཛཿནི་ཡོངས་སུ་བརྗོད། །རྡོ་རྗེ་ཅན་ནི་ཐམས་ཅད་
<pb id="91.234a"/>
དགུག །ཐེ་ཚོམ་མེད་པར་གཤེགས་པར་གྱུར། །རྡོ་རྗེ་ཞགས་པ་བཅིངས་ནས་ནི། །ཆོ་ག་ཇི་བཞིན་ངེས་པར་གཞུགས། རྡོ་རྗེ་ལྕགས་སྒྲོག་བཅིངས་ནས་ནི། །དབང་དུ་ཡང་ནི་རྟག་ཏུ་བྱ། །རྡོ་རྗེ་དྲིལ་བུའི་ཕྱག་རྒྱ་
ཡིས། །དེ་དག་ཉིད་ཀྱང་དབབ་པར་བྱ། །རྡོ་རྗེ་གནས་པའི་ཕྱག་རྒྱ་ཡིས། །གནས་རྣམས་ཀུན་ནི་དགོད་པར་བྱ། །ཅི་ནུས་པར་ནི་རབ་ཏུ་བསྒྲགས། །དེ་ནས་མཆོད་པ་རབ་ཏུ་བྱ། །སྤོས་དང་མེ་ཏོག་ལ་སོགས་པའི། །
ཕྱག་རྒྱའི་དཀྱིལ་འཁོར་ཀུན་ལ་སྦྱར། །བདག་ཉིད་དབུལ་དང་མཆོད་པ་དང་། །བཤགས་དང་གསོལ་བ་བཏབ་ལ་སོགས། །བྱང་ཆུབ་སེམས་ནི་བསྐྱེད་ནས་ཀྱང་། །སྡོམ་པ་ཡང་དག་སྤྱད་པར་བྱ། །རྡོ་རྗེ་
སེམས་དཔའི་ཕྱག་རྒྱ་ཆེས། །བདག་ཉིད་ལ་ནི་དབང་བསྐུར་བྱ། །སེ་གོལ་དག་ནི་བརྡབ་བྱ་ཞིང་། །སངས་རྒྱས་ཐམས་ཅད་བསྡུ་བར་བྱ། །སངས་རྒྱས་སྲས་དང་བཅས་པ་ཀུན། །བཀུག་ཅིང་རབ་ཏུ་བཅུག་
ནས་ནི། །རྡོ་རྗེ་ལྕགས་སྒྲོག་ཡང་དག་དབབ། །རྡོ་རྗེ་སེམས་དཔའི་ཕྱག་རྒྱ་ཆེས། །དྲལ་ནས་དེ་ནི་ཡང་དག་དབབ། །རྡོ་རྗེ་ཡེ་ཤེས་བླ་ན་མེད། །ཡེ་ཤེས་དག་པ་སྐྱེ་བར་འགྱུར། །སེམས་དཔའི་ཡེ་ཤེས་འབབ་
པར་འགྱུར། །རྡོ་རྗེ་དབབ་པ་ཡང་དག་བརྗོད། །ཇི་སྟེ་བབས་པར་མ་གྱུར་ན། །ཡི་གེ་ཨ་ཡིས་དྲིལ་བུ་དཀྲོལ། །མཚམས་མེད་ལྔ་པོ་བྱེད་པ་ཡི། །རྡོ་རྗེ་སློབ་དཔོན་འདི་ལྟ་བུ། །ཡེ་ཤེས་དམ་པ་སྐྱེ་འགྱུར་
ཞིང་། །རྨད་དུ་བྱུང་བའང་འདིས་མཐོང་འགྱུར། །བརྒྱ་ལས་རྩ་བདུན་ལྷག་པ་ཉིད། །མཚན་མའང་དེ་ལས་ལྷག་འབྱུང་འགྱུར། །གཞན་དག་གང་ཡང་རུང་བ་ཉིད། །གལ་ཏེ་བསོད་ནམས་སྐལ་བ་ཆེ། །དེས་
ནི་སངས་རྒྱས་ཐམས་ཅད་མཐོང་། །ཡང་ན་བྱང་ཆུབ་སེམས་དཔའ་འམ། །ཡང་ན་རྡོ་རྗེ་འཛིན་གང་ཉིད། །ཡང་ན་འོད་ཟེར་འཕྲོས་པས་མཐོང་། །ཧཱུྃ་སྒྲོགས་འབྲུག་གི་སྒྲ་དང་ནི། །སྤོས་དང་མེ་ཏོག་དག་གི་