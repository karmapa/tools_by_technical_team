<pb id="91.88b"/>
པས་གོས་པར་མི་འགྱུར་རོ། །དེ་ནས་བྱང་ཆུབ་སེམས་དཔའ་རྡོ་རྗེ་སྤྱན་གྱིས་རང་གི་པད་མའི་གསང་བ་འདི་གསུངས་སོ། །འདོད་ཆགས་འདྲ་བའི་བདེ་བ་མེད། །རྒྱལ་བ་ལ་ནི་དེ་ཕུལ་ལ། །གཞན་གྱི་ཆུང་མ་སེམས་ཅན་
ཕྱིར། །བསྟེན་པས་བསོད་ནམས་ཐོབ་པར་འགྱུར། །དེ་ནས་བྱང་ཆུབ་སེམས་དཔའི་རྡོ་རྗེ་སྣ་ཚོགས་ཀྱིས་རང་གི་ལས་ཀྱི་གསང་བ་འདི་གསུངས་སོ། །སེམས་ཅན་ཐམས་ཅད་ཕན་ཕྱིར་དང་། །སངས་རྒྱས་རྣམས་ཀྱི་བསྟན་
པའི་ཕྱིར། །ལས་རྣམས་ཐམས་ཅད་བྱས་པ་ཡིས། །བསོད་ནམས་ཤིན་དུ་མང་པོ་རྙེད། །དེ་ནས་བཅོམ་ལྡན་འདས་རྣམ་པར་སྣང་མཛད་དེ་བཞིན་གཤེགས་པས་བཅོམ་ལྡན་འདས་གསང་བ་འཛིན་པའི་རྡོ་རྗེ་འཆང་བ་ལ་
ལེགས་སོ་ཞེས་བསྟོད་པ། ལེགས་སོ་རྡོ་རྗེ་སེམས་དཔའ་ཁྱོད། །རྡོ་རྗེ་རིན་ཆེན་ཁྱོད་ལེགས་སོ། །རྡོ་རྗེ་ཆོས་ཁྱོད་ལེགས་པ་སྟེ། །རྡོ་རྗེ་ལས་ནི་ཁྱོད་ལེགས་སོ། །མདོ་འདི་ལེགས་པར་སྨྲས་པ་སྟེ། །རྡོ་རྗེ་ཐེག་པ་བླ་ན་
མེད། །དེ་བཞིན་གཤེགས་པ་ཀུན་གྱི་གསང་། །ཐེག་པ་ཆེན་པོ་མངོན་འདུས་པའོ། །དེ་བཞིན་གཤེགས་པ་ཐམས་ཅད་ཀྱི་དེ་ཁོ་ན་ཉིད་བསྡུས་པ་ལས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་དམ་ཚིག་ཅེས་བྱ་བའི་
རྟོག་པའི་རྒྱལ་པོ་ཆེན་པོ་རྫོགས་སྷོ།།  །<head n="3" t="འགྲོ་བ་ཐམས་ཅད་འདུལ་བ་ཞེས་བྱ་བའི་དཀྱིལ་འཁོར་ཆེན་པོའི་ཆོ་ག་རྒྱས་པ།" type="rgyaspa" zh="84.195"/><bampo n="463.6">།བམ་པོ་དྲུག་པ། དེ་ནས་ཡང་དེ་བཞིན་གཤེགས་པ་ཐམས་ཅད་གཅིག་ཏུ་འདུས་ཏེ་བཅོམ་ལྡན་འདས་ཕྱག་ན་རྡོ་རྗེ་དེ་ཉིད་ཀྱིས་ཆོས་ཐམས་ཅད་ཀྱི་བདག་པོ་སྤྱན་རས་གཟིགས་
ཀྱི་དབང་པོ་ལ་མཚན་བརྒྱ་རྩ་བརྒྱད་པ་འདིས་གསོལ་བ་བཏབ་པ། པད་མོའི་སེམས་དཔའ་པད་མོ་ཆེ། །འཇིག་རྟེན་དབང་ཕྱུག་དབང་ཕྱུག་ཆེ། །སྤྱན་རས་གཟིགས་དབང་བསྟན་པའི་མཆོག །རྡོ་རྗེ་ཆོས་ལ་ཕྱག་
འཚལ་ལོ། །ཆོས་ཀྱི་རྒྱལ་པོ་དག་པ་ཆེ། །སེམས་ཀྱི་རྒྱལ་པོ་བློ་གྲོས་ཆེ། །པད་མའི་བདག་ཉིད་པད་མ་ཆེ། །པད་མའི་མགོན་ཁྱོད་ཕྱག་འཚལ་ལོ། །པད་མ་ལས་བྱུང་པད་བཟང་འོད། །པད་མོ་དག་པར་རབ་དག་བྱེད། །
<pb id="91.89a"/>
རྡོ་རྗེ་པད་མ་པད་མཆོག་ལུས། །པད་མ་པད་མ་ཁྱོད་ཕྱག་འཚལ། །སྣ་ཚོགས་ཆེན་པོ་སྣང་བ་ཆེ། །དོགས་པ་ཆེན་པོ་ཆེ་དང་མཚུངས། །བརྟན་པ་ཆེན་པོ་དཔའ་བ་ཆེ། །དཔའ་ཆེན་ཁྱོད་ལ་ཕྱག་འཚལ་ལོ། །
སེམས་ཅན་བསམ་པ་ཐེག་པ་ཆེ། །རྣལ་འབྱོར་ཆེན་པོ་མེས་པོ་ཆེ། །བདེ་ཟ་བདེ་བྱེད་དག་པའི་དོན། །སངས་རྒྱས་པད་མ་ཁྱོད་ཕྱག་འཚལ། །ཆོས་དེ་ཉིད་དོན་དམ་པའི་ཆོས། །དག་པའི་ཆོས་ནི་ཆོས་རབ་འཛིན། །
ཆོས་ཆེན་པོ་དང་ཆོས་བཟང་མཆོག །ཆོས་ཀྱི་འཁོར་ལོ་ཁྱོད་ཕྱག་འཚལ། །སངས་རྒྱས་སེམས་དཔའ་སེམས་བཟང་མཆོག །ཆོས་ཀྱི་སེམས་དཔའ་ཆོས་མཆོག་འཛིན། །སེམས་དཔའ་དམ་པ་སེམས་
མཆོག་འཛིན། །སེམས་དཔའ་སེམས་དཔའ་ཁྱོད་ཕྱག་འཚལ། །སྤྱན་རས་གཟིགས་དབང་མགོན་པོ་མཆོག །མགོན་པོ་ཆེན་པོ་རྣམ་གཟིགས་པ། །འཇིག་རྟེན་སྣང་བ་འཇིག་རྟེན་དོན། །འཇིག་རྟེན་མགོན་པོ་
ཁྱོད་ཕྱག་འཚལ། །འཇིག་རྟེན་ཡི་གེ་ཡི་གེ་ཆེ། །ཡི་གེ་མཆོག་ནི་ཡི་གེ་འདྲ། །ཡི་གེ་ཡི་གེ་ཐམས་ཅད་གཟིགས། །འཁོར་ལོའི་ཡི་གེ་ཁྱོད་ཕྱག་འཚལ། །ཕྱག་ན་པད་མ་ཕྱག་ཆེན་པོ། །དབུགས་འབྱིན་པ་ནི་སྦྱིན་
པ་པོ། །སངས་རྒྱས་ཆོས་ནི་སངས་རྒྱས་ཆེ། །སངས་རྒྱས་བདག་ཉིད་ཁྱོད་ཕྱག་འཚལ། །སངས་རྒྱས་གཟུགས་ནི་གཟུགས་ཆེན་པོ། །རྡོ་རྗེའི་གཟུགས་ནི་གཟུགས་བཟང་འཆང་། །ཆོས་ཀྱི་སྣང་བ་གཟི་བརྗིད་
མཆོག །འཇིག་རྟེན་སྣང་ཁྱོད་ཕྱག་འཚལ་ལོ། །པད་མའི་དཔལ་ནི་མགོན་པོ་མཆོག །ཆོས་དཔལ་མགོན་པོ་མགོན་ལྡན་པ། །ཚངས་པའི་མགོན་པོ་ཚངས་ཆེན་པོ། །ཚངས་སྲས་ཁྱོད་ལ་ཕྱག་འཚལ་ལོ། །སྣང་
བའི་སྣང་མཆོག་སྣང་བའི་གཙོ། །སྣང་གསལ་ཤིན་དུ་སྣང་བ་པོ། །སྣང་བའི་མགོན་པོ་སྣང་བ་ཆེ། །སངས་རྒྱས་སྣང་ཁྱོད་ཕྱག་འཚལ་ལོ། །སངས་རྒྱས་དབང་བསྐུར་སངས་རྒྱས་མཆོག །སངས་རྒྱས་སྲས་པོ་མཁས་
<pb id="91.89b"/>
ཆེན་པོ། །སངས་རྒྱས་དབང་བསྐུར་གཙུག་གི་མཆོག །སངས་རྒྱས་སངས་རྒྱས་ཁྱོད་ཕྱག་འཚལ། །སངས་རྒྱས་སྤྱན་ནི་སྤྱན་ཆེན་པོ། །ཆོས་སྤྱན་གཟིགས་པ་ཆེན་པོ་ཡི། །ཏིང་འཛིན་ཡེ་ཤེས་ཐམས་ཅད་པ། །རྡོ་རྗེ་སྤྱན་ཁྱོད་
ཕྱག་འཚལ་ལོ། །བདག་ཉིད་ཀུན་གྱི་ཡོན་ཏན་འདི། །ཁྱོད་ནི་མཚན་རྒྱ་རྩ་བརྒྱད་རྣམས། །བསྟོད་ནས་གོམས་པར་བྱེད་པ་ན། །འཇིག་རྟེན་དབང་པོ་ཐོབ་པར་འགྱུར། །དཔའ་བོ་ཁྱོད་ལ་གསོལ་བཏབ་པ། །རང་གི་རིགས་
རྣམས་བསྐྱེད་ནས་ཀྱང་། །ཆོས་ཀྱི་འཁོར་ལོ་དམ་པ་ནི། །ཐུབ་པ་ཆེན་པོས་བཤད་པར་གསོལ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་པོས་དེ་བཞིན་གཤེགས་པ་ཐམས་ཅད་ཀྱིས་གསོལ་
བ་བཏབ་པའི་ཚིག་ཐོས་ནས་བཅོམ་ལྡན་འདས་ཤཱཀྱ་ཐུབ་པ་དེ་བཞིན་གཤེགས་པ་ག་ལ་བ་དེར་མངོན་དུ་ཕྱོགས་ཏེ་འདུག་ནས་རྡོ་རྗེ་པད་མ་དེ་རང་གི་ཐུགས་ཀར་བཞག་སྟེ་ཆེད་དུ་བརྗོད་པ་འདི་ཆེད་དུ་བརྗོད་དོ། །ཨེ་
མའོ། །རབ་ཏུ་དག་པ་བདག་གི་རྡོ་རྗེ་པད་མ་འདི། །ཕ་ཡིན་འདི་ནི་བདག་གི་བུ། །རིགས་འདི་བྱིན་གྱིས་བརླབ་པར་མཛོད། །དེ་ནས་བཅོམ་ལྡན་འདས་རྣམ་པར་སྣང་མཛད་དེ་བཞིན་གཤེགས་པ་ཐམས་ཅད་ཀྱི་
རྡོ་རྗེ་ཆོས་ཀྱི་དམ་ཚིག་ལས་བྱུང་བའི་བྱིན་གྱི་བརླབས་པད་མོ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་དམ་ཚིག་ཅེས་བྱ་བ་དེ་བཞིན་གཤེགས་པ་ཐམས་
ཅད་ཀྱི་སྙིང་པོ་འདི་རང་གི་ཐུགས་ཀ་ནས་ཕྱུང་ངོ་། །ཧྲཱིཿ། དེ་ནས་དེ་བྱུང་མ་ཐག་ཏུ་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་པད་མ་ལྟ་བུའི་འོད་ཟེར་ཁ་དོག་དང་། གཟུགས་དང་། རྟགས་དང་། སྤྱོད་ལམ་དང་། འོད་
རྣམ་པ་དུ་མ་བྱུང་སྟེ་འཇིག་རྟེན་གྱི་ཁམས་ཐམས་ཅད་དུ་འདོད་ཆགས་ལ་སོགས་པ་རྣམ་པར་དག་པ་དང་། ཆོས་ཉིད་ཀྱི་ཡེ་ཤེས་ཡང་དག་པར་སྦྱངས་ནས་ཡང་སླར་ལོག་སྟེ་འཕགས་པ་སྤྱན་རས་གཟིགས་ཀྱི་དབང་
<pb id="91.90a"/>
པོའི་ཐུགས་ཀར་ཞུགས་སོ། །དེ་ནས་བཅོམ་ལྡན་འདས་ཀྱིས་དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་དམ་ཚིག་ཅེས་བྱ་བས་རང་གི་རིག་པ་དམ་པ་འདི་གསུངས་སོ། །ཨོྃ་བཛྲ་པད་མོཏྟ་མ་ཧྲཱིཿ། དེ་ནས་བྱང་ཆུབ་སེམས་
དཔའ་ཆེན་པོ་ཕྱག་ན་རྡོ་རྗེས་རང་གི་རིག་པ་དམ་པ་འདི་གསུངས་སོ། །ཨོྃ་བཛྲ་བིདྱ་ཧཱུྃ་ཕཊ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྙིང་པོས་རང་གི་རིག་པ་དམ་པ་འདི་གསུངས་སོ། །ཨོྃ་བཛྲ་རརྣོཏྟ་མ་ཏྲཱི། 
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྤྱན་གྱིས་རང་གི་རིག་པ་དམ་པ་འདི་གསུངས་སོ། །ཨོྃ་བཛྲ་བི་དྱཏྟ་མ་ཧྲཱིཿ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྣ་ཚོགས་ཀྱིས་རང་གི་རིག་པ་དམ་པ་འདི་
གསུངས་སོ། །ཨོྃ་བཛྲ་བིདྱོ་ཏྟ་མ་ཨཿ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་ཀྱི་དབང་པོས་གཟུགས་ཐམས་ཅད་སྟོན་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། འགྲོ་བ་
ཐམས་ཅད་འདུལ་བའི་དམ་ཚིག་ཅེས་བྱ་བའི་རང་གི་སྙིང་པོ་འདི་གསུངས་སོ། །ཨོྃ་བཛྲ་ཧཱུྃ་ཧྲཱིཿཧོ། །དེ་ནས་དེ་སྨྲས་མ་ཐག་ཏུ་འཕགས་པ་སྤྱན་རས་གཟིགས་ཀྱི་དབང་པོའི་ཐུགས་ལས་བཅོམ་ལྡན་འདས་རྡོ་རྗེ་འཛིན་པ་དེ་ཉིད་འཕགས་
པ་སྤྱན་རས་གཟིགས་དབང་པོའི་གཟུགས་འཛིན་པ་པད་མ་ལ་ཞུགས་ཏེ། ཕྱག་རྒྱའི་མཚན་མ་པད་མོ་འཛིན་པའི་ཁ་དོག་དང་། གཟུགས་དང་། ཆ་ལུགས་དང་། རྒྱན་སྣ་ཚོགས་པ་དེ་བཞིན་གཤེགས་པ་ལ་སོགས་པ་སེམས་དཔའ་
ཐམས་ཅད་ཀྱི་གཟུགས་འཛིན་པ། བྱང་ཆུབ་སེམས་དཔའ་ཆེན་པོའི་ལུས་སུ་གྱུར་ནས་བྱུང་སྟེ། འཇིག་རྟེན་གྱི་ཁམས་ཐམས་ཅད་དུ་སེམས་ཅན་ཐམས་ཅད་ཇི་ལྟར་འདུལ་བར་སོ་སོའི་གཟུགས་སུ་བསྟན་ནས་མ་ལུས་པ་ལུས་པ་
མེད་པའི་སེམས་ཅན་གྱི་ཁམས་གདུལ་བར་བྱས་ཏེ་ཡང་སླར་ལོགས་ནས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་ཚུལ་དུ་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པའི་ཕྱོགས་ཐམས་ཅད་ཀྱི་ཟླ་བའི་དཀྱིལ་
<pb id="91.90b"/>
འཁོར་རྣམས་ལ་འཁོད་ནས་ཆེད་དུ་བརྗོད་པ་འདི་ཆེད་དུ་བརྗོད་དོ། །ཨེ་མའོ་སངས་རྒྱས་ཐམས་ཅད་ཀྱི། །ཐབས་ནི་སྙིང་རྗེ་བདག་ཉིད་དེ། །གང་དུ་ཐབས་ཀྱིས་འདུལ་མཛད་ན། །ལྷ་རྣམས་སུ་ཡང་འགྱུར་བ་ཡིན། །དེ་ནས་ཡང་
བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་ཀྱི་དབང་པོས་རང་གི་རིགས་བསྐྱེད་ནས་དེ་བཞིན་གཤེགས་པ་ཐམས་ཅད་ལ་སེམས་ཅན་ཐམས་ཅད་ལ་མི་འཇིགས་པ་སྦྱིན་པ་
དང་། དོན་དང་། གྲུབ་པ་དམ་པ་དང་། རྡོ་རྗེ་ཆོས་ཉིད་ཀྱི་ཡེ་ཤེས་དང་། མངོན་པར་ཤེས་པའི་འབྲས་བུའི་རྒྱུ་རྙེད་པའི་ཕྱིར་ཕུལ་ནས་འགྲོ་བ་ཐམས་ཅད་འདུལ་བ་ཞེས་བྱ་བའི་དཀྱིལ་འཁོར་ཆེན་པོ་འདི་བཤད་དོ། །དེ་ནས་རབ་ཏུ་
བཤད་བྱ་བ། །དཀྱིལ་འཁོར་ཆེན་པོ་དམ་པ་སྟེ། །རྡོ་རྗེ་དབྱིངས་དང་འདྲ་བས་ན། །འགྲོ་བ་འདུལ་བ་ཞེས་བྱ་སྟེ། །གྲུ་བཞི་པ་ལ་སྒོ་བཞི་པ། །རྟ་བབས་བཞིས་ནི་བརྒྱན་པ་དང་། །སྲད་བུ་བཞི་དང་ལྡན་པ་སྟེ། །དར་དང་ཕྲེང་བས་
བརྒྱན་པ་དང་། །དཀྱིལ་འཁོར་གྲྭ་ནི་ཐམས་ཅད་དང་། །སྒོ་དང་སྒོ་ཁྱུད་མཚམས་རྣམས་སུ། །རྡོ་རྗེ་རིན་ཆེན་གྱིས་བརྒྱན་པར། །ཕྱི་རོལ་དཀྱིལ་འཁོར་སྲད་བུ་བྲེ། །དེ་ཡི་ནང་དུ་སྲད་བུ་ནི། །གྲུ་བཞི་པར་ནི་བྲི་བར་བྱ། །གཉིས་པའི་
གྲྭ་ནི་སྒོ་གདོད་ཅིང་། །པད་མ་འདྲ་བར་བྱ་བ་ཡིན། །ཀ་བ་བརྒྱད་ཀྱི་ཚུལ་དུ་ནི། །པད་མ་འདབ་མ་བརྒྱད་པ་བྲི། །དེ་ཡི་གེ་སར་དབུས་སུ་ནི། །སངས་རྒྱས་ཀྱི་ནི་སྐུ་གཟུགས་བཞག་དེ་ལ་སངས་རྒྱས་གཞག་པའི་སྙིང་པོ་ནི་འདི་
ཡིན་ནོ། །བུདྡྷ་ཧཱུྃ། སངས་རྒྱས་ཕྱོགས་ཀུན་བྲི་བ་ནི། །པད་མའི་དབུས་སུ་གནས་པ་ཡི། །རྡོ་རྗེ་རིན་ཆེན་པད་མ་དང་། །སྣ་ཚོགས་པད་མའང་དེ་བཞིན་ནོ། །དེ་ལ་དེ་རྣམས་ཀྱི་སྙིང་པོ་ནི་འདི་ཡིན་ནོ། །ཨོྃ་ཧཱུྃ་ཧྲཱཿཀྲྀ། འགྲོ་བ་འདུལ་
བའི་དཀྱིལ་འཁོར་དུ། །རྡོ་རྗེ་ཤུགས་ཀྱིས་བརྒལ་ནས་ནི། །དེར་ནི་སྤྱན་རས་གཟིགས་དབང་བྲི། །གཟུགས་རྣམས་ཐམས་ཅད་འབྱིན་པ་སྟེ། །དེ་ཡི་ཕྱོགས་ནི་ཐམས་ཅད་དུ། །རྡོ་རྗེ་འགྱིང་ལ་སོགས་ཚུལ་དུ། །སངས་
<pb id="91.91a"/>
རྒྱས་ལ་སོགས་སེམས་དཔའ་ཆེ། །མཚན་མ་པད་མ་འཆང་བ་བྲི། །དེ་དག་གི་སྙིང་པོ་ནི་འདི་དག་ཡིན་ནོ། །ཨཱཿཨོྃ་ཏ་ཐཱ་ག་ཏ་དྷརྨ་ཧཱུྃ། ཨོྃ་བཛྲ་པད་མ་ཨྃ་ཀུ་ཤ་ཀོ་ཥ་དྷཱ་ར་བཛྲ་སཏྭ་ཧཱུྃ་ཕཊ། ཨོྃ་མཱ་ར་ཡ་མཱ་ར་ཡ་པདྨ་
ཀུ་སུ་མ་ཨཱ་ཡུ་དྷ་དྷ་ར་ཨ་མོ་གྷ་ཤ་ར་ཧོ། ཨོྃ་པདྨ་སམྦྷ་པདྨ་ཧསྟ་སཱ་དྷུ་ཧཱུྃ། རྡོ་རྗེ་ཤུགས་ཀྱིས་བརྒལ་ནས་ནི། །དཀྱིལ་འཁོར་གཉིས་པ་དེ་བཞིན་ཏེ། །དེ་ཡི་དབུས་སུ་བྲི་བ་ནི། །ཐོར་ཚུགས་དབུས་ནའང་དེ་བཞིན་གཤེགས། །
དེ་ཡི་ཕྱོགས་ནི་ཐམས་ཅད་དུ། །ཁྲོ་གཉེར་ལ་སོགས་ཚུལ་དུ་ནི། །མཚན་མར་པད་མ་འཆང་བྲི་བ། །ལྟག་འོག་གོ་རིམ་ཇི་བཞིན་བྱ། །དེ་ལ་དེ་དག་གི་སྙིང་པོ་ནི་འདི་རྣམས་ཡིན་ནོ། །ཧཱུྃ། ཨོྃ་པདྨ་བྷྲྀ་ཀུ་ཊཱི་ཊི་ཊི་ཏྲ། ཨོྃ་པདྨ་སཱུ
རྱ་ཛྭཱ་ལ་ཧཱུྃ། ཨོྃ་པདྨ་མ་ཎི་ཀེ་ཏུ་དྷ་ར། ཙནྡྲ་པྲ་ཧ་ད་ལ་ཨ་བ་ལོ་ཀི་ཏེ་ཤྭ་ར་ད་ཧི་མེ་སརྦ་ཨརྟ་ན་ཤཱི་གྷྲྃ་ས་མ་ཡ་ཧཱུྃ། ཨོྃ་པདྨ་ཨཊྚ་ཧཱ་ས་ཨེ་ཀ་དཪྴ་མུ་ཀ་ཧ་ཧ་ཧ་ཧ་ཧཱུྃ། རྡོ་རྗེ་ཤུགས་ཀྱིས་བརྒལ་ནས་ནི། །དཀྱིལ་འཁོར་
གསུམ་པའང་དེ་བཞིན་ཏེ། །སེམས་དཔའ་ཆེན་པོ་སྙོམས་ཞུགས་པར། །པད་མའི་སྟེང་དུ་བཞུགས་པར་བྲི། །དེ་ཡི་ཕྱོགས་ནི་ཐམས་ཅད་དུ། །ལྟག་འོག་གོ་རིམ་ཇི་བཞིན་བྱ། །པད་མ་ལ་སོགས་ཚུལ་དུ་ནི། །
སེམས་དཔའ་ཆེན་པོ་རྣམས་ཀྱང་བཞག །དེ་ལ་དེ་དག་གི་སྙིང་པོ་ནི་འདི་རྣམས་ཡིན་ནོ། ཧྲཱིཿ། ཨོྃ་ཏཱ་རཱ་པདྨ་ཨ་བ་ལོ་ཀ་ཡ་མཱ་མ་ས་མ་ཡ་སཏྭ་ཧཱུྃ། ཨོྃ་པདྨ་ཀུ་མཱ་ར་པདྨ་ཤཀྟི་དྷ་ར་ཁ་ཊ་གེ་ན་ཙྪིནྡ་ཙྪིནྡ་ཧཱུྃ་ཕཊ། 
ཨོྃ་པདྨ་ནཱི་ལ་ཀཎྠ་ཤ་ར་ཀ་ཙཀྲ་ག་ཏ་པདྨ་པཱ་ཎི་བྱཱ་གྷྲ་ཙཪྨྨ་ནི་བ་ས་ནི་ཀྲིཥྞ་སརྦ་ཀྲྀ་ཏ་ཡཛྙོ་པ་བཱ་ཏི་ཨ་ཛ་ནརྨྨ་བ་ཙ་ཙནྟོཏ། དྷ་རི་ཡ་ནཱ་རཱ་ཡ་ཎ་རུྰ་པ་དྷ་རེ་ཏྲཱི་ནི་མུ་ཁ་ཨཊྚཊྚ་ཧཱ་ས་ན་པྲ་བེ་ཤ་ཡ་ས་མ་ཡ་ན། དེ་ཧི་མ་སིདྡྷི་ཨི་
བ་ལོ་ཀི་ཏེ་ཤྭ་ར་ཧཱུྃ། ཨོྃ་བྲཧྨ་པདྨ་སྃ་བྷ་བ་ཛ་པ་ཛ་པ་པདྨ་པྟ་ཤ་ཧཱུྃ། རྡོ་རྗེ་ཤུགས་ཀྱིས་བརྒལ་ནས་ནི། །དཀྱིལ་འཁོར་བཞི་པའང་དེ་བཞིན་ཏེ། །དེར་ནི་པདྨ་ཞལ་བཞི་པ། །པད་མ་མདུང་རྩེ་ཐོགས་པར་བྲི། །
<pb id="91.91b"/>
དེ་ཡི་ཕྱོགས་ནི་ཐམས་ཅད་དུ། །རྡོ་རྗེ་གར་ལ་སོགས་ཚུལ་དུ། །མཚན་མ་པད་མ་འཛིན་བྲི་བ། །སེམས་དཔའ་ཆེན་པོའི་ཆོ་ག་བཞིན། །དེ་རྣམས་ཀྱི་སྙིང་པོ་ནི་འདི་རྣམས་ཡིན་ནོ། ཧྲཱིཿ། ཨོྃ་པདྨ་ནརྟེ་ཤྭ་ར་ནཱ་ཐ་པཱུ་ཛ་ཡ་
སརྦ་ཏ་ཐཱ་ག་ཏ་བཛྲ་ཀརྨ་ས་མ་ཡ་ཨཱ་ཀཪྵ་ཡ་པྲ་བེ་ཤ་ཡ་བནྡྷ་ཡ་ཨཱ་བེ་ཤ་ཡ་སརྦ་ཀཪྨ་སིདྡྷི་མེ་པྲ་ཡཙྪ་ཨ་བ་ལོ་ཀི་ཏེ་ཤྭ་ར་ཧཱུྃ། ཨོྃ་བ་ཡ་ན་དྷ་ཏ་ད་ཨ་བ་ལོ་ཀི་ཏེ་ཤྭ་རཀྵ་བནྡྷ་ཡ་ཀ་བ་ཙེ་ས་མ་ཡེ་ཧཱུྃ། ཨོྃ་མ་ཧཱ་
པྲ་ཙཎྚེ་བི་ཤྭ་ར་རཱུ་པ་ཙི་ཀ ། པདྨ་དཾ་ཨཱ་ཀ་རཱ་ལ་བི་ཤྭ་ན་བཛྲ་ཧྲྀ་ཡ་སརྦ་པདྨ་ཡཀྵ་ཁཱ་ད་ཁཱ་ད་དྷི་ཀེ། ཨོྃ་པདྨ་མུཥྚི་ས་མ་ཡ་སྟྭྃ་བནྡྷ་ཧཱུྃ་ཕཊ། རྡོ་རྗེ་ཤུགས་ཀྱིས་བརྒལ་ནས་ནི། །གྲྭ་རྣམས་ཀུན་དུ་བྲི་
བ་ནི། །རྡོ་རྗེ་སྒེག་མོ་ལ་སོགས་ཚུལ། །པད་མ་སྒེག་མོ་ལ་སོགས་ལྷ། །དེ་དག་གི་ནི་ཕྱག་རྒྱ་འདི་རྣམས་སོ། །ཨོྃ་པདྨ་ལཱ་སྱེ་རཱ་ག་ཡ་མ་ཧཱ་དེ་བི་རཱ་ག་མ་ཧཱ་པཱུ་ཛ་ས་མ་ཡ་ཧཱུྃ། ཨོྃ་པདྨ་མཱ་ལེ་ཨ་བྷི་ཥིཉྩ། ཨ་བྷི་
ཥེ་ཀ་པཱུ་ཛཱ་ས་མ་ཡ་ཧཱུྃ། ཨོྃ་པདྨ་གཱི་ཏེ་གཱི་ཏེ་པཱུ་ཛཱ་ས་མ་ཡ་ཧཱུྃ། ཨོྃ་པདྨ་ནྲྀ་ཏྱེ་ནྲྀ་ཏྱ་སརྦ་པཱུ་ཛ་པྲ་བརྟ་ན་ས་མ་ཡེ་ཧཱུྃ། རྡོ་རྗེ་ཤུགས་ཀྱིས་བརྒལ་ནས་ནི། །ཕྱི་རོལ་དཀྱིལ་འཁོར་གྲྭ་རྣམས་སུ། །པད་མའི་མཆོད་པ་
ལ་སོགས་བཞི། །མཆོད་པའི་ལྷ་མོ་རྣམས་བྲིའོ། །དེ་ལ་དེ་དག་གི་མཆོད་པའི་ཕྱག་རྒྱ་ནི་འདི་རྣམས་ཡིན་ནོ། །ཨོྃ་པདྨ་དྷུ་པེ་པུྰ་ཛ་ས་མ་ཡེ་པྲ་ཧླ་ད་ཡ་པདྨ་ཀུ་ལ་དེ་ཡི་ཏེ་མ་ཧཱ་ག་ཎི་པདྨ་ར་ཏི་ཧཱུྃ། ཨོྃ་པདྨ་པུ་
ཥྤེ་པཱུ་ཛཱ་ས་མ་ཡ་པདྨ་བཱ་སི་ནི་མ་ཧཱ་ཤྲི་ཡེ་པདྨ་ཀུ་ལ་པྲ་ཏི་ཧ་ར་སརྦ་ཨརྠ་སཱ་དྷ་ཡ་ཧཱུྃ། ཨོྃ་པདྨ་དཱི་པ་པཱུ་ཛཱ་ས་མ་ཡེ་པདྨ་ཀུ་ལ་སུནྡ་རི་མ་ཧཱ་དུ་ཏྱ་ཨཱ་ལོ་ཀ་བཛྲ་བ་ཙི་ན་ཡ་པདྨ་ས་ར་སྭ་ཏི་ཧཱུྃ། ཨོྃ་པདྨ་གནྡྷ་པཱུ་
ཛཱ་ས་མ་ཡེ་མ་ཧཱ་པདྨ་ཀུ་ལ་ཙི་ཏེ་ཀུ་རུ་སརྦ་ཀཪྨཱ་ཎི་མེ་པདྨ་སིདྡྷི་ཧཱུྂ། དེ་ནས་པད་མའི་སྒོ་བཞི་པོ། །ཀུན་དུ་ཚོགས་སོགས་ཇི་བཞིན་དུ། །ཇི་ལྟ་བ་བཞིན་ལེགས་བྲི་བ། །དེ་དག་སྙིང་པོ་དོན་གྱིས་བྲི། །ཨོྃ་ཧ་ཡ་
<pb id="91.92a"/>
ཡ་གྲཱི་བ་མ་ཧཱ་པདྨ་ཨྃ་ཀུ་ཤ་ཡ་ཨཱ་ཀཪྵ་ཡ་ཤཱི་གྷྲྃ་སརྦ་པདྨ་ཀུ་ལ་ས་མ་ཡྃ་པདྨ་ཨྃ་ཀུ་ཤ་དྷཱ་ར་ཧཱུྃ་ཛཿ། ཨོྃ་ཨ་མོ་གྷ་པཱ་ཤ་ཀྲོ་དྷ་ཨཱ་ཀཪྵ་ཡ་པྲ་བེ་ཤ་ཡ་མ་ཧཱ་བ་ཤུ་པ་ཏི་ཡ་མ་བ་རུ་ཎ་ཀུ་བེ་ར་བྲཧྨ་
བེ་ཤ་དྷཱ་ར་པདྨ་ཀུ་ལ་ས་མ་ཡཱྃ་ཧཱུྃ་ཧཱུྃ། ཨོྃ་པདྨ་སྥོ་ཊ་སྥོ་ཊ་བནྡྷ་སརྦ་པདྨ་ཀུ་ལ་ས་མ་ཡཱྃ་ཤཱི་གྷྲྃ་ཧཱུྃ་བྃ། ཨོྃ་ཥྃ་མུ་ཁ་ས་ནངྐུ་མཱ་ར་བེ་ཤ་དྷ་ར་པདྨ་གྷཎྚེ་ཨཱ་བེ་ཤ་ཡ་སརྦ་པདྨ་ཀུ་ལ་ས་མ་ཡཱྃ་སརྦ་མུ་དྲཱྃ་བནྡྷ་ཡ་སརྦ་སིདྡྷི་ཡོ
མེ་པྲ་ཡཙྪ་པདྨ་ཨཱ་བེ་ཤ་ཨཿཨཿཨཿཨཿ། དེ་ནས་འགྲོ་བ་ཐམས་ཅད་འདུལ་བ་ཞེས་བྱ་བའི་པད་མའི་དཀྱིལ་འཁོར་གྱི་ཆོ་ག་རྒྱས་པ་བཤད་དོ། །དེ་ལ་དང་པོ་ཁོ་ནར་པད་མའི་སློབ་དཔོན་ཉིད་རྡོ་རྗེ་པད་མ་དམ་ཚིག་གི་
ཕྱག་རྒྱ་བཅིངས་ལ་ཇི་ལྟ་བ་བཞིན་དུ་ཞུགས་ཏེ། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་ཚུལ་དུ་སྙིང་པོ་འདིས་ལས་རྣམས་བྱའོ། །ཨོྃ་མ་ཧཱ་པདྨ་སྥོ་ཊ་ཨ་དྷི་ཏིཥྛ་ཨ། དེ་ནས་དེ་བཞིན་དུ་བཀའ་མནོས་ནས་དམ་
ཚིག་གི་ཕྱག་རྒྱས་བདག་ཉིད་དབང་བསྐུར་ཏེ། པད་མའི་དབྱིབས་བསླབས་ནས་རང་གི་པད་མའི་མིང་བརྗོད་ལ་པད་མ་ལྕགས་ཀྱུ་ལ་སོགས་པས་ལས་རྣམས་བྱའོ། །དེ་ནས་ཆོས་ཀྱི་ཕྱག་རྒྱ་དེ་དག་ཉིད་ཀྱིས་
སེམས་དཔའ་ཆེན་པོ་རྣམས་བསྒྲུབ་པར་བྱའོ། །དེ་ནས་དངོས་གྲུབ་རྣམས་ཀྱང་དེ་བཞིན་ནོ། །དེ་ནས་པད་མའི་སློབ་མ་རྣམས་གཞུག་པར་བྱ་སྟེ། དེ་ལས་དང་པོར་པད་མའི་སློབ་མ་རྣམས་མནའི་སྙིང་པོ་བྱིན་ལ་
འདི་སྐད་དུ་བསྒོ་བར་བྱའོ། །དེང་ནྀ་ཁྱོད་ཀྱི་སྙིང་ག་ན། །པད་མ་སེམས་དཔའ་ཉིད་བཞུགས་ཏེ། །ཇི་སྟེ་ཚུལ་འདི་སྨྲས་ན་ནི། །དེ་མ་ཐག་ཏུ་དྲལ་ཏེ་གཤེགས། །དེ་ནས་ཡང་འདི་སྐད་དུ་བསྒོ་བར་བྱས་ཏེ། གསང་བའི་
ཆོ་ག་རྒྱས་པ་འདི་སུ་ལ་ཡང་མ་སྨྲ་ཤིག །ཁྱོད་ཀྱིས་མི་བདེ་བ་མ་སྤངས་པས་དུས་བྱས་ནས་སེམས་ཅན་དམྱལ་བར་ལྟུང་བར་གྱུར་ཏ་རེ། དེ་ནས་སྙིང་པོ་འདིས་དམ་ཚིག་གི་ཕྱག་རྒྱ་བཅིང་བར་བྱའོ། །ཨོྃ་བཛྲ་
<pb id="91.92b"/>
པདྨ་ས་མ་ཡ་སྟྭྃ། དེ་ནས་གོས་དཀར་པོ་བགོས་ལ་དར་དཀར་པོས་གདོང་གཡོགས་ནས་གཞུག་པར་བྱ་སྟེ། སྙིང་པོ་ནི་འདི་ཡིན། ཨོྃ་པདྨ་ས་མ་ཡ་ཧཱུྃ། དེ་ནས་ལས་རྣམས་ཇི་ལྟ་བ་བཞིན་དུ་བྱས་ནས་པད་མའི་དབྱིབས་ལག་
ཏུ་སྦྱིན་ནོ། །ཨོྃ་པདྨ་ཧསྟ་བཛྲ་དྷརྨ་ཧ་ན་པ་ལ་ཡ་ཧེ་ནི། དེས་ཀྱང་འདི་སྐད་དུ་པད་མའི་ཆོས་ཉིད་ཇི་ལྟ་བུ་ལགས་ཞེས་དྲི་བར་བྱའོ། །དེ་ལ་ཡང་འདི་སྐད་དུ་བརྗོད་པར་བྱའོ། །ཇི་ལྟར་པད་མོ་དམར་པོ་འདི། །འདོད་པའི་ཉེས་
པས་མི་ཆགས་བཞིན། །ཐམས་ཅད་དག་པར་བསྒོམས་ན་ནི། །དེ་བཞིན་སྡིག་པས་ཆགས་མི་འགྱུར། །དེ་ལ་ཆོས་ཉིད་ནི་འདི་ཡིན་ནོ། །དེ་ནས་པད་མའི་རིགས་ཀྱི་ཕྱག་རྒྱའི་ཡེ་ཤེས་བསླབ་པར་བྱ་སྟེ། སྙིང་ལ་པད་མ་
བྲིས་ནས་ཀྱང་། །པད་མ་བསྒོམས་ན་སྙིང་ག་ཡི། །པད་མ་དཔལ་ཡང་དབང་འགྱུར་ན། །བུད་མེད་ཕལ་ལ་སྨོས་ཅི་དགོས། །དཔྲལ་བར་སངས་རྒྱས་དབྱིབས་བྲིས་ཏེ། །རྟག་ཏུ་བསྒོམ་པ་བྱས་ན་ནི། །བསྒོམ་པ་དེས་ནི་མྱུར་
དུ་ཡང་། །དབང་བསྐུར་བ་ཡང་ཐོབ་པར་འགྱུར། །ཁ་ཡི་ནང་དུ་ལྕེ་སྟེང་དུ། །སངས་རྒྱས་དབྱིབས་ནི་རབ་བསྒོམས་ན། །སྒྲ་དབང་ལྷ་མོ་བདག་ཉིད་ཀྱི། །རྟག་ཏུ་ཁ་ན་གནས་པར་འགྱུར། །གཙུག་ཏོར་དབུས་སུ་པད་མ་ནི། །
སྙོམས་པར་ཞུགས་ཏེ་བཞག་ནས་ཀྱང་། །གཙུག་ཏོར་པད་མ་བསྒོམས་ན་ནི། །མཁའ་ལ་འགྲོ་བའང་དེ་དབང་འགྱུར། །དེ་དག་གི་སྙིང་པོ་ནི་འདི་རྣམས་ཡིན་ནོ། །ཨོྃ་པདྨ་ཤྲེ་ཡྃ་བྷཱ་ཥ་ཡ་ཧོ། །ཨོྃ་པདྨ་ཨ་བྷི་ཥེ་ཀ་པྲ་ཡཙྪ་བྃ། 
པདྨ་ས་རསྠི་བི་ཤོ་དྷ་ཡ་ཧཱུྃ། ཨོྃ་པདྨ་ཨུ་དྷ་གྲྃ་བ་ཤིཾ་ཀུ་རུ་ཛ། རྩིག་པའམ་ཡང་ནམ་མཁའ་ལའང་རུང་། །པད་མ་དམ་པ་བསྒོམས་ན་ནི། །འདི་ནི་སེམས་ཅན་ཐམས་ཅད་ཀྱང་། །དབང་དུ་བྱེད་པ་དམ་པའོ། །ཁ་འམ་ཡང་
ན་ཕྱོགས་གཞན་དུ། །པད་མ་དམ་པ་བསྒོམས་ནས་ཀྱང་། །གང་ཚེ་མཐོང་བ་དེ་ཚེ་བླངས། །ཅི་དགའ་བར་ནི་མི་སྣང་འགྱུར། །རྩིག་པའམ་ཡང་ན་ནམ་མཁའ་ལ། །པད་མ་རྒྱ་གྲམ་བྲིས་ན་ནི། །གང་ཚེ་མཐོང་ནས་བླངས་
<pb id="91.93a"/>
པ་ཡི། །དེ་ཚེ་སྣ་ཚོགས་གཟུགས་དེ་འགྱུར། །ཁ་འམ་ཡང་ན་ཕྱོགས་གཞན་དུ། །རྡོ་རྗེ་པད་མ་བསྒོམས་ནས་ཀྱང་། །དེ་བླངས་སྐད་ཅིག་ཉིད་ཀྱིས་ནི། །པད་མའི་རིག་པ་འཛིན་པར་འགྱུར། །དེ་དག་གི་སྙིང་
པོ་ནི་འདི་རྣམས་ཡིན་ནོ། །ཨོྃ་བཛྲ་ཛ་གད་བ་ཤི་ཛྙཱ་ན་པདྨ་ཨཱ་བེ་ཤ་ཡ། ཨོྃ་ཛྙཱ་ན་པདྨ་ཏིཥྛ་ཨ་ཤ་ན་བ་ཀུ་རུ་བྃ། ཨོྃ་ས་མཱ་དྷི་བི་ཤྭ་པདྨ་ཏིཥྛ་རཱུ་པྃ་ནེ་དྷཱ་ར་ཤ་ཡ་བྷ་ག་བཱྃ་བྃ། ཨོྃ་ས་མཱ་དྷི་བཛྲ་པད་མོཥྛ་ཨ་དྷི་ཏིཥྛ་ཤཱི་གྷྲྃ་
ཏི། དཀྱིལ་འཁོར་ལ་སོགས་ཐམས་ཅད་དུ། །སྤྱན་རས་གཟིགས་དབང་བྲིས་ནས་ནི། །དེ་ཡི་མདུན་དུ་རྟ་མགྲིན་གྱི། །ཕྱག་རྒྱ་མཆོག་གིས་འདྲེན་པར་བྱ། །དཀྱིལ་འཁོར་ལ་སོགས་ཐམས་ཅད་དུ། །སྤྱན་རས་
གཟིགས་དབང་བྲི་བར་བྱ། །ངེས་པའི་ཞགས་པ་ཕྱག་རྒྱ་ཡིས། །འགྲོ་བ་ཐམས་ཅད་དེས་དབང་བྱེད། །དཀྱིལ་འཁོར་ལ་སོགས་ཐམས་ཅད་དུ། །སྤྱན་རས་གཟིགས་དབང་བྲི་བར་བྱ། །དེ་ཡི་མདུན་དུ་པད་མ་ཡི། །
ལྕགས་སྒྲོག་མཆོག་གི་ཕྱག་རྒྱ་བཅིངས། །དཀྱིལ་འཁོར་ལ་སོགས་ཐམས་ཅད་དུ། །སྤྱན་རས་གཟིགས་དབང་བྲི་དེ་ཡི། །མདུན་དུ་པད་མ་དྲིལ་བུ་ཡིས། །ཐམས་ཅད་འབེབས་པའི་དམ་པའོ། །དེ་ལ་དེ་
དག་གི་སྙིང་པོ་ནི་འདི་རྣམས་ཡིན་ནོ། །ཨོྃ་པདྨོ་ཨཱ་ཀཪྵ་ཡ་སརྦ་མ་ཧཱ་སཏྭྃ་ཧཱུྃ་ཛཿཨོྃ་ཨ་མོ་གྷ་པཱ་ཤ་ཀྲོ་དྷ་ཧཱུྃ་ཧོ་ཧི་ཨོྃ་པདྨ་སྥོ་ཊ་བྃ། ཨོྃ་པདྨ་གྷཎྚཱ་ཨཱ་བེ་ཤ་ཡ་སརྦ་ཨཿ། བདག་ཉིད་ཀྱིས་ནི་བདག་ཉིད་ཉིད། །
པད་མ་ཞལ་བཞི་སེམས་དཔར་ཡང་། །བསྒོམས་ཏེ་དེ་ནས་གྲུབ་ནས་ནི། །སྐད་ཅིག་གིས་ནི་གཟུགས་མ་འགྱུར། །དེ་ལྟར་བདག་ཉིད་བདག་ཉིད་ཀྱིས། །རྡོ་རྗེ་ཆོས་ཀྱི་ཏིང་འཛིན་གནས། །པད་མ་པད་མ་བསྒོམས་
ན་ནི། །ཟད་མི་ཤེས་པའི་གོ་འཕང་འཐོབ། །སྤྱན་རས་གཟིགས་དབང་གཙུག་ཏོར་དབུས། །བདག་གིས་སངས་རྒྱས་གཟུགས་སུ་ནི། །བདག་ཉིད་ཀྱིས་ནི་བསྒོམས་གྱུར་ན། །ཚེ་དཔག་མེད་པའང་མཉམ་པར་འགྱུར། །
<pb id="91.93b"/>
སྣ་ཚོགས་གཟུགས་ཀྱིས་ཏིང་འཛིན་གནས། །སྣ་ཚོགས་གཟུགས་ཀྱི་ཏིང་འཛིན་དུ། །བདག་ཉིད་ཀྱིས་ནི་བསྒོམས་ན་ནི། །སྤྱན་རས་གཟིགས་དབང་མཉམ་པར་འགྱུར། །དེ་ལ་དེ་དག་གི་སྙིང་པོ་རྣམས་ནི་འདི་ཡིན་ནོ། །
པདྨ་བི་ཤྭ། དྷརྨ་ཀཱ་ཡ་པདྨ། བུདྡྷ་ཨ་བྷི་ཥེ་ཀ་ཨ་བ་ལོ་ཀི་ཏེ་ཤྭ་ར། དེ་ནས་དཀྱིལ་འཁོར་ཆེན་པོ་ཐམས་ཅད་ཀྱི་ཕྱག་རྒྱའི་ཡེ་ཤེས་བསླབ་བོ། །དེ་ལ་རེ་ཞིག་དང་པོར་ནི་ཕྱག་རྒྱ་ཆེན་པོའི་ཡེ་ཤེས་ཡིན་ཏེ། ཇི་ལྟར་རི་
མོའི་ཚུལ་དུ་ནི། །ཟླ་བའི་དཀྱྀལ་འཁོར་དབུས་གནས་ཤིང་། །པད་མ་ལ་གནས་སེམས་དཔར་ནི། །བདག་ཉིད་ཀྱིས་ནི་བདག་ཉིད་བསྒོམ། །དེ་ནས་དེ་དག་གི་ལས་ནི་འདི་དག་ཡིན་ནོ། །སངས་རྒྱས་ཕྱག་རྒྱ་ཆེ་བཅིངས་ན། །
ཚེ་དཔག་མེད་དང་མཉམ་པར་འགྱུར། །རྡོ་རྗེ་པད་མ་བཅིངས་ན་ནི། །སྤྱན་རས་གཟིགས་དབང་མཉམ་པར་འགྱུར། །སངས་རྒྱས་དབང་གིས་བཅིངས་ན་ནི། །བདེ་བར་གཤེགས་པས་དེ་དབང་བསྐུར། །པད་མ་པད་
མའི་ཏིང་འཛིན་འཐོབ། །སྣ་ཚོགས་ཀྱིས་ནི་སྣ་ཚོགས་མཆོག །སྣ་ཚོགས་གཟུགས་ཀྱིས་འདུལ་བ་དང་། །སངས་རྒྱས་རིན་ཆེན་དབང་བསྐུར་འགྱུར། །པད་མ་སེམས་དཔའི་ཏིང་འཛིན་གྱིས། །པད་མ་ཁྲོ་བོ་
དབང་ཕྱུག་དཔལ། །རྡོ་རྗེ་འཇིག་རྟེན་དབང་ཕྱུག་གིས། །པད་མ་འདོད་པའི་དངོས་གྲུབ་མཆོག །སངས་རྒྱས་དབང་གིས་སངས་རྒྱས་ཉིད། །རྡོ་རྗེ་པད་མ་གྲུབ་མཆོག་སྦྱིན། །འདོད་པའི་པད་མ་རབ་འདོད་ལྡན། །དགའ་བ་
ཡིས་ནྀ་ལེགས་པ་སྦྱིན། །ཁྲོ་གཉེར་གྱིས་ནི་ཁྲོ་ཞིར་འགྱུར། །པད་མའི་ཉི་མ་གཟི་བརྗིད་མཆོག །པད་མ་ཟླ་བས་མཛེས་པ་ཆེ། །བཞད་པས་རབ་བཞད་གྲུབ་པ་འཐོབ། །གྲོལ་བས་དངོས་གྲུབ་མཆོག་འཐོབ་བོ། །
པད་མ་རལ་གྲིས་ལོངས་སྤྱོད་འཐོབ། །མགྲིན་སྔོན་གྱིས་ནི་འགུགས་པ་ཆེ། །གོས་དཀར་གྱིས་ནི་དངོས་གྲུབ་འཐོབ། །པད་མ་གར་དབང་གིས་འགྲུབ་སྟེ། །མི་འཇིགས་རྟག་ཏུ་འཇིགས་པ་མེད། །རབ་གཏུམ་གྱིས་ནི་མ་
<pb id="91.94a"/>
ལུས་འདུལ། །པད་མ་ཁུ་ཚུར་རབ་ཏུ་སྒྲུབ། །སྒེག་མོ་དགའ་ཞིང་ཕྲེང་བ་ནོར། །གླུར་བླངས་གར་བདེ་བདུག་པས་ཚིམ། །མེ་ཏོག་མཛེས་ཤིང་མེ་མར་ལྟ། །དྲིས་ནི་མཆོག་གི་དྲིར་ཡང་
འགྱུར། །རྟ་མགྲིན་གྱིས་ནི་ཡང་དག་འགུགས། །གདོན་མི་ཟ་བར་དབང་དུ་བྱེད། །པད་མ་ལྕགས་སྒྲོག་བཅིང་བ་ཆེ། །དྲིལ་བུས་ཀུན་ནས་འབེབས་བྱེད་དོ། །དེ་ནས་པད་མའི་རིགས་ཀྱི་དམ་ཚིག་གི་ཕྱག་རྒྱའི་ཡེ་ཤེས་
ཡིན་ཏེ། རྡོ་རྗེ་བསྡམས་པ་བཅིངས་ནས་ནི། །མཐེ་བོ་མཐེའུ་ཆུང་མཉམ་པར་བསྒྲེང་། །ཕྱག་རྒྱ་འདི་ནི་ཆོས་དམ་ཚིག །སངས་རྒྱས་ཆོས་ནི་རབ་ཐོབ་བྱེད། །རྡོ་རྗེ་བསྡམས་པ་བཅིངས་ནས་ནི། །མཛུབ་མོ་གུང་མོ་སྲིན་ལག་
མཉམ། །སངས་རྒྱས་རིགས་མཆོག་ཕྱག་རྒྱ་དེ། །སངས་རྒྱས་ཉིད་དུ་འགྲུབ་པར་བྱེད། །རྡོ་རྗེ་བསྡམས་པ་བཅིངས་ནས་ནི། །གུང་མོ་རྡོ་རྗེ་རབ་མཉམ་པ། །འདི་ནི་རྡོ་རྗེ་རིག་དམ་པའི། །ཕྱག་རྒྱ་ཡིན་ཏེ་རྡོ་རྗེ་འགྲུབ། །དེ་ལས་གུང་
མོ་རིན་ཆེན་འདྲ། །རྡོ་རྗེ་རིན་ཆེན་རབ་འགྲུབ་བྱེད། །གུང་མོ་པད་མའི་ཚུལ་དུ་བྱས། །པད་མའི་དངོས་གྲུབ་ཐོབ་པར་བྱེད། །རྡོ་རྗེ་ཐལ་མོ་བསྡམས་ནས་ནི། །རྡོ་རྗེའི་ལས་ནི་བྱེད་པར་འགྱུར། །ཆོས་ཀྱི་རྡོ་རྗེ་བཅིངས་ན་ནི། །སྐད་ཅིག་
གིས་ནི་དམ་ཚིག་འགྲུབ། །རྡོ་རྗེ་བསྡམས་ལས་མཛུབ་མཉམ་པས། །སངས་རྒྱས་དངོས་གྲུབ་ཐོབ་པར་བྱེད། །དེ་ནས་རབ་ཏུ་བཤད་བྱ་བ། །སེམས་དཔའི་ཕྱག་རྒྱ་ཁྱད་པར་དུ། །རྡོ་རྗེ་ཐལ་མོ་བསྡམས་ནས་ཀྱང་། །གུང་
མོ་མཉམ་པར་བསྡམས་ནས་ནི། །མཐེ་བོ་མཐེའུ་ཆུང་ཕྱེ་བ་ནི། །སྣ་ཚོགས་པད་མར་བཤད་པ་ཡིན། །དེ་ལས་མཐེ་བོ་གཉིས་བསྣོལ་ཏེ། །མཛུབ་གཉིས་རྩེ་མོ་སྤྲད་ལ་དགུག །དབུས་ཀྱི་རྡོ་རྗེ་སྤྱི་གཙུག་ཕུད། །
གཙུག་ཕུད་སངས་རྒྱས་ཡིན་པར་བཤད། །རྡོ་རྗེ་བསྡམས་པ་དམ་བྱས་ལ། །མཐེ་བོ་མཉམ་ཏེ་བཏུད་ནས་ནི། །མཛུབ་མོ་གཉིས་ནི་རྩེ་སྤྲད་དགུག །བཀན་ནས་ཏིང་ངེ་འཛིན་དུ་བཅུག །ཐལ་མོ་པད་མོ་
<pb id="91.94b"/>
མཉམ་སྦྱར་ལ། །མཛུབ་མོ་རྡོ་རྗེར་མཉམ་ན་ནི། །མཐེ་བོ་ངོས་ལ་སྦྱར་བ་འདི། །ངེས་པའི་དབང་ཕྱུག་ཕྱག་རྒྱའོ། །རྡོ་རྗེ་བསྡམ་པ་བསྡམས་ནས་ནི། །ལེགས་པར་བཀན་ཏེ་བཅིངས་ནས་ཀྱང་། །མཐེ་བོ་གཉིས་ནི་
པད་མར་སྒྲེང་། །སངས་རྒྱས་པད་མ་ཡིན་པར་བཤད། །མཐེ་བོ་གཉིས་ནི་རྡོ་རྗེར་མཉམ། །མཛུབ་མོ་ལྕགས་ཀྱུ་རལ་གྲིར་བྱ། །མཐེའུ་ཆུང་གཉིས་ནི་སོ་སོར་དབྱེ། །གུང་མོ་སྲིན་ལག་པད་མོར་བྱ། །པད་མ་མཉམ་པར་
རབ་སྦྱར་ལ། །མཛུབ་མོས་མཛུབ་མོ་གཟུང་ནས་སུ། །འདྲེན་པར་བྱེད་པ་པད་མའི་མདའ། །ཐལ་མོ་མཉམ་པར་སྦྱར་ནས་བཀན། །ལེགས་པའི་ཕྱག་རྒྱ་བཅིངས་ན་ནི། །ལེགས་སོ་ཞེས་བྱ་སྦྱིན་པར་བྱེད། །པད་མའི་ལེགས་པ་
ཡིན་པར་གྲགས། །ཐལ་མོ་མཉམ་པར་རབ་སྦྱར་ལ། །མཛུབ་མོ་རྩེ་མོ་མཉམས་སྟེ་དགུག །མཐེའུ་ཆུང་ཕྱེ་ནས་མཛོད་པུར་བཞག །པད་མ་ཁྲོ་གཉེར་ཞེས་བྱའོ། །རྡོ་རྗེ་བསྡམས་པ་དམ་བྱས་ལ། །སོར་མོ་ཐམས་ཅད་དཀྱིལ་
འཁོར་དུ། །སྙིང་གར་རབ་ཏུ་བརྒྱང་བ་ནི། །པད་མའི་ཉི་མ་ཡིན་པར་བཤད། །ཐལ་མོ་རབ་ཏུ་དམ་སྦྱར་ལ། །མཛུབ་གཉིས་རིན་ཆེན་འདྲ་བར་བྱ། །དཔུང་པའི་སྤྱི་བོར་རབ་བརྒྱན་པ། །པད་མ་རིན་ཆེན་རྒྱལ་མཚན་རྩེའོ། །རྡོ་རྗེ་
བསྡམས་པ་སྤྱི་བོར་བཞག །ཁ་དང་བཅས་པར་རབ་བརྐྱང་ནས། །ཉིད་ཀྱི་ཁ་ནས་རྒོད་པ་དང་། །ཁ་ནི་བཅུ་གཅིག་ཉིད་དུ་འགྱུར། །ཏིང་འཛིན་པད་མར་བཅིངས་ནས་ནི། །མཐེ་བོ་གཉིས་ནི་སོ་སོར་འབྱེད། །པད་མ་སྒྲོལ་བའི་
ཕྱག་རྒྱ་ལས། །མཛུབ་གཉིས་པད་མའི་ཚུལ་དུ་དགུག །པད་མ་སྒྲོལ་བའི་ཕྱག་རྒྱ་འདི། །དངོས་གྲུབ་ཐམས་ཅད་གྲུབ་པར་བྱེད། །རལ་གྲིའི་ཚུལ་དུ་བྱས་པ་འདི། །པད་མའི་རལ་གྲིའི་ཕྱག་རྒྱ་ཡིན། །མཐེའུ་ཆུང་པད་
མ་ཆེན་པོར་བྱ། །མཐེབ་གཉིས་དེ་བཞིན་དབྱུག་ལྟར་བསྒྲེང་། །མཛུབ་མོ་རྩེ་མོ་དུང་ཆེན་བྱ། །གུང་མོ་སྲིན་ལག་འཁོར་ལོར་བྱ། །རྡོ་རྗེ་ཐལ་མོ་དམ་བྱས་ལ། །གཡས་པ་ཨོྃ་དུ་ནང་དུ་གཞུག །གཡོན་པའི་མཛུབ་
<pb id="91.95a"/>
མཐེབ་བཟླས་པར་བྱ། །སོར་ཀུན་ཆུ་སྐྱེས་ཁ་བྱེ་འདྲ། །རྡོ་རྗེ་ཐལ་མོ་མཉམ་སྦྱར་ལ། །གཡོན་དང་གཡས་ནས་དེ་བཞིན་དུ། །འགྱིང་བཅས་གར་བྱེད་བསྐོར་ནས་ནི། །སྤྱི་བོར་བཞག་པ་པད་མ་ཅན། །རྡོ་རྗེ་ཐལ་མོ་
དམ་བྱས་ལ། །རྩེ་མོ་ཐམས་ཅད་ཁ་ཕྱེ་བ། །བསྐོར་ཏེ་པད་མའི་སྙིང་གར་ནི། །བཞག་ནས་བསྟན་པར་བྱེད་པ་པོ། །རྡོ་རྗེ་ཐལ་མོ་དམ་བྱས་ལ། །གསང་བའི་གནོད་སྦྱིན་ཚུལ་དུ་ནི། །ཐལ་མོ་བརྐྱང་སྟེ་བསྐུམས་ནས་ནི། །ཁར་
བཞག་པད་མའི་གནོད་སྦྱིན་མ། །རྡོ་རྗེ་ཁུ་ཚུར་བཅིངས་ནས་ཀྱང་། །གུང་མོ་གཉིས་ནི་ཕྱིར་བཀུག་སྟེ། །རང་གི་མཐེ་བོ་རྒྱབ་མནན་པ། །པད་མའི་ཁུ་ཚུར་ཞེས་ཀྱང་བཤད། །རྡོ་རྗེ་དབྱིངས་ཀྱི་ཚུལ་གྱིས་ནི། །རྡོ་རྗེ་ཐལ་མོ་
ལས་བྱུང་བ། །མཆོད་པའི་ལྷ་མོ་ཐམས་ཅད་ཀྱི། །དམ་ཚིག་མཆོག་རྣམས་བཅིང་བའོ། །རྡོ་རྗེ་བསྡམས་པ་དམ་བྱས་ལ། །མཛུབ་མོ་གཉིས་ནི་མཉམ་སྦྱར་ནས། །བཀུག་ནས་རྩེ་མོ་སྦྱར་བ་ནི། །རྟ་མགྲིན་གྱི་ནི་ཡིན་པར་
བཤད། །པད་མའི་ཐལ་མོ་མཉམ་སྦྱར་ལ། །མཛུབ་གཉིས་མདུད་པར་མདུད་པ་ན། །ངེས་པར་ཞགས་པའི་ཕྱག་རྒྱ་ཡིན། །མཐེབ་མཛུབ་ལྕགས་སྒྲོག་འདྲ་བར་བྱ། །རྡོ་རྗེ་དབབ་པའི་ཚུལ་གྱིས་ནི། །པད་མའི་ཐལ་
མོ་མཉམ་སྦྱར་ལ། །སྲིན་ལག་མཐེའུ་ཆུང་གཉིས་བར་དུ། །མཐེ་བོ་གཉིས་བཅུག་དམ་དུ་བཙིར། །དེ་ནས་པད་མ་རིགས་ཀྱི་ཆོས་ཀྱི་ཕྱག་རྒྱའི་ཡེ་ཤེས་ནི་འདི་ཡིན་ཏེ། ཧྲཱིཿགྲྀ་ཀྲྀ་ཧི། ཤྲྀ་ཤི་དྷི་ཧི། གྲྀ་ཏི་ཀྲྀ་བི་ཁི་མི
ཥྚི་ཨ། པད་མ་ཁུ་ཚུར་གཉིས་བྱས་ལ། །ལས་ཀྱི་ཕྱག་རྒྱ་བསྒྲུབ་པར་བྱ། །དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་དམ་ཚིག་གི་རྟོག་པ་ཆེན་པོའི་རྒྱལ་པོ་ལས་འགྲོ་བ་ཐམས་ཅད་འདུལ་བ་ཞེས་བྱ་བའི་དཀྱིལ་
འཁོར་ཆེན་པོའི་ཆོ་ག་རྒྱས་པ་རྫོགས་སྷོ།།  །།<head n="3" t="ཆོས་གསང་བའི་ཕྱག་རྒྱའི་དཀྱིལ་འཁོར་གྱི་ཆོ་ག་རྒྱས་པ།" type="rgyaspa" zh="84.209"/>དེ་ནས་ཡང་བཅོམ་ལྡན་འདས་ཀྱིས་དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་གཟུངས་ཀྱི་དམ་ཚིག་འབྱུང་བའི་བྱིན་གྱིས་བརླབས་ཞེས་བྱ་བའི་ཏིང་ངེ་འཛིན་ལ་སྙོམས་
<pb id="91.95b"/>
པར་ཞུགས་ནས་རང་གི་རིག་པ་དམ་པ་འདི་གསུངས་སོ། །ཨོྃ་སརྦ་ཏ་ཐཱ་ག་ཏ་དྷརྨ་ས་མ་ཡེ་ཧཱུྃ། དེ་ནས་བྱང་ཆུབ་སེམས་དཔའ་ཆེན་པོ་ཕྱག་ན་རྡོ་རྗེས་རང་གི་རིགས་འབྱུང་བའི་རིག་པ་དམ་པ་འདི་གསུངས་
སོ། །ཨོྃ་བཛྲ་ས་མ་ཡེ་ཧཱུྃ། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་སྙིང་པོས་རང་གི་རིག་པ་དམ་པ་འདི་གསུངས་སོ། །ཨོྃ་མ་ཎི་རཏྣ་ས་མ་ཡེ་ཧཱུྃ། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་སྤྱན་གྱིས་
རང་གི་རིག་པ་དམ་པ་འདི་གསུངས་སོ། །ཨོྃ་པདྨ་ས་མ་ཡེ་ཧཱུྃ། དེ་ནས་བྱང་ཆུབ་སེམས་དཔའ་ཆེན་པོ་རྡོ་རྗེ་སྣ་ཚོགས་ཀྱིས་རང་གི་རིག་པ་དམ་པ་འདི་གསུངས་སོ། །ཨོྃ་ཀརྨ་ས་མ་ཡེ་ཧཱུྃ། དེ་ནས་བཅོམ་ལྡན་
འདས་བྱང་ཆུབ་སེམས་དཔའ་ཆེན་པོ་སྤྱན་རས་གཟིགས་ཀྱི་དབང་པོས་རང་གི་རིགས་ཀྱི་ཕྱག་རྒྱའི་དཀྱིལ་འཁོར་འདི་གསུངས་སོ། །དེ་ནས་རབ་ཏུ་བཤད་བྱ་བ། །ཕྱག་རྒྱའི་དཀྱིལ་འཁོར་དམ་པ་སྟེ། །རྡོ་རྗེ་
དབྱིངས་དང་འདྲ་བ་ལ། །པད་མའི་གསང་བ་ཞེས་བཤད་དོ། །དཀྱིལ་འཁོར་ཆེན་པོའི་ཚུལ་དུ་ནི། །དཀྱིལ་འཁོར་ཐམས་ཅད་སྲད་བུས་བྲེ། །དེ་དབུས་པད་མའི་སྟེང་དུ་ནི། །རྡོ་རྗེ་དབྱིངས་ཀྱི་དབང་མོ་བྲི། །དེ་ཡི་
ཕྱོགས་རྣམས་ཐམས་ཅད་དུ། །དམ་ཚིག་མཆོག་རྣམས་སྔ་མ་བཞིན། །རང་གི་རིག་པ་རྣམ་ལྡན་པར། །ཆོས་ཀྱི་རྡོ་རྗེ་ལ་སོགས་བྲི། །དེ་ལ་དེ་དག་གི་སྙིང་པོ་ནི་འདི་རྣམས་ཡིན་ནོ། །ཨོྃ་སརྦ་ཏ་ཐཱ་ག་ཏ་དྷརྨེ་
ཤྭ་རི་ཧཱུྃ། ཨོྃ་དྷརྨ་ས་མ་ཡེ་བཛྲ་པདྨ་ནི་ཧཱུྃ། ཨོྃ་བུད་དྷ་ཨ་བྷི་ཥེ་ཀ་རཏྣ་ས་མ་ཡེ་ཧཱུྃ། ཨོྃ་ཏཱ་རཱ་ས་མ་ཡེ་ཧཱུྃ། ཨོྃ་བི་ཤྭ་མུ་ཀེ་ཧཱུྃ། སྣ་ཚོགས་གཟུགས་མཆོག་དཀྱིལ་འཁོར་དུ། །རྡོ་རྗེ་ཤུགས་ཀྱིས་རྒལ་ནས་
ནི། །དེ་ཡི་དབུས་སུ་པད་མ་ཡིས། །བསྐོར་བའི་པད་མ་བྲི་བར་བྱ། །དེ་ཡི་ཕྱོགས་རྣམས་ཐམས་ཅད་དུ། །པད་མའི་ཕྱག་རྒྱ་གཉིས་གནས་པ། །པད་མའི་མཚན་མ་བྲི་བར་བྱ། །བདེ་གཤེགས་ཉིད་
<pb id="91.96a"/>
ཀྱི་ཉིད་ཕྱག་རྒྱ། །དེ་ལ་དེ་དག་གི་ཕྱག་རྒྱ་ནི་འདི་རྣམས་ཡིན་ནོ། །ཧྲཱིཿ། ཨོྃ་པདྨ་ཏ་ཐཱ་ག་ཏོ། ཨོྃ་པདྨ་ས་མནྟ་བྷ་དྲེ། པདྨ་བཛྲ་ཨྃ་ཀུ་ཤོ་ཀོ་ཥ་དྷཱ་རི་ཎཱི་ཧཱུྃ། ཨོྃ་པདྨ་ར་ཏི། ཨོྃ་པདྨ་དུཥྚི། དེ་བཞིན་
དཀྱིལ་འཁོར་གཉིས་པར་ཡང་། །རྡོ་རྗེ་ཤུགས་ཀྱིས་བརྒལ་ནས་ནི། །གཙུག་པུད་ཆུ་སྐྱེས་ཆེ་གནས་པའི། །སངས་རྒྱས་དབང་བསྐུར་བྲི་བར་བྱ། །དེ་ཡི་ཕྱོགས་རྣམས་ཐམས་ཅད་དུ། །ལྟག་འོག་རིམ་པ་ཇི་བཞིན་
དུ། །པད་མའི་མཚན་མར་ལྡན་པ་ཡི། །དམ་ཚིག་མཆོག་རྣམས་གཞག་པར་བྱ། །དེ་ལ་དེ་དག་གི་སྙིང་པོ་ནི་འདི་རྣམས་ཡིན་ནོ། །ཤྲཱིཿ། ཨོྃ་བྷྲྃ་ཀུ་ཊཱི་བེ་ཏ་ཌི་པདྨེ་ཧཱུྃ། ཨོྃ་པདྨེ་ཛྭཱ་ལེ། ཨོྃ་སཽ་མེ་ནི་པདྨེ་ནི་ཧཱུྃ། ཨོྃ་པདྨ་ཧཱ་སི་ནི་
ཨེ་ཀ་ད་ཤ་བ་ཀ་ཏྲེ་དི་རི་དི་རི་ཨི་ཨཊྚེ། བཊྚེ་ཙ་ལེ་པྲ་ཙ་ལེ་ཀུ་སུ་མ་དྷ་རེ་ཨི་ལེ་པྲ་བེ་ཤ་སིདྡྷི་མེ་པྲ་ཡཙྪ་ཧཱུྃ། དེ་བཞིན་དཀྱིལ་འཁོར་གསུམ་པར་ཡང་། །རྡོ་རྗེ་ཤུགས་ཀྱིས་བརྒལ་ནས་ཀྱང་། །དེ་ཡི་དབུས་སུ་པད་མ་མཛེས། །
པད་མའི་ཕྱག་རྒྱ་གཞག་པར་བྱ། །དེ་བཞིན་ཕྱོགས་རྣམས་ཐམས་ཅད་དུ། །ལྟག་འོག་གོ་རིམ་ཇི་བཞིན་པར། །པད་མའི་མཚན་མར་ལྡན་པ་ཡི། །པད་མ་ལ་ནི་གནས་པར་བྲི། །དེ་ལ་དེ་དག་གི་སྙིང་པོ་ནི་འདི་རྣམས་ཡིན་ནོ། །
བྷི་དྷཱིཿཛྷི། ཨོྃ་ཏཱ་རེ་ཏུཏྟཱ་རེ་ཧཱུྃ། ཨོྃ་དྷི་ཧཱུྃ། ཨོྃ་པདྨ་ཙཀྲ་ཤྃ་ཁ་དྷཱ་ར་ཎཱི། ནཱི་ལ་ཀཎྠ་སིད་དྷྱ་སིད་དྷྱ་ཧཱུྃ། ཨོྃ་པཎྜ་ར་པཱ་སེ་ན་པདྨ་སྃ་བྷ་བེ་བ་དྷ་བ་དྷ་ཧཱུྃ། དེ་བཞིན་དཀྱིལ་འཁོར་བཞི་པར་ནི། །རྡོ་རྗེ་ཤུགས་ཀྱིས་བརྒལ་ནས་ཀྱང་། །
པད་མའི་དབུས་སུ་པད་མ་ནི། །འབར་བའི་ཕྲེང་བས་བསྐོར་འོད་བྲི། །དེ་ཡི་ཕྱོགས་རྣམས་ཐམས་ཅད་དུ། །ལྟག་འོག་གོ་རིམ་ཇི་བཞིན་པར། །པད་མའི་དབུས་ན་གནས་པ་ཡི། །པད་མའི་མཚན་མ་ལྡན་པར་བྲི། །
དེ་ལ་དེ་དག་གི་སྙིང་པོ་ནི་འདི་རྣམས་ཡིན་ནོ། །སྟྲི། ཨོྃ་པདྨ་ནྲི་ཏྱེ་ཤྭ་རི་པཱུ་ཛ་ཡ་སརྦ་ཏ་ཐཱ་ག་ཏཱ་ནཱྃ་ན་ཏ་ན་ཏ་ཧཱུྃ། ཨོྃ་ཨཱ་བེ་ཤ་ཡ་པདྨ་ཀ་བ་ཙ་བན་དྷ་ར་ཀྲ་མན་ཧཱུྃ། ཧམ། ཨོྃ་མ་ཧཱ་པྲ་ཙཎྜི་པདྨ་ཡཀྵི་ཎི་བི་ཤྭ་རུྰ་པ་དྷཱ་ར་
<pb id="91.96b"/>
ཎཱི་བི་ཤྭ་པ་ཡ་སརྦ་དུཥྚ་ཁཱ་ད་ཁཱ་ད་ཧཱུྃ་ཕཊ། ཨོྃ་པདྨ་མུཥྚི་ཨ་མུ། རྡོ་རྗེ་ཤུགས་ཀྱིས་བརྒལ་ནས་ནི། །སངས་རྒྱས་མཆོད་པ་རྣམས་བྲི་བ། །པད་མ་ལྕགས་ཀྱུ་ལ་སོགས་རྒྱ། །མདོར་ན་པད་མའི་མཚན་མ་ཅན། །དེ་ནས་དེ་དག་གི་
ཕྱག་རྒྱ་ནི་འདི་རྣམས་སོ། །ཨོྃ་པད་ར་ཏི་པཱུ་ཛེ་ཧོ། ཨོྃ་པདྨ་ཨ་བྷི་ཥེ་ཀེ་པཱུ་ཛེ་ར་ཏི། ཨོྃ་པདྨ་གཱི་ཏེ་པཱུ་ཛེ་གི། ཨོྃ་པདྨ་ནྲྀ་ཏྱེ་པཱུ་ཛེ་ཧོ། ཨོྃ་དྷཱུ་པི་པདྨ་ནི་ཧཱུྃ། ཨོྃ་པདྨ་པུཥྤ་ཧཱུྃ། ཨོྃ་པདྨ་ཀུ་ལ་སུན་ད་རི། དྷརྨ་ཨཱ་ལོ་ཀེ་པཱུ་ཛཱ་ཡ་ཧཱུྃ། ཨོྃ་
པདྨ་གན་དྷེ་ཧཱུྃ། མཆོད་པ་རྣམས་སོ། །ཨོྃ་པདྨ་ཨྃ་ཀུ་ཤ་ཨཱ་ཀཪྵ་ཡ་མ་ཧཱ་པདྨ་ཀུ་ལ་ན། ཧ་ཡ་གྲཱི་བ་ས་མ་ཡེ་ཧཱུྃ་ཛཿཨོྃ་ཨ་མོ་གྷ་པཱ་ཤ་ཀྲོ་དྷ་ས་མ་ཡེ་པྲ་བེ་ཤ་ཡ་སརྦ་སཏྭ་ས་མ་ཡན་ཧཱུྃ། ཨོྃ་པདྨ་ཤཱྃ་ཀ་ལེ་བྃ། ཨོྃ་པདྨ་
གན་དྷ་དྷཱ་རི་ཤྲཱི་གྷྲྃ་ཨཱ་བེ་ཤ་ཡ། ས་མ་ཡན་ཤ་ན་མུ་ཀི་ཨ། དེ་ནས་ཕྱག་རྒྱའི་དཀྱིལ་འཁོར་འདིར་དགུག་པ་ལ་སོགས་པའི་ཆོ་ག་རྒྱས་པར་བྱས་ནས་པད་མའི་སློབ་མ་རྣམས་ཇི་ལྟ་བ་བཞིན་བཙུད་དེ། འདི་སྐད་དུ་ཁྱོད་ཀྱིས་
གསང་བ་འདི་སུ་ལ་ཡང་མ་སྨྲ་ཤིག །ཁྱོད་སེམས་ཅན་དམྱལ་བར་ལྷུང་ང་རེ། ཚེ་གཅིག་ཏུ་སྡུག་བསྔལ་བར་འགྱུར་ཏ་རེ། དེ་ནས་ཕབ་ནས་འདི་སྐད་དུ་ཁྱོད་ཀྱི་མིག་ལམ་དུ་ཅི་ཞིག་སྣང་ཞེས་དྲིས་ནས། དེས་ཇི་སྐད་དུ་སྨྲས་
པ་དེ་བཞིན་དུ་དངོས་གྲུབ་ཏུ་འགྱུར་རོ། །དེས་གལ་ཏེ་ནམ་མཁའ་དཀར་བར་མཐོང་ན་ནི་དེའི་ཚེ་དེའི་དངོས་གྲུབ་དམ་པའི་ཡེ་ཤེས་བསླབ་པར་བྱའོ། །ཡང་ན་སེར་པོ་མཐོང་ན་ནི་དེ་ནོར་འགྲུབ་པའི་ཡེ་ཤེས་བསླབ་བོ། །ཅི་སྟེ་
དམར་པོ་མཐོང་ན་ནི་རྗེས་སུ་དགའ་བར་འགྱུར་བའི་ཡེ་ཤེས་བསླབ་བོ། །ཅི་སྟེ་ནག་པོ་མཐོང་ན་ནི་མངོན་སྤྱོད་ཀྱི་ཡེ་ཤེས་བསླབ་བོ། །ཇི་སྟེ་སྣ་ཚོགས་མཐོང་ན་ནི་དངོས་གྲུབ་ཐམས་ཅད་ཀྱི་ཡེ་ཤེས་བསླབ་པ་གོ་བར་ཤེས་ནས་
ཇི་ལྟ་བ་བཞིན་དུ་གདོང་གཡོགས་པ་བཀྲོལ་ནས་སྣོད་ཇི་ལྟ་བ་བཞིན་དུ་ཡེ་ཤེས་བསྐྱེད་དེ། ཕྱག་རྒྱའི་ཡེ་ཤེས་བསླབ་པར་བྱའོ། །དེ་ལྟར་རྡོ་རྗེ་དབྱིངས་ལ་སོགས་པའི་དཀྱིལ་འཁོར་ཐམས་ཅད་དུ་ཡང་སྣོད་ཇི་ལྟ་བ་
<pb id="91.97a"/>
བཞིན་དུ་ཕྱག་རྒྱའི་ཡེ་ཤེས་བསླབ་པ་ནི་འདི་བཞིན་དུ་བརྟག་པར་བྱའོ། །དེ་ནས་དངོས་གྲུབ་དམ་པ་སྒྲུབ་པའི་ཡེ་ཤེས་ནི་འདི་ཡིན་ཏེ། སྤྱན་རས་གཟིགས་དབང་སེམས་དཔའ་ཆེ། །སྣ་ཚོགས་གཟུགས་སུ་
བདག་ཉིད་ཀྱིས། །བསྒོམས་ན་ཕྱག་རྒྱ་ཆེན་པོ་ཡི། །མཆོག་གི་དངོས་གྲུབ་ཐོབ་པར་འགྱུར། །སངས་རྒྱས་དབང་གིས་དམ་ཚིག་ནི། །མཉམ་པར་བཞག་པས་བརྟན་བྱས་ཏེ། །བདག་ཉིད་ཀྱིས་ནི་བསྒོམས་ན་ནི། །མཆོག་གི་
དངོས་གྲུབ་ཐོབ་པར་འགྱུར། །པད་མ་པད་མ་སེམས་དཔའ་ཆེ། །བདག་ཉིད་མཉམ་པར་བཞག་པས་བསྒོམས། །བདག་ཉིད་ཀྱིས་ནི་དམ་པ་ཡི། །དངོས་གྲུབ་ཐོབ་པ་ཉིད་དུ་འགྱུར། །རང་བྱུང་གདོན་མི་ཟ་བ་ཡི། །དབང་ཕྱུག་
ལས་ཀྱི་ཕྱག་རྒྱ་ནི། །ཆོ་ག་བཞིན་བསྒྲུབས་མྱུར་བར་ཡང་། །མཆོག་གི་དངོས་གྲུབ་ཐོབ་པར་འགྱུར། །དེ་ནས་དེ་དག་གི་སྙིང་པོ་ནི་འདི་རྣམས་ཡིན་ནོ། །ཨོྃ་པདྨ་སཏྭ་ཧྃ་སིད་དྷྱ་ཧོ། ཨོྃ་བུད་དྷ་ཨ་བྷི་ཥེ་ཀ་ཀྲོ་དྷོ་ཧྃ། 
སིད་དྷྱ་ཧོ། ཨོྃ་དྷརྨ་ས་མཱ་དྷི་ར་ཧྃ་སིད་དྷ་ཧོ། ཨོྃ་ཨ་མོ་གྷེ་ཤྭ་རོ་ཧྃ། སིད་དྷྱ་མཱྃ། དེ་ནས་ནོར་སྒྲུབ་པའི་ཡེ་ཤེས་ནི་འདི་ཡིན་ཏེ། ཁ་ཡི་ནང་དུ་དབྱིག་བཅུག་སྟེ། །སྣ་ཚོགས་དབང་ཕྱུག་ཕྱག་རྒྱ་ཆེ། །བདག་ཉིད་ཉིད་
ཀྱིས་བསྒོམས་ན་ནི། །གཅིག་ཏུ་གྱུར་ལས་སྟོང་དུ་འགྱུར། །གསེར་སྲང་བརྒྱད་ཆ་བླངས་ནས་ནི། །དམ་ཚིག་མཆོག་ནི་རབ་བརྟན་པར། །བདག་ཉིད་ཀྱིས་ནི་བསྒོམས་ན་ནི། །གཅྀག་ཏུ་གྱུར་ལས་སྟོང་དུ་འགྱུར། །མུ་
ཏིག་འབྲུམ་བུ་ཁར་བཅུག་ལ། །བདག་ཉིད་འཇིག་རྟེན་དབང་ཕྱུག་ཏུ། །བདག་ཉིད་ཀྱིས་ནི་བསྒོམས་ན་ནི། །གཅིག་ཏུ་གྱུར་ལས་སྟོང་དུ་འགྱུར། །ལས་ཀྱི་ཕྱག་རྒྱ་ལག་གཉིས་ཀྱིས། །རིན་ཆེན་ཐམས་ཅད་བླངས་ན་ནི། །
བདག་ཉིད་ཀྱིས་ནི་བསྒོམས་ན་ཡང་། །གཅིག་ཏུ་འགྱུར་ལས་སྟོང་དུ་འགྱུར། །དེ་ལ་དེ་དག་གི་སྙིང་པོ་ནི་འདི་རྣམས་ཡིན་ནོ། །ཨོྃ་པདྨ་མ་ཧཱ་རཏྣ་པྲ་དྷ་ཧཱུྃ་ཛ། ཨོྃ་པད་མ་སུ་བརྞྞ་པྲ་དྷ་ཧཱུྃ་ཛ། ཨོྃ་པདྨ་མུ་ཀུ་ཊ་པྲ་དྷ་ཧཱུྃ་
<pb id="91.97b"/>
ཛ། ཨོྃ་པདྨ་སརྦ་རཏྣ་པྲ་དྷ་ཧཱུྃ་ཛ། དེ་ནས་རྗེས་སུ་དགའ་བའི་ཡེ་ཤེས་ནི་འདི་ཡིན་ཏེ། སྣ་ཚོགས་དབང་ཕྱུག་ཕྱག་རྒྱ་ཆེ། །བདག་ཉིད་ཀྱིས་ནི་བསྒོམས་ན་ནི། །པད་མ་བླངས་ཏེ་མདུན་གནས་པ། །གང་ཡིན་དེས་ནི་དེ་
མགུར་བྱེད། །དམ་ཚིག་ཆེན་པོའི་ཕྱག་རྒྱ་ཡིས། །པད་མོ་དམར་པོར་དམ་བཟུང་སྟེ། །བདག་ཉིད་ཀྱིས་ནི་བསྒོམས་ན་ནི། །བུད་མེད་ཐམས་ཅད་དགའ་བར་འགྱུར། །བདག་ཉིད་ཉིད་ཀྱིས་བསྒོམས་ནས་ཀྱང་། །པད་མ་བླངས་ཏེ་
ཇི་ལྟ་བ། །རྡོ་རྗེ་ལྟ་བས་དེ་ལྟར་བལྟས། །འཇིག་རྟེན་ཐམས་ཅད་དེས་མགུར་འགྱུར། །ལས་ཀྱི་ཕྱག་རྒྱའི་ཚུལ་གྱིས་ནི། །ཆོ་ག་བཞིན་དུ་པད་མ་གཟུང་། །ལག་པ་གཉིས་ཀྱིས་བསྐོར་ན་ནི། །བུད་མེད་ཐམས་ཅད་དེར་
མགུར་འགྱུར། །དེ་ལ་དེ་དག་གི་སྙིང་པོ་ནི་འདི་རྣམས་སོ། །ཨོྃ་བི་ཤྭེ་ཤྭ་ར་མ་ཧཱ་པདྨ་ཧོ། ཨོྃ་པདྨ་ས་མ་ཡ་པདྨ་ཧོ། ཨོྃ་ཡོ་ག་པདྨ་ཧོ། ཨོྃ་པདྨ་ཀར་མ་ཧོ། སྣ་ཚོགས་ཡེ་ཤེས་དབང་ཕྱུག་ཆེ། །བདག་ཉིད་མདུན་དུ་
པད་མ་གཙང་། །ཕྱག་རྒྱ་པད་མ་དེ་ཉིད་ཀྱིས། །དེ་ཡི་འཆི་བ་སྐད་ཅིག་གོ། །པད་མ་བཟུང་ནས་བརྟན་བྱ་བ། །ཆོ་ག་ལེགས་པ་ཇི་བཞིན་དུ། །དམ་ཚིག་དམ་པ་དེ་ཉིད་ཀྱིས། །ནན་ཏན་ཁོ་ནར་གཞིག་པར་བྱ། །གང་གིས་
མིང་སྨོས་འཇིག་པ་ནི། །ཏིང་འཛིན་ཕྱག་རྒྱ་སྦྱར་ནས་སུ། །ཇི་ལྟར་དེ་ལྟར་པད་མ་ཐོགས། །ལས་དེ་ངེས་པར་འགྲུབ་པར་འགྱུར། །གང་གི་གཞིག་པར་ཁྲོས་ན་ནི། །ལས་ཀྱི་ཕྱག་རྒྱ་སྦྱར་ནས་སུ། །བསྐོར་ཞིང་བརྡབ་
པར་བྱས་ན་ནི། །དེ་ཡི་མཚོ་བ་རྡོལ་བར་འགྱུར། །དེ་ལ་དེ་དག་གི་སྙིང་པོ་ནི་འདི་ཡིན་ནོ། །ཨོྃ་མ་ཧཱ་པད་མ་ཙྪེ་ད་མཱ་ར་ཡ་ཧོ་ཕཊ། ཨོྃ་ས་མ་ཡ་པདྨ་སྥོ་ཊ་ནཱ་ཤ་ཡ་ར་ཏ་ཕཊ། ཨོྃ་དྷརྨ་པདྨ་ཙྪེ་ད་བི་ནཱ་ཤ་ཡ་པྲ་ཏི་ཡ་ཕཊ། 
ཨོྃ་ཀརྨ་པདྨ་སྥོ་ཊ་ཡ་ཛཱི་བི་ཏ་མ་སྱ་ཀྲྀ་ཏ་ཕཊ། དེ་ནས་ཆོས་ཀྱི་དམ་ཚིག་གསང་བའི་ཕྱག་རྒྱའི་ཡེ་ཤེས་ནི་འདི་ཡིན་ནོ། །པད་མ་ལ་ནི་བུད་མེད་བསམ། །དེ་སྟེང་བདག་ཉིད་རྡོ་རྗེར་བསྒྱུར། །པད་མ་པད་མཆོག་རྩེ་བྱེད་
<pb id="91.98a"/>
ཅིང་། །མཉམ་པར་བཞག་ན་དངོས་གྲུབ་འཐོབ། །པད་མ་ལ་ནི་བུད་མེད་བསམ། །དེ་སྟེང་བདག་ཉིད་སངས་རྒྱས་བསྒྱུར། །རྩེ་ཞིང་དབུ་རྒྱན་སངས་རྒྱས་ནི། །བསྒོམས་ན་དེས་ནི་དེས་
འགྲུབ་བོ། །པད་མ་ལ་ནི་བུད་མེད་བསམ། །དེ་སྟེང་པད་མར་བདག་བསྒྱུར་ཏེ། །རྩེ་ཞིང་པད་མ་པད་མ་མཆོག །དག་པའི་དངོས་གྲུབ་ཐོབ་པར་འགྱུར། །པད་མ་ལ་ནི་བུད་མེད་བསམ། །དེ་སྟེང་སྣ་ཚོགས་བདག་
བསྒྱུར་ཏེ། །རྩེ་ཞིང་སྣ་ཚོགས་པད་མ་མཆོག །སྣ་ཚོགས་དངོས་གྲུབ་ཐོབ་པར་འགྱུར། །དེ་དག་གི་སྙིང་པོ་ནི་འདི་རྣམས་སོ། །ཨོྃ་བཛྲ་པད་མ་སྃ་ཡོ་ག་སཱ་དྷ་ཡ་ཧྲིཿཨོྃ་བུད་དྷ་མ་ཀུ་ཊ་སྂ་ཡོ་ག་སཱ་དྷ་ཡ་ཤཱིཿཨོྃ་
པད་མ་པད་མ་སྂ་ཡོ་ག་སཱ་དྷ་ཡ་དྷྲྀ། ཨོྃ་བི་ཤྭ་པད་མ་སྂ་ཡོ་ག་སཱ་དྷ་ཡ་སྟྲི། དེ་ནས་པད་མ་རིགས་ཀྱི་གསང་བའི་ཕྱག་རྒྱ་ཆེན་པོའི་ཡེ་ཤེས་ཇི་ལྟ་བ་བཞིན་དུ་བསླབ་བོ། །སོར་མོ་རྩེ་སྤྲད་པད་མར་བྱ། །རྡོ་རྗེ་ཁྲོ་བོའི་
མཛུབ་གཉིས་སྤྲད། །རྩེ་གཉིས་ནོར་བུའི་པད་མ་ལྟར། །རྡོ་རྗེ་བསྡམས་པའང་དེ་བཞིན་ཏེ། །རྡོ་རྗེ་བཅིང་བ་བསྡམས་ནས་ཀྱང་། །གུང་མོ་གཉིས་ནི་མྱུ་གུར་བསྒྲེང་། །མཛུབ་མོ་སྲིན་ལག་གཉིས་བཀུག་པའི། །ཕྱག་
རྒྱ་ཤཱཀྱ་ཐུབ་པའྀ་བརྟན། །ཆོས་ཀྱི་རྡོ་རྗེ་སྙིང་གར་བཞག །བསྒྱུར་ཏེ་དཔྲལ་བར་བཞག་པ་དང་། །ཏིང་ངེ་འཛིན་ཚུལ་པང་དུ་གཞག །བསྒྱུར་ནས་སྤྱི་བོར་གཞག་པར་བྱ། །རྡོ་རྗེ་དབྱིངས་ཀྱི་དབང་བཅིངས་ལ། །
མཆོད་རྟེན་པད་མའི་ཚུལ་དུ་ནི། །གུང་མོ་གཉིས་ནི་བཅིངས་གྱུར་ན། །སངས་རྒྱས་པད་མ་ཡིན་པར་བཤད། །དེ་ལས་མཐེ་བོ་རྡོ་རྗེ་དང་། །མཛུབ་གཉིས་རལ་གྲི་ལྕགས་ཀྱུར་བྱ། །པད་མ་རྡོ་རྗེ་འཛིན་པ་དེ། །གསང་
བའི་ཕྱག་རྒྱ་ཡིན་པར་བཤད། །དེ་ལས་མཐེ་བོ་བསྣོལ་ནས་ཀྱང་། །མཛུབ་མོས་མཛུབ་མོ་རབ་གཟུང་ལ། །དྲངས་ན་རབ་དགའ་ཡིན་པར་བཤད། །ལེགས་སོ་ཞེས་པའང་དེ་བཞིན་ཏེ། །རྡོ་རྗེ་བསྡམས་པ་དམ་བྱས་ལས། །
<pb id="91.98b"/>
མཐེ་བོ་གཉིས་བསྙམས་བཅུག་ནས་ཀྱང་། །མཛུབ་གཉིས་རྩེ་བཀུག་རྩེ་མོ་ནི། །དཔྲལ་བཞག་གུང་མོ་པདྨར་བྱ། །དེ་ཉིད་ལས་ནི་སྙིང་གར་ཡང་། །ཉི་མའི་དཀྱིལ་འཁོར་སྟོན་པ་དང་། །དེ་ཉིད་ལས་ནི་རྒྱལ་མཚན་ཅིང་། །
ལྟག་པར་རབ་ཏུ་བརྐྱང་བར་བྱ། །རྡོ་རྗེ་བསྡམས་པ་དམ་བྱས་ལ། ། མཛུབ་གཉིས་རྩེ་མོ་པད་མར་དགུག །དེ་བཞིན་པད་མ་རལ་གྲི་སྟེ། །མཛུབ་མོ་པད་མར་བྱས་པས་སྦྱར། །རྡོ་རྗེ་བསྡམས་པ་དམ་བྱས་ལ། ། མཐེ་བོ་གཡོན་པ་ནང་
དུ་གཞུག །དུང་སྟེ་མཐེ་བོ་ཐོ་བར་བསྒྲེང་། །སོར་མོ་བསྐུམ་བརྐྱང་པད་མཐེའུ་ཆུང་། །དེ་ལས་ཐམས་ཅད་བཅུམ་ནས་ཀྱང་། །མཐེའུ་ཆུང་པད་མ་ལྟ་བུར་བྱ། །མཐེ་བོ་གཡས་ལ་སྦྱར་བ་ཡི། །མཛུབ་མོར་ནོར་བུ་བགྲང་བར་བྱ། །
རྡོ་རྗེ་བསྡམས་པ་དམ་བྱས་ལ། །མཐེའུ་ཆུང་པད་མ་ལྟ་བུར་བྱ། །མཛུབ་མོ་བསྒྲེང་སྟེ་གར་བྱེད་པ། །པད་མ་སྤྱན་གྱི་ཡིན་པར་བཤད། །རྡོ་རྗེ་བསྡམས་པ་དམ་བྱས་ལ། །མཐེའུ་ཆུང་པད་མ་ལྟ་བུར་བྱ། །དམ་དུ་མཛུབ་མོ་གཉིས་
བཀུག་སྟེ། །མཐེ་བོ་གཉིས་ནི་གོ་ཆར་བྱ། །དེ་ལས་མཐེབ་གཉིས་མཆེ་བར་བྱ། །མཐེབ་གཉིས་ནང་དུ་གཞུག་པར་བྱ། །དེ་ནས་རབ་ཏུ་བཤད་བྱ་བ། །དམ་ཚིག་མཆོག་ནི་བླ་མེད་དེ། །རྡོ་རྗེ་ནང་དུ་བསྡམས་ནས་ཀྱང་། །མཛུབ་གཉིས་པད་
མ་འདྲ་བྱས་ལ། །མཐེ་བོ་ཕན་ཚུན་བསྣོལ་བ་ནི། །གསང་བའི་སྣ་ཚོགས་དབང་དུ་བཤད། །དེ་བཞིན་རྡོ་རྗེ་བསྡམས་པ་ལས། །མཐེའུ་ཆུང་གུང་མོ་མཉམ་བསྒྲེང་ལ། །མཐེབ་མོས་རྡོ་རྗེ་སྦྱར་བ་ནི། །གཙུག་པུད་དབུས་ན་དེ་བཞིན་གཤེགས། །
དེ་བཞིན་རྡོ་རྗེ་བསྡམས་པ་ལས། །མཐེ་བོ་པད་མ་འདྲར་བྱས་ལ། །ཁ་ནས་དབྱུང་ལྟར་བྱས་ནས་ཀྱང་། །པང་དུ་ཏིང་ངེ་འཛིན་ལྟར་གཞག །དེ་བཞིན་རྡོ་རྗེ་བསྡམས་པ་ལས། །སོར་མོ་ཀུན་གྱི་ངོས་རྣམས་ནི། །མཉམ་པར་དམ་དུ་བསྡམས་
ནས་ཀྱང་། །མཛུབ་གཉིས་རྡོ་རྗེར་མཉམ་པའོ། །དེ་བཞིན་རྡོ་རྗེ་བསྡམས་པ་ལས། །མཛུབ་གཉིས་པད་མ་འདྲར་བྱས་ལ། །མཐེ་བོ་གཉིས་ཀྱང་བསྣོལ་ནས་ནི། །གུང་མོ་གཉིས་ནི་རྩེ་སྦྱར་བཀུག །དེ་བཞིན་རྡོ་རྗེ་བསྡམས་པ་ལས། །
<pb id="91.99a"/>
མཐེབ་གཉིས་རྡོ་རྗེར་རབ་སྦྱར་ལ། །མཛུབ་མོ་རལ་གྲི་ལྕགས་ཀྱུར་བྱ། །མཐེའུ་ཆུང་པད་མ་འདྲར་བྱས་ལ། །དེ་བཞིན་དུ་ནི་བསྒྱུར་ནས་ཀྱང་། །མཛུབ་མོ་གཡོན་པ་བསྒྲེང་བ་ལ། །མཛུབ་མོ་མཐེ་བོ་རྩེ་
སྦྱར་བ། །དམ་དུ་བཟུང་སྟེ་དགུག་ལྟར་བྱ། །དེ་ལ་མཛུབ་མོ་གཉིས་བཀུག་ལ། །མཐེ་བོ་གཉིས་ཀྱིས་མནན་པ་ནི། །པད་མ་དགྱེས་པ་བདག་ཉིད་ཆེ། །ལེགས་སོ་ཞེས་བྱ་སྦྱིན་བྱེད་ཀྱི། །དེ་བཞིན་རྡོ་རྗེ་བསྡམས་པ་ལས། །
སོར་མོ་ཀུན་གྱི་ངོས་སྦྱར་ལ། །མཐེ་བོ་གཉིས་ཀྱིས་མནན་ནས་ནི། །མཛུབ་མོ་མཉམ་པར་སྦྱར་བའོ། །དེ་ཉིད་སྙིང་གར་ཉི་མར་བྱ། །སྤྱི་བོར་པད་མ་རྒྱལ་མཚན་བྱ། །ཕབ་སྟེ་ཁ་ཡི་འགྲམ་བཞག་པ། །པད་མ་ཆེར་
དགོད་དགོད་པ་ཡིན། །རྡོ་རྗེ་ནང་དུ་བསྡམས་བྱས་ལ། །ཆོས་ཀྱི་རྡོ་རྗེ་ཚུལ་གྱིས་ནི། །མཐེའུ་ཆུང་མཐེ་བོ་རབ་བསྙམས་པ། །འདི་ནི་སྒྲོལ་མའི་དམ་ཚིག་ཡིན། །དེ་བཞིན་རྡོ་རྗེ་བསྡམས་པ་ལས། །མཛུབ་གུང་པད་མ་
རལ་གྲིར་བྱ། །དེ་བཞིན་ནང་དུ་འཁོར་ལོར་བྱ། །ཟློས་པ་སྦྱིན་པ་དེ་བཞིན་ནོ། །དེ་བཞིན་རྡོ་རྗེ་བསྡམས་པ་ལས། །མཐེབ་མཛུབ་སྤྲད་དེ་གཉིས་སུ་བྱ། །དེ་ནས་སྙིང་གར་སྦྱར་བ་ནི། །གསང་བའི་བསྲུང་བ་ཡིན་པར་
བཤད། །དེ་བཞིན་རྡོ་རྗེ་བསྡམས་པ་ལས། །མཐེའུ་ཆུང་པད་མ་འདྲར་བྱས་ལ། །མཛུབ་གཉིས་ཤྀན་དུ་བཀུག་ནས་ཀྱང་། །མཐེབ་གཉིས་ཕྱིར་བསྐྱེད་མཆེ་བ་ཅན། །དེ་ལས་ཁུ་ཚུར་ཚུལ་གྱིས་ནི། །མཐེབ་གཉིས་ངོས་
ཀྱིས་བཙིར་བ་ཡི། །པད་མ་གསང་བའི་ཁུ་ཚུར་ཆེ། །དམ་ཚིག་མཆོག་ཏུ་རབ་བརྟག་པའོ། །པད་མ་ལཱ་སྱེ་ལ་སོགས་པ། །དེ་དག་གཞན་རྣམས་ཀུན་གྱི་ནི། །རྡོ་རྗེ་ནང་དུ་བསྡམས་བྱས་ལ། །དེ་འདྲ་བར་ནི་བཅིང་བར་བྱ། །
དེ་ནས་པད་མ་གསང་བའི་ཆོས་ཀྱི་ཕྱག་རྒྱ་འདི་ཡིན་ཏེ། ཧྲཱཿགྲཱཿཔྲཱཿཧྲཱཿ། ཤྲཱཿསཱཿདྷཱཿཧྲཱཿ། གཱཿདྷཱཿཀྲཱཿབཱཿ། དཱཿརཱཿཥྚཱཿསཱཿ། ལས་ཀྱི་ཕྱག་རྒྱ་མདོར་བསྡུ་ན་ཁུ་ཚུར་གཉིས་སུ་བྱའོ། །དེ་བཞིན་གཤེགས་པ་ཐམས་
<pb id="91.99b"/>
ཅད་ཀྱི་ཆོས་ཀྱི་དམ་ཚིག་རྟོག་པའི་རྒྱལ་པོ་ཆེན་པོ་ལས་ཆོས་གསང་བའི་ཕྱག་རྒྱའི་དཀྱིལ་འཁོར་གྱི་ཆོ་ག་རྒྱས་པ་རྫོགས་སྷོ།།  །།<head n="3" t="ཡེ་ཤེས་ཀྱི་དཀྱིལ་འཁོར་གྱི་ཆོ་ག་རྒྱས་པ།" type="rgyaspa" zh="84.218"/>དེ་ནས་ཡང་བཅོམ་ལྡན་འདས་ཀྱིས་དེ་བཞིན་གཤེགས་པ་ཐམས་ཅད་
ཀྱི་ཆོས་ཀྱི་ཡེ་ཤེས་ཀྱི་དམ་ཚིག་འབྱུང་བར་བྱིན་གྱིས་བརླབ་པའི་པད་མ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་རང་གི་རིག་པ་འདི་གསུངས་སོ། །ཨོྃ་དྷརྨ་ས་མཱ་དྷི་ཛྙཱ་ན་ཏ་ཐཱ་ག་ཏ་ཧཱུྃ། དེ་ནས་བྱང་ཆུབ་སེམས་
དཔའ་ཆེན་པོ་ཕྱག་ན་རྡོ་རྗེས་རང་གི་རིགས་ཀྱི་ཆོས་འབྱུང་བའི་རང་གི་རིག་པ་དམ་པ་འདི་གསུངས་སོ། །ཨོྃ་བཛྲ་དྷརྨ་ཧཱུྃ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྙིང་པོས་རང་གི་རིག་
པ་དམ་པ་འདི་གསུངས་སོ། །ཨོྃ་རཏྣ་དྷརྨ་ཧཱུྃ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་སྤྱན་གྱིས་རང་གི་རིག་པ་དམ་པ་འདི་གསུངས་སོ། །ཨོྃ་དྷརྨ་དྷརྨ་ཧཱུྃ། དེ་ནས་བྱང་ཆུབ་སེམས་དཔའ་
སེམས་དཔའ་ཆེན་པོ་རྡོ་རྗེ་སྣ་ཚོགས་ཀྱིས་རང་གི་རིག་པ་དམ་པ་འདི་གསུངས་སོ། །ཨོྃ་ཀརྨ་དྷརྨ་ཧཱུྃ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་ཀུན་ཏུ་སྤྱན་རས་གཟིགས་ཀྱི་དབང་པོས་ཉིད་
ཀྱི་ཆོས་ཀྱི་དཀྱིལ་འཁོར་འདི་གསུངས་སོ། །དེ་ནས་རབ་ཏུ་བཤད་བྱ་བ། །ཡེ་ཤེས་དཀྱིལ་འཁོར་དམ་པ་སྟེ། །རྡོ་རྗེ་དབྱིངས་དང་འདྲ་བར་ནི། །ཆོས་ཀྱི་ཡེ་ཤེས་ཞེས་བརྗོད་དོ། །དཀྱིལ་འཁོར་ཆེན་པོའི་ཚུལ་དུ་
ནི། །དཀྱིལ་འཁོར་ཐམས་ཅད་སྲད་བུས་བྲེ། །དེ་ཡི་དབུས་སུ་བྲི་བ་ནི། །ཡེ་ཤེས་རྡོ་རྗེ་དེ་བཞིན་གཤེགས། །དེ་ཡི་ཕྱོགས་རྣམས་ཐམས་ཅད་དུ། །སེམས་དཔའ་ཆེ་རྣམས་ཆོ་ག་བཞིན། །སྣ་ཚོགས་དབང་
ཕྱུག་ལ་སོགས་པ། །ཏིང་ངེ་འཛིན་ལ་སྙོམས་ཞུགས་བྲི། །དེ་ལ་དེ་དག་གི་སྙིང་པོ་འདི་རྣམས་སོ། །ཨོྃ་ཛྙཱ་ན་བུད་དྷ་ཧཱུྃ། ཨོྃ་ཛྙཱ་ན་བི་ཤྭེ་ཤྭ་རེ་ཧཱུྃ། ཨོྃ་ཛྙཱ་ན་བུད་དྷ་མུ་ཀུ་ཊ་ཧཱུྃ། ཨོྃ་ཛྙཱ་ན་དྷརྨེ་ཤྭ་རེ་ཧཱུྃ། ཨོྃ་ཛྙཱ་ན་ཨ་
<pb id="91.100a"/>
མོ་གྷེ་ཤྭ་རེ་ཧཱུྃ། ཨོྃ་ཛྙཱ་ན་པདྨ་བུདྡྷ་ཧཱུྃ། ཨོྃ་ཛྙཱ་ན་པདྨ་ཛཱ་དྷཱ་ར་ཧཱུྃ། ཨོྃ་ཛྙཱ་ན་པདྨ་མཱ་ར་ཧཱུྃ། ཨོྃ་ཛྙཱ་ན་པདྨ་དུཥྚི་ཧཱུྃ། ཨོྃ་ཛྙཱ་ན་པདྨ་བྷྲྀ་ཀུ་ཊཱི་ཧཱུྃ། ཨོྃ་ཛྙཱ་ན་པདྨ་སཱུརྱ་ཧཱུྃ། ཨོྃ་ཛྙཱ་ན་པདྨ་ཙནྡྲ་ཧཱུྃ། ཨོྃ་ཛྙཱ་ན་པདྨ་ཧཱ་ས་
ཧཱུྃ། ཨོྃ་ཛྙཱ་ན་པདྨ་ཏཱ་རཱ་ཧཱུྃ། ཨོྃ་ཛྙཱ་ན་པདྨ་ཀུ་མཱ་ར་ཧཱུྃ། ཨོྃ་ཛྙཱ་ན་པདྨ་ནཱ་རཱ་ཡ་ཧཱུྃ། ཨོྃ་ཛྙཱ་ན་པདྨ་ཧཱ་ས་ཧཱུྃ། ཨོྃ་ཛྙཱ་ན་པདྨ་ནྲྀ་ཏྱེ་ཤྭ་ར་ཧཱུྃ། ཨོྃ་ཛྙཱ་ན་པདྨ་རཀྵ་ཧཱུྃ། ཨོྃ་ཛྙཱ་ན་པདྨ་ཡཀྵ་ཧཱུྃ། ཨོྃ་ཛྙཱ་ན་པདྨ་མུཥྚི་ཧཱུྃ། ཨོྃ་ཛྙཱ་ན་པདྨ་
ལཱ་སྱེ་ཧཱུྃ། ཨོྃ་ཛྙཱ་ན་པདྨ་མཱ་ལེ་ཧཱུྃ། ཨོྃ་ཛྙཱ་ན་པདྨ་གཱི་ཏྱེ་ཧཱུྃ། ཨོྃ་ཛྙཱ་ན་པདྨ་ནྲྀ་ཏྱེ་ཧཱུྃ། ཨོྃ་ཛྙཱ་ན་པདྨ་དྷཱུ་པེ་ཧཱུྃ། ཨོྃ་ཛྙཱ་ན་པདྨ་པུཥྤེ་ཧཱུྃ། ཨོྃ་ཛྙཱ་ན་པདྨ་དཱི་པེ་ཧཱུྃ། ཨོྃ་ཛྙཱ་ན་པདྨ་གན་དྷེ་ཧཱུྃ། ཨོྃ་ཛྙཱ་ན་པདྨ་ཨྃ་ཀུ་ཤ་ཧཱུྃ། ཨོྃ་ཛྙཱ་
ན་པདྨ་ཨ་མོ་གྷ་པཱ་ཤ་ཧཱུྃ། ཨོྃ་ཛྙཱ་ན་པདྨ་སྥོ་ཊ་ཧཱུྃ། ཨོྃ་ཛྙཱ་ན་པདྨ་ཨཱ་བེ་ཤ་ཧཱུྃ། དེ་ནས་ཆོས་ཀྱི་དཀྱིལ་འཁོར་འདིར་དགུག་པ་ལ་སོགས་པའི་ཆོ་ག་རྒྱས་པར་བྱས་ནས་ཇི་ལྟ་བ་བཞིན་དུ་བཅུག་ནས་འདི་སྐད་དུ་ཁྱོད་ཀྱིས་གཞན་
སུ་ལ་ཡང་མ་བརྗོད་ཅིག །ཁྱོད་སེམས་ཅན་དམྱལ་བར་ལྷུང་ནས་སྡུག་བསྔལ་བར་གྱུར་ཏ་རེ། དེ་ནས་དེའི་ཡེ་ཤེས་བསྐྱེད་པར་བྱ་སྟེ། འཇིག་རྟེན་དབང་ཕྱུག་སྙོམས་ཞུགས་ལ། །སྙིང་གར་པད་མ་བསྒོམས་ནས་ཀྱང་། །པད
མའི་ཏིང་འཛིན་ཐོབ་ན་ནི། །དེ་མ་ཐག་ཏུ་མྱུར་བར་ལྡིང་། །འཇིག་རྟེན་དབང་པོར་སྙོམས་ཞུགས་ལ། །དཔྲལ་བར་པད་མ་བསྒོམས་བྱས་ཏེ། །གོམས་ནས་ཤིན་དུ་བརྟན་གྱུར་ན། །དེ་མ་ཐག་ཏུ་མཁའ་ལ་ལྡིང་། །འཇིག་
རྟེན་དབང་གི་ཏིང་འཛིན་གྱིས། །ལྕེ་ལ་པད་མ་བསྒོམས་ནས་ཀྱང་། །གྲུབ་པར་གྱུར་ན་མྱུར་བར་ཡང་། །ནམ་མཁའ་ལ་ནི་དེ་འགྲོའོ། །འཇིག་རྟེན་དབང་གི་ཏིང་འཛིན་གྱིས། །གཙུག་ཏུ་པད་མ་བསྒོམས་ནས་ཀྱང་། །
གྲུབ་པར་གྱུར་ན་མྱུར་དུ་ནི། །སྐད་ཅིག་གིས་ནི་སྟེང་དུ་ལྡིང་། །དེ་དག་གི་སྙིང་པོ་ནི་འདི་རྣམས་སོ། །ཨོྃ་པདྨ་ཛྙཱ་ན་ཧྲྀ་ད་ཡ་ཨཱ་བེ་ཤ ། ཨོྃ་པདྨ་ཛྙཱ་ན་ཨ་བྷི་ཥེ་ཀ་ཨཱ་བེ་ཤ ། ཨོྃ་པདྨ་ཛྙཱ་ན་བིདྱོ་ཏྟ་མ་ཨཱ་བེ་ཤ ། ཨོྃ་པདྨ་ཛྙཱ་
<pb id="91.100b"/>
ན་ཨུཥྞཱི་ཥ་ཨཱ་བེ་ཤ ། ནམ་མཁའ་འམ་ནི་ཕྱོགས་གཞན་དུ། །པད་མའི་དབྱིབས་ཤིག་བསྒོམས་ནས་ཀྱང་། །ཆོ་ག་འདི་ནི་འགྲུབ་འགྱུར་ན། །སྐད་ཅིག་གིས་ནི་མི་སྣང་འགྱུར། །ནམ་མཁའ་འམ་ནི་ཕྱོགས་གཞན་དུ། །
པད་མའི་དབྱིབས་ཤིག་བསྒོམས་ནས་ཀྱང་། །དེ་ཡི་སྟེང་དུ་བདག་འདུག་པར། །བསྒོམས་པར་གྱུར་ན་མི་སྣང་འགྱུར། །ནམ་མཁའ་འམ་ནི་ཕྱོགས་གཞན་དུ། །པད་མའི་དབྱིབས་ཤིག་བསྒོམས་བྱས་ལ། །གང་ཚེ་མཐོང་བ་དེ་ཚེ་
བླངས། །མི་སྣང་བར་ནི་མྱུར་དུ་འགྱུར། །ནམ་མཁའ་འམ་ནི་ཕྱོགས་གཞན་དུ། །པད་མའི་དབྱིབས་ནི་བསྒོམས་བྱས་ལ། །མཐོང་བའི་པད་མ་དེ་ཟོས་ན། །དེ་མ་ཐག་ཏུ་མི་སྣང་འགྱུར། དེ་ལ་དེ་དག་གི་སྙིང་པོ་ནི་འདི་
རྣམས་སོ། ཨོྃ་པདྨ་ཨཱ་ཀཪྵ། ཨོྃ་པདྨ་ར་ཐ། ཨོྃ་པདྨ་ཛྙཱ་ན་གྲ་ཧཱ་ན། ཨོྃ་པདྨ་ར་ས་ཡ་ན་ཧཱུྃ་ཕཊ། ཕྱག་རྒྱ་ཆེ་བཅིངས་པད་མ་ནི། །ཁ་དོག་དབྱིབས་རྣམས་སྣ་ཚོགས་པའི། །དབྱིབས་དེ་ལག་པས་བཟུང་ན་ནི། །
གཟུགས་རྣམས་ཐམས་ཅད་འཆང་བར་འགྱུར། །པད་མའི་ཁ་དོག་དབྱིབས་རྣམས་ནི། །སྣ་ཚོགས་པད་མའི་དབྱིབས་བྲིས་ལ། །དེ་ཉིད་བསྒོམས་པ་བྱས་ན་ནི། །གཟུགས་མང་འཆང་བར་དེ་འགྱུར་རོ། །ནམ་མཁའ་
འམ་ནི་ཕྱོགས་གཞན་དུ། །པད་མའི་ཁ་དོག་དབྱིབས་རྣམས་ནི། །སྣ་ཚོགས་དབྱིབས་སུ་བསྒོམས་ན་ཡང་། །སྒྲ་ཡི་གཟུགས་སུ་དེ་འགྱུར་རོ། །པད་མའི་ཁ་དོག་དབྱིབས་རྣམས་ནི། །སྣ་ཚོགས་དབྱིབས་སུ་བྱས་ནས་ཀྱང་། །
དེ་ལ་ཞོན་ནས་མཁའ་འགྲོ་ཞིང་། །ཅི་དགའི་གཟུགས་སུ་ངེས་པར་འགྱུར། །དེ་ལ་དེ་དག་གི་སྙིང་པོ་ནི་འདི་རྣམས་སོ། །ཨོྂ་པདྨ་དྷ་རི་བི་ཤྭ་རཱུ་པ་པྲ་བརྟ་ཡ་ཨཱ་བེ་ཤ ། ཨོྃ་བི་ཤྭ་པདྨ་པྲ་བརྟ་ཡ་མཱྃ། ཨོྃ་ས་མཱ་དྷི་བི་
ཤྭ་པདྨ་ཨཱ་བེ་ཤ ། ཨོྃ་བི་ཤྭ་པདྨ་མ་ནོདྐྵཾ་པ་ཨཱ་ཀཱ་ཤ་བི་ཤྭ་རཱུ་པྃ་ཨ་དྷི་ཏིཥྛ་མཱྃ། གང་ཡང་རུང་བའི་ཕྱག་རྒྱ་ཆེ། །ཏིང་ངེ་འཛིན་གྱིས་ལེགས་བཅིངས་ལ། །པད་མ་བླངས་ཏེ་རབ་བྱིན་ན། །གདོན་མི་ཟ་བར་དབང་དུ་
<pb id="91.101a"/>
འགྱུར། །གང་ཡང་རུང་བའི་དམ་ཚིག་གི །ཕྱག་རྒྱ་ཞེས་བྱ་བཅིངས་ན་ནི། །དེས་ནི་པད་མ་བླངས་ནས་ཀྱང་། །བྱིན་པར་གྱུར་ན་དབང་དུ་འགྱུར། །ཏིང་ངེ་འཛིན་སྐྱེས་དགེ་བ་ཡི། །ཕྱག་རྒྱ་གང་ཡང་རུང་བཅིངས་
ལ། །ཡེ་ཤེས་པད་མ་གང་བྱིན་པ། །དེ་ནི་དེ་ཡིས་མྱུར་བར་འགྱུར། །གང་ཡང་རུང་བའི་དམ་ཚིག་ལྡན། །ལས་ཀྱི་ཕྱག་རྒྱ་བཅིངས་ནས་ནི། །པད་མ་བྱིན་པ་གང་ཡིན་པ། །དེ་མ་ཐག་ཏུ་དེ་དབང་འགྱུར། །དེ་ལ་དེ་དག་གི་སྙིང་པོ་ནི་
འདི་རྣམས་སོ། །ཨོྃ་མ་ཧཱ་ཛྙཱ་ན་པདྨ་ཧོ། ཨོྃ་ས་མ་ཡ་པདྨ་ཧོ། ཨོྃ་ཛྙཱ་ན་པདྨ་ཧོ། ཨོྃ་ཀརྨ་པདྨ་ཧོ། དེ་ནས་ཡེ་ཤེས་ཀྱི་དཀྱིལ་འཁོར་གྱི་ཕྱག་རྒྱ་ཆེན་པོའི་ཡེ་ཤེས་བསླབ་བོ། །ཆོས་ཀྱི་དཀྱིལ་འཁོར་ཚུལ་དུ་ནི། །ཕྱག་རྒྱ་ཆེན་
པོ་བསྒྲུབ་པར་བྱ། །དེ་ནས་རབ་ཏུ་བཤད་བྱ་བ། །དམ་ཚིག་མཆོག་ནི་བསྒྲུབ་བྱ་སྟེ། །ཆོས་ཀྱི་དཀྱིལ་འཁོར་ཚུལ་དུ་ནི། །པད་མའི་པད་མ་གཞག་པར་བྱ། །ཆོས་ཀྱི་ཁུ་ཚུར་བརྟན་བྱས་ལ། །ལས་ཀྱི་ཕྱག་རྒྱ་གཉིས་སུ་བྱ། །དེ་བཞིན་
གཤེགས་པ་ཐམས་ཅད་ཀྱི་ཆོས་ཀྱི་དམ་ཚིག་རྟོག་པའི་རྒྱལ་པོ་ཆེན་པོ་ལས་ཡེ་ཤེས་ཀྱི་དཀྱིལ་འཁོར་གྱི་ཆོ་ག་རྒྱས་པ་རྫོགས་སྷོ།།  །།<head n="3" t="ལས་ཀྱི་དཀྱིལ་འཁོར་གྱི་ཆོ་ག་རྒྱས་པ།" type="rgyaspa" zh="84.222"/>དེ་ནས་ཡང་བཅོམ་ལྡན་འདས་ཀྱིས་དེ་བཞིན་གཤེགས་པ་ཐམས་ཅད་ཀྱི་ཆོས་
ཀྱི་ལས་ཀྱི་དམ་ཚིག་འབྱུང་བར་བྱིན་གྱིས་བརླབས་པའི་པད་མ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་རང་གི་རིག་པ་དམ་པ་འདི་གསུངས་སོ། །ཨོྃ་སརྦ་ཏ་ཐཱ་ག་ཏ་ཀརྨ་ཀྲྀ་ཧཱུྃ། དེ་ནས་ཕྱག་ན་རྡོ་རྗེས་རང་གི་
རིགས་ཀྱི་ལས་འབྱུང་བ་རང་གི་རིག་པ་དམ་པ་འདི་གསུངས་སོ། །ཨོྃ་ཧཱུྃ་དྷི། དེ་ནས་བྱང་ཆུབ་སེམས་དཔའ་རྡོ་རྗེ་སྙིང་པོས་རང་གི་རིག་པ་དམ་པ་འདི་གསུངས་སོ། །ཨོྃ་རཏྣ་ཀརྨ་ས་མ་ཡེ་ཧཱུྃ། དེ་ནས་བྱང་ཆུབ་སེམས་དཔའ་རྡོ་རྗེ་
སྤྱན་གྱིས་རང་གི་རིག་པ་དམ་པ་འདི་གསུངས་སོ། །ཨོྃ་པདྨ་ཀརྨེ་ཧཱུྃ། དེ་ནས་བྱང་ཆུབ་སེམས་དཔའ་རྡོ་རྗེ་སྣ་ཚོགས་ཀྱིས་རང་གི་རིག་པ་དམ་པ་འདི་གསུངས་སོ། །ཨོྃ་བི་ཤྭ་ཀརྨེ་ཧཱུྃ། དེ་ནས་བྱང་ཆུབ་སེམས་དཔའ་
<pb id="91.101b"/>
འཕགས་པ་སྤྱན་རས་གཟིགས་ཀྱི་དབང་པོས་ཉིད་ཀྱི་ལས་ཀྱི་དཀྱིལ་འཁོར་འདི་བཤད་དོ། །དེ་ནས་རབ་ཏུ་བཤད་བྱ་བ། །ལས་ཀྱི་དཀྱིལ་འཁོར་དམ་པ་སྟེ། །རྡོ་རྗེ་དབྱིངས་དང་འདྲ་བ་ནི། །པད་མའི་ལས་ཞེས་བྱ་བ་སྟེ། །
དཀྱིལ་འཁོར་ཆེན་པོའི་ཚུལ་དུ་ནི། །དཀྱིལ་འཁོར་ཐམས་ཅད་སྲད་བུ་བྲེ། །སངས་རྒྱས་ཕྱོགས་ཀུན་པད་མ་ཡི། །མཚན་མ་འཛིན་པར་ཐམས་ཅད་བྲི། །དེ་ལ་དེ་དག་གི་རིག་པའི་སྙིང་པོ་ནི་འདི་རྣམས་སོ། །
ཨོྃ་པུ་རི་ཎི་ཧཱུྃ། བི་ཤྭ་ཀརྨེ་ཤྭ་རི་ཧཱུྃ། ཨོྃ་ཏ་ཐཱ་ག་ཏེ་ཤྭ་ར་ཨ་བྷི་ཥེ་ཀ་ཀརྨ་བིདྱཱེ་ཧཱུྃ། ཨོྃ་དྷརྨ་ཀརྨེ་ཤྭ་ར་ཛྙཱ་ན་པཱུ་ཛཱ་ས་མ་ཡེ་ཧཱུྃ། ཨོྃ་ཨ་མོ་གྷ་ཀརྨེ་ཤྭ་རི་ཧཱུྃ། ཨོྃ་པདྨ་ཀརྨ་བུད་དྷེ་ཧཱུྃ། ཨོྃ་པདྨ་ཀརྨ་བཛྲི་ཎི་ཧཱུྃ། 
ཨོྃ་པདྨ་ཀརྨི་ཎི་མཱ་ར་ཎ་པཱུ་ཛཱ་ཀརྨ་ས་མ་ཡེ་ཧཱུྃ། ཨོྃ་པདྨ་ཀརྨ་དུཥྚི་ཧཱུྃ། ཨོྃ་པདྨ་ཀརྨ་བྷྲྀ་ཀུ་ཊཱི་ཧཱུྃ་ཏྲ། ཨོྃ་པདྨ་ཀརྨ་སཱུརྱེ་ཧཱུྃ། ཨོྃ་པདྨ་ཀརྨ་དྷྭ་ཛེ་ཧཱུྃ། ཨོྃ་པདྨ་ཀརྨ་ཧཱ་ས་ཧཱུྃ། ཨོྃ་པདྨ་ཀརྨ་ཏཱ་རེ་ཧཱུྃ། ཨོྃ་པདྨ་ཀརྨ་ཀུ་མཱ་རི་
ཧཱུྃ། ཨོྃ་པདྨ་ཀརྨ་ནཱ་རཱ་ཡ་ནི་ཧཱུྃ། ཨོྃ་པདྨ་ཀརྨ་བྲཧྨི་ཧཱུྃ། ཨོྃ་པདྨ་ཀརྨ་ནྲྀ་ཏེ་ཤྭ་རི་ཧཱུྃ། ཨོྃ་པདྨ་རཀྵ་རཀྵ་ཀརྨ་ས་མ་ཡེ་ཧཱུྃ། ཨོྃ་མ་ཧཱ་པྲ་ཙཎྜ་གཱི་ཏི་ནི་པདྨ་དྃཥྚ་ཀརྨ་ཀ་རི་ཧཱུྃ། ཨོྃ་པདྨ་ཀརྨ་མུཥྚི་ག་ཏཱ་ཡ་ཧཱུྃ། ཨོྃ་ར་ཏི་པཱུ་ཛེ་ཧཱུྃ་ཛ། 
ཨོྃ་ཨ་བྷི་ཥེ་ཀ་པཱུ་ཛེ་ཧཱུྃ་ཛ། ཨོྃ་གཱི་ཏེ་པཱུ་ཛེ་ཧཱུྃ་དྷ། ཨོྃ་ནྲྀ་ཏྱེ་པཱུ་ཛེ་ཧཱུྃ་བྃ། ཨོྃ་དྷཱུ་པེ་པཱུ་ཛེ་ཧཱུྃ་ཨཿ། ཨོྃ་པུཥྤེ་པཱུ་ཛེ་ཧཱུྃ་ཏྲ། ཨོྃ་ཨཱ་ལོ་ཀེ་པཱུ་ཛེ་ཧཱུྃ་དྷིཿ། ཨོྃ་གན་དྷེ་པཱུ་ཛེ་ཧཱུྃ་བྃ། ཨོྃ་ཧ་ཡ་གྲཱི་བ་ཨ་ན་ཡ་ཧཱུྃ་ཛ། ཨོྃ་ཨ་མོ་གྷ་པཱ་ཤ་ཀྲོ་དྷ་པཱི་ཌ་
ཡ་ཧཱུྃ་ཕཊ། ཨོྃ་པདྨ་ཤཱྃ་ཀ་ལ་བན་དྷེ་ཧཱུྃ་ཕཊ། ཨོྃ་པདྨ་གྷན་དྷ་ཨཱ་བེ་ཤ་ཡེ་ཧཱུྃ་ཕཊ། དེ་ནས་ལས་ཀྱི་དཀྱིལ་འཁོར་འདིར་དགུག་པ་ལ་སོགས་པའི་ཆོ་ག་རྒྱས་པར་བྱས་ནས་ཇི་ལྟ་བ་བཞིན་དུ་བཅུག་སྟེ། འདི་སྐད་དུ་རིགས་
ཀྱི་བུ་ཁྱོད་ཀྱིས་ཚུལ་འདི་སུ་ལ་ཡང་མ་སྨྲ་ཤིག །སེམས་ཅན་དམྱལ་བར་ལྷུང་བར་གྱུར་ཏ་རེ་ཞེས་བསྒོས་ཤིག །དེ་ནས་ཡེ་ཤེས་བསྐྱེད་པར་བྱའོ། །དེ་ནས་སྡིག་པ་བཤགས་པའི་ཡེ་ཤེས་བསླབ་པར་བྱ་སྟེ། འཇིག་
<pb id="91.102a"/>
རྟེན་དབང་ཕྱུག་ཕྱག་རྒྱ་ཆེར། །ཤིན་དུ་མཉམ་བཞག་བསྒོམས་ནས་ཀྱང་། །སྡིག་རྣམས་བཤགས་པས་མྱུར་བར་ནི། །སྡིག་པ་ཀུན་ལས་དེ་འདག་འགྱུར། །འཇིག་རྟེན་དབང་གི་ཏིང་འཛིན་གྱིས། །
དམ་ཚིག་གི་ནི་མཆོག་བཅིངས་ཏེ། །སྡིག་པ་ཐམས་ཅད་བཤགས་ན་ནི། །མཚམས་མེད་ལྔ་ལས་འབྱང་བར་འགྱུར། །འཇིག་རྟེན་དབང་ཕྱུག་ཏིང་འཛིན་དུ། །ཤིན་དུ་མཉམ་པར་བཞག་བསྒོམས་ལ། །སྡིག་པ་ཐམས་ཅད་
བཤགས་ན་ནི། །སྡིག་པ་ཀུན་ཡང་རབ་ཏུ་འཇོམས། །མདོར་ན་གང་ཡང་རུང་བ་ཡི། །ལས་ཀྱི་ཕྱག་རྒྱ་ལེགས་བཅིངས་ལ། །ལས་རྣམས་ཐམས་ཅད་བཤགས་ན་ནི། །ལས་རྣམས་ཀུན་ལས་རྣམ་པར་འདག །དེ་ལ་དེ་དག་
གི་སྙིང་པོ་ནི་འདི་རྣམས་ཡིན་ནོ། །ཨོྃ་སརྦ་པཱ་པྃ་སྃ་ཤོ་དྷ་ན་མ་ཧཱ་པདྨ་ཨོྃ་སརྦ་ཨཱ་ནནྟ་ཏྱ་ཤོ་དྷ་ན་ས་མ་ཡ་པདྨ་ཨོྃ་སརྦ་པཱ་པྃ་པྲཱ་ཎ་ཤ་ཎ་དྷརྨ་པདྨ་ཨོྃ་སརྦ་པདྨ་ཨཱ་བ་ར་ཎ་བི་ཤོ་དྷ་ཀ་ཀརྨ་པདྨ་དེ་ནས་སྒྲིབ་པ་ཐམས་
ཅད་ཡོངས་སུ་ཟད་པར་འགྱུར་བའི་ཡེ་ཤེས་བསླབ་བོ། །འཇིག་རྟེན་དབང་གི་ཕྱག་རྒྱ་ཆེར། །ཤིན་དུ་མཉམ་བཞག་བསྒོམས་བྱས་ལ། །ཤུད་དྷྱ་ཤུད་དྷྱ་ཞེས་བརྗོད་ན། །ལས་རྣམས་ཀུན་ལས་དག་པར་འགྱུར། །འཇིག་
རྟེན་དབང་གི་ཏིང་འཛིན་གྱིས། །ལས་ཀྱི་དམ་ཚིག་བཅིངས་ན་ནི། །བུད་དྷྱ་བུད་དྷྱ་ཞེས་བརྗོད་ན། །ལས་རྣམས་ཀུན་ལས་དག་པར་འགྱུར། །འཇིག་རྟེན་དབང་པོར་སྙོམས་ཞུགས་ལ། །ཆོས་ཀྱི་ཕྱག་རྒྱར་བསྒོམས་ནས་
ནི། །དྷི་དྷི་དྷི་དྷི་ཞེས་བརྗོད་ན། །ལས་རྣམས་ཀུན་ལས་དག་པར་འགྱུར། །འཇིག་རྟེན་དབང་པོའི་ཏིང་འཛིན་གྱིས། །ལས་ཀྱི་ཕྱག་རྒྱ་བཅིངས་ནས་ཀྱང་། །ཧཱི་ཧཱི་ཧཱི་ཧཱི་ཞེས་བརྗོད་ན། །ལས་རྣམས་ཀུན་ལས་དག་པར་
འགྱུར། །དེ་ལ་དེ་དག་གི་སྙིང་པོ་ནི་འདི་རྣམས་སོ། །ཨོྃ་པཱ་པྃ་ཀྵ་ཡ་པདྨ། ཨོྃ་ཨཱ་ཕ་ར་ཎ་ཀྵ་ཡ་པདྨ། ཨོྃ་ཀརྨ་ཀྵ་ཡ་པདྨ། དེ་ནས་དེ་བཞིན་གཤེགས་པ་ཐམས་ཅད་ལ་མཆོད་པའི་ཡེ་ཤེས་བསླབ་བོ་འཇིག་རྟེན་དབང་
<pb id="91.102b"/>
གི་ཕྱག་རྒྱ་ཆེར། །རབ་ཏུ་མཉམ་པར་བཞག་བཅིངས་ལ། །ཨོྃ་ཨོྃ་ཨོྃ་ཨོྃ་ཞེས་བརྗོད་ན། །མཆོད་པ་ཐམས་ཅད་རབ་ཏུ་བྱེད། །འཇིག་རྟེན་དབང་པོའི་ཏིང་འཛིན་གྱིས། །དམ་ཚིག་མཆོག་ནི་བཅིངས་ནས་ཀྱང་། །
བྷུ་བྷུ་བྷུ་བྷུ་ཞེས་བརྗོད་ན། །སངས་རྒྱས་ཐམས་ཅད་དེ་མཆོད་འགྱུར། །འཇིག་རྟེན་དབང་པོས་སྙོམས་ཞུགས་ལ། །ཆོས་ཀྱི་པད་མ་བསྒོམས་ནས་ཀྱང་། །ཧེ་ཧེ་ཧེ་ཧེ་ཞེས་བརྗོད་ན། །སངས་རྒྱས་ཐམས་ཅད་དེས་མཆོད་
འགྱུར། །པད་མའི་ལས་ཀྱི་ཕྱག་རྒྱ་ནི། །ཤིན་དུ་མཉམ་པར་བཞག་བཅིངས་ལ། །དྷེ་དྷེ་དྷེ་དྷེ་ཞེས་བརྗོད་ན། །སངས་རྒྱས་ཐམས་ཅད་དེས་མཆོད་འགྱུར། །དེ་ལ་དེ་དག་གི་སྙིང་པོ་ནི་འདི་རྣམས་སོ། །ཨོྃ་ཀཱ་ར་པདྨ། ཨོྃ་
བྷཱུ་ཀཱ་ར་པདྨ། ཨོྃ་ཧེ་ཀཱ་ར་པདྨ། ཨོྃ་དྷེ་ཀཱ་ར་པདྨ། ཨོྃ་ནི་བ་ར་ཎ་ཀྵ་ཡ་པདྨ། དེ་ནས་དངོས་གྲུབ་ཀྱི་ཡེ་ཤེས་བསླབ་བོ། །འཇིག་རྟེན་དབང་པོ་ཕྱག་རྒྱ་ཆེར། །མཉམ་པར་བཞག་པས་བཅིངས་ནས་ནི། །ཧྲཱི་ཧྲཱི་ཧྲཱི་ཧྲཱི་ཞེས་བརྗོད་
ན། །འཇིག་རྟེན་དབང་པོར་གྲུབ་པར་འགྱུར། །འཇིག་རྟེན་དབང་པོའི་ཏིང་འཛིན་གྱིས། །དམ་ཚིག་ཅེས་བྱ་བཅིངས་ནས་ཀྱང་། །ཤྲཱི་ཤྲཱི་ཤྲཱི་ཤྲཱི་ཞེས་བརྗོད་ན། །དངོས་གྲུབ་དམ་པ་ཐོབ་པར་འགྱུར། །འཇིག་རྟེན་དབང་པོའི་
མཉམ་བཞག་པར། །མཉམ་པར་བཞག་པས་བསྒོམས་ནས་ཀྱང་། །དྷིག་དྷིག་དྷིག་དྷིག་ཞེས་བརྗོད་ན། །པད་མ་ཁྲོ་བོར་འགྲུབ་པར་འགྱུར། །པད་མ་ཆེན་པོ་དགེ་བ་ཡི། །ལས་ཀྱི་ཕྱག་རྒྱ་བཅིངས་ནས་ཀྱང་། །སྶི་སྶི་སྶི
སྶི་ཞེས་བརྗོད་ན། །དངོས་གྲུབ་ཐམས་ཅད་ཐོབ་པར་འགྱུར། །དེ་ལ་དེ་དག་གི་སྙིང་པོ་ནི་འདི་རྣམས་སོ། །ཨོྃ་ཧྲཱིཿསིདྷྱ། ཨོྃ་ཤྲཱི་སིདྷྱ། ཨོྃ་དྷྲཱི་ག་སིད་དྷྱ། ཨོྃ་སི་སིད་དྷྱ། དེ་ནས་ལས་གསང་བའི་ཕྱག་རྒྱའི་ཡེ་ཤེས་ནི་འདི་ཡིན་ཏེ། 
འཇིག་རྟེན་དབང་པོ་སྙོམས་ཞུགས་ལ། །བུད་མེད་ཀུན་དང་རྩེ་བྱེད་ཅིང་། །ཨ་ཧོ་སུ་ཀ་ཞེས་བརྗོད་ན། །སངས་རྒྱས་ཐམས་ཅད་དེས་མཆོད་འགྱུར། །འཇིག་རྟེན་དབང་པོར་སྙོམས་ཞུགས་ལ། །བུད་མེད་ཀུན་དང་རྩེ་
<pb id="91.103a"/>
བྱེད་ཅིང་། །པྲི་ཡ་པྲྀ་ཡ་ཞེས་བརྗོད་ན། །སངས་རྒྱས་བཅོམ་ལྡན་འདས་དགྱེས་སོ། །འཇིག་རྟེན་དབང་པོར་སྙོམས་ཞུགས་ལ། །བུད་མེད་ཀུན་དང་རྩེ་བྱེད་ཅིང་། །ཨ་ཧོ་ར་ཏི་ཞེས་བརྗོད་ན། །དེ་ནི་རྟག་ཏུ་དགའ་
བར་འགྱུར། །འཇིག་རྟེན་དབང་པོར་སྙོམས་ཞུགས་ལ། །བུད་མེད་ཀུན་དང་རྩེ་བྱེད་ཅིང་། །སུ་ཁ་སུ་ཁ་ཞེས་བརྗོད་ན། །དེ་ཡྀ་བདེ་བ་ཉམས་མི་འགྱུར། །དེ་ལ་དེ་དག་གི་སྙིང་པོ་ནི་འདི་རྣམས་སོ། །ཨོྃ་སརྦ་བུད་དྷ་པཱུ་ཛ་པྲ་བརྟ་ན་
པདྨ། ཨོྃ་པྲཱི་ཏི་ཀཱ་ར་པདྨ། ཨོྃ་ར་ཏི་པྲ་བརྟ་ན་པདྨ། ཨོྃ་མ་ཧཱ་སུ་ཁ་པདྨ་དྲྀ་ཌྷ་ཧཱུྃ། དེ་ནས་ལས་ཀྱི་ཕྱག་རྒྱ་ཇི་ལྟ་བ་བཞིན་དུ་བསླབ་པར་བྱ་སྟེ། དེ་ནས་པད་མ་ཐལ་སྦྱར་ཏེ། །དམ་ཚིག་ཕྱག་རྒྱ་རྡོ་རྗེ་དགོངས། །ལས་ཀྱི་དཀྱིལ་འཁོར་
ཚུལ་གྱིས་ནི། །གནས་རྣམས་ཀུན་ཏུ་བཞག་པར་བྱ། །དེ་ནས་པད་མ་རིགས་ཀྱི་ཆོས་ཀྱི་ཕྱག་རྒྱ་ནི་དྲ་ཞེས་བྱ་བ་བརྗོད་པར་བྱ། ལས་ཀྱི་ཕྱག་རྒྱ་གཉིས་བྱས་ལ། །ལས་ཀྱི་ཕྱག་རྒྱ་དེས་བསྒྲུབ་བོ། །དེ་བཞིན་གཤེགས་པ་
ཐམས་ཅད་ཀྱི་ཆོས་དམ་ཚིག་རྟོག་པའི་རྒྱལ་པོ་ཆེན་པོ་ལས་ལས་ཀྱི་དཀྱིལ་འཁོར་གྱི་ཆོ་ག་རྒྱས་པ་རྫོགས་སྷོ།།  །།<head n="3" t="ཕྱག་རྒྱ་བཞིའི་དཀྱིལ་འཁོར་གྱི་ཆོ་ག་རྒྱས་པ།" type="rgyaspa" zh="84.226"/>དེ་ནས་ཡང་བཅོམ་ལྡན་འདས་ཀྱིས་རྡོ་རྗེ་ཆོས་ཀྱི་དམ་ཚིག་གི་ཕྱག་རྒྱ་བྱིན་གྱིས་བརླབ་པ་ཞེས་བྱ་
བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱག་རྒྱའི་སྙིང་པོ་འདི་གསུངས་སོ། །ཨོྃ་བཛྲི་དྷརྨ་པདྨ་ཧཱུྃ། དེ་ནས་ཕྱག་ན་རྡོ་རྗེས་རང་གི་རིག་པ་དམ་པ་འདི་གསུངས་སོ། །ཨོྃ་བཛྲ་ཛྷི། དེ་ནས་བྱང་ཆུབ་སེམས་དཔའ་རྡོ་རྗེ་སྙིང་
པོས་རང་གི་ཕྱག་རྒྱ་འདི་གསུངས་སོ། །ཨོྃ་བཛྲ་རཏྣ་མུ་ཀུ་ཊི་ཧཱུྃ། དེ་ནས་བྱང་ཆུབ་སེམས་དཔའ་རྡོ་རྗེ་སྤྱན་གྱིས་རང་གི་ཕྱག་རྒྱ་འདི་གསུངས་སོ། །ཨོྃ་དྷརྨ་པདྨ་དྷི། དེ་ནས་བྱང་ཆུབ་སེམས་དཔའ་རྡོ་རྗེ་སྣ་ཚོགས་ཀྱིས་
རང་གི་ཕྱག་རྒྱ་འདི་གསུངས་སོ། །ཨོྃ་སརྦ་མུ་ཁེ་ཧཱུྃ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་ཀྱི་དབང་པོས་ཕྱག་རྒྱ་བཞི་པའི་དཀྱིལ་འཁོར་འདི་གསུངས་སོ། །དེ་ནས་
<pb id="91.103b"/>
རབ་ཏུ་བཤད་བྱ་བ། །ཕྱག་རྒྱ་བཞི་མཆོག་དཀྱིལ་འཁོར་ཏེ། །རྡོ་རྗེ་དབྱིངས་དང་འདྲ་བ་དང་། །དཀྱིལ་འཁོར་ཆེན་པོར་འདྲ་བར་བྱ། །ཕྱག་རྒྱའི་དཀྱིལ་འཁོར་དབུས་སུ་ནི། །སངས་རྒྱས་གཟུགས་ནི་གཞག་པར་བྱ། །དེ་
ཡི་ཕྱོགས་རྣམས་ཐམས་ཅད་དུ། །རྡོ་རྗེ་པད་མ་ལ་སོགས་བྲི། །དེ་ནས་དཀྱིལ་འཁོར་འདིར་དགུག་པ་ལ་སོགས་པའི་ཆོ་ག་རྒྱས་པར་བྱས་ནས། ཇི་ལྟ་བ་བཞིན་དུ་བཅུག་སྟེ། འདི་སྐད་དུ་འདི་ཁྱོད་ཀྱིས་སུ་ལ་ཡང་མ་
བརྗོད་ཅིག །ཁྱོད་རྟག་ཏུ་སྡུག་བསྔལ་བར་འགྱུར་བ་དང་། མི་བདེ་བ་མ་སྤངས་པས་དུས་བྱས་ནས་སེམས་ཅན་དམྱལ་བར་ལྷུང་ང་རེ་ཞེས་བསྒོ་ཞིག །དེ་ནས་དེའི་ཡེ་ཤེས་བསྐྱེད་པར་བྱ་སྟེ། ལག་པས་པད་མ་བཟུང་
ནས་ཀྱང་། །བསྒྲིམས་ཏེ་ལེགས་པར་བསྡམ་པར་བྱ། །དྲི་དེ་སངས་རྒྱས་རྣམས་མཆོད་ན། །མྱུར་དུ་དངོས་གྲུབ་ཐོབ་པར་འགྱུར། །མཉམ་པར་བཞག་པས་གཙུག་པུད་དབུས། །སངས་རྒྱས་གཟུགས་ནི་རབ་བཞག་
ལ། །འགྲོ་ཞིང་རྡོ་རྗེ་འགྱིང་བསྟན་ན། །འཇིག་རྟེན་ཐམས་ཅད་དབང་དུ་བྱེད། །པད་མ་པད་མ་ཆེན་པོའི་གཟུགས། །ཏིང་ངེ་འཛིན་འདུག་ཇི་ལྟ་བཞིན། །ཡིད་ཀྱིས་སུ་ནི་དེ་བསད་དོ། །གང་དུ་ཕོག་པ་དེ་རྒྱས་པའི། །ས་
སོགས་པ་འི་ལས་བྱེད་དོ། །པད་མ་པད་མ་ཆེན་པོའི་གཟུགས། །པད་མ་རྒྱ་གྲམ་ཉིད་དུ་ནི། །བྱས་ཏེ་ལག་པས་བཟུང་ནས་ཀྱང་། །བསྐོར་ནས་དབབ་ལ་སོགས་དེ་བྱེད། །དེ་ནས་དེ་དག་གི་སྙིང་པོ་ནི་འདི་རྣམས་སོ། །ཨོྃ་
གན་དྷ་པཱུ་ཛཱ་གྲི་སཱ་དྷ་ཡ་ཧྲཱིཿ། ཨོྃ་པདྨ་མུ་ཀུ་ཊ་ཏ་ཐཱ་ག་ཏ་བ་ཤྃ་ཀུ་རུ་སརྦཱ་ན་ལོ་ཀེ་ཤྭ་ར་ཨ་བྷི་ཥེ་ཀ་ས་མ་ཡ་ཧོ། ཨོྃ་པདྨ་པདྨ་མཱ་ར་ཡ་སརྦ་དྲ་ཏྱརྠི་ཀ་ན་ས་མཱ་དྷི་ཛྙཱ་ན་དྷྲྀཀ། ཨོྃ་བི་ཤྭ་པདྨ་སརྦ་ཀརྨ་ཀཱ་
རོ་བྷཱ་བ་ལ་ལི་ལུ་ལ་ལ་ལི་ཧཱུྃ་ཕཊ། དེ་ནས་ཕྱག་རྒྱ་གསང་བའི་ཡེ་ཤེས་བསླབ་བོ། །ཆགས་ནས་དགོས་པ་ཐམས་ཅད་ནི། །བསྒྲུབ་པར་བྱ་སྟེ་དམ་ཚིག་འདི། །བསྒྲུབ་པར་དཀའ་བའི་ཕྱག་རྒྱ་ཡང་། །རྣལ་འབྱོར་གྱིས་ནི་
<pb id="91.104a"/>
མྱུར་དུ་འགྲུབ། །དེ་ལ་འདི་ཡི་དམ་ཚིག་གི་སྙིང་པོ་ནི་འདི་ཡིན་ནོ། །ཨོྃ་སཱ་དྷ་ཡ་པདྨ་རཱ་ག་ས་མ་ཡ་ཨ། དེ་ནས་ཕྱག་རྒྱ་ཆེན་པོ་ལ་སོགས་པ་ཕྱག་རྒྱ་ཆེན་པོ་ཐམས་ཅད་བསླབ་པར་བྱའོ། །ཕྱག་རྒྱ་བཞིའི་
དཀྱིལ་འཁོར་གྱི་ཆོ་ག་རྒྱས་པ་རྫོགས་སྷོ།།  །།<head n="2" t="དུམ་བུ་བཞི་པ། དེ་བཞིན་གཤེགས་པ་ཐམས་ཅད་ཀྱི་ལས་ཀྱི་དམ་ཚིག་ཅེས་བྱ་བའི་རྟོག་པའི་རྒྱལ་པོ་ཆེན་པོ།" type="dumbu" zh="84.228"/> དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་ཀྱི་དབང་པོས་འགྲོ་བ་ཐམས་ཅད་འདུལ་བ་ཞེས་བྱ་བའི་སྙིང་པོ་འདི་གསུངས་སོ། །
ཨོྃ་སརྦ་ཛ་གདྦི་ནཱ་ཡ་མ་ཧཱ་སཏྭ་ཨ། ཨཱ་གཙྪ་ཤཱི་གྷྲྃ་བི་ཤ་རཱུ་པྃ་སན་དྷཱ་རཱ་ཡ་མ་མེ་ཙ་སརྦ་སིདྡྷཱ་ཡ་པྲ་ཡཙྪ་ཧྲཱིཿ། དེ་ནས་བྱང་ཆུབ་སེམས་དཔའ་འཕགས་པ་སྤྱན་རས་གཟིགས་ཀྱི་དབང་པོས་འགྲོ་བ་ཐམས་ཅད་འདུལ་བ་ཞེས་
བྱ་བའི་དཀྱིལ་འཁོར་འདི་གསུངས་སོ། །དེ་ནས་རབ་ཏུ་བཤད་བྱ་བ། །འགྲོ་བ་འདུལ་བའི་དཀྱིལ་འཁོར་ཏེ། །དཀྱིལ་འཁོར་ཆེན་པོའི་ཚུལ་དུ་ནི། །ཕྱི་ཡི་དཀྱིལ་འཁོར་བྲི་བར་བྱ། །དེ་ཡི་ནང་དུ་པད་མ་ཡང་། །དེ་བཞིན་དུ་ནི་
བྲི་བར་བྱ། །དེར་ནི་འདབ་མ་ཀུན་ཁྱབ་པའི། །སྣ་ཚོགས་གཟུགས་ནི་བྲི་བར་བྱ། །དེ་ནས་དཀྱིལ་འཁོར་འདིར་ཆོ་ག་རྒྱས་པ་ཇི་ལྟ་བ་བཞིན་དུ་བཙུད་ནས། དེ་བཞིན་དུ་བསྒོ་སྟེ་འགྲོ་བ་ཐམས་ཅད་འདུལ་བའི་ཡེ་ཤེས་
བསླབ་བོ། །འགྲོ་བ་འདུལ་བ་ཞེས་བྱ་བའི། །དཀྱིལ་འཁོར་ལེགས་པར་བྲིས་ནས་ཀྱང་། །ཕྱག་རྒྱ་ཆེན་པོ་བསྒོམས་ན་ནི། །སྣ་ཚོགས་འཆང་དང་འདྲ་བར་འགྱུར། །དེ་ནས་འགྲོ་བ་འདུལ་བའི་གསང་བའི་ཕྱག་རྒྱའི་ཡེ་ཤེས་
བསླབ་བོ། །སྣ་ཚོགས་གཟུགས་ཀྱི་ཏིང་འཛིན་དུ། །མཉམ་པར་བཞག་པས་བསྒོམས་ནས་ཀྱང་། །དབང་པོ་གཉིས་ནི་སྦྱར་བར་བྱ། །དཀྱིལ་འཁོར་དེ་ནི་དེ་གྲུབ་བོ། །དེ་ནས་ཕྱག་རྒྱ་ཆེན་པོ་ལ་སོགས་པ་ཕྱག་རྒྱ་བཅིང་བ་རྣམས་
བསླབ་པར་བྱའོ། །དངོས་གྲུབ་རྣམས་ཀྱང་དེ་བཞིན་ནོ། །དེ་བཞིན་དུ་རས་ལ་སོགས་པ་ལ་ཡང་བྱའོ་ཕྱག་རྒྱ་གཞན་རྣམས་ཀྱང་། ཕྱག་རྒྱ་གཅིག་པའི་དཀྱིལ་འཁོར་གྱི་ཚུལ་དུ་ཕྱག་རྒྱ་ལ་སོགས་པ་ཡང་འགྲུབ་པར་འགྱུར་རོ། །དེ་ནས་ཡང་དེ་བཞིན་གཤེགས་