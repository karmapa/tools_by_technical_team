<pb id="51.279a"/>
ཏེ། བདག་ཅག་གིས་དེ་དག་གནོད་པ་རྣམས་ལས་ཡོངས་སུ་ཐར་བར་མ་བགྱིས་ན། དུས་གསུམ་དུ་གཤེགས་པའི་སངས་རྒྱས་ཐམས་ཅད་བདག་ཅག་གིས་བསླུས་པར་གྱུར་ཅིག །བདག་ཅག་བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་མ་གྱུར་ཅིག །དེའི་ཚེ་གང་དག་སངས་རྒྱས་ཀྱི་ཞིང་འདིར་གཏོགས་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་དེ་དག་ལ་ལེགས་སོ། །ཞེས་བྱ་བ་བྱིན་ཏེ། སྐྱེས་བུ་
དམ་པ་ཁྱེད་ཀྱིས་ལེགས་པར་དམ་བཅས་པ་ལེགས་སོ་ལེགས་སོ། །ཁྱེད་ཀྱིས་སྐྱེས་བུ་དམ་པའི་མཐུ་ཆེན་པོ་འདི་ལྟ་བུ་བྱེད་ནུས་སོ། །དེ་ནས་དེ་བཞིན་གཤེགས་པ་ཤཱཀྱ་ཐུབ་པས་བདུད་སྡིག་ཏོ་ཅན་ལ་འདི་སྐད་ཅེས་བཀའ་སྩལ་ཏོ། །
ཐུབ་པ་གཤེགས་པ་འདི་དག་ལ་ནི་དད་ཅིང་དགའ་བའི་མཆོག་བསྐྱེད་དེ། །དེ་རིང་གཞན་གྱི་དོན་ཕྱིར་དགའ་བར་མྱུར་དུ་བྱང་ཆུབ་སེམས་གཞོལ་བྱོས། །སྡིག་ཅན་ཁྱོད་ནི་རང་གི་ཡུལ་ནས་རབ་ཏུ་གྲོགས་མེད་མཐུ་མེད་ཀྱིས། །ཐུབ་པ་ལ་ནི་
ཁྱོད་ཀྱིས་སྡོ་ཞིང་སྙོག་པར་བྱེད་པ་གཏང་བར་བྱོས། །དེ་ནས་བདུད་སྡིག་ཅན་གྱིས་གསོལ་པ། ཁྱོད་ཀྱི་ཚིག་གིས་བྱང་ཆུབ་དྲི་མེད་དད་པའི་སེམས་གཅིག་བདག་མི་བསྐྱེད། །ཐུབ་པ་མ་གསུང་བཞུགས་ཤིག་བདག་ལ་རྗེས་སུ་
འགྲོ་བ་རྣམས་ཀྱང་མཆིས། །དེ་དག་ལྷན་ཅིག་བདག་གིས་ཡུལ་ན་དཔུང་དང་བཞོན་པར་གནས་པར་བགྱི། །ཕུན་སུམ་མཆོག་འཛིན་བདག་མཐུས་ཇི་སྲིད་འཚོ་བར་ཁྱོད་ཀྱི་དབང་མི་མཆི། འདུས་པ་ཆེན་པོ་རིན་པོ་ཆེ་ཏོག་གི་
གཟུངས་ལས། སྙིང་བརྩེ་བའི་ལེའུ་སྟེ། དགུ་པའོ།།  །།<bampo n="82.8" zh="56.690"/><head n="2" t="བཅུ་པ། ཀུན་ཏུ་བསྲུང་བའི་ལེའུ།" type="lewu" lv="82.10" zh="56.690"/>བམ་པོ་བརྒྱད་པ་སྟེ། ཐ་མ། ཡང་དེའི་ཚེ་དེ་བཞིན་གཤེགས་པ་མེ་ཏོག་མན་དཱ་ར་བའི་དྲི་མོས་ཀྱིས། དེ་བཞིན་གཤེགས་པ་ཤཱཀྱ་ཐུབ་
པ་ལ་འདི་སྐད་ཅེས་གསུངས་སོ། །ཇི་ལྟར་འདས་པའི་དེ་བཞིན་གཤེགས་པ་རྣམས་སངས་རྒྱས་ཀྱི་ཞིང་ཐ་དད་པ་དག་ནས་བྱོན་ཏེ། ཉོན་མོངས་པ་ཅན་སྙིགས་མ་ལྔ་དང་ལྡན་པའི་སངས་རྒྱས་ཀྱི་ཞིང་དུ་འདུས་ནས། དམ་པའི་ཆོས་ཀྱི་
<pb id="51.279b"/>
ཚུལ་འདི་ནི་ལེགས་པར་བྱིན་གྱིས་བརླབས། བདུད་བྱེ་བ་ནི་ཕམ་པར་མཛད། བྱམས་པ་ཆེན་པོ་དང་། སྙིང་རྗེ་ཆེན་པོའི་སྤྱན་གྱིས་སེམས་ཅན་རྣམས་ལ་ནི་གཟིགས། སྡིག་པའི་ལྟ་བ་ལས་ནི་རབ་ཏུ་ཐར་བར་མཛད། ཤེས་
རབ་ཀྱི་སྒྲོན་མ་ནི་འབར་བར་མཛད། ཞི་བའི་ལམ་ལ་ནི་བཀོད་དེ། ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་པ་ཞེས་བགྱི་བའི་གཟུངས་ཕྱག་རྒྱ་དང་། ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་པ་
ཆོས་ཀྱི་རྣམ་གྲངས་འདི་ནི་བཤད། ནག་པོའི་ཕྱོགས་ནི་ཕམ་པར་མཛད། ཆོས་ཀྱི་རྒྱལ་མཚན་ནི་བཙུགས་པ་དེ་བཞིན་དུ། ད་ལྟར་ཕྱོགས་བཅུ་དག་ན་བཞུགས་ཤིང་གཞེས་པའི་སངས་རྒྱས་བཅོམ་ལྡན་འདས་བདག་ཅག་རྣམས་
ཀྱིས་ཀྱང་། སེམས་ཅན་ལ་ཐུགས་བརྩེ་བའི་སླད་དུ། ཉོན་མོངས་པ་ཅན་སྙིགས་མ་ལྔ་དང་ལྡན་པའི་སངས་རྒྱས་ཀྱི་ཞིང་དུ་འདུ་བ་ཆེན་པོ་མཛད་དེ། ཆོས་ཀྱི་ཚུལ་འདི་ལེགས་པར་བྱིན་གྱིས་བརླབས་པ་ནས། ཆོས་ཀྱི་རྒྱལ་མཚན་
བཙུགས་པའི་བར་དུ་མཛད་ན། ཤཱཀྱ་ཐུབ་པ་ཁྱོད་ནི་ཉི་མ་ནུབ་ནས། སངས་རྒྱས་ཀྱི་ཞིང་འདིར་སུ་ཞིག་མཆོག་ཏུ་འགྱུར། དམ་པའི་ཆོས་འདི་འཛིན་པར་འགྱུར། དམ་པའི་ཆོས་ཀྱི་ཚུལ་འདི་འབར་བར་བགྱིད་པར་འགྱུར། སེམས་ཅན་
རྣམས་ཡོངས་སུ་སྨིན་པར་བགྱིད་པར་འགྱུར། འདུས་པ་ཆེན་པོ་འདིར་ཡང་བགྲང་བར་ཆུད་པར་འགྱུར། བདག་གིས་སུའི་ལག་ཏུ་ཆོས་ཀྱི་རྣམ་གྲངས་འདི་ཡོངས་སུ་གཏད་པར་བགྱི། དེ་ནས་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་
པས་དེ་བཞིན་གཤེགས་པ་མེ་ཏོག་མན་ད་ར་བའི་དྲི་མོས་ལ་འདི་སྐད་ཅེས་གསུངས་སོ། །སངས་རྒྱས་ཀྱི་ཞིང་འདི་ན་གནས་པའི་བྱང་ཆུབ་སེམས་དཔའ་བཟོད་པ་ཐོབ་པ་རྣམས་སམ། བརྒྱ་བྱིན་ནམ། ཚངས་པ་འམ། འཇིག་རྟེན་སྐྱོང་བ་འམ། 
ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོའི་དབང་པོ་འམ། གང་སུ་ཡང་རུང་སྟེ། ཆོས་ཀྱི་ཚུལ་འདི་ལ་མངོན་པར་བརྩོན་པ་རྣམས་དང་། གང་དག་
<pb id="51.280a"/>
དབུས་ཀྱི་གླིང་བཞི་པོ་འདི་དག་ནི་གནས་པ། ཆོས་ཀྱི་ཚུལ་འདི་ལ་མངོན་པར་དད་པའི་བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་ནས། ལྟོ་འཕྱེ་ཆེན་པོའི་དབང་པོའི་བར་དེ་དག་གི་ལག་ཏུ་གཟུངས་ཀྱི་ཕྱག་རྒྱའི་ཆོས་ཀྱི་རྣམ་
གྲངས་འདི་ཡོངས་སུ་གཏད་པར་མཛོད་ཅིག །དེ་ནས་དེ་བཞིན་གཤེགས་པ་མེ་ཏོག་མན་ད་ར་བའི་དྲི་མོས་ཀྱིས། དབྱངས་ཀྱི་དཀྱིལ་འཁོར་གྱི་ཚིག་བརྗོད་པ་ཐོགས་པ་མེད་པས། སངས་རྒྱས་ཀྱི་ཞིང་མཐའ་དག་ཁྱབ་པར་མཛད་ནས། འདི་སྐད་ཅེས་
བཀའ་སྩལ་ཏོ། །གྲོགས་པོ་དག་གང་སུ་དག་སངས་རྒྱས་ཀྱི་ཞིང་འདིར་འདུས་པ་ཐམས་ཅད་ཉོན་ཅིག །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་འཇིག་རྟེན་དུ་འབྱུང་བ་ནི་ཤིན་ཏུ་དཀོན་ནོ། །སངས་རྒྱས་བཅོམ་ལྡན་
འདས་ཐམས་ཅད་གཅིག་ཏུ་སངས་རྒྱས་ཀྱི་ཞིང་གཅིག་ཏུ་འདུས་པ་འདི་ཡང་ཤིན་ཏུ་དཀོན་ཏེ། ཁྱོད་ལ་ཐུགས་བརྩེ་བ་དང་། སེམས་ཅན་ཐམས་ཅད་རྗེས་སུ་གཟུང་བ་དང་། དམ་པའི་ཆོས་ཀྱི་ཚུལ་བྱིན་གྱིས་བརླབས་པ་དང་། བླ་ན་མེད་པའི་ལམ་
ལ་བཀོད་པའི་ཕྱིར། སངས་རྒྱས་འདི་དག་ཐམས་ཅད་བསླུས་ཏེ། དམ་པའི་ཆོས་ཀྱི་ཚུལ་ཡུན་རིང་དུ་གནས་པར་བྱ་བ་དང་། དཀོན་མཆོག་གསུམ་གྱི་རིགས་རྒྱུན་མི་འཆད་པར་བྱ་བ་དང་། སེམས་ཅན་ཐམས་ཅད་ཡོངས་སུ་སྨིན་པར་བྱ་བ་ནས་འཁོར་
བའི་ཕ་རོལ་ཏུ་འགྲོ་བར་བྱ་བའི་བར་གྱི་ཕྱིར། ད་ལྟར་སངས་རྒྱས་བཅོམ་ལྡན་འདས་ཐམས་ཅད་ཀྱིས། དུས་གསུམ་དུ་གཏོགས་པའི་སའི་ཁམས་ཐམས་ཅད་བྱིན་གྱིས་བརླབས་སོ། །ཆུའི་ཁམས་ཐམས་ཅད་དང་། མེའི་ཁམས་ཐམས་ཅད་དང་། 
རླུང་གི་ཁམས་ཐམས་ཅད་དང་། ནམ་མཁའི་ཁམས་ཐམས་ཅད་བྱིན་གྱིས་བརླབས་སོ། །དེ་ནས་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས། གང་དག་སངས་རྒྱས་ཀྱི་ཞིང་འདི་ན་གནས་པའི། བྱང་ཆུབ་སེམས་དཔའ་སེམས་
དཔའ་ཆེན་པོ་རྣམས་དང་། བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོའི་དབང་པོ་དག་
<pb id="51.280b"/>
དང་། གང་དག་ཡང་གཟི་བརྗིད་ཆེ་བ། གཟི་བརྗིད་ཆེ་བའི་སེམས་ཅན་རྣམས་དང་། གང་དག་ཡང་གླིང་བཞི་པའི་འཇིག་རྟེན་གྱི་ཁམས་ན་གནས་པ་དེ་དག་ཐམས་ཅད་ལ་བོས་ཏེ་འདི་སྐད་ཅེས་བཀའ་སྩལ་ཏོ། །ཀྱེ་གྲོགས་པོ་དག་སེམས་ཅན་
ཐམས་ཅད་ཡོངས་སུ་སྨིན་པར་བྱ་བའི་ཕྱིར། ཆོས་ཀྱི་ཚུལ་འདི་བྱིན་ཀྱིས་བརླབས་ཏེ། ཁྱེད་ཀྱི་ལག་ཏུ་ཤིན་ཏུ་གཏད་ཀྱིས་ཅི་ནས་འདིར་དམ་པའི་ཆོས་འདི་མྱུར་དུ་མི་འཇིག་པ་དང་། ནུབ་པར་མི་འགྱུར་བ་དེ་ལྟར་ཁྱེད་ཀྱིས་དམ་པའི་ཆོས་འདི་ཡིད་
ལ་གྱིས་ཤིག །འབར་བར་གྱིས་ཤིག །རིགས་ཀྱི་བུ་འམ་རིགས་ཀྱི་བུ་མོ་དད་པ་གང་དག་འདུས་པ་ཆེན་པོའི་ཆོས་ཀྱི་རྣམ་གྲངས་འདི་འཛིན་པ་ནས། ཡི་གེར་བྲིས་ཏེ། འཆང་བའི་བར་དུ་བྱེད་པ་དང་། དགེ་སློང་ངམ། དགེ་སློང་མ་འམ། 
དགེ་བསྙེན་ནམ། དགེ་བསྙེན་མ་འམ། དམ་པའི་ཆོས་འཛིན་པའི་གང་ཟག་དེ་དག་ཐམས་ཅད་ཡོངས་སུ་བསྲུང་ཞིང་བསྐྱང་བའི་ཕྱིར། རིགས་ཀྱི་བུ་ཁྱོད་ཀྱིས་ལག་ཏུ་གཏད་ཀྱིས་ཆོས་སྨྲ་བ་དང་། ཆོས་ལ་དགའ་བ་དང་། བསམ་
གཏན་ལ་མངོན་པར་དགའ་བ་དང་། ཆོས་མཉན་པ་དང་། དམ་པའི་ཆོས་འཛིན་པའི་གང་ཟག་རྣམས་ཁྱེད་ཀྱིས་བསྲུང་བར་བྱ་བ་ནས། ཡོངས་སུ་བསྐྱང་བའི་བར་དུ་གྱིས་ཤིག །དེ་ཅིའི་ཕྱིར་ཞེ་ན། དེ་བཞིན་གཤེགས་པ་དགྲ་བཅོམ་པ་
ཡང་དག་པར་རྫོགས་པའི་སངས་རྒྱས་གང་དག་བྱུང་བར་གྱུར་པའི། དེ་བཞིན་གཤེགས་པ་དེ་དག་ཐམས་ཅད་ཀྱང་ཉོན་མོངས་པ་ཅན་སྙིགས་མ་ལྔ་དང་ལྡན་པའི་སངས་རྒྱས་ཀྱི་ཞིང་དུ་འདུས་ནས་ཆོས་ཀྱི་ཚུལ་འདི་བསྲུང་བ་དང་། 
མི་ནུབ་པར་བྱ་བ་དང་། དམ་པའི་ཆོས་འཛིན་པའི་གང་ཟག་ཀུན་དུ་བསྲུང་བ་ནས། སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་བར་གྱི་ཕྱིར། བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་ཐམས་ཅད་ཀྱི་ལག་ཏུ་གཏད་དོ། །
དེ་བཞིན་དུ་མ་འོངས་པའི་དུས་ན། ཕྱོགས་བཅུར་སངས་རྒྱས་བཅོམ་ལྡན་འདས་འབྱུང་བ་དེ་དག་ཐམས་ཅད་ཀྱང་། ཉོན་མོངས་པ་ཅན་སྙིགས་མ་ལྔ་དང་ལྡན་པའི་སངས་རྒྱས་ཀྱི་ཞིང་དུ་སྐད་ཅིག་གིས་འདུས་ཏེ། སེམས་ཅན་ལ་
<pb id="51.281a"/>
ཕན་པའི་ཕྱིར། གཟུངས་ཀྱི་གསང་སྔགས་ཀྱི་ཚིག་འདི་དག་ཀྱང་འཆད་པར་འགྱུར། ཆོས་ཀྱི་ཚུལ་འདི་ཡང་བྱིན་གྱིས་བརླབས་པར་འགྱུར་ཞིང་། ཆོས་ཀྱི་ཚུལ་འདི་བསྲུང་བ་དང་། ཡོངས་སུ་བསྐྱང་བའི་ཕྱིར་བརྒྱ་བྱིན་དང་། 
ཚངས་པ་དང་། འཇིག་རྟེན་སྐྱོང་བ་ཐམས་ཅད་ཀྱི་ལག་ཏུ་གཏད་པར་འགྱུར་རོ། །དེ་བཞིན་དུ་ངེད་ཀྱིས་ཀྱང་ད་ལྟར་ཀུན་དུ་བསྲུང་བ་དང་། སེམས་ཅན་ཡོངས་སུ་སྨིན་པར་བྱ་བའི་ཕྱིར། སངས་རྒྱས་ཀྱི་ཞིང་འདི་ན་གནས་པ་རྣམས་དང་། 
གླིང་བཞི་པ་འདི་ན་གནས་པའི་བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོའི་དབང་པོ་རྣམས་
ཀྱི་ལག་ཏུ་འདི་ཤིན་དུ་གཏད་ཀྱིས། ཅི་ནས་མྱུར་དུ་མི་འཇིག་ཅིང་། ནུབ་པར་མི་འགྱུར་བ། དེ་ལྟར་ཁྱེད་ཀྱིས་དམ་པའི་ཆོས་ཀྱི་ཚུལ་འདི་ཡིད་ལ་གྱིས་ཤིག །རབ་ཏུ་འབར་བར་གྱིས་ཤིག །བསྲུང་བར་གྱིས་ཤིག །རིགས་ཀྱི་བུ་འམ་རིགས་
ཀྱི་བུ་མོ་དད་པ་གང་དག་དང་། དམ་པའི་ཆོས་འཛིན་པའི་གང་ཟག་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་རྣམས་གང་འདུས་པ་ཆེན་པོའི་ཆོས་ཀྱི་རྣམ་གྲངས་འདི་འཛིན་པ་ནས་གླེགས་བམ་ལ་བྲིས་ཏེ་
འཆང་བར་བྱེད་པའི་བར་དང་། ཆོས་སྨྲ་བ་དང་། ཆོས་ཉན་པ་དང་། བསམ་གཏན་ལ་མངོན་པར་བརྩོན་པ་རྣམས་དང་། དམ་པའི་ཆོས་འཛིན་པ་དེ་དག་ལ་ཁྱེད་ཀྱིས་བསྲུང་བར་བྱའོ། །རི་མོར་བྱའོ། །མཆོད་པར་བྱའོ། །
དེ་ཅིའི་ཕྱིར་ཞེ་ན། ཆོས་ཀྱི་རྣམ་གྲངས་འདི་སངས་རྒྱས་ཐམས་ཅད་ཀྱིས། བྱིན་གྱིས་བརླབས་པ་སྟེ། གྲོང་ངམ། གྲོང་ཁྱེར་རམ་གྲོང་རྡལ་ལམ་ལྗོངས་སམ་རི་བྲགས་སམ། ཕོ་བྲང་འཁོར་དང་། དགོན་པའི་གནས་ནས་དམངས་ཀྱི་ཁྱིམ་
གྱི་བར་དུ་གང་ན། ཆོས་ཀྱི་རྣམ་གྲངས་འདི་རབ་ཏུ་སྤྱོད་དེ་འཆད་དམ། ལུང་འབོག་གམ། ཀུན་ཆུབ་པར་བྱེད་དམ། ཐ་ན་གླེགས་བམ་ལ་བྲིས་ཏེ། འཆང་ན་ཆོས་ཀྱི་བཅུད་དེས་སའི་བཅུད་དང་། སེམས་ཅན་གྱི་མདངས་འཕེལ་
<pb id="51.281b"/>
བར་འགྱུར་ཏེ། ཁྱེད་དེས་མདངས་དང་ལྡན་ཞིང་། གཟི་བརྗིད་དང་། སྟོབས་དང་། བརྩོན་འགྲུས་དང་། ཕ་རོལ་གནོན་པ་དང་ལྡན་པར་འགྱུར། ཁྱོད་ཀྱི་གཡོག་འཁོར་དང་། གཞལ་མེད་ཁང་ཡང་འཕེལ་བར་འགྱུར། མིའི་རྒྱལ་
པོ་རྣམས་ཀྱང་བསྲུང་བར་འགྱུར་ཏེ། དེ་དག་གི་རྒྱལ་སྲིད་དང་། དབང་ཕྱུག་ཀྱང་འཕེལ་བར་འགྱུར་ཏེ། དེ་དག་གི་ཡུལ་འཁོར་ཐམས་ཅད་ཀྱང་བསྲུང་བར་འགྱུར་རོ། །འཛམ་བུའི་གླིང་གི་རྒྱལ་པོ་རྣམས་ཀྱང་ཆོས་ཀྱི་བཅུད་དེས་ཚིམ་ནས་
གཅིག་ལ་གཅིག་ཕན་པའི་སེམས་དང་ལྡན་པར་འགྱུར་རོ། །རྒྱལ་པོ་དེ་དག་ལས་ཀྱི་རྣམ་པར་སྨིན་པ་ལ་ཡང་མངོན་པར་ཡིད་ཆེས་པར་འགྱུར། དགེ་བའི་སེམས་སུ་འགྱུར། སེར་སྣ་མེད་པའི་སེམས་དང་། ཕན་པའི་དངོས་པོའི་སེམས་དང་། 
སེམས་ཅན་ཐམས་ཅད་ལ་སྙིང་རྗེ་བའི་སེམས་ནས། ཡང་དག་པའི་ལྟ་བའི་བར་དུ་འགྱུར་རོ། །སོ་སོ་བདག་གི་ཡུལ་ལ་ཡང་མངོན་པར་དགའ་བར་འགྱུར་རོ། །འཛམ་བུའི་གླིང་འདི་ཡང་སྐྱེ་བོ་རགས་པས་གང་བར་འགྱུར། ཤིན་དུ་ལོ་ལེགས་
པ་དང་། ཤིན་དུ་ཉམས་དགའ་བར་འགྱུར། མིའི་སྐྱེ་བོ་མང་པོས་གང་ཞིང་ས་ཡང་མདངས་དང་ལྡན་པར་འགྱུར། འབྲས་བུ་ཤིན་དུ་མདོག་བཟང་བ་དང་། ཤིན་དུ་ཞིམ་པ་དང་། འོ་མའི་སྨན་དང་། ལོ་ཏོག་གི་སྨན་དང་། ནོར་དང་། 
འབྲུ་རྣམས་ཤིན་དུ་འབྱོར་པ་དང་། ནད་མེད་པ་དང་། བདེ་བ་ལ་རེག་པར་གནས་པ་བསྐྱེད་པར་འགྱུར་རོ། །འཐབ་པ་དང་། རྩོད་པ་དང་། མུ་གེ་དང་། ནད་དང་། ཕ་རོལ་གྱི་དམག་ཚོགས་དང་། དུག་དང་། ཤ་སྦྲང་དང་། 
སྦྲང་བུ་དང་། ཕྱེ་མ་ལེབ་དང་། སྦྲུལ་གདུག་པ་དང་། གནོད་སྦྱིན་དང་། སྲིན་པོ་མ་རུངས་པ་དང་། རི་དགས་དང་། བྱ་དང་སྤྱང་ཀི་དང་། དུས་མ་ཡིན་པའི་རླུང་དང་། ཆར་རྣམས་རབ་ཏུ་ཞི་བར་འགྱུར། སྐར་མ་དང་། ཉིན་མོ་དང་མཚན་མོ་
དང་། ཟླ་བ་དང་། ཟླ་བ་ཕྱེད་པ་དང་། ལོ་དང་། དུས་རྣམས་ཀྱང་ལེགས་པར་འབྱུང་བར་འགྱུར། སེམས་ཅན་རྣམས་ཀྱང་ཕལ་ཆེར་དགེ་བ་བཅུའི་ལས་ཀྱི་ལམ་ལ་སྤྱོད་པར་འགྱུར། འདི་ནས་ཤི་འཕོས་ནས་ཀྱང་
<pb id="51.282a"/>
བདེ་འགྲོ་མཐོ་རིས་ཀྱི་འཇིག་རྟེན་དུ་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། དེ་དག་ཀྱང་ཁྱེད་ཀྱི་གཡོག་ཏུ་འགྱུར་རོ། །དེ་ལྟར་གཟུངས་ཀྱི་ཕྱག་རྒྱའི་ཆོས་ཀྱི་རྣམ་གྲངས་འདིའི་ཡོན་ཏན་མང་ཞིང་ཕན་ཡོན་ཆེ་སྟེ། སེམས་ཅན་
རྣམས་འཁོར་བའི་ཕ་རོལ་དུ་འགྲོ་བར་བྱ་བའི་ཕྱིར། སངས་རྒྱས་ཐམས་ཅད་ཀྱིས་འདུས་པ་ཆེན་པོས་བྱིན་གྱིས་བརླབས་ཏེ། གྲགས་པ་འཕེལ་ཞིང་ཡོངས་སུ་རྫོགས་པར་འགྱུར་རོ། །བུད་མེད་ཀྱི་དངོས་པོ་སྐྱེས་ནས་མྱོང་བར་འགྱུར་བ་དང་། 
ལན་གྲངས་གཞན་ལ་མྱོང་བར་འགྱུར་བ་མ་ལུས་པར་ཡོངས་སུ་ཟད་པར་འགྱུར་རོ། །མདོར་ན་ཚེ་འདི་ལ་བུད་མེད་ཀྱི་དངོས་པོ་མྱོང་བར་འགྱུར་བར་འཕངས་པ་ཐམས་ཅད་བྱང་བར་འགྱུར་ཏེ། མཚམས་མེད་པ་བྱེད་པ་དང་། དམ་པའི་ཆོས་སྤོང་བ་
དང་། འཕགས་པ་ལ་སྐུར་པ་འདེབས་པ་མ་གཏོགས་པར་གང་གཞན་ལུས་དང་ངག་དང་། ཡིད་ཀྱི་འབྲས་བུ་རྣམ་པར་སྨིན་པའི་གནས་ངན་ལེན་དེ་ཐམས་ཅད་ཡོངས་སུ་བྱང་བར་འགྱུར་རོ། །གང་ཆོས་ཀྱི་རྣམ་གྲངས་འདི་ཐ་ན་
གླེགས་བམ་ལ་བྲིས་ཏེ། འཆང་ན་ཡང་འདུས་པ་ཆེན་པོ་སངས་རྒྱས་ཐམས་ཅད་ཀྱིས། བྱིན་གྱིས་བརླབས་པའི་གཟུངས་ཀྱི་ཆོས་ཀྱི་རྣམ་གྲངས་འདིའི་མཐུས། དེའི་ལས་དང་ཉོན་མོངས་པའི་སྒྲིབ་པ་རི་རབ་ཙམ་ཡང་བྱང་བར་འགྱུར། 
དགེ་བའི་རྩ་བ་ཐམས་ཅད་ལ་དམིགས་པ་འཕེལ་ཞིང་ཡོངས་སུ་རྫོགས་པར་འགྱུར། ཡན་ལག་ཐམས་ཅད་ཡོངས་སུ་རྫོགས་པ་དང་། བསམ་པ་ཐམས་ཅད་ཕུན་སུམ་ཚོགས་པ་དང་། ལུས་དང་ངག་དང་། ཡིད་ཀྱི་ལེགས་
པར་སྤྱོད་པ་ཐམས་ཅད་འཕེལ་བར་འགྱུར། ལྟ་བ་ངན་པ་ཐམས་ཅད་སྤོང་བ་དང་། དགྲ་ཐམས་ཅད་ཆོས་དང་འཐུན་པར་ཚར་གཅོད་པ་དང་། ཞི་ཞིང་ཕྲ་བའི་ལས་ཐམས་ཅད་ལ་འཇུག་པར་འགྱུར་རོ། །ཡུལ་གང་དུ་གཟུངས་ཀྱི་ཆོས་
ཀྱི་རྣམ་གྲངས་འདི་སྤྱོད་པར་འགྱུར་བ་དེར་སངས་རྒྱས་ཐམས་ཅད་བྱིན་གྱིས་བརླབས་པ་འདུས་པ་ཆེན་པོའི་གཟུངས་ཀྱི་ཆོས་ཀྱི་རྣམ་གྲངས་འདིའི་མཐུས་ས་ཕྱོགས་དེ་ཤིན་ཏུ་སྣུམ་པར་འགྱུར། འབྲས་བུ་མདངས་
<pb id="51.282b"/>
དང་ལྡན་པ་དང་། ཤིན་དུ་ཞིམ་པ་དང་། རོ་དང་ལྡན་པར་འགྱུར། ཁ་བ་དང་། ཚ་བ་དང་། རྩུབ་པ་དང་། རོ་མེད་པ་སྤོང་བར་འགྱུར། མེ་ཏོག་དང་། འབྲས་བུ་ཤིན་དུ་འབྱོར་པ་དང་། ནོར་དང་། འབྲུ་དང་། བང་བ་དང་། 
མཛོད་དང་། རྫ་ཕྲུ་དང་། བྱ་སྐྱོགས་རྣམས་རྣམ་པར་འཕེལ་བར་འགྱུར། གོས་དང་། ཟས་དང་། སྐོམ་དང་། སྨན་དང་། ཡོ་བྱད་རྣམས་ཤིན་དུ་མཆོག་ཏུ་འགྱུརད་ཏེ། དེ་ན་སེམས་ཅན་གང་ཟག་ཟས་དང་སྐོམ་གྱིས་འཚོ་བ་
དེ་དག་ནི་ཤིན་དུ་ནད་མེད་པ་དང་། ནོར་དང་ལྡན་པ་དང་། ཁ་དོག་དང་ལྡན་པ་དང་། སྟོབས་དང་ལྡན་པ་དང་། དྲན་པ་དང་ལྡན་པ་དང་། ཆོས་འདོད་པ་དང་། དགེ་བ་ཚོལ་བ་ལ་མངོན་པར་བརྩོན་པ་དང་། སྡིག་པའི་ལྟ་བ་ཡོངས་
སུ་སྤོང་བར་འགྱུར་ཏེ། དེ་དག་འདི་ནས་ཤི་འཕོས་ནས། ཁྱེད་དང་སྐལ་བ་མཉམ་པར་སྐྱེ་བར་འགྱུར་ཏེ། དེ་དག་གིས་ཁྱེད་ཀྱི་གཡོག་འཕེལ་ནས། སྟོབས་དང་ལྡན་ཞིང་ཐོགས་པ་མེད་པའི་ཚོགས་སུ་འགྱུར་ཀྱིས། ཆོས་ཀྱི་སྟོབས་ཀྱིས་རིགས་
བཞིའི་སྐྱེ་བའི་ཚོགས་ཡོངས་སུ་བསྐྱང་བར་གྱིས་ཤིག །སེམས་ཅན་རྣམས་ཆོས་ཀྱི་དོན་ལ་ཚུད་ཅིག །དེ་ལྟར་ན་ཁྱོད་ཀྱིས་དུས་གསུམ་དུ་གཤེགས་པའི་སངས་རྒྱས་བཅོམ་ལྡན་འདས་ཐམས་ཅད་ལ་མཆོད་པ་བྱས་པར་འགྱུར་རོ། །
དེ་ནས་དེ་བཞིན་གཤེགས་པ་མེ་ཏོག་མན་དྷ་ར་བའི་དྲི་མོས་ཀྱིས། འདུས་པ་ཆེན་པོའི་མདོའི་ཆོས་ཀྱི་ཚུལ་འདི་གཟུང་བ་དང་། བཤད་པ་དང་། བསྲུང་བའི་ཕྱིར། སངས་རྒྱས་ཀྱི་ཡུལ་གྱི་ཡེ་ཤེས་ཀྱི་སྒྲ་དབྱངས་རྣམ་པར་
དག་པས་དོན་དང་། ཚིག་བརྗོད་པའི་ཚུལ་གྱིས། སངས་རྒྱས་ཀྱི་ཞིང་མ་ལུས་པ་འདི་ཀུན་བཀང་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང་། བརྒྱ་བྱིན་གྱི་དབང་པོ་ནས་
ཚངས་པའི་དབང་པོ་དང་། ལྟོ་འཕྱེ་ཆེན་པོའི་དབང་པོ་ཐམས་ཅད་ཀྱི་བར་དུ་གང་དག་སངས་རྒྱས་ཀྱི་ཞིང་འདི་ན་གནས་པ་ཕལ་ཆེར་གླིང་བཞི་པ་འདི་ན་གནས་པ་རྣམས་ལ། སངས་རྒྱས་བཅོམ་ལྡན་འདས་ཀྱིས་བཀས་
<pb id="51.283a"/>
སྤྲོ་བ་མཛད་དོ། །ཡང་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་སོགས་པ་གང་དག་བཟོད་པ་ཐོབ་པ་བྱེ་བ་སྟོང་ཕྲག་དགུ་བཅུ་རྩ་བདུན་སངས་རྒྱས་ཀྱི་ཞིང་འདི་ན་གནས་པ་དེ་དག་ཐམས་ཅད་ཀྱིས་མགྲིན་
གཅིག་ཏུ་འདི་སྐད་ཅེས་གསོལ་ཏོ། །སངས་རྒྱས་བཅོམ་ལྡན་འདས་བདག་ཅག་གིས་ཀྱང་དུས་གསུམ་དུ་གཤེགས་པ་ཐམས་ཅད་ལ་མཆོད་པའི་སླད་དུ་ཆོས་ཀྱི་རྣམ་གྲངས་འདི་རིགས་པས་སྟོན་པར་བཀུར་ཞིང་གུས་པ་ཆེན་
པོས་བཟུང་བར་བགྱིའོ། །སྙིང་རྗེས་སེམས་ཅན་ཡོངས་སུ་སྨིན་པར་བགྱི་བ་ནས་བླ་ན་མེད་པའི་ལམ་གྱི་བར་ལ་དགོད་པའི་སླད་དུ་བདག་ཅག་གིས་ཆོས་ཀྱི་རྣམ་གྲངས་འདི་གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དང་། 
ཡུལ་འཁོར་དང་། ཕོ་བྲང་འཁོར་དང་། དགོན་པའི་གནས་རྣམས་སུ་རྒྱས་པར་བསྟན་པར་བགྱིའོ། །དམ་པའི་ཆོས་ཡུན་རིང་དུ་གནས་པར་བགྱི་བའི་སླད་དུ། སེམས་ཅན་རྣམས་ཀྱང་ཡོངས་སུ་སྨིན་པར་བགྱིའོ། །ཡང་དེའི་ཚེ་སངས་རྒྱས་ཀྱི་
ཞིང་འདིར་གཏོགས་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་ལེགས་སོ། །ཞེས་བྱ་བ་བྱིན་ཏེ། སྐྱེས་བུ་དམ་པ་དག་ལེགས་སོ། །ལེགས་སོ། །ཁྱོད་ཀྱིས་དེ་བཞིན་དུ་གྱིས་ཤིག །དེ་ནས་བརྒྱ་བྱིན་དང་། ཚངས་པ་ནས་ལྟོ་
འཕྱེ་ཆེན་པོའི་དབང་པོའི་བར་ཐམས་ཅད་དང་། གང་དག་གཞན་ཡང་སངས་རྒྱས་ཀྱི་ཞིང་འདིར་འདུས་པ། སེམས་ཅན་གཟི་བརྗིད་ཆེ་བ། གཟི་བརྗིད་ཆེ་བ་བྱེ་བ་ཁྲག་ཁྲིག་ཕྲག་དྲུག་བཅུ་རྩ་བཞི་དེ་དག་ཐམས་ཅད་ཀྱིས་མགྲིན་གཅིག་ཏུ་འདི་སྐད་
ཅེས་གསོལ་ཏོ། །བདག་ཅག་གིས་ཀྱང་དམ་པའི་ཆོས་ཡུན་རིང་དུ་གནས་པར་བགྱི་བའི་སླད་དུ་འདུས་པ་ཆེན་པོའི་ཆོས་ཀྱི་རྣམ་གྲངས་འདི་བཟུང་བར་བགྱི་བ་ནས་རྒྱས་པར་རབ་ཏུ་བཤད་པའི་བར་དུ་བགྱིའོ། །ཡང་དག་པར་བསྟན་པར་
བགྱིའོ། །སེམས་ཅན་རྣམས་ཡོངས་སུ་སྨིན་པར་བགྱིའོ། །ཆོས་འཚལ་བ་དང་། ཆོས་ཉན་པའི་གང་ཟག་རྣམས་ཀྱང་བསྲུང་བར་བགྱིའོ། །ཡོངས་སུ་བསྐྱང་བར་བགྱིའོ། །གང་དུ་ཆོས་ཀྱི་རྣམ་གྲངས་འདི་སྤྱོད་པར་འགྱུར་བ་དེར་
<pb id="51.283b"/>
སངས་རྒྱས་བཅོམ་ལྡན་འདས་ཐམས་ཅད་ཀྱི་བཀས་བདག་ཅག་གིས་ཀྱང་འཐབ་པ་དང་། བརྩོད་པ་དང་། འཐབ་མོ་དང་། འགྱེད་པ་དང་། མུ་གེ་དང་། ཕ་རོལ་གྱི་དམག་ཚོགས་དང་། དུས་མ་ཡིན་པའི་རླུང་དང་། ཆར་པ་དང་། 
གྲང་བ་དང་། ཚ་བ་དང་། གདུག་པ་དང་། རྩུབ་པ་དང་། རོ་མ་མཆིས་པ་དང་། སྲ་བ་དང་། ཁ་བ་དང་། ཚ་བའི་དངོས་པོ་རྣམས་རབ་ཏུ་ཞི་བར་བགྱིའོ། །བདེ་བ་དང་། ཉམས་དགའ་བ་དང་། ལོ་ལེགས་པ་དང་། འདུམ་པ་
བསྒྲུབ་པར་བགྱིའོ། །ཆོས་ཀྱི་ཚུལ་ཡུན་རིང་དུ་གནས་པར་བགྱི་བའི་སླད་དུ་ནན་ཏན་ཆེར་བགྱིའོ། །ཆོས་ཉན་པའི་རྒྱལ་པོ་དེ་དག་ཀྱང་ཤིན་ཏུ་ཡོངས་སུ་བསྐྱང་བར་བགྱིའོ། །བསམ་གཏན་ལ་མངོན་པར་དགའ་བའི་སེམས་ཅན་རྣམས་ཀྱང་བསྲུང་
བར་བགྱིའོ། །དེ་ནས་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་ལེགས་སོ། །ཞེས་བྱ་བ་བྱིན་ཏེ། བཞིན་བཟངས་དག་ལེགས་སོ་ལེགས་སོ། །ཁྱེད་ཀྱིས་དེ་བཞིན་དུ་གྱིས་ཤིག །བདག་དང་གཞན་དང་གཉི་གའི་
ཕྱིར་ནན་ཏན་གྱིས་ཤིག །དེ་ལྟར་ན་ཁྱེད་ཀྱིས་དུས་གསུམ་དུ་གཤེགས་པའི། སངས་རྒྱས་བཅོམ་ལྡན་འདས་ཐམས་ཅད་ལ་མཆོད་པ་བྱས་པར་འགྱུར་རོ། །འདི་ལྟར་ཁྱེད་ཀྱིས་སེམས་ཅན་ཡོངས་སུ་སྨིན་པར་བྱ་བ་དང་། དམ་པའི་ཆོས་
ཀྱི་ཚུལ་འབར་བར་བྱ་བ་དང་། དམ་པའི་ཆོས་ཡུན་རིང་དུ་གནས་པར་བྱ་བའི་ཕྱིར་བརྩོན་ན་ཁྱེད་རིང་པོར་མི་ཐོགས་པར་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། །དེ་ནས་
དབུས་ཀྱི་གླིང་བཞི་པ་འདི་ན་གནས་པའི་བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དང་། ལྷའི་དབང་པོ་ནས་ལྟོ་འཕྱེ་ཆེན་པོའི་དབང་པོའི་བར་དང་། གང་དག་ཡང་སེམས་ཅན་གཟི་བརྗིད་ཆེ་བ་གཟི་བརྗིད་ཆེ་བ་དེ་དག་ཐམས་ཅད་
སྟན་ལས་ལངས་ཏེ་ཐལ་མོ་སྦྱར་ནས་འདུས་ཏེ་འདི་སྐད་ཅེས་གསོལ་ཏོ། །སངས་རྒྱས་བཅོམ་ལྡན་འདས་ཐམས་ཅད་ཀྱི་བཀས་བདག་ཅག་གིས་ཀྱང་། ཆོས་ཀྱི་ཚུལ་འདི་བསྟན་པར་བགྱི། བསྲུང་བར་བགྱི། ཡོངས་སུ་བསྐྱང་བར་བགྱིའོ། །
<pb id="51.284a"/>
འདུས་པ་ཆེན་པོ་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པའི་གཟུངས་ཀྱི་ཕྱག་རྒྱའི་ཆོས་ཀྱི་རྣམ་གྲངས་འདི་ཡང་རིགས་པས་བླང་བར་བགྱི་བ་ནས། གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དང་། 
ཡུལ་དང་། ཕོ་བྲང་འཁོར་དང་། དགོན་པའི་གནས་རྣམས་སུ་རྒྱས་པར་བཤད་པར་བགྱིའོ། །དམ་པའི་ཆོས་འཛིན་པའི་གང་ཟག་རྣམས་ཀྱང་བསྲུང་བར་བགྱིའོ། །ཡོངས་སུ་བསྐྱང་བར་བགྱིའོ། །གང་དག་ཡང་ཆོས་བསྲུང་བར་གནས་པ་
འམ། ཆོས་སྨྲ་བ་འམ། ཆོས་ཉན་པའི་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་དང་། དད་པའི་རིགས་ཀྱི་བུ་འམ་རིགས་ཀྱི་བུ་མོ་རྣམས། ཆོས་ཀྱི་རྣམ་གྲངས་འདི་འཛིན་པ་ནས་གླེགས་
བམ་ལ་བྲིས་ཏེ། འཆང་བའི་བར་དུ་བགྱིད་པ་དང་། བསམ་གཏན་ལ་བརྩོན་པ་དེ་དག་བདག་ཅག་གིས་བསྲུང་བར་བགྱི། ཡོངས་སུ་བསྐྱང་བར་བགྱི། སྟི་སྟང་དུ་བགྱི། བླ་མར་བགྱི། རི་མོར་བགྱི། མཆོད་པར་བགྱི། གོས་དང་། 
གདུགས་དང་། བ་དན་དང་། རྒྱལ་མཚན་དང་། བྱུག་པ་ནས་སྨན་དང་། ཡོ་བྱད་ཐམས་ཅད་ཀྱི་བར་གྱིས་སྟི་སྟང་དུ་བགྱིའོ། །ཆོས་ཀྱི་རྣམ་གྲངས་འདི་འཆང་བ་འམ། ཀློག་པ་འམ། སྟོན་པའི་དྲུང་དུ་བདག་ཅག་ཉིད་ཉན་པའི་སླད་དུ་ཉེ་བར་
འཆི་བར་བགྱིའོ། །བདག་ཅག་གིས་ཆོས་ཀྱི་རྣམ་གྲངས་འདི་ལ་སྟོན་པར་འདུ་ཤེས་པས། གདུགས་དང་། རྒྱལ་མཚན་དང་། བ་དན་གྱིས་སྟི་སྟང་དུ་བགྱི། བླ་མར་བགྱི། རི་མོར་བགྱི། མཆོད་པར་བགྱིའོ། །དེ་ཅིའི་སླད་དུ་ཞེ་ན། 
སངས་རྒྱས་ཐམས་ཅད་ཀྱིས་བྱིན་གྱིས་བརླབས་པའི་གཟུངས་ཀྱི་ཕྱག་རྒྱའི་ཆོས་ཀྱི་རྣམ་གྲངས་འདི་འཆད་པའི་ཚེ། ཆོས་ཀྱི་བཅུད་ཀྱིས་བདག་ཅག་མདངས་དང་ལྡན་པར་འགྱུར། སྟོབས་དང་ལྡན། བརྩོན་འགྲུས་དང་ལྡན། མཐུ་དང་ལྡན། 
དྲན་པ་དང་ལྡན། ཡེ་ཤེས་དང་ལྡན། ཕྱོགས་དང་གཡོག་ཏུ་ལྡན་ཞིང་། ཆོས་དང་མཐུ་ཐོགས་པ་མ་མཆིས་པར་འགྱུར་རོ། །དེ་ལྟར་བདག་ཅག་གིས་ཡུལ་ཐམས་ཅད་དུ་འཐབ་པ་དང་། བརྩོད་པ་དང་། འཐབ་མོ་དང་། འགྱེད་པ་
<pb id="51.284b"/>
དང་། མུ་གེ་དང་། ནད་དང་། ཕ་རོལ་གྱི་དམག་ཚོགས་དང་། དུས་མ་ལགས་པའི་རླུང་དང་། ཆར་དང་། གྲང་བ་དང་། ཚ་བ་དང་། ཆར་མི་འབབ་པ་དང་། རྨི་ལམ་ངན་པ་དང་། ལྟས་ངན་པ་དང་། སྡང་བ་དང་། རྩུབ་པ་དང་། 
བརླང་བ་དང་། ཁ་བ་དང་། ཚ་བ་དང་རོ་མ་མཆིས་པ་དང་། མི་དགེ་བའི་ཕྱོགས་བགྱིད་པའི་དངོས་པོ་རྣམས་རབ་ཏུ་ཞི་བར་བགྱིའོ། །ཤིན་དུ་བདེ་བ་དང་། ལོ་ལེགས་པ་དང་། ཉམས་དགའ་བ་དང་། ནད་མ་མཆིས་པ་དང་། འདུམ་པ་བསྒྲུབ་
པར་བགྱིའོ། །རླུང་དང་། ཆར་དང་། གྲང་བ་དང་། ཚ་བ་རྣམས་དུས་གསུམ་དུ་འབྱུང་བར་བགྱིའོ། །མཚན་མོ་དང་། ཉིན་མོ་དང་། ཟླ་བ་དང་། ཟླ་བ་ཕྱེད་པ་དང་། ལོ་དང་། དུས་རྣམས་ཀྱང་ལེགས་པར་འབྱུང་བར་བགྱིའོ། །
གཟའ་དང་། རྒྱུ་སྐར་དང་། ཉི་མ་དང་། ཟླ་བ་རྣམས་ཀྱང་ལེགས་པར་རྒྱུ་བར་བགྱིའོ། །འབབ་ཆུ་དང་། ཆུ་མིག་དང་། རྫིང་དང་། ལྟེང་ཀ་ཡང་ཤིན་དུ་བལྟམ་པར་བགྱིའོ། །གང་དུ་སེམས་ཅན་རྣམས་ཆུའི་ཀླུང་གིས་གནོད་པར་
གྱུར་པ་ཡང་བདག་ཅག་གིས་བསལ་བར་བགྱིའོ། །གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དེ་དག་ཏུ་ཡང་སེམས་ཅན་ལ་སྨན་པར་བགྱི་བའི་སླད་དུ། བདག་ཅག་གིས་འདབ་མ་དང་། ཡལ་ག་དང་། མེ་ཏོག་དང་། 
འབྲས་བུ་དང་། སྡོང་བུ་དང་། འབྲུ་དང་། སྨན་དང་། རོ་དང་། ལོ་ཏོག་རྣམས་ཤིན་དུ་སྣུམ་པ་དང་། འདབ་མ་དང་། ཁ་དོག་དང་། རོ་ཆེ་ཞིང་མང་བ་བསྒྲུབ་པར་བགྱིའོ། །སེམས་ཅན་རྣམས་ལ་ནོར་དང་། འབྲུ་དང་། སྨན་དང་། 
གོས་དང་། ལྷབ་ལྷུབ་ཀྱིས་མི་འབྲེལ་བར་བསྒྲུབ་པར་བགྱིའོ། །སེམས་ཅན་དེ་དག་ཀྱང་དགེ་བ་ཚོལ་བའི་སེམས་དང་། སྡིག་པ་ཡོངས་སུ་སྤོང་བ་དང་། དཔལ་དང་། བསོད་ནམས་འབྱུང་བ་ཚེ་རིང་པོར་བསྒྲུབ་པར་བགྱིའོ། །གྲོང་དང་། 
གྲོང་ཁྱེར་དང་། གྲོང་རྡལ་དང་། ལྗོངས་དང་། ཡུལ་འཁོར་དང་། ཕོ་བྲང་འཁོར་གང་དག་ཏུ་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པའི་གཟུངས་ཀྱི་ཕྱག་རྒྱའི་ཆོས་ཀྱི་རྣམ་གྲངས་འདི་འཆང་ངམ། ཐ་ན་གླེགས་བམ་ལ་
<pb id="51.285a"/>
བྲིས་ཏེ་འཆང་ངམ། མཆོད་དམ། སྟི་སྟང་བགྱིད་ཅིང་། འཆང་བ་དེ་དག་ཏུ་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་འབྱུང་བ་དེ་དག་ཀྱང་། བདག་ཅག་གིས་བསྲུང་བར་བགྱིའོ། ཡོངས་སུ་བསྐྱང་བར་བགྱི། དེ་དག་
ལ་གནོད་པ་བསལ་བར་བགྱི། ཕན་པ་བསྒྲུབ་པར་བགྱི། བལྟད་མོ་དང་། བཀྲ་མི་ཤིས་པ་དང་། ལྟས་ངན་པ་དང་། བྱེད་པ་ངན་པ་དང་། བྱིན་བརླབས་ངན་པ་དང་། སྨོན་ལམ་ངན་པ་དང་། སྐྱབས་ངན་པ་དང་། ཚུལ་འཆོས་པ་དང་། 
ཁ་གསག་དང་། གཡོ་དང་། སྒྱུ་དང་། བརྫུན་དུ་སྨྲ་བ་དང་། ཕྲག་དོག་དང་། ཁྲོ་བ་དང་། སེར་སྣ་ཐམས་ཅད་རབ་ཏུ་ཞི་བར་བགྱིའོ། །ཡང་དག་པའི་ལྟ་བའི་ལམ་དྲང་པོ་དང་། དད་པ་དང་དུལ་བ་དང་། ཀུན་སྡོམ་པ་དང་། 
ངོ་ཚ་ཤེས་པ་དང་། ཁྲེལ་ཡོད་པ་ལ་གཟུད་པར་བགྱིའོ། །དེ་བཞིན་དུ་བཙུན་མོ་དམ་པ་རྣམས་དང་། བཙུན་མོའི་འཁོར་རྣམས་དང་། བློན་པོ་དང་། རྩིས་པ་ཆེན་པོ་དང་། གྲོང་རྡལ་པ་དང་། ཞོ་ཤས་འཚོ་བ་དང་། ལྗོངས་ཀྱི་
མི་རྣམས་དང་། རིགས་བཞི་རྣམས་དང་། བུད་མེད་དང་། སྐྱེས་པ་དང་། ཁྱེའུ་དང་། བུ་མོ་རྣམས་ཀྱང་བསྲུང་ཞིང་བསྐྱང་བར་བགྱི་བ་ནས་ངོ་ཚ་ཤེས་པ་དང་། ཁྲེལ་ཡོད་པའི་བར་ལ་གཟུད་པར་བགྱིའོ། །ཐ་ན་ཡུལ་
དེ་དག་ཏུ་རྐང་བཞི་པ་རྣམས་ཀྱང་བསྲུང་བར་བགྱིའོ། །གང་ན་ཆོས་ཀྱི་རྣམ་གྲངས་འདི་འཆད་པར་འགྱུར་བ་ནས་གླེགས་བམ་ལ་བྲིས་ཏེ། གཞག་པའི་བར་དུ་བགྱིད་ན། སེམས་ཅན་དེ་དག་ལ་བདག་ཅག་གིས་དེ་འདྲ་བའི་ནན་ཏན་ཆེན་པོ་དང་
རྟུལ་བ་ཆེན་པོས་ཡོངས་སུ་བསྐྱང་བར་བགྱིའོ། །ཆོས་ཀྱི་ཚུལ་ཡང་དག་པར་བསྟན་པའི་སླད་དུ། བསྐལ་པ་མཐའ་ཡས་པར་ནན་ཏན་ཆེར་བགྱིའོ། །དེ་ནས་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་སྐྱེས་བུ་དམ་པ་དེ་དག་ལ་ལེགས་
སོ་ཞེས་བྱ་བ་བྱིན་ཏེ། བཞིན་བཟངས་དག་ལེགས་སོ་ལེགས་སོ། །ཁྱེད་ཀྱིས་དེ་བཞིན་དུ་གྱིས་ཤིག །ཁྱོད་ཀྱིས་ཆོས་ཀྱི་ཚུལ་དང་། དཀོན་མཆོག་གསུམ་མི་ནུབ་པར་ནན་ཏན་བྱས་ན། དེ་ལྟར་ཁྱེད་ཀྱིས་དུས་གསུམ་དུ་གཤེགས་
<pb id="51.285b"/>
པའི་སངས་རྒྱས་བཅོམ་ལྡན་འདས་ཐམས་ཅད་ལ་མཆོད་པ་བྱས་པར་འགྱུར་རོ། །འདུས་པ་ཆེན་པོ་རིན་པོ་ཆེ་ཏོག་གི་གཟུངས་ལས། ཀུན་དུ་བསྲུང་བའི་ལེའུ་སྟེ། བཅུ་པའོ།།  །།<head n="2" t="བཅུ་གཅིག་པ། དམ་པའི་ཆོས་ཀྱི་ཚུལ་བསྲུང་བའི་ལེའུ།" type="lewu" lv="82.11" zh="56.704"/>དེ་ནས་བཅོམ་ལྡན་འདས་དེ་བཞིན་གཤེགས་
པ་ཤཱཀྱ་ཐུབ་པས་བརྒྱ་བྱིན་དང་། ཚངས་པ་དང་། འཕགས་སྐྱེས་པོ་དང་། མིག་མི་བཟང་དང་། ཡུལ་འཁོར་སྲུང་དང་། ལུས་ངན་པོ་རྣམས་ལ་བཀའ་སྩལ་པ། བཞིན་བཟངས་དག་ང་སེམས་ཅན་ལ་སྙིང་རྗེའི་སྨོན་ལམ་གྱིས་ཉོན་
མོངས་པ་ཅན་སྙིགས་མ་ལྔ་དང་ལྡན་པ་ཆོས་ཀྱི་མུ་གེ་བྱུང་བའི་སངས་རྒྱས་ཀྱི་ཞིང་འདིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ། སེམས་ཅན་མ་རིག་པའི་མུན་པར་ཞུགས་པ། ཉོན་མོངས་
པའི་ཆོམ་རྐུན་དང་། གཡོན་ཅན་གྱིས་གཙེས་པ་རྣམས་ཀྱི་ཉོན་མོངས་པ་རབ་ཏུ་ཞི་བར་བྱ་བའི་ཕྱིར་ངས་བདུད་ཀྱི་ཕྱོགས་ནི་ཕམ་པར་བྱས། དམ་པའི་ཆོས་ཀྱི་རྒྱལ་མཚན་ནི་བསྒྲེང་། སེམས་ཅན་ཚད་མེད་པ་དག་ནི་སྡུག་བསྔལ་རྣམས་ལས་
ཡོངས་སུ་ཐར་བར་བྱས། དམ་པའི་ཆོས་ཀྱི་ཆར་ནི་ཕབ། ངས་བདུད་བྱེ་བ་ནི་ཕམ་པར་བྱས་སོ། །བཞིན་བཟངས་དག་གང་གི་ཕྱིར་ད་ལྟར་སངས་རྒྱས་བཅོམ་ལྡན་འདས་དང་། ཕྱོགས་བཅུའི་འཇིག་རྟེན་གྱི་ཁམས་ནས་འདུས་
པའི་བྱང་ཆུབ་སེམས་དཔའ་སེམས་དཔའ་ཆེན་པོ་བགྲང་བ་ལས་འདས་པ་དཔག་ཏུ་མེད་པ་རྣམས་ཀྱིས་སངས་རྒྱས་ཀྱི་ཞིང་གི་སའི་བཅུད་དང་། སེམས་ཅན་གྱི་གནས་ཀྱི་ཉེས་པ་རྣམས་རབ་ཏུ་ཞི་བར་བྱ་བ་དང་། སེམས་ཅན་ཡོངས་སུ་
སྨིན་པར་བྱ་བ་དང་། མི་དགེ་བའི་ལས་ཐམས་ཅད་མ་ལུས་པར་ཟད་པར་བྱ་བ་དང་། དཀོན་མཆོག་གསུམ་གྱི་རིགས་ཡུན་རིང་དུ་གནས་པར་བྱ་བ་ནས། སངས་རྒྱས་ཀྱི་དགོངས་པ་མཐའ་དག་ཡོངས་སུ་གྲུབ་པར་བྱ་བའི་ཕྱིར། ཆོས་མཉམ་པ་
ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་པ་ཞེས་བྱ་བའི་གཟུངས་ཕྱག་རྒྱ་དང་། ཚིག་རབ་ཏུ་དབྱེ་བ་ལ་འཇུག་པ། ལུང་བསྟན་པའི་ཆོས་ཀྱི་རྣམ་གྲངས་འདི་བྱིན་གྱིས་བརླབས་ཀྱིས་དེ་བཞིན་དུ་ཁྱེད་ཀྱིས་ཀྱང་
<pb id="51.286a"/>
བྱིན་གྱིས་རློབས་ལ་བསྲུངས་ཤིག །གང་ངའི་དམ་པའི་ཆོས་ཀྱི་ཚུལ་ཡང་དག་པར་བསྲུང་བའི་དགེ་བའི་རྩ་བས་བསོད་ནམས་མངོན་པར་འདུ་བྱེད་པའི་ཚོགས་དང་། གང་ལུང་འབོགས་པ་དང་། ཁ་ཏོན་བྱེད་པ་དང་། 
དྲན་པ་དང་། བརྗོད་པ་དང་། བཤད་པ་དང་། དཀོན་མཆོག་གསུམ་གྱི་སྐྱབས་སུ་འགྲོ་བ་དང་། དགེ་བསྙེན་གྱི་སྡོམ་པ་དང་། ཚངས་པར་སྤྱོད་པ་ལ་གནས་པའི་དགེ་བའི་རྩ་བས་བསོད་ནམས་མངོན་པར་འདུ་བྱེད་པའི་ཚོགས་དང་། 
གང་བསམ་གཏན་དང་པོ་བསྒོམ་པ་ནས་འདུ་ཤེས་དང་ཚོར་བ་འགོག་པ་བསྒོམ་པའི་བར་དང་། གང་རྒྱུན་དུ་ཞུགས་པའི་འབྲས་བུ་མངོན་དུ་བྱ་བ་ནས་སངས་རྒྱས་ཀྱི་བྱང་ཆུབ་མངོན་པར་འདུ་བྱ་བའི་བར་གྱི་བསོད་ནམས་ཀྱི་ཚོགས་དང་། གང་
ཡང་དེ་འདྲ་བའི་བསོད་ནམས་ཀྱི་ཚོགས་ཀྱི་དགེ་བའི་རྩ་བ་མངོན་པར་འདུ་བྱ་བ་ད་ལྟར་བྱེད་པ་དང་། མ་འོངས་པའི་དུས་ན་བྱེད་པར་འགྱུར་བ་ནས། ངའི་དམ་པའི་ཆོས་ཀྱི་སྒྲོན་མ་འདི་འབར་བར་འགྱུར་བའི་བར་དུ་བསོད་ནམས་མངོན་པར་འདུ་བྱ་བའི་ཚོགས་
དེ་དག་ཐམས་ཅད་ཁྱེད་ཀྱི་ལག་ཏུ་གཏད་དོ། །གང་དེ་བཞིན་གཤེགས་པས་ཐུགས་སུ་ཆུད་པའི་ཆོས་ཀྱི་ཚུལ་ཡང་དག་པར་འབར་བར་བྱེད་པར་བརྩོན་པ་དེ་དག་གིས་བསོད་ནམས་ཀྱི་ཚོགས་ཀྱང་ཁྱེད་ཀྱི་ལག་ཏུ་གཏད་དོ། །མ་
འོངས་པའི་དུས་ན་གང་དག་ཆོས་ཀྱི་རྣམ་གྲངས་འདི་འཛིན་པ་ནས། ཐ་ན་གླེགས་བམ་ལ་བྲིས་ཏེ། འཆང་བའི་བར་དུ་བྱེད་པ་དེ་དག་ཀྱང་ཆོས་ཀྱི་རྣམ་གྲངས་འདིས་ལས་ཐམས་ཅད་བྱང་བར་འགྱུར་རོ། །གྲོགས་པོ་དག་གྲོང་ངམ་
དམངས་ཀྱི་ཁྱིམ་གྱི་བར་དུ་གང་དང་གང་ན་ཆོས་སྨྲ་བ་ཤིན་ཏུ་ཁྲུས་བྱས་ཏེ། གོས་སར་པ་བགོས་ནས། མེ་ཏོག་བཀྲམ་པའི་འཁོར་གྱི་ཁྱམས་སུ། སྤོས་སྣ་ཚོགས་ཀྱིས་བདུགས་པ་རས་བཅོས་བུ་དང་། རས་སྣ་ཚོགས་བཏིང་བའི་
སེང་གེའི་ཁྲི་ལ་འདུག་སྟེ། ཆོས་ཀྱི་རྣམ་གྲངས་འདི་ལྕེའི་རྩེ་མོས་འཆད་དམ། ཐ་ན་གླེགས་བམ་ལ་བྲིས་ཏེ། ཀློག་པ་དེར་གལ་ཏེ་ཁྱོད་ཆོས་ཉན་པ་དང་། ཆོས་སྨྲ་བ་བསྲུང་བ་འམ། ཆོས་ཉན་པ་རྣམས་ཡོངས་སུ་བསྐྱང་བ་འམ། 
<pb id="51.286b"/>
བདག་དང་གཞན་དང་གཉི་ག་མི་དགེ་བའི་ལས་ཡོངས་སུ་ཟད་པར་བྱ་བའི་ཕྱིར་དེར་མ་དོང་ན་དེའི་ཕྱིར་ཁྱེད་ཀྱིས་བསླུས་པ་དང་། ལམ་བསྐྱེད་པ་ལ་རྨོངས་པ་བྱས་པར་འགྱུར་རོ། །དེ་ནས་བཅོམ་ལྡན་འདས་ལ་མི་མཇེད་
ཀྱི་བདག་པོ་ཚངས་པས་འདི་སྐད་ཅེས་གསོལ་ཏོ། །བཅོམ་ལྡན་འདས་ད་ལྟར་དང་མ་མཆིས་པའི་དུས་ན། དམ་པའི་ཆོས་ཀྱི་ཚུལ་གྱི་བར་དུ་ནུབ་པར་གྱུར་པ་ན། གྲོང་ངམ། གྲོང་ཁྱེར་རམ། གྲོང་རྡལ་ལམ། ལྗོངས་སམ། རི་བྲགས་
སམ། ཕོ་བྲང་འཁོར་ཏམ། གཙུག་ལག་ཁང་ངམ། དགོན་པའི་གནས་སམ། རྒྱལ་པོའི་ཕོ་བྲང་ངམ། བྲམ་ཟེའི་ཁྱིམ་འམ། ཚོང་དཔོན་གྱི་ཁྱིམ་འམ། དམངས་ཀྱི་ཁྱིམ་གང་དང་གང་དུ་དགེ་སློང་ངམ། དགེ་སློང་མ་འམ། 
དགེ་བསྙེན་ནམ། དགེ་བསྙེན་མ་ཆོས་སྨྲ་བ་དང་། གཞན་ཡང་དད་པའི་རིགས་ཀྱི་བུ་འམ་རིགས་ཀྱི་བུ་མོ་ཤིན་ཏུ་ཁྲུས་བགྱིས་ཏེ། ཡན་ལག་ཤིན་དུ་བྱུགས་ནས་གོས་སར་པ་འཚལ་ཏེ། མེ་ཏོག་བཀྲམ་པའི་འཁོར་གྱི་ཁྱམས་སུ་སྤོས་སྣ་ཚོགས་ཀྱིས་བདུགས་པ་རས་བཅོས་བུ་
དང་རས་སྣ་ཚོགས་བཏིང་བ་རོ་བྲོ་བ་སྣ་ཚོགས་ཀྱིས་བསྐོར་བའི་སེང་གེའི་ཁྲི་ལ་འདུག་སྟེ། ལྕེའི་རྩེ་མོས་གཟུངས་ཀྱི་ཕྱག་རྒྱ་འདི་གཞན་དག་ལ་རྒྱ་ཆེར་ཡང་དག་པར་རབ་ཏུ་བྲིས་ཏེ། ཀློག་པ་དེར་ཆོས་ཉན་པ་ནས། ཆོས་སྨྲ་བ་དེ་བསྲུང་བ་འམ། ཆོས་ཉན་པ་དེ་དག་དང་། བདག་
དང་གཞན་གཉི་གའི་ཉོན་མོངས་པའི་ལས་ཡོངས་སུ་སྦྱང་བ་འམ། དགེ་བའི་ཆོས་ཡོངས་སུ་སྨིན་པར་བགྱི་བ་འམ། ཆོས་ཀྱི་ཚུལ་ཆེན་པོ་ཡང་དག་པར་འབར་བར་བགྱི་བ་འམ། ཡེ་ཤེས་ཀྱི་སྣང་བ་ཆེན་པོ་མཆོག་གི་ལམ་ལ་འཇུག་པའི་སླད་དུ། བདག་
འཁོར་བརྒྱ་སྟོང་དུ་མས་བསྐོར་ཏེ། དེར་མ་མཆིས་སམ། གྲོང་ནས་དམངས་ཀྱི་ཁྱིམ་གྱི་བར་དེ་དག་ཡོངས་སུ་བསྐྱང་བ་དང་། སེམས་ཅན་དེ་དག་གི་ནོར་དང་། འབྲུ་དང་། མཛོད་དང་། བང་བ་མང་པོ་རབ་ཏུ་དགང་བའི་སླད་དུ། དེར་མ་མཆིས་
ན། སངས་རྒྱས་བཅོམ་ལྡན་འདས་ཐམས་ཅད་ཀྱི་སྤྱན་སྔར་བདག་གིས། སྔོན་མ་ཐོས་པའི་བྲོ་བོར་བའི་དམ་བཅས་པ་དང་འགལ་བར་འགྱུར་རོ། །འདི་ལྟ་སྟེ། ཨྃ་གུ་ཧ། ཨྃ་གུ་ཧ། ཌྷང་ག་པུ་ར་ཧ་ན། ཡ་མི་ཁ་ཁ་ཁ་ཁ། 
<pb id="51.287a"/>
ཁ་ཁ་ཁ་བ་ཁ་བ། ཀླིན་ན་ཁ་བ་སྭཱ་ཧཱ། བཅོམ་ལྡན་འདས་འདི་དག་ནི་གལ་ཏེ་བདག་ཆོས་ཉན་པ་འམ། ཆོས་སྨྲ་བ་བསྲུང་བ་ནས། ནོར་དང་། འབྲུ་དང་། མཛོད་དང་། བང་བ་མང་པོ་རྣམ་པར་འཕེལ་བས། ཚིམ་
པར་བགྱི་བའི་བར་གྱི་སླད་དུ། དེར་མ་མཆིས་ན། ཡི་དམ་ལས་འགལ་བར་འགྱུར་བ་ལགས་སོ། །དེ་ནས་སངས་རྒྱས་བཅོམ་ལྡན་འདས་དེ་དག་ཐམས་ཅད་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་དང་། ལྷ་དང་མི་དང་། 
ལྷ་མ་ཡིན་ཐམས་ཅད་ཀྱིས་མི་མཇེད་ཀྱི་བདག་པོ་ཚངས་པ་དེ་ལ་ལེགས་སོ། །ཞེས་བྱ་བ་རབ་ཏུ་བྱིན་ནོ། །དེ་ནས་ཀཽ་ཤི་ཀས་འདི་སྐད་ཅེས་གསོལ་ཏོ། །བཅོམ་ལྡན་འདས་ད་ལྟར་དང་། མ་མཆིས་པའི་དུས་ན་གྲོང་ངམ། གྲོང་ཁྱེར་
གང་དང་གང་དུ་ཞེས་བྱ་བ་ནས། འདི་ནི་སངས་རྒྱས་བཅོམ་ལྡན་འདས་ཐམས་ཅད་ཀྱི་སྤྱན་སྔར་བདག་གིས་སྔོན་མ་ཐོས་པའི་བྲོ་བོར་བའི་དམ་བཅས་པ་དང་འགལ་བར་འགྱུར་ཞེས་བྱ་བའི་བར་དུའོ། །འདི་ལྟ་ལྟེ། ཁ་བ་མྲི་ཁ། ཁ་བ་
མྲི་ཁ། ན་ལ་གྷ། ཨ་མུད་ཉ། ཨ་མུ་བ་ཧ། ཨ་ཀ་ཊ་ཊ། ཨ་ཁ་ཨ་ཤ་ཁ། ཛི་ན་བྲ་ཁེ་སྭཱ་ཧཱ། བཅོམ་ལྡན་འདས་བདག་གིས་དམ་བཅས་པ་བཞིན་དུ་མ་བགྱིས་ན། འདི་ནི་བདག་གི་བྲོ་བོར་བའི་དམ་བཅས་པ་དང་འགལ་
བར་འགྱུར་བ་ནས། མི་དང་། མི་མ་ཡིན་པ་དག་གིས། ལྷའི་དབང་པོ་བརྒྱ་བྱིན་ལ་ལེགས་སོ་ཞེས་བྱ་བ་བྱིན་པའི་བར་དུའོ། །དེ་ནས་འཕགས་སྐྱེས་པོས་ཀྱང་གསོལ་པ། བཅོམ་ལྡན་འདས་ད་ལྟར་དང་མ་འོངས་པའི་དུས་ན། 
གྲོང་གི་བར་དུ། གང་དང་གང་དུ་ཆོས་ཀྱི་རྣམ་གྲངས་འདི་བསྲུང་བ་མ་བགྱིས་ན། བཅོམ་ལྡན་འདས་འདི་ནི་བདག་གིས་བྲོ་བོར་བའི་དམ་བཅས་པ་དང་། འགལ་བར་འགྱུར་ལགས་སོ། །འདི་ལྟ་སྟེ། ཨུ་ཁ་ན་བ་ན་བ་ས་བ་ན། 
ས་མུ་དྲ་སང་ངིད་ཛྙཱ། ཏ་ཐཱ་ཙྱུད་ཏ། བ་རུ་ཎ་བ་བཱ་རཱ་ཛཱ་སྭཱ་ཧཱ། མི་དང་མི་མ་ཡིན་པའི་བར་གྱིས་རྒྱལ་པོ་ཆེན་པོ་འཕགས་སྐྱེས་པོ་ལ་ལེགས་སོ། །ཞེས་བྱ་བ་རབ་ཏུ་བྱིན་ནོ། །དེ་ནས་མིག་མི་བཟང་གིས་ཀྱང་འདི་སྐད་ཅེས་གསོལ་ཏོ། །
<pb id="51.287b"/>
བཅོམ་ལྡན་འདས་ད་ལྟར་དང་། མ་འོངས་པའི་དུས་ན་གྲོང་གི་བར་དུ་གང་དང་གང་དུ། ཆོས་ཀྱི་རྣམ་གྲངས་འདི་བསྲུང་བར་མ་བགྱིས་ན། བཅོམ་ལྡན་འདས་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སྤྱན་སྔར་བདག་གིས་བྲོ་བོར་བའི་དམ་
བཅས་པ་དང་འགལ་བར་འགྱུར་བ་ལགས་སོ། །འདི་ལྟ་སྟེ། ཛ་ལཽ་གྷ། ཨ་ཏོ་གྷ། ཨ་མ་མ། མོ་གྷ། ཨ་མ་ས་རཱ་ཛ་ན་ཙརྱ་ཡ་མ་ཛ་སྭཱ་ཧཱ། དེ་ནས་མི་དང་མི་མ་ཡིན་པའི་བར་གྱིས་རྒྱལ་པོ་ཆེན་པོ་མིག་མི་བཟང་ལ་ལེགས་སོ་
ཞེས་བྱ་བ་རབ་ཏུ་བྱིན་ནོ། །དེ་ནས་ཡུལ་འཁོར་སྲུང་གིས་ཀྱང་འདི་སྐད་ཅེས་གསོལ་ཏོ། །བཅོམ་ལྡན་འདས་ད་ལྟར་དང་། མ་འོངས་པའི་དུས་ན། གྲོང་གི་བར་དུ་གང་དང་གང་དུ་ཆོས་ཀྱི་རྣམ་གྲངས་འདི་བསྲུང་བ་མ་བགྱིས་ན། བཅོམ་
ལྡན་འདས་འདི་ནི་བདག་གིས་བྲོ་བོར་བའི་དམ་བཅས་པ་དང་འགལ་བར་འགྱུར་བ་ལགས་སོ། །འདི་ལྟ་སྟེ། བིན་དུ་ཛ་བ་ཁ་བ། ཛ་བ་ར་མུ་ཁ། ཀྵ་སཱ་ར། པུ་ཀ་བ་ཧ། ཨ་མཱརྒ་བ་ཊ་སྭཱ་ཧཱ། མི་དང་མི་མ་ཡིན་པའི་བར་
གྱིས་རྒྱལ་པོ་ཆེན་པོ་ཡུལ་འཁོར་སྲུང་ལ་ལེགས་སོ་ཞེས་བྱ་བ་རབ་ཏུ་བྱིན་ནོ། །དེ་ནས་ལུས་ངན་པོས་ཀྱང་འདི་སྐད་ཅེས་གསོལ་ཏོ། །བཅོམ་ལྡན་འདས་ད་ལྟར་དང་། མ་འོངས་པའི་དུས་ན། གྲོང་གི་བར་དུ་གང་དང་གང་དུ་
ཆོས་ཀྱི་རྣམ་གྲངས་འདི་བསྲུང་བ་མ་བགྱིས་ན། བཅོམ་ལྡན་འདས་འདི་ནི་བདག་གིས་སངས་རྒྱས་བཅོམ་ལྡན་འདས་ཀྱི་སྤྱན་སྔར་བྲོ་བོར་བའི་དམ་བཅས་པ་དང་འགལ་བར་འགྱུར་བ་ལགས་སོ། །འདི་ལྟ་སྟེ། ཀྵུ་ཏྲེ་ཀྵུ་ཀྵུ་
ཀྵུ་ཏྲེ། ཁ་ཀྵུ་ཏྲེ། ཨ་ཏི་ཀྵུ་ཏྲེ། ཨ་ན་ཡ་ན་ཀྵུ་ཏྲེ། ཧྲྀ་ད་ཀྵུ་ཏྲེ། ས་ག་ར་ཧྲྀ་ད་ཀྵུ་ཏྲེ། སཾ་ཀུ་སུ་ཀྵུ་ཏྲེ། དྷརྨ་ཀྵ་ཡ་མུ་ཏྲེ་སྭཱཧཱ། མི་དང་མི་མ་ཡིན་པའི་བར་གྱིས་རྒྱལ་པོ་ཆེན་པོ་ལུས་ངན་པོ་ལ་ལེགས་སོ་
ཞེས་བྱ་བ་རབ་ཏུ་བྱིན་ཏོ། །ཡང་དེའི་ཚེ། གླིང་བཞི་པའི་འཇིག་རྟེན་གྱི་ཁམས་འདི་ན་གནས་པའི། གནོད་སྦྱིན་གྱི་སྡེ་དཔོན་ཆེན་པོ་འདི་ན་ཡོངས་སུ་སྐྱོང་བ་སྟོང་ཉིས་བརྒྱ་དང་། གཞན་ཡང་གླིང་བཞི་པ་གཞན་ན་གནས་པ་བཞི་ཁྲི་དང་། 
<pb id="51.288a"/>
གཞན་ཡང་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་རྫུ་འཕྲུལ་ཆེ་བ། རྫུ་འཕྲུལ་ཆེ་བ་དེ་དག་ཐམས་ཅད་ཀྱིས་མགྲིན་
གཅིག་ཏུ་འདི་སྐད་ཅེས་གསོལ་ཏོ། །བཅོམ་ལྡན་འདས་ད་ལྟར་དང་། མ་འོངས་པའི་དུས་ན། དམ་པའི་ཆོས་ཀྱི་སྒྲོན་མའི་བར་དུ་ནུབ་པར་འགྱུར་བའི་ཚེ། གྲོང་ངམ། གྲོང་ཁྱེར་རམ། གྲོང་རྡལ་ལམ། ལྗོངས་སམ། 
རི་བྲག་གམ། ཕོ་བྲང་འཁོར་ཏམ། དགོན་པའི་གནས་སམ། རྒྱལ་པོའི་ཕོ་བྲང་ངམ། བྲམ་ཟེའི་ཁྱིམ་འམ། ཚོང་དཔོན་གྱི་ཁྱིམ་འམ། བདག་ཉིད་ཆེན་པོའི་ཁྱིམ་འམ། དམངས་ཀྱི་ཁྱིམ་གང་དང་གང་དུ་དགེ་སློང་ངམ། 
དགེ་སློང་མ་འམ། དགེ་བསྙེན་ནམ། དགེ་བསྙེན་མ་ཆོས་སྨྲ་བ་དང་། གཞན་ཡང་དད་པའི་རིགས་ཀྱི་བུ་འམ་རིགས་ཀྱི་བུ་མོ་ཤིན་དུ་ཁྲུས་བགྱིས་ཏེ། ཡན་ལག་ཤིན་དུ་བྱུགས་ནས། གོས་སར་པ་བགོས་ཏེ། མེ་ཏོག་
བཀྲམ་པའི་འཁོར་གྱི་ཁྱམས་སུ་རས་བཅོས་བུ་སྣ་ཚོགས་བཏིང་བ། སྤོས་སྣ་ཚོགས་ཀྱིས་བདུགས་པ། རོ་བྲོ་བ་སྣ་ཚོགས་ཀྱིས་བལྟམ་པས་བརྒྱན་པའི་སེང་གེའི་ཁྲི་ལ་མཆིས་ཏེ། གཟུངས་ཀྱི་ཕྱག་རྒྱའི་ཆོས་ཀྱི་རྣམ་གྲངས་
འདི་ལྕེའི་རྩེ་མོས་གཞན་ལ་རྒྱ་ཆེར་ཡང་དག་པར་བཤད་དམ། གླེགས་བམ་ལ་བྲིས་ཏེ། ཀློག་པར་གལ་ཏེ་བདག་ཅག་རེ་རེ་ཞིང་ཡང་འཁོར་བརྒྱ་སྟོང་དུ་མས་བསྐོར་ནས་མ་མཆིས་སམ། དེར་ཆོས་ཉན་པ་འམ་ཆོས་སྨྲ་བ་བསྲུང་བ་དང་རང་གི་འཁོར་
བསྲུང་བ་དང་། སེམས་ཅན་གཞན་ཡང་བསྲུང་བ་དང་། སེམས་ཅན་ཡོངས་སུ་སྨིན་པར་བགྱི་བའི་སླད་དུ་གྲོང་ངམ། གྲོང་རྡལ་ནས་དམངས་ཀྱི་ཁྱིམ་གྱི་བར་དེ་དག་ཏུ་མ་མཆིས་སམ། འཁོར་དང་བཅས་པས་
བཀའ་མ་མནོས་སམ། ཡོངས་སུ་མ་བསྐྱངས་སམ། དེར་སེམས་ཅན་རྣམས་ཀྱི་ནོར་དང་། འབྲུ་དང་། མཛོད་དང་། བང་བ་མང་པོ་རབ་ཏུ་མ་བལྟམ་འམ། དེར་མ་མཆིས་སམ། དེར་སེམས་ཅན་རྣམས་ཀྱི་འཐབ་པ་དང་། བརྩོད་པ་
<pb id="51.288b"/>
དང་། མུ་གེ་དང་། ནད་དང་། ཕ་རོལ་གྱི་དམག་ཚོགས་དང་། དུས་མ་ལགས་པའི་ཆར་པ་དང་། རླུང་དང་། ཤིན་དུ་གྲང་བ་དང་། ཚ་བ་རྣམས་མ་བཟློག་ན། བདག་ཅག་གིས་འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་
རྒྱས་བཅོམ་ལྡན་འདས་ཐམས་ཅད་བསླུས་པ་དང་། འཁུས་པ་དང་། མཉེས་པར་མ་བགྱིས་པར་འགྱུར་ཏེ། ལུས་ལ་ཤ་བཀྲས་བཏབ་པ་དང་། ལྟ་བ་ཡོངས་སུ་ཉམས་པ་དང་། ལུས་རུལ་བར་འགྱུར་རོ། །བདག་
ཅག་གཡོག་དང་བཅས་པས། ད་ལྟར་དང་མ་འོངས་པའི་དུས་ན་ཡང་གླིང་བཞི་པའི་འཇིག་རྟེན་གྱི་ཁམས་འདིར། བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པའི་ཆོས་ཀྱི་ཚུལ་འདི་འབར་བར་བགྱིའོ། །ཆོས་ཀྱི་རྣམ་གྲངས་འདི་ལ་དད་
པའི་གང་ཟག་རྣམས་བསྲུང་བར་བགྱིའོ། །ཡོངས་སུ་བསྐྱང་བར་བགྱིའོ། །ཡོངས་སུ་སྨིན་པར་བགྱིའོ། །ངན་པར་བགྱིས་པའི་ལས་ཡོངས་སུ་སྦྱང་བའི་སླད་དུ་ཆོས་ཀྱི་རྣམ་གྲངས་འདི་བསྟན་པའི་ཆོས་སྨྲ་བའི་གང་ཟག་དེ་ལ་བསྐུལ་བར་བགྱིའོ། །
ཆོས་སྨྲ་བ་དང་། ཆོས་ཉན་པ་དེ་དག་གི་ནོར་དང་འབྲུ་དང་། ལོངས་སྤྱོད་དང་། ཀུན་སྤྱོད་པ་རྣམ་པར་འཕེལ་བ་བསྒྲུབ་པར་བགྱིའོ། །རྒྱལ་བའི་བསྟན་པ་མི་འཇིག་པའི་ཆོས་སུ་གཟུང་བར་བགྱིའོ། །དེ་ནས་སངས་རྒྱས་བཅོམ་ལྡན་འདས་དེ་དག་
ཐམས་ཅད་ཀྱིས་མི་དང་མི་མ་ཡིན་པ་དེ་དག་ཐམས་ཅད་ལ་ལེགས་སོ་ཞེས་བྱ་བ་བྱིན་ནོ། །དེ་ནས་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ལྟད་མོ་ཅན་གྱིས་ཞུས་པ། བཅོམ་ལྡན་འདས་འདི་ཅི་ལགས། 
གང་བདུད་བྱེ་བ་ཕྲག་བརྒྱ་པོ་འདིར་འདུས་པ་ཐམས་ཅད་འཁོར་དང་བཅས་པ་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། ཐམས་ཅད་འཁོར་དང་བཅས་པའོ། །བྱང་ཆུབ་སེམས་དཔའ་ལྟད་མོ་ཅན་གྱིས་གསོལ་པ། ཅི་འཁོར་དང་བཅས་པ་
ཐམས་ཅད་ཀྱིས་དཀོན་མཆོག་གསུམ་ལ་དད་པ་ཐོབ་པ་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དེ་ནི་མ་ཡིན་ནོ། །བདུད་སྡིག་ཅན་གཡོག་སྟོང་ཡོད་པ་འདི་དད་པ་མ་ཐོབ་སྟེ། འཁྲུགས་ཤིང་ཡིད་མི་དགའ་ནས་
<pb id="51.289a"/>
ད་ལྟར་དང་། མ་འོངས་པའི་དུས་ན་ཡང་དམ་པའི་ཆོས་ཀྱི་ཚུལ་ཇི་སྲིད་འབར་བ་དེ་སྲིད་དུ་འདི་གླགས་བལྟ་ཞིང་སྐབས་ཚོལ་ཏེ། དམ་པའི་ཆོས་ཀྱི་ཚུལ་གཞིག་པ་དང་ནུབ་པར་བྱ་བའི་ཕྱིར་བརྩོན་པར་བྱེད་དོ། །དེ་བཞིན་དུ་གཡོག་ཁྲི་
སུམ་སྟོང་ཡོད་པའི་བདུད་བཅྭ་བརྒྱད་དང་། གཡོག་ཉི་ཤུ་རྩ་གཅིག་ཡོད་པ་ཉིས་བརྒྱ་པོ་འདི་དག་ཀྱང་གཡོག་དང་བཅས་པ་དཀོན་མཆོག་གསུམ་ལ་དད་པ་མ་ཐོབ་སྟེ། འཁྲུགས་ཤིང་ཡིད་མི་དགའ་བས་འདི་དག་ད་ལྟར་དང་། མ་འོངས་པའི་དུས་
ན་ཡང་ཇི་སྲིད་དུ་དམ་པའི་ཆོས་ཀྱི་ཚུལ་རབ་ཏུ་རྒྱས་པ་དེ་སྲིད་དུ་འདི་དག་ངའི་བསྟན་པ་ལ་གླགས་ལྟ་ཞིང་སྐབས་ཚོལ་ཏེ། དམ་པའི་ཆོས་ཀྱི་ཚུལ་གཞིག་པ་དང་། ནུབ་པར་བྱ་བའི་ཕྱིར་བརྩོན་པར་བྱེད་དོ། །དེ་ཅིའི་ཕྱིར་ཞེ་ན། སྔོན་ཆད་ཁོན་དུ་
བཟུང་བ་དང་། དགེ་བའི་རྩ་བ་མ་སྐྱེད་པ་དང་། མི་དགེ་བའི་གྲོགས་པོས་ཡོངས་སུ་ཟིན་པ་དང་། དགེ་བས་སྐྱོ་ཞིང་མྱ་ངན་ལས་འདས་པའི་བདེ་བ་མི་འདོད་པ་དང་། སྨོན་ལམ་མ་བཏབ་པའི་ཕྱིར། སེམས་དང་སེམས་མཚམས་མི་སྦྱོར། 
དད་པར་མི་བྱེད། གནས་པར་མི་བྱེད། རབ་ཏུ་གཏོང་བར་མི་བྱེད་དོ། །སངས་རྒྱས་འདུས་པ་ཆེན་པོ་འདི་ལྟ་བུ་མཐོང་བ་དང་། གཟུངས་ཟབ་མོ་འདི་ལྟ་བུ་ཐོས་པས་རྒྱུ་དེ་ཉིད་ཀྱིས་ཕྱིན་ཆད། བླ་ན་མེད་པ་ཡང་དག་པར་རྫོགས་པའི་བྱང་ཆུབ་
ལ་དད་པ་རབ་ཏུ་རྙེད་པར་འགྱུར་རོ། །བྱང་ཆུབ་སེམས་དཔའ་ལྟད་མོ་ཅན་གྱིས་གསོལ་པ། བཅོམ་ལྡན་འདས་འདི་ལྟར་ཆོས་ཀྱི་རྣམ་གྲངས་འདི་གལ་ཏེ་སེམས་ཅན་དགེ་བའི་རྩ་བ་མ་བསྐྲུན་པ་རྣམས་ཀྱི། རྣ་ལམ་དུ་གྲག་པར་གྱུར་པ་ན་ཡང་། 
དེ་ཉིད་དེ་དག་གི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་རྒྱུར་འགྱུར་བ་ནི། བཅོམ་ལྡན་འདས་ཤིན་དུ་ངོ་མཚར་ཏོ། །བདེ་བར་གཤེགས་པ་ངོ་མཚར་ཏོ། །ཡང་དེའི་ཚེ་བདུད་རི་བྱི་ཞེས་བྱ་བ་སྔོན་གྱི་རྒྱལ་བ་ལ་ལྷག་པར་བྱ་བ་བྱས་པ་
དགེ་བའི་རྩ་བ་བསྐྱེད་པ། དཀོན་མཆོག་གསུམ་ལ་དད་པ་མི་ཉམས་པ་རྙེད་པར་གྱུར་པ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་ཐོབ་པ་དེ། དྲང་སྲོང་ཆེན་པོའི་ཆ་བྱད་དུ། དེ་བཞིན་གཤེགས་པ་ཤཱཀྱ་
<pb id="51.289b"/>
ཐུབ་པའི་སྤྱན་སྔར་འདུག་པར་གྱུར་ནས། དེ་སྟན་ལས་ལངས་ཏེ། ཀུན་ཏུ་བལྟས་ནས་ཐལ་མོ་སྦྱར་ཏེ། སངས་རྒྱས་བཅོམ་ལྡན་འདས་རྣམས་ཀྱིས་སྟོབས་བསྐྱེད་པས། སངས་རྒྱས་ཀྱི་ཞིང་མ་ལུས་པ་འདི་དབྱངས་ཀྱིས་གང་བར་བྱས་ཏེ་
འདི་སྐད་ཅེས་སྨྲས་སོ། །སངས་རྒྱས་བཅོམ་ལྡན་འདས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་བདག་ལ་དགོངས་སུ་གསོལ། ལྷ་དང་ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། 
མི་འམ་ཅི་དང་། ལྟོ་འཕྱེ་ཆེན་པོ་དང་། མི་དང་མི་མ་ཡིན་པ་དང་། བདུད་གཡོག་དང་བཅས་པ་རྣམས་ཀྱང་བདག་གི་ཚིག་འདི་ལ་གསོན་ཅིག །བཅོམ་ལྡན་འདས་ཤཱཀྱ་ཐུབ་པ་ཐུགས་རྗེ་ཆེན་པོ་མངའ་བ། སངས་རྒྱས་ཀྱི་ཞིང་སྙིགས་མ་ལྔ་
ཅན་ཐམས་ཅད་རྣམ་པར་གཅོད་པ། ཡོན་ཏན་བཀོད་པ་ཐམས་ཅད་ཡོངས་སུ་རྫོགས་པར་མཛད་པའི་སྟོན་པ་འདི་སྔོན་གྱི་སྨོན་ལམ་གྱིས་སངས་རྒྱས་ཀྱི་ཞིང་རབ་ཏུ་ཉོན་མོངས་པ་ཅན། སྙིགས་མ་ལྔ་དང་ལྡན་པ་འདི་ལྟ་བུར་བླ་ན་མེད་པ་
ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་སེམས་ཅན་མཚམས་མ་མཆིས་པ་བགྱིད་པ་དམ་པའི་ཆོས་སྤོང་བ། འཕགས་པ་ལ་སྐུར་པ་འདེབས་པ་མི་དགེ་བའི་རྩ་བ་དང་ལྡན་པ། ངན་པར་སྤྱོད་པ་
དང་ལྡན་པའི་སེམས་ཅན་རྣམས་ཀྱི་སེམས་ཀྱི་རྒྱུད་ཡོངས་སུ་སྨིན་པར་མཛད་པ་དང་། ངན་སོང་གསུམ་ལས་ཤིན་ཏུ་བཟླ་བ་དང་། ཐེག་པ་གསུམ་ལ་ཡོངས་སུ་སྨིན་པར་མཛད་པ་དང་། ཏིང་ངེ་འཛིན་དང་། གཟུངས་དང་། བཟོད་པ་ལ་དགོད་
པ་དང་། སངས་རྒྱས་ཀྱི་ཞིང་རྣམ་པར་དག་པར་བྱེད་པ་དང་། དཀོན་མཆོག་གསུམ་གྱི་གདུང་མི་འཆད་པར་མཛད་པའི་སླད་དུ། ཞུགས་ཀྱིས་དེ་ལ་ཁྱེད་ཀྱིས་ཀྱང་། ཅི་ནས་སྟོན་པའི་བསྟན་པ་ཡུན་རིང་དུ་གནས་པ་དང་། སངས་རྒྱས་ཀྱི་ཚུལ་འདི་ཡང་
རྣམ་པར་མི་འཇིག་པའི་ཆོས་ཅན་དུ་འགྱུར་བ་དང་། བསྒྲུབ་པ་དང་མི་ལྡན་པ་མ་གཏོགས་པར་ད་ལྟར་དང་མ་འོངས་པའི་དུས་ན་ཡང་། བདུད་དམ་བདུད་ཀྱི་འཁོར་སུས་ཀྱང་དེ་བཞིན་གཤེགས་པས་རབ་ཏུ་གསུངས་པ་
<pb id="51.290a"/>
རྒྱལ་བའི་བསྟན་པ་འདི་ལ་སེམས་ཅན་འགའ་ཡང་འཚེ་བ་འམ། རྣམ་པར་འཇིག་པའམ། ནུབ་པར་བགྱིད་པར་མི་འགྱུར་བ་དང་། གང་དག་ཡང་དམ་པའི་ཆོས་འདི་འཛིན་པ་དང་། ཆོས་ལ་ནན་ཏན་བགྱིད་པ་དང་། 
ཆོས་སྨྲ་བ་དང་། ཆོས་ཉན་པའི་དགེ་སློང་ངམ། དགེ་སློང་མ་འམ། དགེ་བསྙེན་ནམ། དགེ་བསྙེན་མ་འམ། གཞན་ཡང་དད་པའི་རིགས་ཀྱི་བུ་འམ་རིགས་ཀྱི་བུ་མོ་ལས་གསུམ་ལ་མངོན་པར་བརྩོན་པ་བསོད་ནམས་བྱ་བའི་དངོས་པོ་ལ་དགའ་བ། དཀོན་མཆོག་
གསུམ་ལ་མཆོད་པའི་ལས་ལ་མངོན་པར་བརྩོན་པ། ཁམས་གསུམ་ན་སྤྱོད་པའི་ཉོན་མོངས་པ་སྤོང་བ་ལ་མངོན་པར་བརྩོན་པ། སེམས་ཅན་ཐམས་ཅད་སྡུག་བསྔལ་ལས་ཡོངས་སུ་ཐར་བར་བགྱིད་པར་གྱུར་པ། དེ་དག་ལ་ཡང་བདུད་དམ། བདུད་
ཀྱི་བུ་མོ་འམ། བདུད་ཀྱི་འཁོར་ཏམ། བདུད་ཀྱི་འཁོར་མོ་འམ། བདུད་ཀྱི་ཕོ་ཉས་གཙེ་བའི་བསམ་པས་གླགས་ལྟ་བ་འམ། སྐབས་ཚོལ་དུ་མཆི་ཞིང་གཡེང་བ་དང་། དགེ་བའི་བར་ཆད་ཀྱི་ལས་བགྱིད་པར་མི་འགྱུར་བ་དེ་ལྟར་མཛོད་ཅིག ། 
ད་ལྟར་གྱི་སངས་རྒྱས་བཅོམ་ལྡན་འདས་ཐམས་ཅད་ལ་གསོལ་ལོ། །བདག་ལ་ལས་ཀྱི་དངོས་གྲུབ་སྩལ་དུ་གསོལ། བྱང་ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་དང་། བདུད་ཀྱི་འཁོར་ཐམས་ཅད་དང་། ལྷ་དང་། ཀླུ་དང་། 
གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། མི་དང་མི་མ་ཡིན་པ་ཐམས་ཅད་ཀྱང་བདག་ལ་ཐུགས་བརྩེ་བར་མཛོད་ཅིག །གང་སུ་དག་ད་ལྟར་སངས་རྒྱས་ཀྱི་
ཞིང་འདིར་གཏོགས་པའི་ས་ལ་གནས་པ་དེ་དག་ཀྱང་། སེམས་ཅན་ཐམས་ཅད་ལ་ཕན་པ་དང་། སངས་རྒྱས་ཀྱི་བསྟན་པ་དམ་པའི་ཆོས་ཀྱི་ཚུལ་ཡུན་རིང་དུ་གནས་པར་བགྱི་བའི་སླད་དུ། བདག་ལ་ཐུགས་བརྩེ་བར་མཛོད་ཅིག །བདག་ལ་གསང་
སྔགས་ཀྱི་དངོས་གྲུབ་སྩོལ་ཅིག །བདག་གིས་བདུད་དང་། བདུད་ཀྱི་འཁོར་དེ་ནན་ཏུར་གྱིས་ཚར་གཅད་པ་དང་། སེམས་འཁྲུགས་པ་དང་། ལུས་ལ་གནོད་པ་དང་། ལུས་སྤ་བཀོང་བ་དང་། རྫུ་འཕྲུལ་ཉམས་པར་བགྱི་བའི་
<pb id="51.290b"/>
སྔགས་བཤད་པར་བགྱི་སྟེ། དེས་བདུད་དང་། བདུད་ཀྱི་བུ་དང་། བདུད་ཀྱི་བུ་མོ་དང་། བདུད་ཀྱི་འཁོར་དང་། བདུད་ཀྱི་འཁོར་མོ་དང་། བདུད་ཀྱི་ཕོ་ཉ་གང་བཅོམ་ལྡན་འདས་ཀྱི་བསྟན་པ་ལ་སེམས་མ་དད་པ་གཅིག་ཙམ་བསྐྱེད་དམ། དགེ་
སློང་ལ་འཚེ་བ་འམ། ཐ་ན་སྐད་ཅིག་གཅིག་ཙམ་ཡང་སེམས་འཁྲུག་པར་བགྱིད་པ་ནས། དགེ་བའི་ཕྱོགས་ཡོངས་སུ་འདྲི་བར་བགྱིད་པའི་བར་དུ་ནན་ཏན་བགྱིད་པ་དང་། གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དང་། 
ཕོ་བྲང་འཁོར་དང་། རི་བྲགས་དེ་རྣམས་མ་རུང་བར་བགྱིད་པར་སེམས་བསྐྱེད་པ་དང་། གང་དུ་ཆོས་ཀྱི་རྣམ་གྲངས་འདི་འཆད་པར་འགྱུར་བ་དེ་དག་ཏུ་ཐ་ན་སྐད་ཅིག་གཅིག་ཙམ་འཐབ་པ་དང་། རྩོད་པ་དང་། མུ་གེ་དང་། ནད་དང་། ཕ་རོལ་གྱི་
དམག་ཚོགས་དང་། དུས་མ་ལགས་པའི་རླུང་དང་། ཆར་དང་། གྲང་བ་དང་། ཚ་བ་དང་། ཆུ་བོ་དང་། ས་གཡོ་བ་དང་། ས་འགས་པ་དང་། སྐར་མདའ་ལྟུང་བར་བགྱིད་པ་དང་། ལོ་མ་དང་། མེ་ཏོག་དང་། འབྲས་བུ་དང་། 
འབྲུ་དང་། སྨན་དང་། རོ་སྐྱེ་བར་མི་བགྱིད་དམ། མ་རུངས་པར་བགྱིད་པར་འཚལ་ན། བདུད་དེས་དེ་ལྟར་སེམས་བསྐྱེད་མ་ཐག་ཏུ་བདུད་ནས་བདུད་ཀྱི་ཕོ་ཉའི་བར་དེ་དག་རིམས་ནད་ཀྱིས་ཚ་བར་འགྱུར། ལུས་ལྕི་བ་དང་། རྔུལ་བ་དང་། 
ལུས་རུལ་བ་དང་། དྲི་མི་ཞིམ་པ་དང་། ལས་སུ་མི་རུང་བ་དང་ལྡང་མི་ནུས་པར་འགྱུར། བཅིང་བ་ལྔས་བདག་བཅིངས་པར་མཐོང་བ་ནས། དེའི་ཡན་ལག་ཐམས་ཅད་འཁུམས་པའི་བར་དུ་འགྱུར་ཞིང་། སླར་བརྐྱང་མི་ནུས་པ་དང་། དེའི་
ཕྱོགས་ཐམས་ཅད་མུན་པར་གྱུར་ནས། ཉི་མ་སྣང་བའི་གཟུགས་ཀྱང་མི་མཐོང་བ་དང་། དེའི་རྫུ་འཕྲུལ་བྲི་ནས། སེམས་འཁྲུག་པར་འགྱུར། དེའི་དབང་པོ་དྲུག་ཀྱང་སྤྱོད་ཡུལ་ལ་འཇུག་མི་ནུས་པར་འགྱུར་རོ། །འདི་ལྟ་སྟེ། ཨ་མ་ལེ། ཨ་ཧ་མ་མ་ལེ། 
ཨ་ཛ་བ་བ། མཱུ་ར་ས་ལེ། བྱ་ཁ་ས་ལེ། ཛ་མ་ས་ལེ། ཧཱ་ཧཱ། ཧཱ་ཧཱ། ཧཱ་ཧཱ། གོ་ར་ས་ཌ་ཊ། ཛ་ན་ཁ་ག །ཛྙེ་ཡ་ཁ་ག །བིད་ཛྙེ་བ་ས་ཁ་ག །ཨ་མཱུ་ཀྵ་ར། ཀྵ་ཀྵ་ཀྵ། ཀྵ་ཀྵ་ཀྵ། མཱུ་ལ་བ་ཧ་ཁ་ག་སྦ། ཁད་ཉ་སྦ། 
<pb id="51.291a"/>
བ་རི་བརྟ་མཱུ་ར། ཨད་ཛྙཱ་ཛྙཱ། བ་ཡུ་ཛྙཱད་ཛྙཱ། ཙན་དྲ་སཱུ་རོ་ཛྙཱ་ཛྙཱ། ན་བ་ཧཱ་ཛྙཱད་ཛྙཱ། ཁུ་རཀྵ་ཛྙཱད་ཛྙཱ། བ་བ་ཛྙཱད་ཛྙཱ། བྷུ་ཏ་ཀོ་ཊི། ཏ་ཐཱ་ཏཱ་ཛྙཱད་ཛྙཱ། སརྦ་དེ་ཛྙེ་བི། ཨ་དྷི་ཥྠི་ཏ་ཛྙཱད་ཛྙཱ། བ་ཀྲ་མ། ཏྲི་ག་ཎ་ཏཱ་ཀྵ་བ་ཀྵ་མ་མ་ཀྵ་མ་ཛྙཱ་ཀྵ་བི་ཏ་མ་
ར་བི་ཤཱ་ཡ་སྭཱཧཱ། ཐམས་ཅད་མཁྱེན་པ་རྣམས་ཀྱི་བྱིན་གྱི་རླབས་ཀྱིས་སྐད་ཅིག་ཏུ། བདུད་ཀྱི་ཡུལ་ཐམས་ཅད་མེད་པར་བྱས་ཏེ། འབྲས་བུ་མེད་པར་གྱུར་ཏོ། །གང་སུ་ཡང་རུང་གནོད་པར་འདོད་པ་དག་ཀྱང་དེ་བཞིན་ནོ། །དེ་ནས་དེའི་ཚེ་
སངས་རྒྱས་བཅོམ་ལྡན་འདས་རྣམས་ཀྱིས་ལེགས་སོ་ཞེས་བྱ་བ་བྱིན་ནོ། །བྱང་ཆུབ་སེམས་དཔའ་སེམས་དཔའ་ཆེན་པོ་དང་། མི་དང་། མི་མ་ཡིན་པ་དང་། ལྷ་ཐམས་ཅད་ཀྱིས་ཀྱང་ལེགས་སོ་ཞེས་བྱ་བ་རབ་ཏུ་བྱིན་ནོ། །
དེ་ནས་དེའི་ཚེ་ས་ནི་གཡོས། སྤྲིན་ནི་འཁྲུགས། །རིའི་རྒྱལ་པོ་རྣམས་ནི་རབ་ཏུ་གཡོས་ཏེ། གང་སངས་རྒྱས་ཀྱི་བསྟན་པ་ལ་མངོན་པར་དད་པ་དང་། བྱང་ཆུབ་སེམས་དཔའ་བཟོད་པ་ཐོབ་པ་རྣམས་མ་གཏོགས་པར་བདུད་འཁོར་དང་བཅས་པ་
དང་། དེ་བཞིན་དུ་འབྱུང་པོ་མ་རུངས་པ་རྣམས་ཀྱང་འཁྲུགས་སོ། །དེ་ནས་བདུད་སྡིག་ཅན་གྱིས་བྱང་ཆུབ་སེམས་དཔའ་སྲ་བའི་བློ་གྲོས་ལ་སྨྲས་པ། རིགས་ཀྱི་བུ་བདུད་རི་བྱི་འདིའི་སྟོབས་ག་ལས་འོང་། མཐུ་ག་ལས་འོངས་ན། གང་སྙིང་རྗེ་
མེད་པ་འདིས་རང་གི་ཕྱོགས་ཐམས་ཅད་དང་། ངའི་སྟོབས་ཀྱི་ཡུལ་དང་། ཕ་རོལ་གནོན་པ་ཐམས་ཅད་མ་ལུས་པར་བཅོམ་སྟེ། ནག་པོའི་རྩ་ལག་ནི་ཕམ་པར་བྱས། མི་མཐུན་པ་ཆད་པར་སྨྲ་བ་དང་། དགེ་སྦྱོང་གཽ་ཏ་མའི་ཕྱོགས་ནི་
མཐོ་བར་བྱས། བདག་ཀྱང་གཟུངས་འདི་ཐོས་མ་ཐག་ཏུ་ལུས་དྲི་མི་ཞིམ་པ་དང་། ལུས་རུལ་བ་དང་། ལས་སུ་མི་རུང་བར་གྱུར། བདག་གི་ཕྱོགས་ཐམས་ཅད་ཀྱང་མུན་པར་གྱུར་ཏེ། སྣང་ཞིང་མཐོང་བ་མེད་པར་བྱས་ནས། 
ཡོངས་སུ་གདུང་བ་ཆེན་པོས་ཀྱང་བདག་གདུངས་སོ། །བྱང་ཆུབ་སེམས་དཔའ་སྲ་བའི་བློ་གྲོས་ཀྱིས་སྨྲས་པ། སྡིག་ཅན་སངས་རྒྱས་བཅོམ་ལྡན་འདས་ཐམས་ཅད་ཀྱི་བྱིན་ཀྱི་རླབས་དང་། མི་དང་མི་མ་ཡིན་པ་ཐམས་ཅད་ཀྱི་སྟོབས་
<pb id="51.291b"/>
བསྐྱེད་པས། བདུད་རི་བྱིས་བདུད་ཀྱི་སྟོབས་ཀྱི་ཡུལ་དང་། ཕ་རོལ་གནོན་པ་འདིར་ཐམས་ཅད་རྣམ་པར་འཇོམས་ཤིང་། དེས་གཞན་གྱིས་མི་ཚུགས་པའི་གསང་སྔགས་ཀྱི་ཚིག་འདི་དག་ཀྱང་བཤད་ཀྱིས། སྡིག་ཅན་ཁྱོད་དེ་བཞིན་
གཤེགས་པ་རྣམས་ལ་དད་པར་གྱིས་ཤིག །ཅི་ནས་ཁྱོད་ལུས་དང་། ངག་དང་། ཡིད་ཀྱི་སྡུག་བསྔལ་འདི་དག་ལས་ཡོངས་སུ་གྲོལ་བར་འགྱུར་བར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་སེམས་བསྐྱེད་ཅིག །བདུད་
སྡིག་ཅན་གྱིས་སྨྲས་པ། བདག་ནི་ཕྱི་མའི་མཐའི་མུ་གྲངས་མེད་པར་འདི་བས་ཀྱང་། ཆེས་སྡིག་པའི་ལུས་དང་། ངག་དང་། ཡིད་ཀྱི་སྡུག་བསྔལ་རྣམས་ལ་སྤྲོའི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ནི་བདག་སེམས་མི་བསྐྱེད་
དོ། །འདུས་པ་ཆེན་པོ་རིན་པོ་ཆེ་ཏོག་གི་གཟུངས་ལས། དམ་པའི་ཆོས་ཀྱི་ཚུལ་བསྲུང་བའི་ལེའུ་སྟེ། བཅུ་གཅིག་པའོ།།  །།<head n="2" t="བཅུ་གཉིས་པ། འབྲོག་གནས་ཀྱི་ལེའུ།" type="lewu" lv="82.12" zh="56.718"/>དེ་ནས་ཡང་གནོད་སྦྱིན་གྱི་སྡེ་དཔོན་ཆེན་པོ་འབྲོག་གནས་ནི། གནོད་
སྦྱིན་འཇིགས་འཇིགས་ལྟ་བུའི་གཟུགས་སུ། ཡང་དག་ཤེས་ནི་རི་དགས་ཀྱི་གཟུགས་སུ། ཤེས་པའི་སྒྲོན་མ་ནི་སྤྲེའུ་ཡི་གཟུགས་སུ། སྲེད་སྤོང་ནི་རའི་གཟུགས་སུ། རྒྱུན་བཅད་པ་ནི་གླང་པོ་ཆེའི་གཟུགས་སུ། སེམས་ཅན་
ཆེན་པོ་ལྔ་པོ་དེ་དག་དེ་བཞིན་གཤེགས་པ་ཤཱཀྱ་ཐུབ་པའི་དྲུང་ནས། ཧ་ཅང་ཡང་མི་རིང་བ་ཞིག་ན། དེ་བཞིན་གཤེགས་པ་ཀཽཎྜི་ནྱ་འོད་འཕྲོ་བའི་སྤྱན་སྔར་འཁོད་ནས་དེ་དག་གི་ལུས་ཐམས་ཅད་ལས་རྣམ་པར་དག་ཅིང་། དྲི་ཞིམ་
པའི་འོད་ཕྱུང་ངོ་། །དེ་ནས་སེམས་ཅན་ཆེན་པོ་ལྔ་པོ་དེ་དག་གིས། བཅོམ་ལྡན་འདས་ལ་མཆོད་པ་བྱ་བའི་ཕྱིར། ནོར་བུ་རིན་པོ་ཆེ་ཆེན་པོ་མེའི་འོད་ཅེས་བྱ་བ་ལག་པ་གཉིས་ན་ཐོགས་སོ། །དེ་ནས་བྱང་ཆུབ་སེམས་དཔའ་སེམས་
དཔའ་ཆེན་པོ་ལྟད་མོ་ཅན་གྱིས། དེ་དག་གིས་བསམ་པ་ཚུལ་བཞིན་རྣམ་པར་དག་པ་ལ་བལྟས་ཏེ། འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོའོ། །སྙམ་ནས་གནོད་སྦྱིན་གྱི་སྡེ་དཔོན་ཆེན་པོ་འབྲོག་གནས་དེ་ལ་
<pb id="51.292a"/>
བོས་ཏེ། འདི་སྐད་ཅེས་སྨྲས་སོ། །ཀྱེ་སྐྱེས་བུ་དམ་པ་དོན་གྱི་དབང་གང་མཐོང་ན་ཁྱེད་འདི་ལྟ་བུའི་སྤྱོད་ལམ་གྱིས། སངས་རྒྱས་བཅོམ་ལྡན་འདས་རྣམས་ལ་མཆོད་པ་བྱ་བའི་ཕྱིར་བརྩོན་པར་བྱེད། འབྲོག་གནས་
ཀྱིས་སྨྲས་པ། རིགས་ཀྱི་བུ་སྔོན་བྱུང་བ་འདས་པའི་དུས་བསྐལ་པ་དགུ་བཅུ་རྩ་གཅིག་ན། སངས་རྒྱས་ཀྱི་ཞིང་འདིར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཤེས་བྱ་བ་བྱུང་ངོ་། །
དེའི་ཚེ་བདག་ཅག་ལྔ་སྤུན་དྲུང་དུ་གྱུར་ཏེ། དེ་ན་བདག་ཅག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས། སེམས་ཅན་ཡོངས་སུ་སྨིན་པར་བྱ་བའི་ཕྱིར་ནན་ཏན་བྱས་སོ། །དེའི་འོག་ཏུ་དེ་བཞིན་གཤེགས་པ་གཙུག་
ཏོར་ཅན་དང་། ཐམས་ཅད་སྐྱོབས་དང་། བསྐལ་པ་ཆེན་པོ་བཟང་པོ་འདི་བྱུང་མ་ཐག་ཏུ། དེ་བཞིན་གཤེགས་པ་འཁོར་བ་འཇིག་འཇིག་རྟེན་བྱུང་གི་བར་དུ། དེ་ན་ཡང་དེ་བཞིན་དུ་བདག་ཅག་སྔོན་གྱི་སྨོན་ལམ་གྱིས་སྤུན་དྲུང་དུ་གྱུར་ཏེ། དེ་བཞིན་
གཤེགས་པ་དེ་ལ་བདག་ཅག་གིས་མཆོད་པ་དང་། བསྙེན་བཀུར་རྣམ་པ་མང་པོ་བྱས་སོ། །དེ་ནས་ཡང་དེར་སེམས་ཅན་ཆེན་པོ་དགེ་བསྙེན་ཡང་དག་ཤེས། བསམ་གཏན་ལ་མངོན་པར་དགའ་བས་དེར་འདི་འདྲ་བའི་སྨོན་ལམ་བཏབ་ཏེ། 
བདག་བསྐལ་པ་ཆེན་པོ་བཟང་པོ་འདི་ལ། གནོད་སྦྱིན་གྱི་སྡེ་དཔོན་ཆེན་པོར་གྱུར་ལ། དེ་ན་འབྲོག་དགོན་པ་ན་གནས་པ་མ་རུངས་པ། སེམས་ཅན་རྣམས་ལ་སྙིང་རྗེ་དང་། སྙིང་བརྩེ་བ་མེད་པར་ཞུགས་པ། བྱད་གཟུགས་ཐ་དད་པའི་གནོད་
སྦྱིན་དག་ནས། ལུས་སྲུལ་པོའི་བར་དུ་དེ་དག་ལ་བདག་གིས་འདི་འདྲ་བའི་ཆོས་བཤད་པར་བགྱི་སྟེ། འདི་ལྟར་དད་པ་ཐོབ་པར་བྱས་ནས། བསླབ་པ་འཛིན་དུ་བཙུད་ལ་ཞི་བའི་ལམ་ལ་བཀོད་པ་ནས། དེ་ན་དུད་འགྲོའི་སྐྱེ་གནས་སུ་སོང་བའི་རི་
དགས་དང་། སྤྱང་ཀི་དང་། རྒོ་བ་དང་། ཕག་ལ་སོགས་པ་ལ་ཡང་ཆོས་བཤད་པ་ནས་གནོད་སྦྱིན་མ་རུངས་པ་གང་གཱའི་ཀླུང་གི་བྱེ་མ་སྙེད་ཀྱི་བར་དང་། དུད་འགྲོའི་སྐྱེ་གནས་སུ་སོང་བ་དགེ་བའི་རྩ་བ་མ་བསྐྱེད་པའི་བར་ལ་ཆོས་བཤད་པས་
<pb id="51.292b"/>
ཡོངས་སུ་སྨིན་པར་བྱས་ནས། ཐེག་པ་གསུམ་པོ་དག་ལ་སོ་སོར་བཀོད་དེ། དེ་ནས་གདོད་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་ཐོབ་པར་ཤོག་ཤིག་ཅེས་བྱས་སོ། །དེ་བཞིན་དུ་གནོད་སྦྱིན་ཤེས་པའི་སྒྲོན་མས་སྤྲེའུ་
ཡོངས་སུ་སྨིན་པར་བྱ་བའི་ཕྱིར་སྨོན་ལམ་བཏབ་པོ། །སྲེད་སྤོང་རའི་གཟུགས་ཀྱིས་མི་ཁོམ་པས་ཉམ་ང་བར་གྱུར་པའི་སེམས་ཅན་རྣམས་ཡོངས་སུ་སྨིན་པར་བྱ་བའི་ཕྱིར་སྨོན་ལམ་བཏབ་པོ། །རྒྱུན་བཅད་གླང་པོ་ཆེའི་གཟུགས་ཀྱིས་གླང་པོ་
ཆེ་ཡོངས་སུ་སྨིན་པར་བྱ་བའི་ཕྱིར་སྨོན་ལམ་བཏབ་ཏེ། དེ་བཞིན་དུ་གནོད་སྦྱིན་རྫུ་འཕྲུལ་ཆེན་པོ་གླིང་བཞི་པ་ན་གནས་པ་ཁྲི་ཉིས་སྟོང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཚོལ་ཞིང་སེམས་ཅན་ཡོངས་སུ་སྨིན་པར་བྱ་
བའི་ཕྱིར་སྨོན་ལམ་རྣམ་པ་སྣ་ཚོགས་བཏབ་པར་གྱུར་ནས། བདག་གིས་ཀྱང་དེ་བཞིན་གཤེགས་པ་འཁོར་བ་འཇིག་དེའི་སྤྱན་སྔར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཚོལ་ཞིང་བསྐལ་པ་བཟང་པོ་འདི་ཐམས་ཅད་དུ་
གནོད་སྦྱིན་མ་རུངས་པ་ཡོངས་སུ་སྨིན་པར་བྱ་བའི་ཕྱིར་སྨོན་ལམ་བཏབ་བོ། །འདི་ན་གནོད་སྦྱིན་མ་རུང་པ། སྙིང་རྗེ་མེད་པ། མི་བཟོ་བ། ཡ་ང་བ་སྤྱོད་པ། སྡིག་པ་འདོད་པ། སྙིང་རྗེ་དང་མི་ལྡན་པ་ནས་ལུས་སྲུལ་
པོ་སེམས་ཅན་ལ་འཚེ་བ། མདངས་འཕྲོག་པ། སེམས་འཁྲུག་པར་བྱེད་པ། མི་དགེ་བའི་སེམས་སུ་བྱེད་པ། སྲོག་གཅོད་པ་ནས་ལོག་པར་ལྟ་བའི་བར་དང་ལྡན་པ། རྒྱལ་རིགས་དང་། བྲམ་ཟེའི་རིགས་དང་། རྗེའུ་རིགས་
དང་། དམངས་རིགས་ཀྱི་སེམས་འཁྲུག་པར་བྱེད་པ། ཡུལ་འཁོར་དང་། གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་འཁྲུག་པར་བྱེད་པ། གཟའ་དང་། རྒྱུ་སྐར་དང་། ཉི་མ་དང་། ཟླ་བ་དང་། 
ཉིན་པར་དང་། མཚན་མོ་དང་། ཟླ་བ་དང་། ཟླ་བ་ཕྱེད་པ་དང་། དུས་དང་། ལོ་འཁྲུག་པར་བྱེད་པ། འཐབ་པ་དང་། རྩོད་པ་དང་། མུ་གེ་དང་། ནད་དང་། ཕ་རོལ་གྱི་དམག་ཚོགས་དང་། དུས་མ་ཡིན་པའི་རླུང་དང་། 
<pb id="51.293a"/>
ཆར་དང་། རབ་ཏུ་གྲང་བ་དང་། ཚ་བར་བྱེད་པ། ས་བོན་དང་། སྨན་དང་། ལོ་མ་དང་། མེ་ཏོག་དང་། འབྲས་བུ་དང་། རོ་མ་རུང་བར་བྱེད་པ། སེམས་ཅན་གྱི་བདེ་བ་དང་། ཡིད་བདེ་བ་དང་། ནད་མེད་པ་
དང་། འདུམ་པ་དང་། དགེ་བའི་ཆོས་ལ་མོས་པ་དང་། སའི་བཅུད་དང་། མདངས་དང་། དོན་དང་། ཆོས་ཀྱི་རོ་དང་། རྣམ་པར་གྲོལ་བའི་རོ་ནུབ་པར་བྱེད་པ་རྣམས་བསླབ་པ་འཛིན་དུ་བཙུད་དེ། ཕྱིར་མི་ལྡོག་པ་ལ་བཀོད་ནས། 
གང་ཚུན་ཆད་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་ཐོབ་པ་དེ། ཚུན་ཆད་བདག་རྟག་ཏུ་གནོད་སྦྱིན་གྱི་སྡེ་དཔོན་གྱི་ནང་དུ་སྐྱེས་ཏེ། གནོད་སྦྱིན་སྡིག་ཅན་ནས་ལུས་སྲུལ་པོའི་བར་དག་ཐེག་པ་གསུམ་པོ་དག་ལ་
ཡོངས་སུ་སྨིན་པར་བྱས་ནས། ཕྱིར་མི་ལྡོག་པ་ལ་བཀོད་ཅིང་། དེ་ཚུན་ཆད་སེམས་ཅན་རབ་དང་འབྲིང་དང་། ཐ་མ་མཐོང་ཡང་བརྙས་པར་མི་དྲན་གྱི། སེམས་ཅན་ཅི་འདྲ་བ་མཐོང་བ་དེ་ཉིད་ཀྱི་ཚུལ་གྱིས་དེ་དག་ལ་སྨྲས། 
ཡང་དག་པར་གཟེང་སྟོད། ཡང་དག་པར་རབ་ཏུ་དགའ་བར་བྱས། སྡིག་པ་ལས་བཟློག །བྱམས་པ་དང་། སྙིང་རྗེའི་སེམས་ལ་བཞག་སྟེ། བསམ་པ་ཇི་ལྟ་བ་བཞིན་དུ་ཐེག་པ་གསུམ་པོ་དག་ལ་ཕྱིར་མི་ལྡོག་པར་སོ་སོར་བཀོད་
དོ། །བདག་གནོད་སྦྱིན་གྱི་འཁོར་གང་དང་། གང་དག་དུ་ཕྱིན་པ་དེ་དང་དེར་དེ་དག །གནོད་སྦྱིན་འབྲོག་གནས་བདེ་བར་འོངས་སམ། ཞེས་ཚིག་ཏུ་འབོད་དོ། །དེ་བས་ན་བདག་གི་མིང་འབྲོག་གནས་ཞེས་བྱ་བར་གྱུར་ཏོ། །
གང་དག་ད་ལྟར་ཆོས་རྙིང་པ་དང་བྲལ་ཞིང་སྡོམ་པ་ལ་མི་གནས་ཏེ། གཅིག་ཏུ་ལས་ནག་པོ་སྤྱོད་པའི་མི་དེ་དག་ནི་ཤི་བའི་དུས་བྱས་ནས། ངན་སོང་གསུམ་དུ་སྐྱེ་སྟེ། མིའི་ནང་དུ་ནི་ཉུང་ཟད་ཅིག་སྐྱེའོ། །གང་དག་ལས་འདྲེན་མར་སྤྱོད་ཅིང་། 
དཀོན་མཆོག་གསུམ་ལ་དད་པ་མ་ཐོབ་པ། དེ་དག་ནི་ཤི་བའི་དུས་བྱས་ནས་ཕལ་ཆེར་གནོད་སྦྱིན་སྡིག་ཅན་དང་། གནོད་སྦྱིན་ལུས་སྲུལ་པོའི་ནང་དུ་སྐྱེའོ། །དེ་བས་ན་ད་ལྟར་འཇིག་རྟེན་ན། གནོད་སྦྱིན་སྡིག་ཅན་ནས་དུས་
<pb id="51.293b"/>
གནོད་སྦྱིན་ལུས་སྲུལ་པོའི་བར་དུ་ཤིན་དུ་ཕལ་ཆེར་རྣམ་པར་འཕེལ་ཏེ། དེ་དག་ཐམས་ཅད་ཀྱང་དཀར་པོའི་ཕྱོགས་ནུབ་པར་བྱ་བའི་ཕྱིར་བརྩོན་པ་ཤ་སྟག་གོ། །དེ་ལྟ་བས་ན་ད་ལྟར་ཤིན་ཏུ་དུས་ངན་པ་ལ་བབ་པས། བདག་གིས་འཇམ་པོས་ནི། 
དུས་ཐམས་ཅད་དུ་གནོད་སྦྱིན་མ་རུངས་པ་ནས། ལུས་སྲུལ་པོ་མ་རུངས་པའི་བར་དག་ཆོས་དཀར་པོ་ལ་དགོད་མི་ནུས། བདག་གིས་རྒྱལ་རིགས་དང་། བྲམ་ཟེའི་རིགས་དང་། རྗེའུ་རིགས་དང་། དམངས་རིགས་དང་། དགེ་སྦྱོང་
དང་། སྐྱེས་པ་དང་། བུད་མེད་དང་། ཁྱེའུ་དང་། བུ་མོ་འཁྲུགས་པ་རྣམས་ཀྱང་སླར་ཞི་བར་བྱ་མི་ནུས། གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དང་། ཡུལ་འཁོར་དང་། ཕོ་བྲང་འཁོར་འཁྲུགས་པ་ཡང་
ཞི་བར་བྱ་མི་ནུས། བདག་གིས་འབྱུང་པོ་རྣམས་ཀྱི་སེམས་དང་སེམས་ལས་བྱུང་བ་ཡང་ཕྱིར་ཞིང་རྣམ་པར་ཐར་པའི་རོ་ལ་དགོད་པར་ཡང་མི་ནུས་ཏེ། རིགས་ཀྱི་བུ་གནོད་སྦྱིན་དང་། ལུས་སྲུལ་པོ་ཐམས་ཅད་ཀྱི་སྙིང་ལ་གཡོ་སྦྱོར་བ་མི་
དྲང་བའི་ཤེས་པ་ཡང་བདག་གིས་སངས་རྒྱས་ཐམས་ཅད་ཀྱི་གཟི་བརྗིད་ཀྱིས་ཤེས་སོ། །རིགས་ཀྱི་བུ་འབྱུང་པོ་རྣམས་ཀྱི་སྙིང་པོ། རྡོ་རྗེ་ནམ་མཁའ་རྟོག་འཇུག་ཅེས་བྱ་བའི། རིག་པའི་གསང་སྔགས་ཀྱི་གཟུངས་ཀྱི་ཚིག་དྲག་
པ་མི་བཟད་པ་ཆེན་མོ་ཡོད་དེ། གསང་སྔགས་ཀྱི་ཚིག་དེ་དག་གིས་བཏབ་ན། གནོད་སྦྱིན་ནམ། གནོད་སྦྱིན་མོ་འམ། གནོད་སྦྱིན་རྒན་པོ་འམ། གནོད་སྦྱིན་རྒན་མོ་འམ། གནོད་སྦྱིན་གྱི་བུ་འམ། གནོད་སྦྱིན་གྱི་བུ་མོ་འམ། 
གནོད་སྦྱིན་གྱི་འཁོར་ཕོ་འམ། གནོད་སྦྱིན་གྱི་འཁོར་མོ་འམ། སྲིན་པོ་དང་སྲིན་མོ་འམ། ཀླུ་དང་། ཀླུ་མོ་དང་། གྲུལ་བུམ་དང་། གྲུལ་བུམ་མོ་དང་། བརྗེད་བྱེད་དང་། བརྗེད་བྱེད་མོའི་བར་དང་། ཉིན་གཅིག་པ་དང་། ཉིན་བཞི་པ་ནས་
སྲུལ་པོ་འམ། སྲུལ་མོ་འམ། ལུས་སྲུལ་པོ་འམ། ལུས་སྲུལ་མོ་འམ། ལུས་སྲུལ་རྒད་པོ་འམ། ལུས་སྲུལ་པོ་རྒན་མོ་འམ། ལུས་སྲུལ་གྱི་བུ་འམ། ལུས་སྲུལ་གྱི་བུ་མོ་འམ། ལུས་སྲུལ་གྱི་འཁོར་ཕོ་འམ། 
<pb id="51.294a"/>
ལུས་སྲུལ་གྱི་འཁོར་མོའི་བར་དག་གིས་ཕྱི་ཕྱིར་ཞིང་རྒྱལ་རིགས་དཀྲུག་པ་ནས་ལྗོངས་ཀྱི་བར་དུ་དཀྲུག་པར་བྱེད་མི་ནུས་སོ། །རིགས་ཀྱི་བུ་གྲོང་ངམ། གྲོང་ཁྱེར་རམ། གྲོང་རྡལ་ནས་དམངས་ཀྱི་ཁྱིམ་གྱི་བར་དུ་གང་ན་རྡོ་རྗེ་
ནམ་མཁའ་རྟོག་འཇུག་ཅེས་བྱ་བ། འབྱུང་པོ་ཐམས་ཅད་ཀྱི་སྙིང་པོ་དྲག་པ་མི་བཟད་པ་ཆེན་མོ་རིག་པའི་གསང་སྔགས་ཀྱི་ཚིག་འདི་དག་བཤད་པར་གྱུར་པ་དེར་གནོད་སྦྱིན་དང་། ལུས་སྲུལ་པོ་མ་རུངས་པ་དེ་དག་གིས་སྔོན་ཁོན་དུ་བཟུང་
ཞིང་མི་དགེ་བའི་ལས་བྱེད་པ་དེ་དག་ཐམས་ཅད་བཏང་ནས། བྱམས་པ་དང་། སྙིང་རྗེ་དང་། སེམས་འཇམ་པ་དང་། འབྱུང་པོ་ཐམས་ཅད་དང་། སྙིང་རྗེ་དང་ལྡན་པ་དང་། ཕན་པའི་སེམས་སུ་འགྱུར་རོ། །ཡུལ་འཁོར་དང་། དམངས་དང་། 
ལྷ་དང་། ཀླུ་དང་། གནོད་སྦྱིན་དང་། ལུས་སྲུལ་པོའི་འཁྲུག་པ་ཐམས་ཅད་དང་། ཉི་མ་དང་། ཟླ་བ་དང་། གཟའ་དང་། རྒྱུ་སྐར་དང་། ཆད་པ་དང་། དུག་དང་། མཚོན་དང་། བྱད་དང་། འཁྲུག་པ་ཐམས་ཅད་དང་། 
ལུས་ཀྱི་རླུང་དང་། མཁྲིས་པ་དང་། བད་ཀན་དང་། འདུས་པ་དང་། ཉིན་གཅིག་པ་དང་། ཉིན་གཉིས་པ་དང་། ཉིན་གསུམ་པ་དང་། ཉིན་བཞི་པའི་རིམས་དང་། མཛེ་དང་། རྐོང་པ་དང་། གཡན་པ་དང་། ལུད་པ་དང་། འབྲུམ་
བུ་དང་། ལྟོ་ན་བ་དང་། ཡན་ལག་ན་བ་དང་། ཉིང་ལག་གི་ནད་དང་། འཁྲུག་པ་དག་ཞི་བར་བྱེད་དེ། དེ་ན་མི་དང་མི་མ་ཡིན་པ་དང་། རི་དགས་དང་། བྱ་ལ་སོགས་པ་ལས་དཀར་པོའི་མཐའ་ལ་མངོན་པར་བརྩོན་པ། འཇིགས་
པ་ཐམས་ཅད་སྤངས་པ། བདེ་བ་དང་། ཡིད་བདེ་བ་ཐམས་ཅད་དང་ལྡན་པས་ཉིན་མཚན་འདའ་བར་བྱེད་པ་དང་། དགེ་བ་དང་། སྦྱིན་པ་དང་། དུལ་བ་དང་། ཡང་དག་པར་དགའ་བ་ལ་མངོན་པར་དགའ་བ་དང་། ལུས་
དང་། སེམས་མི་ངལ་བར་བྱང་ཆུབ་ཀྱི་ལམ་ཚོལ་བ་ལ་བརྩོན་པར་བྱེད་དོ། །ཡང་འདི་སྐད་ཅེས་ཀྱང་སྨྲས་ཏེ། རིགས་ཀྱི་བུ་ཅི་སྟེ་སངས་རྒྱས་བཅོམ་ལྡན་འདས་ཐམས་ཅད་ཀྱིས་བདག་གི་ལས་ཀྱི་དངོས་གྲུབ་འདི་སྩལ་ཅིང་། བྱིན་གྱིས་
<pb id="51.294b"/>
རློབ་པར་མཛད་དེ། རྗེས་སུ་ཡི་རང་བར་མཛད་ནས། བདག་གིས་འཁྲུག་པ་ཐམས་ཅད་རབ་ཏུ་ཞི་བར་བགྱིད་པ། མ་རུངས་པ་ཐམས་ཅད་དད་པར་བགྱིད་པ། མི་དགེ་བའི་ཕྱོགས་ཐམས་ཅད་བཟློག་པར་བགྱིད་པ། དགེ་བའི་ཕྱོགས་
ཐམས་ཅད་འཕེལ་བར་བགྱིད་པ། འབྱུང་པོ་ཐམས་ཅད་ཀྱི་སྙིང་པོ་རྡོ་རྗེ་ནམ་མཁའ་རྟོག་འཇུག་ཅེས་བགྱི་བའི། གསང་སྔགས་ཀྱི་ཚིག་བཤད་ཀྱིས། དེ་བཞིན་གཤེགས་པ་ཤཱཀྱ་ཐུབ་པས་བདག་གི་དབྱངས་ཀྱི་དཀྱིལ་འཁོར་གྱི་ཚིག་
བརྗོད་པ་བྱིན་ཀྱིས་བརླབ་དུ་གསོལ། འདི་ལྟར་བདག་གིས་སངས་རྒྱས་ཀྱི་ཞིང་འདི་མ་ལུས་པར་དབྱངས་ཀྱི་དཀྱིལ་འཁོར་གྱི་ཚིག་བརྗོད་པའི་ཡི་གེ་དང་སྒྲས་གང་བར་བགྱིས་ལ། དེ་བཞིན་དུ་ཅི་ནས་ཀྱང་འདིར་ལྷགས་པའི་འཁོར་རྣམས་དབྱངས་
ཀྱི་དཀྱིལ་འཁོར་གྱི་ཚིག་བརྗོད་པའི་དོན་དང་ཚིག་དང་ཡི་གེས་ཚིམ་པར་བགྱིའོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་གནོད་སྦྱིན་གྱི་སྡེ་དཔོན་ཆེན་པོ་འབྲོག་གནས་ལ་བོས་ཏེ་འདི་སྐད་ཅེས་བཀའ་སྩལ་ཏོ། 
རིགས་ཀྱི་བུ་ནག་པོའི་ཕྱོགས་སྐྲག་པར་བྱ་བ་དང་། དཀར་པོའི་ཕྱོགས་འབར་བར་བྱ་བའི་ཕྱིར། སངས་རྒྱས་བཅོམ་ལྡན་འདས་འདི་དག་གིས། ཁྱོད་ཀྱིས་རྡོ་རྗེ་ནམ་མཁའ་རྟོག་འཇུག་ཅེས་བྱ་བའི་འབྱུང་པོ་ཐམས་ཅད་ཀྱི་སྙིང་པོའི་
གསང་སྔགས་ཀྱི་གཟུངས་འདིའི་དབྱངས་ཀྱི་དཀྱིལ་འཁོར་གྱི་ཚིག་བརྗོད་པ་བྱིནི་གྱིས་བརློབས་ཀྱིས་སྐྱེས་བུ་དམ་པ་ཁྱོད་སྤྲོ་བར་གྱིས་ལ། འཁྲུག་པ་ཐམས་ཅད་རབ་ཏུ་ཞི་བར་བྱེད་པ། འབྱུང་པོ་
ཐམས་ཅད་ཀྱི་སྙིང་པོའི་གསང་སྔགས་ཀྱི་གཟུངས་མ་རུངས་པ་ཐམས་ཅད་ཟློག་པར་བྱེད་པ་རྡོ་རྗེ་ནམ་མཁའ་རྟོག་འཇུག་ཅེས་བྱ་བའི་གསང་སྔགས་ཀྱི་ཚིག་དེ་དག་སྨྲོས་ཤིག །དེ་ནས་གནོད་སྦྱིན་གྱི་སྡེ་དཔོན་ཆེན་པོ་འབྲོག་
གནས་སྟན་ལས་ལངས་ཏེ། དེ་བཞིན་གཤེགས་པ་ཤཱཀྱ་ཐུབ་པ་དེ་ག་ལ་བ་དེར་ལོགས་སུ་ཐལ་མོ་སྦྱར་བ་བཏུད་ནས། སངས་རྒྱས་ཀྱི་ཞིང་འདིར་མ་ལུས་པར་དབྱངས་ཀྱིས་གོ་བར་བྱེད་པ། གསང་སྔགས་ཀྱི་ཚིག་འདི་དག་སྨྲས་སོ། 
<pb id="51.295a"/>
འདི་ལྟ་སྟེ། དྷུ་མ་དྷུ་མ། དྷ་མ་དྷ་མ། དྷཱུ་མ་དྷཱུ་མ། ནི་ལི་ན་ན་ལ། ནོ་ལ་ནཱི་ལ། ཀུ་ཊ་ནི། མ་ཧཱ་ཀུ་ཊ་ནི། ཊ་ཊ་ཊ་ཊོ། མ་ཧཱ་ཏ་ཊ། ཨ་བཱ་ས། ཨ་བྷི། ཨ་བྷི། རི་ཎི་རི་ཎི། མ་ཧཱ་རི་ཎི་རི་ཎི། 
རི་མི་རི་མི་རི་མི། ད་རི་མི། རྀ་ཥི་མ་ཧཱ་རྀ་ཥི། ཤུ་ལུ་ཤུ་ལུ། མ་ཧཱ་ཤུ་ལུ་ཤུ་ལུ། ཤུ་ལུ་དྷུ། མ་ཧཱ་ཤུ་ལུ་ཤུ་ལུ། ཨུ་གུ་མ། ཀུ་མ་གུ་མ་ན། རི་མི་རི་མི། ཧི་རི་ཧི་རི། ཧི་རི་ཧི་རི། ཧི་རི་ཧི་རི། ཧི་རི་ཧི་རི། 
ཧི་རི་ཧི་རི། ཧི་རི་ཧི་རི། ནི་མི་ནི་མི། ཧི་ནི་ཧི་ནི། མུ་ནི་མུ་ནི། བུད་དྷི་ལི། པྲ་བ་ར་སྲིཥྚ། ལོ་ཀཱ་ཙརྱ། ཛི་ནི་ཛི་ནི། ཛི་ན་རི་ཥ་བྷེ། ཛི་ན་ཛི་ན་ཛི་ན་ཥ་བ་སྭཱཧཱ། བཅོམ་ལྡན་འདས་གྲོང་ངམ། གྲོང་ཁྱེར་རམ། 
གྲོང་རྡལ་ལམ། ལྗོངས་ནས་དམངས་ཀྱི་ཁྱིམ་གྱི་བར་དུ་གང་དང་གང་ན། འབྱུང་པོ་ཐམས་ཅད་ཀྱི་སྙིང་པོ་རྡོ་རྗེ་ནམ་མཁའ་རྟོག་འཇུག་ཅེས་བགྱི་བ། གསང་སྔགས་ཀྱི་ཚིག་རིག་པ་ཆེན་མོ་འདི་བཤད་པའི་ཚེ། དེ་ན་
གནོད་སྦྱིན་མ་རུངས་པ་ནས། ལུས་སྲུལ་པོ་མ་རུངས་པའི་བར་དུ་གང་དག་སེམས་མ་དད་པ་དང་། ལུས་དང་། ངག་དང་། ཡིད་ཀྱིས་བསླབ་པའི་སྡོམ་པ་ཡོངས་སུ་མི་ལེན་པ་དང་། སེམས་ཅན་དེ་དག་ལ་བྱམས་པའི་སེམས་
ཉེ་བར་མི་གཞོག་པ་དེ་དག་གི་དོན་དུ་བདག་གིས་ཡང་ཤིན་དུ་མི་ཟད་པའི་གསང་སྔགས་ཀྱི་ཚིག་འདི་དག་བཤད་དོ། །འདི་ལྟ་སྟེ། ཨད་ཙེ། ཨད་ཙེ། མུ་ནེ། མུ་ནེ། ཨ་ག་ནེ། ཧུ་ཧུ། མུ་ནེ་མུ་ནེ། མ་ཧཱ་རྀ་ཥི་བྷ། ཧུ་ཧུ། 
ཨ་གྲ་ད་ཎ་ཌེ། ཨ་ཏ་ཨ་ཏ། ཨ་བྷི་བྷུ་ཏ། ཧི་ནི་ཧི་ནི། ཧི་རི་ཧི་རི། ཧི་རི་ཧི་རི། ཧི་རི་ཧི་རི་ཧི་རི། དྲི་གུ་མ། གུ་མ་གུ་མ་གུ་མ་ཧི། ཧི་ལི། ནི་ལི་ནི་ལི། མ་ཧཱ་ནི་ལི། ས་མུ་དྲ། མེ་ཁ། ཧ་ཊ་ཧ་ཊ་ཧ་ཊ། དྷ་ར་ཎ་མེ། དྷ་ར་ཎ་
མེ། ཁ་ཀྵ་བ། ཁ་ཀྵ་བ། པྲྀ་ཐི་བི། ཨ་བ་ཏེ་ཛོ་བ་ར་ཡུ་ཨཱ་ཀྵ་ཤ། ཐ་ཐ་ཐ། གུམ་བྷེ་བྷ། གུམ་བྷེ། ཨ་ག་ཤི་གུམ་བྷེ། ཛི་དྭ་གུམ་བྷེ། སརྦ་ད་ཀ་གུམ་བྷེ། རཱ་ཛཱ་གུམ་བྷེ། ས་མ་ཏ་གུམ་བྷེ་སྭཱཧཱ། གནོད་སྦྱིན་གྱི་སྡེ་དཔོན་ཆེན་པོ་འབྲོག་གནས་ཀྱིས་
<pb id="51.295b"/>
གསང་སྔགས་ཀྱི་ཚིག་འདི་དག་སྨྲས་མ་ཐག་ཏུ་དེ་ནས་དེའི་མོད་ལ་ལྷ་དང་། ཀླུ་དང་། གནོད་སྦྱིན་དང་། ལུས་སྲུལ་པོ་ཐམས་ཅད་འཁྲུགས་ཏེ་སྐྲག་ནས། སངས་རྒྱས་ཀྱི་ཞིང་འདི་ན་ས་དང་ནམ་མཁའ་ལ་གནས་པ་ཐམས་ཅད་འདར་རོ། །
དེ་ནས་སྐད་ཅིག་དེ་ལ་སངས་རྒྱས་བཅོམ་ལྡན་འདས་ཐམས་ཅད་ཀྱི་སྤྱན་སྔར་ཐལ་མོ་སྦྱར་ཏེ། ལན་གསུམ་དུ་འདི་སྐད་ཅེས་སངས་རྒྱས་ཐམས་ཅད་ལ་ཕྱག་འཚལ་ལོ། །ཕྱག་འཚལ་ལོ། །སངས་རྒྱས་ཐམས་ཅད་ལ་ཕྱག་འཚལ་ལོ། །གནོད་
སྦྱིན་གྱི་སྡེ་དཔོན་ཆེན་པོ་འབྲོག་གནས་ཀྱིས་ཤིན་དུ་མི་བཟད་པ་འབྱུང་པོ་ཐམས་ཅད་ཀྱི་སྙིང་གནོན་པའི་གསང་སྔགས་ཀྱི་ཚིག་རྣམས་སྨྲས་སོ་ཞེས་བརྗོད་དོ། །འདུས་པ་ཆེན་པོ་རིན་པོ་ཆེ་ཏོག་གི་གཟུངས་ལས། འབྲོག་གནས་ཀྱི་
ལེའུ་སྟེ། བཅུ་གཉིས་པའོ།།  །།<head n="2" t="བཅུ་གསུམ་པ། མཐར་ཕྱིན་པའི་ལེའུ།" type="lewu" lv="82.13" zh="56.727"/>དེ་ནས་སངས་རྒྱས་བཅོམ་ལྡན་འདས་དེ་དག་བཞེངས་པའི་བརྡ་དང་། རང་རང་གི་སངས་རྒྱས་ཀྱི་ཞིང་དུ་གཤེགས་པའི་བརྡ་བསྟན་ཏོ། །དེ་ནས་དེའི་མོད་ལ་ཐམས་ཅད་དང་ལྡན་པའི་
འཁོར་དང་། ས་དང་ནམ་མཁའ་ལ་གནས་པའི་སེམས་ཅན་རྣམས་ཀྱང་རབ་ཏུ་འདར། ཐམས་ཅད་དང་ལྡན་པའི་ས་འདི་ཡང་གཡོས། ནམ་མཁའ་ལས་ཀྱང་མེ་ཏོག་གི་ཆར་འབབ། བར་སྣང་ལས་ཀྱང་སིལ་སྙན་བྱེ་བའི་སྒྲ་བྱུང་། སྤོས་
དང་། བདུག་པ་ཐམས་ཅད་ཀྱང་ཤིན་ཏུ་བྱུང་། སངས་རྒྱས་ཀྱི་ཞིང་ཐམས་ཅད་ཀྱང་སྣང་བས་ཁྱབ་པར་བྱས་ནས། འཁོར་ཐམས་ཅད་ཐལ་མོ་སྦྱར་ཏེ་འཁོད་དོ། །དེ་ནས་དེ་བཞིན་གཤེགས་པ་ཙན་དན་གྱི་དྲི་ཆེན་པོ་ལ་མི་མཇེད་ཀྱི་བདག་པོ་
ཚངས་པས་གསོལ་པ། བཅོམ་ལྡན་འདས་མ་འོངས་པའི་དུས་ན། གང་དག་ཆོས་ཀྱི་རྣམ་གྲངས་འདི་འཛིན་པ་དང་། འཆང་བ་དང་། ཀློག་པ་དང་། ཀུན་ཆུབ་པར་བྱེད་པ་དང་། གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་
པ་དང་། ཡི་གེར་འདྲི་བ་དང་། བྲིས་ནས་འཆང་བར་བགྱིད་པའི་སེམས་ཅན་དེ་དག་དགེ་བའི་རྩ་བ་ཇི་ཙམ་དང་ལྡན་པར་འགྱུར། སེམས་ཅན་དེ་དག་སངས་རྒྱས་བཅོམ་ལྡན་འདས་རྣམས་ཀྱི། ཆོས་དུ་ཞིག་གིས་བྱིན་གྱིས་བརླབས་
<pb id="51.296a"/>
པར་འགྱུར། དེ་སྐད་ཅེས་གསོལ་པ་དང་། བཅོམ་ལྡན་འདས་དེ་བཞིན་གཤེགས་པ་ཙན་དན་གྱི་དྲི་ཆེན་པོས་མི་མཇེད་ཀྱི་བདག་པོ་ཚངས་པ་ལ་འདི་སྐད་ཅེས་བཀའ་སྩལ་ཏོ། །ཚངས་པ་ཅི་ནས་བདུད་ཀྱི་ཕྱོགས་ཚར་གཅད་
པ་དང་། འཐབ་པའི་རྙོག་པ་ཐམས་ཅད་ཞི་བར་བགྱིད་བ་དང་། སེམས་ཅན་ཡོངས་སུ་སྨིན་པར་བྱ་བ་དང་། དམ་པའི་ཆོས་ཡུན་རིང་དུ་གནས་པར་བྱ་བ་དང་། ལམ་རྣམ་པར་དག་པར་བྱ་བའི་ཕྱིར། སངས་རྒྱས་ཐམས་ཅད་ཀྱི་
ཁམས་དྲུག་བྱིན་གྱིས་བརླབས་སོ། །དེ་བཞིན་དུ་གང་མ་འོངས་པའི་དུས་ན། ཆོས་ཀྱི་རྣམ་གྲངས་འདི་འཛིན་པ་ནས་བྲིས་ཏེ། འཆང་བའི་བར་གྱི་སེམས་ཅན་དེ་དག་སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ཀྱིས་ཆོས་
བཅུས་བྱིན་གྱིས་བརླབས་སོ། །བཅུ་གང་ཞེ་ན། ཚངས་པ་འདི་ལྟ་སྟེ། སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ཀྱིས་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་
ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། སྲིན་པོ་དང་། གྲུལ་བུམ་དེ་དག་ལ་ཁྱོད་ཀྱིས་སེམས་ཅན་དེ་དག་རྟག་ཏུ་བསྲུངས་ཤིག །གནོད་པ་ལས་ཟློག་ཤིག །ལུས་དང་། ངག་དང་། ཡིད་ཀྱི་ལས་དགེ་བ་
ལ་ཚུད་ཅིག །ཟས་དང་། སྐོམ་དང་། ལོངས་སྤྱོད་དང་། ཀུན་སྤྱོད་པ་མང་པོ་དང་། ནད་མེད་པ་ལ་མཁས་པས་བདག་གི་སྲོག་དང་ཡང་བསྡོས་ལ། སེམས་ཅན་དེ་དག་བཟུང་བར་གྱིས་ཤིག །ཅེས་རིག་པས་གཏད་ནས་
དེ་དག་གི་དྲན་པ་དང་། བློ་གྲོས་དང་། རྟོགས་པ་དང་། སྤོབས་པ་ལ་མཁས་པས་སྐྱོན་མེད་པར་འགྱུར་རོ། །དེ་དག་གི་ཡིད་ཀྱི་བརྣག་པ་འདོད་པའི་ཡོན་ཏན་དང་ལྡན་པས་གནས་པར་མི་འགྱུར་ཏེ། དེ་དག་སྟོང་པ་ཉིད་ལ་གནས་
པར་འགྱུར་རོ། །དེ་དག་སེམས་ས་དང་མཚུངས་ཤིང་ཟབ་མོ་ལ་བཟོད་པ་དང་ལྡན་ལ་བསྡུ་བའི་དངོས་པོ་བཞི་པོ་ལ་ཡང་བརྩོན་པར་འགྱུར་རོ། །དགེ་བའི་ཆོས་ལ་གནས་ནས། སེམས་ཅན་གྱི་འཁོར་གྱི་ལུས་ལ་སྙིང་པོ་བླངས་ཏེ། དངོས་པོ་གསུམ་
<pb id="51.296b"/>
ཡོངས་སུ་དག་པའི་བྱང་ཆུབ་ཀྱི་སྤྱོད་པ་ཉམས་འོག་ཏུ་ཆུད་པར་འགྱུར་རོ། །ཏིང་ངེ་འཛིན་རིན་པོ་ཆེའི་རྒྱལ་མཚན་ཡང་ཐོབ་པར་འགྱུར་ཏེ། ཏིང་ངེ་འཛིན་དེས་ཏིང་ངེ་འཛིན་ཐམས་ཅད་ལ་རྣམ་པར་སྤྱོད་པའི་ཤེས་པ་ལ་ཡང་མཁས་པར་འགྱུར་
རོ། །འཆི་བའི་དུས་ཀྱི་ཚེ་ཡང་སེམས་ཅན་དེ་དག་གི་མདུན་དུ། སངས་རྒྱས་བཅོམ་ལྡན་འདས་དགེ་སློང་གི་ཚོགས་ཀྱིས་ཡོངས་སུ་བསྐོར་ཞིང་། བྱང་ཆུབ་སེམས་དཔའི་ཚོགས་ཀྱིས་མདུན་དུ་བདར་བ་འཚོ་ཞིང་གཞེས་ལ་ཆོས་སྟོན་
ཅིང་བཞུགས་པ་གྲངས་མེད་དཔག་ཏུ་མེད་པ་དག་ཀྱང་མཐོང་བར་འགྱུར་རོ། །སངས་རྒྱས་བཅོམ་ལྡན་འདས་དེ་དག་ལས་དོན་དང་། ཚིག་དང་ཡི་གེར་ལྡན་པའི་ཆོས་བཤད་པ་དེ་ལྟ་བུ་ཡང་ཐོས་པར་འགྱུར་རོ། །ཐམས་ཅད་ལས་ཁྱད་པར་འཕགས་
པ་ཟང་ཟིང་མེད་པའི་དགའ་བ་དང་། མཆོག་ཏུ་དགའ་བའི་བར་དུ་ཐོབ་ནས། ལས་ཀྱི་སྒྲིབ་པ་མི་དགེ་བ་དེ་དག་ཐམས་ཅད། རྣམ་པར་ཤེས་པ་ཐ་མ་ལ་ཆོས་དང་ལྡན་པས་མགོ་མཉམ་དུ་འགག་པར་འགྱུར་རོ། །ཇི་ལྟར་བསམས་པ་བཞིན་
དུ་སངས་རྒྱས་ཀྱི་ཞིང་ཡོངས་སུ་དག་པར་བརྫུས་ཏེ་སྐྱེ་བར་འགྱུར་ཞིང་། སངས་རྒྱས་ཀྱི་ཞིང་གང་ན། སངས་རྒྱས་བཅོམ་ལྡན་འདས་དག་འཚོ་ཞིང་གཞེས་ལ་བཞུགས་ཏེ། ཐེག་པ་ཆེན་པོའི་གཏམ་འབའ་ཞིག་འཆད་པའི་སངས་རྒྱས་ཀྱི་ཞིང་
དེར་སེམས་ཅན་དེ་དག་ཐེག་པ་ཆེན་པོ་ལ་གནས་ཤིང་། སྒྲིབ་པ་མེད་པའི་ཡེ་ཤེས་དང་ལྡན་པ། སེམས་ནམ་མཁའ་དང་མཚུངས་པའི་སེམས་ཅན་དེ་དག་དང་འགྲོགས་པར་འགྱུར་ཏེ། རིང་པོར་མི་ཐོགས་པར་ཡོན་ཏན་དེ་དག་དང་ལྡན་པར་འགྱུར་རོ། །
སེམས་ཅན་དེ་དག་རང་གི་སྨོན་ལམ་མ་གཏོགས་པར། ཕྱིན་ཆད་ཉོན་མོངས་པ་ཅན། སྙིགས་མ་ལྔ་དང་ལྡན་པའི་སངས་རྒྱས་ཀྱི་ཞིང་རྣམས་སུ་སྐྱེ་བར་མི་འགྱུར་ཏེ། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་
པར་འཚང་རྒྱ་བར་འགྱུར་རོ། །ཚངས་པ་ད་ལྟར་དང་། མ་འོངས་པའི་དུས་ན། དམ་པའི་ཆོས་ཀྱི་ཚུལ་འདི་འབར་བར་བྱེད་ཅིང་། གཟུངས་ཀྱི་ཕྱག་རྒྱའི་ཆོས་ཀྱི་རྣམ་གྲངས་འདི་འཛིན་པ་ནས། གླེགས་བམ་ལ་བྲིས་ཏེ་འཆང་བའི་བར་གྱི་
<pb id="51.297a"/>
སེམས་ཅན་དེ་དག་ཐམས་ཅད་སངས་རྒྱས་བཅོམ་ལྡན་འདས་རྣམས་ཀྱིས། ཆོས་བཅུ་པོ་དེ་དག་གིས་བྱིན་གྱིས་བརླབས་པར་འགྱུར་རོ། །དེ་དག་ནི་སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ཀྱིས་བྱིན་གྱིས་བརླབས་
པ་སྟེ། ཉེ་བའི་ཉོན་མོངས་པ་ཐམས་ཅད་ལས་རྣམ་པར་གྲོལ་བའི། བྱང་ཆུབ་སེམས་དཔའ་སེམས་དཔའ་ཆེན་པོར་འགྱུར་རོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་བརྒྱ་བྱིན་དང་། ཚངས་པ་དང་། 
འཇིག་རྟེན་སྐྱོང་བ་རྣམས་ལ་བཀའ་སྩལ་པ། ཀྱེ་གྲོགས་པོ་དག་སངས་རྒྱས་བཅོམ་ལྡན་འདས་གང་སུ་ཕྱོགས་བཅུ་ནས་འདིར་བྱོན་པ་དེ་དག་ཐམས་ཅད་ཀྱིས་ཁྱེད་ལ་ཐུགས་རྗེ་བ་དང་། འཇིག་རྟེན་གྱི་ཁམས་འདིར་ཕྱི་རོལ་གྱི་དངོས་པོ་
རྣམ་པར་སྦྱངས་པ་དང་། སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང་། བྱང་ཆུབ་ཀྱི་སྤྱོད་པ་རབ་ཏུ་བསྟན་པ་དང་། བདུད་ཀྱི་ཕྱོགས་ཕམ་པར་བྱ་བ་དང་། ཆོས་ཀྱི་རྒྱལ་མཚན་བསྒྲེང་བ་དང་། སངས་རྒྱས་ཀྱི་བྱ་བ་མ་ལུས་པར་
བསྟན་པ་དང་། དཀོན་མཆོག་གསུམ་གྱི་རིགས་རྒྱུན་མི་འཆད་པར་བྱ་བ་དང་། ནད་ཐམས་ཅད་རབ་ཏུ་ཞི་བར་བྱ་བ་དང་། མ་རུངས་པ་ཐམས་ཅད་བཟློག་པ་དང་། འཇིག་པ་ཐམས་ཅད་ལས་བསྲུང་བ་དང་། ལྟ་བ་ངན་པ་ཐམས་
ཅད་སྤང་བ་དང་། བྱང་ཆུབ་ཀྱི་ལམ་ལ་གཟུད་པ་དང་། དེ་བཞིན་གཤེགས་པའི་སྟོབས་བཅུ་ཡོངས་སུ་རྫོགས་པར་བྱ་བ་དང་། ལས་དང་ཉོན་མོངས་པ་ཐམས་ཅད་ཟད་པར་བྱ་བའི་ཕྱིར་ངོ་མཚར་ཞིང་རྨད་དུ་བྱུང་བ་སྔོན་མ་ཐོས་པ་
གཟུངས་ཀྱི་ཚིག་ཟབ་མོ་རབ་ཏུ་དབྱེ་བ་ལ་འཇུག་པའི་ཆོས་ཀྱི་རྣམ་གྲངས་འདི་ལྟ་བུ་འདི་བཤད་དེ། དེས་ཆགས་པ་མེད་པའི་གཟུངས་ལ་སྤོབས་པ་དང་། ཡེ་ཤེས་ནམ་མཁའ་དང་མཚུངས་པ་ལ་གཟུད་པ་དང་། ཚུལ་གཅིག་པའི་
ཐམས་ཅད་མཁྱེན་པའི་ཡེ་ཤེས་ཐོབ་པར་བྱ་བའི་ཕྱིར། ཁྱིམ་དང་། གྲོང་དང་། གྲོང་ཁྱེར་དང་། ཡུལ་བསྲུང་བ་ནས་གླིང་བཞི་བསྲུང་བ་དང་། ལྷ་དང་། ཀླུ་དང་། མི་དང་། མི་མ་ཡིན་པ་བསྲུང་བ་དང་། 
<pb id="51.297b"/>
འབྲུ་དང་། སྨན་དང་། ལོ་མ་དང་། མེ་ཏོག་དང་། འབྲས་བུ་དང་། ལོ་ཏོག་རྣམས་བསྲུང་བ་དང་། ཆོས་སྨྲ་བ་དང་། ཆོས་ཉན་པའི་བར་དག་བསྲུང་བར་འགྱུར་རོ། །གྲོགས་པོ་དག་སངས་རྒྱས་ཀྱི་ཞིང་འདིར་སངས་རྒྱས་
བཅོམ་ལྡན་འདས་རྣམས་ཀྱིས་ཆོས་ཀྱི་རྣམ་གྲངས་འདི་ལས་དངོས་པོ་རེ་རེ་ཡང་སྙིང་རྗེ་ཆེན་པོ་ལ་འཇུག་པའི་ཡེ་ཤེས་ཀྱི་རྒྱུ་འཐུན་པ་རྣམ་པ་བཅུས་བྱིན་གྱིས་བརླབས་སོ། །གྲོགས་པོ་དག་དགེ་བའི་ཆོས་ཐམས་ཅད་བྱིན་གྱིས་བརླབས་
པའི་ཕྱིར་སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ཀྱིས་སངས་རྒྱས་ཀྱི་ཞིང་མ་ལུས་པ་ཡོངས་སུ་སྤྱོད་དོ། །སངས་རྒྱས་ཀྱི་ཞིང་འདི་ནི་སངས་རྒྱས་ཀྱི་ཞིང་དུ་སྐྱེས་པ་ཐམས་ཅད་ཀྱི་མཆོད་རྟེན་དུ་གྱུར་པ། བླ་མའི་གནས་
སྟོན་པར་ཀུན་གྱིས་བཀུར་བ། ཕྱག་བྱ་བའི་གནས་སུ་གྱུར་པ་སྟེ། འདི་ལྟར་མཚམས་མེད་པ་ལྔ་བྱེད་པ། མི་དགེ་བའི་རྩ་བ་དང་ལྡན་པ་དག་ཀྱང་། ལས་ཀྱི་སྒྲིབ་པ་ཡིད་དུ་མི་འོང་བའི་འབྲས་བུ་དེ་དག་མ་ལུས་པར་ཡོངས་སུ་བྱང་
བར་འགྱུར་རོ། །དེ་དག་ཐམས་ཅད་ལས་ཀྱི་སྒྲིབ་པ་སྤངས་ནས། དགེ་བའི་ཆོས་རྣམས་ལ་གནས་པར་འགྱུར་ཏེ། གྲོགས་པོ་དག་དེ་ལྟ་བུ་ནི། སངས་རྒྱས་བཅོམ་ལྡན་འདས་རྣམས་ཀྱི་སྐྱེས་བུའི་མཐུ་ཆེན་པོའོ། །གྲོགས་
པོ་དག་ཁྱེད་ཀྱིས་སངས་རྒྱས་ཀྱི་ཞིང་འདིར་སྟི་སྟང་དུ་བྱས་ཏེ། དམ་པའི་ཆོས་འདི་གཟུང་བར་བྱ། བསྲུང་བར་བྱའོ། །དམ་པའི་ཆོས་འདི་འཛིན་པའི་གང་ཟག་ཁྱིམ་ན་གནས་པ་དང་། རབ་ཏུ་བྱུང་བ་དང་། ཆོས་ལ་ནན་ཏན་བྱེད་པ་རྣམས་ཀྱང་
བསྲུང་བར་བྱའོ། །དེ་ལྟར་ན་ཁྱེད་ལ་ཕན་པ་དང་བདེ་བར་འགྱུར་རོ། །དེ་ནས་བཅོམ་ལྡན་འདས་དེ་བཞིན་གཤེགས་པ་མེ་ཏོག་གི་རྒྱལ་མཚན་གྱིས་དེའི་ཚེ་ཆོས་ཀྱི་རྣམ་གྲངས་འདིའི་ཡོན་ཏན་དང་། ཕན་ཡོན་རབ་ཏུ་རྫོགས་པར་
བྱ་བའི་ཕྱིར་འདི་སྐད་ཅེས་བཀའ་སྩལ་ཏོ། །གང་གིས་ཞིང་ཀུན་གསེར་གྱིས་རབ་ཏུ་བཀང་ནས་ནི། །སྐྱོབ་པ་མགོན་པོ་དག་ལ་མཆོད་པ་ཕུལ་བ་བས། །གང་ཞིག་དམ་པ་མཆོག་གི་མདོ་འདི་འཛིན་བྱེད་ན། །འཇིགས་མེད་དེས་ནི་བསོད་ནམས་
<pb id="51.298a"/>
དཔག་ཏུ་མེད་པ་འཐོབ། །དེ་ནས་དེ་བཞིན་གཤེགས་པ་རིན་ཆེན་གདུགས་ཀྱི་དཔལ་གྱིས་ཀྱང་འདི་སྐད་ཅེས་བཀའ་སྩལ་ཏོ། །བརྒྱ་ཚད་པ་ཡི་གསེར་རྣམས་ལས། །གང་གཱའི་ཀླུང་གི་བྱེ་མ་སྙེད། །ཁྱུ་མཆོག་ཐུབ་ལ་ཕུལ་བས་ནི། །
མདོ་འདིའི་བསོད་ནམས་མཚུངས་མི་ཐོབ། །དེ་ནས་དེ་བཞིན་གཤེགས་པ་རི་བོ་བརྩེགས་ཀྱིས་ཀྱང་འདི་སྐད་ཅེས་བཀའ་སྩལ་ཏོ། །མེ་ཏོག་ཚོགས་ཀྱི་གདུགས་མཆོག་སྤྲིན་རྣམས་ཀྱིས་ནི་ནམ་མཁའ་ཁེབས་བྱས་ཏེ། །གང་གིས་
མཆོད་ཕྱིར་དགའ་མགུའི་ཡིད་ཀྱིས་སངས་རྒྱས་རྣམས་ལ་ཕུལ་བ་བས། །གང་ཞིག་ཕྱིན་ཆད་ཟད་འགྱུར་འཇིགས་ལྡན་དུས་ན་མདོ་འདི་འཛིན་བྱེད་ན། །དེ་ཡི་བསོད་ནམས་ཚད་དག་སེམས་ཅན་ཀུན་གྱིས་བརྗོད་པར་མི་ནུས་སོ། །དེ་ནས་
བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་ཀྱང་འདི་སྐད་ཅེས་བཀའ་སྩལ་ཏོ། །ཐུབ་པའི་སྤྱན་སྔར་མར་མེའི་སྙིང་པོ་དྲི་ཞིམ་ཏིལ་གྱིས་བྱུགས་པ་རི་རབ་ཙམ། །མར་མེ་བུས་པ་འཛུམ་པའི་བཞིན་གྱིས་གུས་པར་བསྐལ་པ་
བྱེ་བར་བཟུང་བ་བས། །གང་གཞན་ལ་ལ་བསོད་ནམས་འདོད་པ་བསྒྲིབས་པ་སྲབས་པར་སྨོན་པ་དེ་དག་གིས། །ཟད་པའི་དུས་ཚེ་འཁོར་དུ་མདོ་སྡེའི་གཏམ་བྱས་པ་ནི་བསོད་ནམས་ཁྱད་པར་འཕགས། །དེ་ནས་དེ་བཞིན་གཤེགས་
པ་མི་འཁྲུགས་པས་ཀྱང་འདི་སྐད་ཅེས་བཀའ་སྩལ་ཏོ། །བློ་གྲོས་འཆང་བ་གང་གིས་བཟོད་པ་བསྒོམ་ཞིང་རྟག་ཏུ་བརྩོན་འགྲུས་རྩོམ། །རྟག་ཏུ་བསམ་གཏན་གཞོལ་ཞིང་མཉམ་བཞག་ལུས་ཀྱིས་ཤེས་རབ་སྤེལ་བ་བས། །ཟད་
པའི་དུས་ངན་ཚེ་ན་གང་ཞིག་དམ་ཆོས་ཕྱག་རྒྱ་འདི་འཛིན་པ། །དེ་ཡི་བཟོད་དང་བརྩོན་འགྲུས་འདི་ནི་མཚུངས་མེད་ཤེས་རབ་གཞལ་དུ་མེད། །དེ་ནས་དེ་བཞིན་གཤེགས་པ་ཏིང་ངེ་འཛིན་རྡུལ་དང་བྲལ་བའི་སྟོབས་ཀྱིས་རྣམ་པར་གནོན་
པས་ཀྱང་འདི་སྐད་ཅེས་བཀའ་སྩལ་ཏོ། །གང་གིས་མདོ་འདི་བཤད་ནས་བཟུང་དང་མངོན་པར་བྲིས་པ་དང་། །གཞན་དག་འཛིན་བཅུག་གུས་པར་རྟག་ཏུ་ཀློག་པ་དང་། །བདུག་པ་མེ་ཏོག་ཕྲེང་བ་གོས་མཆོག་རྣམས་ཀྱིས་མཆོད། །
