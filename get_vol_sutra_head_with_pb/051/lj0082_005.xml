<pb id="51.245a"/>
བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་རྡུལ་མེད་སྤོས་སྣང་སྐར་མའི་དཔལ་ཞེས་བྱ་བར་འགྱུར་ཏེ། 
ཁྱོད་ཀྱི་ཚེའི་ཚད་ནི་བར་གྱི་བསྐལ་པ་བཅུ་ཐུབ་པར་འགྱུར་རོ། །སངས་རྒྱས་ཀྱི་ཞིང་དེ་ན་ཉན་ཐོས་དང་རང་སངས་རྒྱས་མེད་ཅིང་། བྱང་ཆུབ་སེམས་དཔའ་སེམས་དཔའ་ཆེན་པོ་འབའ་ཞིག་གི་གནས་སུ་འགྱུར་ཏེ། ཁྱོད་ཀྱང་དེ་ན་ཐེག་པ་ཆེན་
པོའི་གཏམ་འབའ་ཞིག་སྟོན་པར་འགྱུར་རོ། །འཁོར་ཇི་སྙེད་ལྷགས་པ་རྣམས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་སྐར་མ་ལ་དགའ་བ་ལུང་བསྟན་པ་དེ་ཐོས་ནས་བཅོམ་ལྡན་འདས་ལ་མཆོད་པ་བྱ་བའི་ལས་ལ་
མངོན་པར་བརྩོན་པར་གྱུར་ཏོ། །བྲམ་ཟེའི་ཁྱེའུ་ལྔ་བརྒྱ་པོ་དེ་དག་དང་། སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་ཕྲག་དགུ་བཅུ་རྩ་གཉིས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་གྱུར་ཏེ། 
དེ་དག་ཐམས་ཅད་ཀྱིས་བྱང་ཆུབ་སེམས་དཔའི་ཏིང་ངེ་འཛིན་བྱང་ཆུབ་ཀྱི་སེམས་དཔའ་ཞེས་བྱ་བ་ཐོབ་བོ། །འདུས་པ་ཆེན་པོ་རིན་པོ་ཆེ་ཏོག་གི་གཟུངས་ལས། དྲང་སྲོང་སྐར་མ་ལ་དགའ་བའི་ལེའུ་སྟེ་བཞི་པའོ།།  །། 
<bampo n="82.5" zh="56.607"/><head n="2" t="ལྔ་པ། མཚན་ཉིད་ཀྱི་ལེའུ།" type="lewu" lv="82.5" zh="56.607"/>བམ་པོ་ལྔ་པ། དེ་ནས་བདུད་བྱེ་བ་དག་འདི་སྙམ་དུ་སེམས་ཏེ། ཇི་ལྟར་གྲོང་ཁྱེར་འདིའི་ཕྱི་རོལ་ལྷ་དང་། ཀླུ་དང་། གནོད་སྦྱིན་དག་གིས་བརྒྱན་པ་དེ་བཞིན་དུ་བདག་ཅག་གིས་ཀྱང་
བཅོམ་ལྡན་འདས་གྲོང་ཁྱེར་འདིའི་སྒོ་གང་དང་གང་ནས་གཤེགས་པ་དེའི་སྒོ་དེ་དང་དེའི་ས་ཕྱོགས་བཀོད་པའི་རྒྱན་དམ་པ་ཁྱད་པར་དུ་འཕགས་པས་བརྒྱན་ཏོ་སྙམ་པ་དང་། དེ་ནས་བཅོམ་ལྡན་འདས་ཀྱི་ཐུགས་ཀྱིས་བདུད་བྱེ་བ་དེ་དག་གི་སེམས་ཀྱི་ཀུན་
ཏུ་རྟོག་པ་མཁྱེན་ནས། འདི་འདྲ་བའི་རྫུ་འཕྲུལ་མངོན་པར་འདུ་བྱ་བ་མངོན་པར་མཛད་དེ། འདི་ལྟ་བུའི་རྫུ་འཕྲུལ་མངོན་པར་འདུ་བྱ་བ་མངོན་པར་མཛད་པས། །གྲོང་ཁྱེར་གྱི་སྒོ་བཅུ་གཉིས་སུ་སངས་རྒྱས་བཅོམ་ལྡན་འདས་བཅུ་གཉིས་
<pb id="51.245b"/>
 གྲོང་ཁྱེར་གྱི་སྒོ་རེ་རེ་ནས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་གཤེགས་སོ། །བདུད་བྱེ་བ་དེ་དག་ཀྱང་ནམ་མཁའ་ལ་གནས་བཞིན་དུ་བདུད་ཀྱི་ཡུལ་གྱི་རྣམ་པར་འཕྲུལ་པའི་རྒྱན་ཤིན་ཏུ་ཁྱད་པར་དུ་འཕགས་པའི་རྫུ་འཕྲུལ་གྲངས་མེད་པ་དང་ལྡན་པ། བཀོད་པའི་མཆོག་རྣམས་དང་། བཀོད་པ་མཛེས་པ་རྣམས་ཀྱིས་གྲོང་ཁྱེར་གྱི་སྒོ་དེ་དག་དང་། སའི་ཕྱོགས་དེ་དག་དང་། རྩིག་པ་དེ་དག་དང་། ཤིང་དེ་དག་དང་། སའི་ངོས་དེ་དག་བརྒྱན་ཏོ། །བདུད་བྱེ་བ་དེ་དག་དང་། བདུད་ཀྱི་འཁོར་དེ་དག་ལ་ལ་ནི་ཚངས་པའི་ཆ་བྱད་ལྟ་བུ་ནས་དྲང་སྲོང་ཆེན་པོའི་ཆ་བྱད་ལྟ་བུའི་བར་དུ་བསྒྱུར་ཏེ་ནམ་མཁའ་ལ་གནས་བཞིན་དུ་ཁང་པ་བརྩེགས་པ་དེ་དག་གི་སྐར་ཁུང་དང་། རྟ་བབས་དང་། བ་གམ་དང་། སྐྱེད་ཤིང་གི་ནང་དུ་མེ་ཏོག་དང་། བདུག་པ་དང་། སྤོས་དང་། ཕྲེང་བ་དང་། གསེར་དང་། དངུལ་དང་། ནོར་བུ་དང་། མུ་ཏིག་སྣ་ཚོགས་ཀྱིས་སྤྲས་པ་དང་། གོས་དང་། རས་དང་། རས་བཅོས་བུ་སྣ་ཚོགས་དང་། ལྷབ་ལྷུབ་ཀྱི་རྒྱན་རྣམས་ཀྱི་ཆར་ནི་རབ་ཏུ་ཕབ། སིལ་སྙན་དང་། དཀྲོལ་བ་སྣ་ཚོགས་ནི་དཀྲོལ་ནས་བསྟོད་པ་དང་། ཡོན་ཏན་བསྔགས་པ་སྣ་ཚོགས་ཀྱི་དབྱངས་ཀྱིས་བཅོམ་ལྡན་འདས་ལ་མཆོད་པ་བྱེད་དོ། །བཅོམ་ལྡན་འདས་དེ་ལྟར་ངོ་མཚར་རྨད་དུ་བྱུང་བ་ཆེན་པོ་སྔོན་མ་ཐོས་པའི་བཀོད་པ་མཆོག་ཏུ་རྒྱ་ཆེ་བ། ཁྱད་པར་དུ་འཕགས་པས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་སྒོ་ན་བཞུགས་ཏེ། ཞབས་གཡས་པའི་མཐེ་བོས་སྒོའི་ཐེམ་པ་ལ་རེག་པར་མཛད་དོ། །བཅོམ་ལྡན་འདས་ཀྱིས་སྒོའི་ཐེམ་པ་ལ་རེག་མ་ཐག་ཏུ། དེ་ནས་དེའི་མོད་ལ་ཐམས་ཅད་དང་ལྡན་པའི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རབ་ཏུ་གཡོས་སོ། །གང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིའི་བརྒྱ་བྱིན་དང་། ཚངས་པ་དང་། ཉི་མ་དང་། ཟླ་བ་དང་། འཇིག་རྟེན་སྐྱོང་བ་དང་། དབང་ཕྱུག་ཆེན་པོ་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོའི་དབང་པོ་དག་དང་། ས་དང་། ཆུ་དང་། རྒྱ་མཚོ་ཆེན་པོ་དང་། གྲོང་ཁྱེར་དང་། ཡུལ་འཁོར་གྱི་ལྷ་དང་། སྐྱེས་པ་དང་། 
<pb id="51.246a"/>
བུད་མེད་དང་། ཁྱེའུ་དང་། བུ་མོ་དང་། ལྷའི་དྲང་སྲོང་ཆེན་པོའི་འཁོར་དང་། འོག་མིན་གྱི་བར་ནས་བཟུང་སྟེ། སེམས་ཅན་གཟི་བརྗིད་ཆེ་བ་གཟི་བརྗིད་ཆེ་བ་དེ་དག་ཐམས་ཅད་ས་གཡོས་པར་སྣང་བ་དེས་བསྐུལ་མ་ཐག་ཏུ་རྒྱལ་པོའི་ཁབ་ཀྱི་གྲོང་ཁྱེར་ཆེན་
པོ་ཁོ་ར་ཁོར་ཡུག་ཏུ་བསྐོར་ནས་ས་དང་ནམ་མཁའ་ལ་གནས་ཤིང་མེ་ཏོག་དང་། སྤོས་དུས་ཀྱི་རྗེས་སུ་འབྲང་བའི་ཕྱེ་མའི་བར་གྱིས་བཅོམ་ལྡན་འདས་ལ་གཏོར་ཏོ། །དེ་ནས་བཅོམ་ལྡན་འདས་ཀྱིས་མེ་ཏོག་དང་། ཕྱེ་མའི་བར་དེ་དག་ཕྱོགས་བཅུའི་ཕྱོགས་
ཀྱི་ཆ་རེ་རེ་ན་ཡང་སངས་རྒྱས་ཀྱི་ཞིང་རྡུལ་ཕྲ་རབ་ཀྱི་རྡུལ་སྙེད་ཀྱི་སངས་རྒྱས་ཀྱི་ཞིང་ཡོངས་སུ་དག་པ་དང་། ཡོངས་སུ་མ་དག་པ་དང་། སྟོང་པ་དང་། མི་སྟོང་པ་རྣམས་སུ་སངས་རྒྱས་ལ་མཆོད་ཅིང་སྟི་སྟང་བྱ་བའི་ཕྱིར་ནམ་མཁའ་ལ་གཏོར་བ་དང་། 
སངས་རྒྱས་ཀྱི་ཞིང་དེ་དག་ཏུ་མེ་ཏོག་དང་། ཕྱེ་མ་དང་། རྒྱན་དེ་དག་ལས་ཚིགས་སུ་བཅད་པ་འདི་དག་བྱུང་ངོ་། །མྱུར་དུ་སད་པར་གྱིས་ལ་འདི་དག་བལྟོས། །བྱང་ཆུབ་ཕྱིར་ནི་བག་ཡོད་སྤྱད་པ་སྤྱོད། །ཁྱོད་ཀྱི་འཁོར་བའི་གཅོང་རོང་འཁྱམས་པ་
ཡི། །འཇིག་རྟེན་ཐམས་ཅད་དག་ནི་བསྒྲལ་བར་བྱོས། །ཡོངས་སུ་སྨིན་དང་ལྡན་པའི་དུས་བབ་ཀྱིས། །གཡེང་བར་གྱུར་པ་རབ་ཏུ་མྱུར་ཐོང་ལ། །འདིར་ནི་སྔོན་གྱི་དམ་བཅས་ཡིད་ལ་བྱོས། །བྱང་ཆུབ་ལུང་བསྟན་རབ་ཏུ་ཐོབ་པར་
འགྱུར། །ཐུབ་དབང་དྲང་སྲོང་ཆེན་པོ་མྱ་ངན་མེད། །འགྲོ་ལ་ཕན་ཕྱིར་དེ་རིང་གྲོང་ཁྱེར་གཤེགས། །བདུད་སྟོང་བྱེ་བ་རང་གིས་ཕམ་མཛད་དེས། །དེ་ནི་ཆོས་ཀྱི་འཁོར་ལོ་མྱུར་དུ་བསྐོར། །གྲོགས་པོ་ཞི་བ་འདི་ལ་འགྲོ་
དགའ་མཛད། །དཔའ་མཆོག་དངོས་པོ་ཡང་དག་སྟོན་པར་མཛད། །འགྲོ་བ་སྡུག་བསྔལ་དག་ལས་ཐར་མཛད་ནས། །བྱང་ཆུབ་ཏུ་ནི་དེ་རིང་ལུང་ཡང་སྟོན། །རང་བྱུང་མྱ་ངན་མེད་པ་གྲོང་ཁྱེར་གཤེགས། །དེ་ཕྱིར་ཞིང་དེར་
རབ་ཏུ་མྱུར་གཤེགས་ལ། །དེ་ལྟར་མཛེས་པ་དེ་དག་རབ་བལྟོས་ཏེ། །རིམ་གྱིས་བྱང་ཆུབ་ཏུ་ཡང་འགྱུར་བར་བྱོས། །ཡང་དེའི་ཚེ་འོད་མའི་ཚལ་ན་བྱང་ཆུབ་སེམས་དཔའ་སེམས་དཔའ་ཆེན་པོ་དང་། ཉན་ཐོས་དང་། ཉན་ཐོས་
<pb id="51.246b"/>
ཆེན་པོ་གང་དག་ནང་དུ་ཡང་དག་པར་འཇོག་ལ་གནས་པ་དེ་དག་གིས་སྟོན་པ་དེ་ལ་བལྟས་པ་དང་། བཅོམ་ལྡན་འདས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་སྒོ་ན་འདུལ་བ་ལ་གཞེས་ཤིང་བཞུགས་པ་མཐོང་ངོ་། །དེ་ནས་བྱང་ཆུབ་
སེམས་དཔའ་སེམས་དཔའ་ཆེན་པོ་དང་། ཉན་ཐོས་ཆེན་པོ་དེ་དག་ཐམས་ཅད་བཅོམ་ལྡན་འདས་ཀྱི་སྣམས་ལོགས་སུ་འཁོད་པ་དང་། བཀོད་པ་ཆེན་པོ་དེ་དག་ཀྱང་མཐོང་ངོ་། །དེ་ནས་མེ་ཏོག་དང་། ཕྱེ་མའི་རྒྱན་དེ་དག་
ལས་ཚིགས་སུ་བཅད་པའི་སྒྲ་གང་བྱུང་བ་དེ་དག་གིས་ཕྱོགས་བཅུའི་སངས་རྒྱས་ཀྱི་ཞིང་ཡོངས་སུ་དག་པ་དང་། ཡོངས་སུ་མ་དག་པ་དང་། སྟོང་པ་དང་། མི་སྟོང་པ་སངས་རྒྱས་ཀྱི་ཞིང་རྡུལ་ཕྲ་རབ་ཀྱི་རྡུལ་སྙེད་ཐམས་ཅད་དུ་གང་བར་གྱུར་ཏོ། །
སངས་རྒྱས་ཀྱི་ཞིང་དེ་དག་ན་བྱང་ཆུབ་སེམས་དཔའ་སེམས་དཔའ་ཆེན་པོ་དང་། ཉན་ཐོས་གང་དག་གནས་པ་དེ་དག་གིས་སྒྲ་དེ་ཐོས་ནས་འདི་སྙམ་དུ་སེམས་ཏེ། ཡིད་དུ་འོང་བ་འདི་ལྟ་བུ། རོ་མྱང་བར་འོས་པ་འདི་ལྟ་བུ། དགའ་བར་བྱ་བར་འོས་
པ་འདི་ལྟ་བུ། ཚིམ་པར་བྱེད་པར་འོས་པ་འདི་ལྟ་བུ། སྤྲོ་བར་བྱེད་པ་འདི་ལྟ་བུའི་ཡོན་ཏན་ཆེན་པོ་བརྗོད་པར་འོས་པ་འདི་ལྟ་བུའི་སྒྲ་འདི་དག་དང་། མེ་ཏོག་དང་། ཕྱེ་མའི་ཆར་འདི་དག་ག་ལས་འོངས་སྙམ་མོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་
དེ་དག་དང་། ཉན་ཐོས་ཆེན་པོ་དེ་དག་རང་གི་དགེ་བའི་ཕྱོགས་བཏང་སྟེ་ངོ་མཚར་ཆེར་འཛིན་པར་གྱུར་ཏོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་སངས་རྒྱས་ཀྱི་རྒྱན་དང་ལྷབ་ལྷུབ་ཀྱི་རྒྱུ་འཐུན་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་
ཞུགས་སོ། །བཅོམ་ལྡན་འདས་སངས་རྒྱས་ཀྱི་རྒྱན་དང་ལྷབ་ལྷུབ་ཀྱི་རྒྱུ་མཐུན་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་མ་ཐག་ཏུ་དེ་ནས་ཐམས་ཅད་དང་ལྡན་པའི་འཇིག་རྟེན་གྱི་ཁམས་མི་མཇེད་འདི་དང་། ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་དུ་
བཀོད་པ་ཆེན་པོ་འདི་ལྟ་བུ་དག་སྣང་སྟེ། འདི་ལྟ་སྟེ། མ་འོངས་པའི་དུས་ན་དེ་བཞིན་གཤེགས་པ་ཀུན་ཏུ་གཟིགས་ཤེས་བྱ་བའི་འཇིག་རྟེན་གྱི་ཁམས་རྣམ་པར་དག་ཅིང་རྡུལ་བསགས་པ་མེད་ཅེས་བྱ་བ་ཡང་སངས་རྒྱས་ཀྱི་ཞིང་གི་ཡོན་ཏན་བཀོད་པ་འདི་འདྲ་བ་
<pb id="51.247a"/>
དང་ལྡན་པར་འགྱུར། རྩིག་པ་མེད་ལ་ལེགས་པར་བརྒྱན་པའི་ཕྱོགས་བཅུའི་འཇིག་རྟེན་གྱི་ཁམས་སངས་རྒྱས་ཀྱི་ཞིང་རྡུལ་ཕྲ་རབ་ཀྱི་རྡུལ་སྙེད་ཐམས་ཅད་དུ་ཡང་། བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་དེ་རྒྱལ་པོའི་ཁབ་
ཀྱི་གྲོང་ཁྱེར་ཆེན་པོའི་སྒོ་ན། ཤིན་དུ་ལྷམ་མེ་ལྷན་ནེ་ལྷང་ངེར་བཞུགས་པར་སྣང་བ་ནི་མ་གཏོགས་སོ། །སངས་རྒྱས་ཀྱི་ཞིང་དེ་དག་ཏུ་ཡང་བྱང་ཆུབ་སེམས་དཔའ་དེ་དག་དང་། ཉན་ཐོས་ཆེན་པོ་དེ་དག་སྒྲ་ཐོས་པ་དེས་བསྐུལ་བ་དང་། ཕྱོགས་བཞིར་བལྟ་
ཞིང་འཁོད་དེ། དེ་དག་ཐམས་ཅད་ཀྱིས་འཇིག་རྟེན་གྱི་ཁམས་མི་མཇེད་འདི་ཧ་ཅང་ཡང་མི་རིང་བ་ན་འདུག་པར་མཐོང་ངོ་། །སངས་རྒྱས་ཀྱི་ཡུལ་གྱིས་ལྷའི་རྣམ་པར་འཕྲུལ་པའི་རྒྱན་དེ་དག་ཐམས་ཅད་ཀྱང་མཐོང་ངོ་། །དེ་ནས་བྱང་ཆུབ་སེམས་དཔའ་སེམས་དཔའ་
ཆེན་པོ་དེ་དག་དང་། ཉན་ཐོས་ཆེན་པོ་དེ་དག་འདི་སྙམ་དུ་སེམས་ཏེ། བདག་ཅག་ཀྱང་འདུས་པ་ཆེན་པོའི་བཀོད་པ་དེ་དག་དང་། སངས་རྒྱས་ཀྱི་ཞིང་གི་ཡོན་ཏན་བཀོད་པ་དེ་དག་བལྟ་བ་དང་། བརྟག་པ་དང་། དེ་བཞིན་གཤེགས་པ་ཤཱཀྱ་ཐུབ་པ་དེ་ལ་ཡང་བལྟ་བ་དང་། 
ཕྱག་བྱ་བ་དང་། བསྙེན་བཀུར་བྱ་བའི་ཕྱིར་དེར་འདོང་ངོ་། །དེར་ནི་བདག་ཅག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་ཡང་ཐོབ་པར་འགྱུར་གོར་མ་ཆག་སྙམ་མོ། །དེ་ནས་ཕྱོགས་བཅུའི་འཇིག་རྟེན་གྱི་ཁམས་སངས་རྒྱས་ཀྱི་ཞིང་གི་
རྡུལ་ཕྲ་རབ་ཀྱི་རྡུལ་སྙེད་ཐམས་ཅད་ཀྱི་བྱང་ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་དང་། ཉན་ཐོས་ཆེན་པོ་དེ་དག་དེ་བཞིན་གཤེགས་པ་ཤཱཀྱ་ཐུབ་པའི་རྫུ་འཕྲུལ་གྱི་མཐུས་རང་རང་གི་སངས་རྒྱས་ཀྱི་ཞིང་ནས་མི་སྣང་བར་གྱུར་ཏེ། སྐད་ཅིག་ཐང་ཅིག་
ཡུད་ཙམ་དེ་ཉིད་ལ་འཇིག་རྟེན་གྱི་ཁམས་མི་མཇེད་འདིར་ཕྱིན་ཏོ། །དེའི་ཚེ་ཕྱོགས་བཅུའི་ཕྱོགས་རེ་རེ་ནས་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མེད་དཔག་ཏུ་མེད་པ་སངས་རྒྱས་ཀྱི་ཞིང་གི་རྡུལ་ཕྲ་རབ་ཀྱི་རྡུལ་སྙེད་རྣམས་ཀྱང་འདིར་ལྷག་ནས། 
སངས་རྒྱས་ཀྱི་ཞིང་འདི་ཐམས་ཅད་ས་དང་ནམ་མཁའི་བར་མ་ལུས་པར་གང་བར་གྱུར་ཏོ། །བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་བྱང་ཆུབ་སེམས་དཔའི་དགེ་བའི་རྩ་བ་སྣ་ཚོགས་ཀྱི་རྒྱུ་འཐུན་པའི་རྣམ་པར་འཕྲུལ་པའི་བྱིན་གྱི་རླབས་ཀྱིས་དེ་བཞིན་གཤེགས་
<pb id="51.247b"/>
པ་ཤཱཀྱ་ཐུབ་པ་ལ་མཆོད་པ་བྱ་བའི་ཕྱིར་བརྩོན་པར་གྱུར་ཏོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ལ་ལ་དག་གིས་ནི་བཅོམ་ལྡན་འདས་ལ་མཆོད་པ་བྱ་བའི་ཕྱིར་སངས་རྒྱས་ཀྱི་ཞིང་འདི་ཐམས་ཅད་མེ་ཏོག་སྣ་ཚོགས་ཀྱི་ཆར་གྱིས་ཁེབས་པར་
བྱས་སོ། །ལ་ལ་དག་གིས་ནི་མུ་ཏིག་གི་ཆར་ཕབ་པ་ནས། དེ་བཞིན་དུ་སྦྱར་ཏེ། བཅོམ་ལྡན་འདས་ལ་མཆོད་པ་བྱ་བའི་ཕྱིར་ལ་ལ་དག་གིས་ནི་གསེར་དང་། དངུལ་དང་། བཻ་ཌཱུརྱ་དང་། ཤེལ་དང་། རྡོའྀ་སྙིང་པོ་དང་། སྤུག་དང་། གོ་ཤིར་ཤ་དང་། ཙན་དན་སྦྲུལ་གྱི་
སྙིང་པོ་དང་། ཤིང་ཏ་མ་ལའི་ལོ་མའི་ཕྱེ་མའི་ཆར་གྱིས་ནམ་མཁའ་ཁེབས་པར་བྱས་སོ། །བཅོམ་ལྡན་འདས་ལ་མཆོད་པ་བྱ་བའི་ཕྱིར་ལ་ལ་དག་གིས་ནི་ལྷབ་ལྷུབ་དང་། ཕྱང་འཕྲུལ་དང་། རྒྱན་དང་། རས་དང་། རས་བཅོས་བུ་སྣ་ཚོགས་ཀྱི་ཆར་རབ་ཏུ་ཕབ་བོ། །
བཅོམ་ལྡན་འདས་ལ་མཆོད་པ་བྱ་བའི་ཕྱིར་ལ་ལ་དག་གིས་ནི་རིན་པོ་ཆེའི་གདུགས་དང་། རྒྱལ་མཚན་དང་། བ་དན་སྣ་ཚོགས་བསྒྲེང་ངོ་། །བཅོམ་ལྡན་འདས་ལ་མཆོད་པ་བྱ་བའི་ཕྱིར་ལ་ལ་དག་གིས་ནི་སྤོས་སྣ་ཚོགས་ཀྱིས་བདུགས་སོ། །
ལ་ལ་དག་གིས་ནི་རིན་པོ་ཆེའི་ཕྲེང་བ་སྣ་ཚོགས་གཏོར་ཏོ། །ལ་ལ་དག་གིས་ནི་སིལ་སྙན་དང་དཀྲོལ་བ་སྣ་ཚོགས་དཀྲོལ་ཏོ། །ལ་ལ་དག་གིས་ནི་གླུ་དང་གར་དང་། རོལ་མོའི་སྒྲ་རབ་ཏུ་བསྟན་ཏོ། །ལ་ལ་དག་གིས་ནི་ས་ཕྱོགས་དེར་སྤོས་ཆུ་སྣ་
ཚོགས་ཀྱི་ཆར་གྱིས་ཆག་ཆག་བཏབ་བོ། །ལ་ལ་དག་གིས་ནི་རིན་པོ་ཆེ་སྣ་ཚོགས་ཀྱི་སྣོད་རྣམས་རིན་པོ་ཆེ་སྣ་ཚོགས་ཀྱིས་བཀང་སྟེ། བཅོམ་ལྡན་འདས་ཀྱི་སྤྱན་སྔ་ན་ཐོགས་སོ། །ལ་ལ་དག་གིས་ནི་རིན་པོ་ཆེའི་སྣོད་སྣ་ཚོགས་རྣམས་སྤོས་
ཆུས་བཀང་སྟེ། མེ་ཏོག་དང་། འབྲས་བུ་དང་། ལོ་མས་བརྒྱན་ནས་བཅོམ་ལྡན་འདས་ཀྱི་སྤྱན་སྔ་ན་ཐོགས་སོ། །ལ་ལ་དག་གིས་ནི་རིན་པོ་ཆེའི་ཤིང་ལྗོན་པ་སྣ་ཚོགས་ལྷའི་གོས་དང་། རྒྱན་དང་། མེ་ཏོག་དང་། འབྲས་བུ་སྣ་ཚོགས་ཀྱིས་བརྒྱན་ནས་
འཕང་སྟོད་དེ་ཐོགས་སོ། །ལ་ལ་དག་གིས་ནི་བདག་ཉིད་ཚངས་པ་ཆེན་པོའི་ཆ་བྱད་དུ་མངོན་པར་སྤྲུལ་ཏེ། ཐལ་མོ་སྦྱར་ནས་བཅོམ་ལྡན་འདས་ལ་ཕྱག་བྱས་ཏེ། འཁོད་པ་ནས་རྒྱ་ཆེར་ཇི་ལྟར་གོང་དུ་སྨོས་པ་བཞིན་ནོ། །ལ་ལ་དག་ནི་སེང་གེའི་ཆ་བྱད་དུ་
<pb id="51.248a"/>
མངོན་པར་སྤྲུལ་ཏེ། བཅོམ་ལྡན་འདས་ལ་ཕྱག་འཚལ་ནས་འཁོད་དོ། །བཅོམ་ལྡན་འདས་ཀྱི་རྫུ་འཕྲུལ་གྱི་མཐུ་དང་། རང་གི་དགེ་བའི་རྩ་བའི་སྟོབས་བསྐྱེད་པས་སེམས་ཅན་དེ་དག་ཕན་ཚུན་མིག་གི་དབང་པོས་གཟུགས་སྣང་བ་རྣམས་ལ་
ཐགས་ཐོགས་མེད་དོ། །སངས་རྒྱས་བཅོམ་ལྡན་འདས་ཀྱང་དེ་ལྟ་བུའི་བདུད་ཀྱི་ཡུལ་ཆེན་པོ་ལྷའི་རྣམ་པར་འཕྲུལ་པའི་བྱིན་གྱིས་བརླབས་རྣམས་དང་། རང་གི་དྲན་པ་ཉེ་བར་གཞག་པ་དང་། ཡང་དག་པར་སྤོང་བ་དང་། རྫུ་འཕྲུལ་གྱི་རྐང་པ་དང་། དབང་པོ་དང་། 
སྟོབས་དང་། བྱང་ཆུབ་ཀྱི་ཡན་ལག་དང་། ལམ་དང་། སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་ཀྱི་ཡུལ་གྱི་རྣམ་པར་འཕྲུལ་པའི་བྱིན་གྱིས་བརླབས་ཀྱིས་བཅོམ་ལྡན་འདས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་གཤེགས་ནས་སྲང་གི་དབུས་ན་པད་མ་ཡོད་པ་ག་
ལ་བ་དེར་གཤེགས་ཏེ་བྱོན་ནས། ཕྱག་གཡས་པའི་མཐིལ་གྱིས་པད་མའི་སྙིང་པོ་ལ་རེག་པར་མཛད་དེ་དྲངས་ནས་བཞུགས་སོ། །པད་མ་དེ་དྲངས་ཏེ་གཡོས་པས་སངས་རྒྱས་ཀྱི་ཞིང་འདིའི་རི་ཁོར་ཡུག་དང་། རི་ཁོར་ཡུག་ཆེན་པོ་དང་། རིའི་རྒྱལ་པོ་རི་རབ་
དང་། རྒྱ་མཚོ་ཆེན་པོ་དང་། བདུད་ཀྱི་གནས་ཐམས་ཅད་ཀྱང་གཡོས་སོ། །བདུད་ཀྱི་གནས་ཐམས་ཅད་ན་གཞལ་མེད་ཁང་དང་། གནས་དང་། མལ་ཆ་དང་། སྟན་རྣམས་ཀྱང་རབ་ཏུ་གཡོས་སོ། །དེ་ན་གང་བདུད་ཀྱི་བུ་རྣམས་དང་། བདུད་ཀྱི་བུ་མོ་རྣམས་དང་། བདུད་ཀྱི་
ཚོགས་ཀྱི་འཁོར་གནས་པ་དེ་དག་ཀྱང་འཇིགས་སྐྲག་ཅིང་སྐྱོ་བ་སྐྱེས་ནས་ཕན་ཚུན་འདི་སྐད་འཛེར་ཏོ། །རྒྱུ་མེད་རྐྱེན་མེད་པར་ནི་གཞལ་མེད་ཁང་འདི་དག་གཡོ་བར་མི་འགྱུར་ན། བདག་ཅག་གི་རྒྱལ་པོ་བདུད་དེ་རང་གི་ཡུལ་ནས་འཕོས་པར་མ་གྱུར་གྲང་། 
བདག་ཅག་ཀྱང་ཁང་པ་འདི་ནས་འཆི་འཕོ་བའི་ཆོས་འབྱུང་བར་མི་འགྱུར་གྲང་། བདག་ཅག་གིས་བལྟ་གོར་མ་ཆག་གོ་སྙམ་སྟེ། དེ་ནས་དེ་དག་གིས་མཐོང་ནས་འདི་སྙམ་དུ་སེམས་ཏེ། སངས་རྒྱས་ཀྱི་ཞིང་འདི་ནི་སྙིགས་མ་ལྔ་ཅན་དུ་གྱུར་ན། འདི་སུས་ལེགས་པར་བརྒྱན་ཅིང་ཤིན་ཏུ་
ཉམས་དགའ་བར་བྱས་སྙམ་མོ། །དེ་ནས་རང་གི་ཡུལ་ལ་གནས་པའི་བདུད་གཡོག་དང་བཅས་པ་དེ་དག་དེ་ན་འཁོད་བཞིན་དུ་ཡང་དེ་བཞིན་གཤེགས་པ་ཤཱཀྱ་ཐུབ་པ་དེ་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ལེགས་པར་བརྒྱན་ཅིང་ཤིན་དུ་ལྷམ་མེ་ལྷན་ནེ་ལྷང་ངེར་བཞུགས་
<pb id="51.248b"/>
པ་མཐོང་ངོ་། །ཐམས་ཅད་དང་ལྡན་པའི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་དང་། སངས་རྒྱས་ཀྱི་ཞིང་འདི་ཐམས་ཅད་ཀྱང་སེམས་ཅན་གཟུགས་དང་། ཁ་དོག་དང་། རྟགས་དང་། དབྱིབས་སྣ་ཚོགས་སུ་གནས་པ་ཤ་སྟག་གིས་ཡོངས་སུ་གང་ནས་སེམས་ཅན་
གཅིག་ཀྱང་ངོ་མི་ཤེས་ཏེ། སེམས་ཅན་དེ་དག་ཐམས་ཅད་ཀྱང་བཅོམ་ལྡན་འདས་ལ་མཆོད་པ་བྱ་བའི་ཕྱིར་བརྩོན་པར་མཐོང་ངོ་། །དེ་ནས་དེ་དག་ཡང་འདི་སྙམ་དུ་སེམས་ཏེ། བདག་ཅག་ཀྱང་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་བལྟ་བ་དང་། ཕྱག་བྱ་བ་དང་། བདག་ཅག་གི་ཇོ་
བོ་དང་། གཡོག་དུ་བཅས་པ་གར་དོང་བ་ཡང་དྲི་བའི་ཕྱིར་དེར་འདོང་གོར་མ་ཆག་སྙམ་མོ། །དེ་ནས་ཡང་དེའི་ཚེ་སངས་རྒྱས་ཀྱི་ཞིང་འདིའི་བདུད་བྱེ་བ་ཕྲག་བརྒྱ་པོ་དེ་དག་ཐམས་ཅད་གཡོག་དང་བཅས་པར་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་ག་ལ་བ་དེར་དོང་སྟེ་ལྷགས་
ནས་སྤྱན་སྔར་འཁོད་དོ། །དེ་ནས་བདུད་སྡིག་ཅན་གྱིས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ། །རབ་ཏུ་རྣམ་པར་དད་སེམས་ཀྱིས། །བཅོམ་ལྡན་བདག་ནི་སྐྱབས་སུ་མཆི། །བདག་ཁྲོལ་འདི་ནས་མྱུར་དུ་ཐོང་། །ཆོས་
ནི་ཡང་དག་སྤྱད་པར་བགྱི། །བཅོམ་ལྡན་འདས་ཀྱིས་བཀའ་སྩལ་པ། །འགྲོ་བ་དང་ནི་འོང་བ་ཡང་། །ངས་ནི་སུ་ལའང་བཟློག་པ་མེད། །གལ་ཏེ་ལམ་ནི་རབ་ཤེས་ན། །གང་དུ་དགའ་བར་འགྲོ་བར་བྱོས། །བདུད་སྡིག་ཅན་གྱིས་འདི་སྐད་ཅེས་གསོལ་ཏོ། །རང་གི་སྤྱོད་ཡུལ་གར་
དགའ་བར། །གང་ཚེ་བདག་ནི་མཆི་འཚལ་ཏེ། །བདག་ནི་བཅིང་བ་ལྔ་དག་གིས། །བཅིངས་པར་མཐོང་ངོ་གཽ་ཏ་མ། །བཅོམ་ལྡན་འདས་ཀྱིས་བཀའ་སྩལ་པ། ང་ནི་རྟོག་པ་ཀུན་སྤངས་ཏེ། །གྲོལ་ནས་འགྲོ་བ་གྲོལ་བྱེད་པ། །ངས་ནི་འཚེ་བ་རྣམ་སྤངས་ནས། །སེམས་ཅན་བཅིངས་
པ་ཐར་བར་བྱ། །དེ་ནས་བཅོམ་ལྡན་འདས་ཀྱིས་སངས་རྒྱས་ཀྱི་སྤྱན་གྱིས་སངས་རྒྱས་ཀྱི་ཞིང་འདི་ཐམས་ཅད་ས་དང་ནམ་མཁའ་ལ་གནས་པའི་སེམས་ཅན་རྣམས་ཀྱིས་ཡོངས་སུ་གང་བ་ལ་གཟིགས་ནས་ཚིགས་སུ་བཅད་པ་འདི་དག་བཀའ་སྩལ་ཏོ། །འདིར་ལྷགས་
པ་དག་ཐམས་ཅད་ཀྱང་། །ཐེ་ཙོམ་ཐམས་ཅད་རབ་སྤོངས་ལ། །སྐད་ཅིག་ཅི་ཡང་མ་སྨྲ་བར། །ཁྱོད་ཅག་རྣམས་ནི་ད་ཉོན་ཅིག །རྫོགས་པའི་སངས་རྒྱས་འཇིག་རྟེན་དཀོན་ཆོས་དང་དགེ་འདུན་ཤིན་དུ་དཀོན། དད་ཅིང་མོས་པ་འབྱོར་པ་དང་། །བྱང་ཆུབ་སྤྱོད་པ་ཤིན་དུ་དཀོན། །འཇིག་རྟེན་མགོན་པོའི་མངོན་
<pb id="51.249a"/>
སུམ་དུ། །ཆོས་ཉན་པ་ཡང་ཤིན་དུ་དཀོན། །གང་དུ་བཟོད་པ་བསྟེན་བྱེད་པ། །དེ་ཡི་དུས་ནི་རྙེད་པར་དཀའ། །གང་དུ་འཇིག་རྟེན་སྡིག་པ་ཡི། །རྟོག་པ་ཐམས་ཅད་རབ་སྤོང་བ། །སྟོང་པ་ཉིད་ནི་བསྒོམ་པ་དང་། །སེམས་ནི་དུལ་བར་བྱེད་པ་དཀོན། །ཇི་ལྟར་ངས་ནི་སྔོན་
སྤྱད་པའི། །བྱང་ཆུབ་སྤྱོད་པ་རྙེད་པར་དཀའ། །དེ་ལས་མེ་ཏོག་ཚམ་ཚོད་འདི། །ཁྱེད་ཅག་རྣམས་ལ་བཤད་པར་བྱ། །གང་གིས་བྱང་ཆུབ་འབྱོར་བྱེད་པ། །སྲིད་པའི་བཅིངས་ལས་རབ་གྲོལ་ཞིང་། །མུན་པའི་ཕུང་པོ་སེལ་བ་ཡི། །ལམ་གྱི་མཆོག་ནི་བསྟན་པར་བྱ། །དྲི་མ་ངན་
པ་གསུམ་སྤོངས་ལ། །སྟོན་པས་གསུངས་པ་འདིར་ཉོན་ཅིག །ཆུ་བོ་རྣམས་ཀྱི་ཕ་རོལ་རྒོལ། །རྒྱ་མོ་ཅན་གྱི་སྲེད་པ་སྤོངས། །རྣམ་ཐར་གསུམ་ལ་རབ་གནས་ཤིང་། །སྡོམ་པ་གསུམ་ལ་ཡང་དག་གནས། །ཁམས་གསུམ་ཀུན་གྱི་ཉོན་མོངས་གང་། །དེ་དག་མ་
ལུས་རྣམ་པར་ཆོམ། །དཀོན་མཆོག་གསུམ་གྱི་རིགས་མཆོད་དང་། །ཆོས་ཀྱི་དོན་དུ་ཁྱེད་ཅག་རྣམས། །སངས་རྒྱས་ལྷ་དང་བདུད་གསུམ་གྱི། །བྱིན་རླབས་སྤྲུལ་པས་ལྷགས་པ་རྣམས། །དུས་གསུམ་མ་རིག་བསྒྲིབས་པའི་སེམས། །བྱེ་བྲག་དུ་ནི་རབ་ཏུ་
སྤོངས། །ཁམས་གསུམ་པ་ལས་གྲོལ་བ་ཡི། །ཞི་བྱེད་བཟོད་པ་ཐོབ་པར་བྱོས། །ཕྱིན་ཅི་ལོག་ནི་རྣམ་བཞི་ཡིས། །སོ་སོའི་སྐྱེ་བོ་བསླད་པ་རྣམས། །དངོས་པོ་མེད་ལ་རྟོག་བྱེད་པ། །དེ་དག་བཟོད་པའི་སྣོད་མ་ཡིན། །མིག་ནི་གཟུགས་ལ་ཆགས་པ་ཡིས། །
ལུས་དང་ངག་དང་སེམས་བསྒྲིབས་ནས། །བསམ་གཏན་བཞི་དང་བྲལ་བ་རྣམས། །འཁོར་བ་ཤིན་དུ་བསྟེན་པར་འགྱུར། །འཇིག་རྟེན་ན་ནི་གང་མཁས་གསལ། །བསམ་གཏན་སྒོམ་པ་བྱེད་པ་རྣམས། །དེ་དག་ཕྱིན་ཅི་ལོག་བཞི་ལས། །དེ་རིང་རྣམ་པར་གྲོལ་བར་འགྱུར། །དབང་
ཕྱུག་དེ་དག་སེམས་ཅན་རྣམས། །ཆུ་བོ་བཞི་ལས་ཐར་བར་བྱེད། །འཆི་འཕོ་སྐྱེ་བ་རབ་ཤེས་པ། །དེས་པ་རྣམས་ནི་ཕ་རོལ་འགྲོ། །བྱང་ཆུབ་སེམས་དཔའ་འཇིགས་མེད་པ། །རྐང་པ་བཞི་དང་ལྡན་པ་དག །སེམས་ཅན་སྲེད་པས་བཅིངས་པ་རྣམས། །ཡང་དག་ཤེས་པས་
གཅོད་པར་བྱེད། །ཕུང་པོ་ལྔ་རྣམས་ཡོངས་ཤེས་པས། །ཞགས་པ་ལས་གྲོལ་ཟག་པ་མེད། །ཡང་དང་ཡང་དུ་མི་སྐྱེ་སྟེ། །སྲིད་པའི་རྒྱ་མཚོའི་ཕ་རོལ་ཕྱིན། །སངས་རྒྱས་རྣམས་ཀྱི་སྤྱན་སྔར་ཁྱེད། །སྡིག་པ་དག་ནི་མྱུར་དུ་ཤོགས། །སྡིག་པ་མ་ལུས་རབ་སྤོངས་ལ། །
<pb id="51.249b"/>
འཇིགས་པ་མེད་པར་ཕ་རོལ་སོང་། །སྲིད་པར་ཡང་དང་ཡང་སྐྱེས་པས། །སྡིག་པའི་གྲོགས་ཀྱི་དབང་སོང་བས། །འཁོར་བའི་སྡུག་བསྔལ་དེ་དག་ནི། །འདུས་བྱས་ལ་ཡང་མྱོང་བར་འགྱུར། །སྡིག་པའི་གྲོགས་པོ་རབ་སྤོངས་ཏེ། །སྡིག་པའི་ལྟ་བ་རྣམས་བོར་ནས། །
འཁོར་བའི་སྡུག་བསྔལ་དྲན་བྱས་ཏེ། །དམ་པའི་ཆོས་ལ་རབ་སྦྱོར་ཅིག །བཏུང་བའི་དམ་པ་འཐུང་བར་བྱོས། །སྟོང་པ་ཉིད་ཀྱང་རབ་བསྒོམས་ཤིག །དམ་པའི་དོན་ལ་དངོས་པོ་མེད། །རྫས་ཀྱང་མེད་ཅིང་མཚན་ཉིད་མེད། །འདི་ལྟར་དབང་པོ་དྲུག་སྟོང་སྟེ། །
བྱེད་པ་པོ་ནི་འདི་ལ་མེད། །དེ་བཞིན་མཚན་མར་རྟོག་པ་ཡང་། །དངོས་པོ་ཙམ་སྟེ་གཡོ་བ་མེད། །ཚོར་བ་དྲུག་དང་སྲེད་པ་དྲུག །རེག་པ་དྲུག་ལས་བྱུང་བ་ཡིན། །དེ་བཞིན་རེག་པའི་སྐྱེ་མཆེད་དྲུག །སྟོང་པ་ཡིན་པར་ཤེས་པར་བྱོས། །རང་བཞིན་གྱིས་ནི་དངོས་མེད་པར། །དངོས་པོ་
ཉིད་ལ་བརྟག་པར་བྱོས། །སྐྱེ་བ་མེད་ཅིང་འགག་མེད་པས། །འདི་ན་རྫས་ཀྱང་མེད་པར་བལྟོས། །གང་གིས་ཆོས་ཀུན་ཚུལ་གཅིག་སྟེ། །དུས་གསུམ་དུ་ཡང་དངོས་མེད་པར། །ཤེས་པ་དེ་དག་ནད་མེད་དེ། །དེ་ནི་བླ་ན་མེད་པའི་ལམ། །རྣམ་པ་བཅུ་གསུམ་ངེས་གྲོལ་ལ། །སེམས་
ཅན་འདུ་ཤེས་རྣམ་འཇིག་ཅིང་། །ཚུ་རོལ་ཕ་རོལ་རྣམ་གྲོལ་བ། །དེ་ནི་བཟོད་པ་བསྒོམ་པ་ཡིན། །དེ་ནས་གང་གི་ཚེ་བཅོམ་ལྡན་འདས་ཀྱི་བསོད་ནམས་ཀྱི་སྟོབས་རྣམས་དང་། མི་འཇིགས་པའི་ཤུགས་དང་། དགེ་བའི་རྩ་བའི་རྒྱུ་འཐུན་པའི་བྱིན་གྱིས་བརླབས་ཀྱིས་དབྱངས་ཀྱི་
དཀྱིལ་འཁོར་གྱི་སྒྲ་ཐོགས་པ་མེད་པས་ཚིགས་སུ་བཅད་པ་དེ་དག་གསུངས་པ་དེའི་མོད་ལ་ཕྱོགས་བཅུའི་འཇིག་རྟེན་གྱི་ཁམས་སྟོང་པ་དང་། མི་སྟོང་པའི་སྙིགས་མ་ལྔ་ཅན་གང་གཱའི་ཀླུང་དཔག་ཏུ་མེད་པ་མི་འཁྲུགས་པའི་བྱེ་མ་སྙེད་རྣམས་སུ་དབྱངས་ཀྱི་དཀྱིལ་འཁོར་གྱི་
ཚིག་བརྗོད་པ་འདི་དག་གྲགས་པར་གྱུར་ནས། །དེའི་མོད་ལ་སངས་རྒྱས་ཀྱི་ཞིང་རེ་རེ་ནས་ཀྱང་སེམས་ཅན་བྱེ་བ་ཁྲག་ཁྲིག་བརྒྱ་སྟོང་གྲངས་མེད་དཔག་ཏུ་མེད་པ་དག་ནི་ཤིན་དུ་ཟང་ཟིང་མེད་པའི་དགའ་བ་དང་། དད་པ་རྙེད་དེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་
ལས་ཕྱིར་མི་ལྡོག་པར་གྱུར་ཏོ། །ལ་ལ་དག་གིས་ནི་ཏིང་ངེ་འཛིན་དང་། བཟོད་པ་དང་། གཟུངས་སྣ་ཚོགས་ཐོབ་བོ། །སངས་རྒྱས་ཀྱི་ཞིང་འདིར་འདུས་པའི་སེམས་ཅན་གྲངས་མེད་དཔག་ཏུ་མེད་པ་རྣམས་ཀྱིས་ནི་དོན་དང་། ཚིག་དང་། ཡི་གེ་འདི་དག་ཐོས་ནས་ཕྱིར་
<pb id="51.250a"/>
མི་ལྡོག་པའི་ས་ཐོབ་པར་གྱུར་ཏོ། །སེམས་ཅན་གྲངས་མེད་དཔག་ཏུ་མེད་པ་དག་ནི་ཐེག་པ་གསུམ་པོ་དག་གིས་ངེས་པར་འབྱུང་བ་ཐོབ་པར་གྱུར་ཏོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྐར་མ་ལ་དགའ་བས་པད་མའི་ཁྲི་ལ་འཛེག་པར་
བྱ་བའི་ཕྱིར་རང་གི་རྫུ་འཕྲུལ་གྱི་མཐུས་རིན་པོ་ཆེ་སྣ་བདུན་གྱི་ཐེམ་སྐས་མེ་ཏོག་གིས་ཀུན་ཏུ་གཡོགས་པ་མངོན་པར་སྤྲུལ་སྟེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ། །ཐམས་ཅད་མཁྱེན་པ་རྒ་ཤི་མྱ་ངན་གྱི། །
འདམ་དུ་བྱིང་བའི་འཇིག་རྟེན་ཐམས་ཅད་ལ། །རབ་ཏུ་གཟིགས་ཏེ་མི་རྒྱུ་རྒྱུར་བཅས་ཏེ། །འཇིག་རྟེན་དུ་ནི་ཆོས་ཀྱི་ཟམ་པ་ཐོགས། །ཐལ་མོ་སྦྱར་བའི་སེམས་ཅན་རྒྱ་ཆེན་བརྒྱས། །རབ་ཏུ་བལྟམ་པའི་ཞིང་ལ་གཟིགས་ནས་སུ། །ཆོས་ཀྱི་མཆོད་སྦྱིན་རབ་ཏུ་བགོ་
བར་གསོལ། །རང་གི་མཐུ་རྩལ་རབ་ཏུ་བསྟན་དུ་གསོལ། །མཚུངས་པ་མེད་པའི་པད་མ་མངོན་འཛེགས་ཏེ། །མགོན་པོ་ཤེས་རབ་དང་ནི་ཐབས་རྣམས་ཀྱིས། །ཆོས་ཆུ་སྤྲིན་གྱིས་ཆར་པ་རབ་ཕོབ་ལ། །ཉོན་མོངས་གཟིར་བའི་མི་ལ་བསྟན་དུ་གསོལ། 
ཕྱོགས་བཅུ་དག་གི་སངས་རྒྱས་ཐམས་ཅད་དང་། །དྲང་སྲོང་ཆེན་པོ་ཤེས་རབ་ལྡན་པ་གཞན། །ཁྱོད་ཀྱི་དཔང་དུ་དེ་དག་ཀུན་བཞུགས་ཀྱིས། །ཐུབ་པའི་དཔང་པོ་བདུད་རྣམས་ཕམ་པར་མཛོད། །ཆོས་རྣམས་སྟོང་པ་ནམ་མཁའ་ལྟ་བུ་དང་། །ངོ་བོ་ཉིད་ཀྱིས་
ཡ་མ་བརླར་མཁྱེན་ནས། །སྔོན་གྱི་དམ་བཅས་རྣམས་ནི་དགོངས་མཛོད་ལ། །བླ་མེད་འཁོར་ལོ་དམ་པ་བསྐོར་དུ་གསོལ། །ཆུ་བོ་བཞི་དབུས་འཁོར་བའི་སེམས་ཅན་རྣམས། །མི་ཡི་སེང་གེ་དེ་རིང་བསྒྲལ་དུ་གསོལ། །ཁྱོད་ཀྱིས་ཆོས་རྣམས་ཤིན་དུ་
ཐུགས་སུ་ཆུད། །སྲིད་གསུམ་མཚོ་ལས་འཇིག་རྟེན་བསྒྲལ་དུ་གསོལ། །ཤིན་དུ་རླབས་ཆེན་ཐུགས་མངའ་བཅོམ་ལྡན་འདས། །བདེ་བར་གཤེགས་ཀྱི་ལམ་ནི་བདེ་བ་ལ། །འགྲོ་བ་གཟུད་འདོད་མཚུངས་མེད་ཆོས་ཀྱང་སྟོན། །འཇིག་རྟེན་ཉེས་པ་
དྲི་མ་བསལ་དུ་གསོལ། །དེ་ནས་བཅོམ་ལྡན་འདས་ཀྱིས་ཇི་ལྟ་བུར་སྤྲུལ་པའི་ཐེམ་སྐས་དེ་ལས་པད་མའི་ཁྲི་ལ་མངོན་པར་འཛེགས་ཏེ། པད་མའི་སྙིང་པོ་ལ་བཞུགས་སོ། །དེ་ནས་བཅོམ་ལྡན་འདས་ཀྱིས་ཕྱོགས་བཅུ་ཐམས་ཅད་དུ་རྣམ་པར་གཟིགས་ནས་
<pb id="51.250b"/>
བདུད་སྡིག་ཅན་ལ་བཀའ་སྩལ་པ། བདུད་སྡིག་ཅན་ཇི་ལྟར་ཁྱོད་ཀྱིས་དེང་འདིར་འདུས་པ་ཆེན་པོའི་ཆོས་ཀྱི་རྣམ་གྲངས་བཤད་པས་སེམས་ཅན་གྲངས་མེད་དཔག་ཏུ་མེད་པ་དག་མངལ་ན་གནས་པ་དང་། རྒ་ཤིས་གཙེས་པ་རྣམས་ལས་རྣམ་པར་གྲོལ་བར་འགྱུར་
རྣམ་པར་ཐར་བར་འགྱུར་རོ། ཆུ་བོ་བཞི་ལས་ཡང་དག་པར་རྒལ་བར་འགྱུར། ཞི་བའི་ལམ་ལ་གནས་པར་འགྱུར། ནམ་མཁའ་དང་མཚུངས་པའི་ཡེ་ཤེས་ཁོང་དུ་ཆུད་པར་འགྱུར་ཏེ། འདི་ལ་སྡིག་ཅན་ཁྱོད་ནི་སེམས་ཅན་རྣམས་ཀྱི་དགེ་བའི་རྩ་བ་རྣམ་
པར་འཕེལ་བའི་ཐོག་མར་འགྲོ་བ་ཡིན་གྱིས་ཁྱོད་དགའ་བར་གྱིས་ཤིག །སྡིག་ཅན་ཁྱོད་ཀྱིས་ང་ལ་ཆོས་བཤད་པར་གསོལ་ཅིག་དང་ངས་དེང་བདུད་ཀྱི་དཀྱིལ་འཁོར་མཐོན་པོའི་ཡུལ་གྱི་ཆུ་བོའི་ཕ་རོལ་ཏུ་འགྲོ་བར་བྱ་བའི་ཕྱིར་ཆོས་བསྟན་ཏོ། །དེ་ནས་
བདུད་སྡིག་ཅན་གྱིས་དེའི་ཚེ་ཚིགས་སུ་བཅད་པ་འདི་སྨྲས་སོ། །ཅི་སྟེ་སྡིག་མེད་ཁྱོད་ལ་ཐ་བ་ཞེ་སྡང་རྒྱགས་མེད་ན། །ཅི་ཕྱིར་དེང་འདིར་ཀུན་དུ་སྐྲག་པར་བྱ་ཕྱིར་ཆོས་ཀྱང་སྟོན། །དེ་སྟེ་ཁྱོད་ལ་ཐ་བ་རྒྱགས་དང་ང་རྒྱལ་ཡོད་ན་ནི། །ཐུབ་དབང་ཁྱོད་ཀྱི་ཐར་པ་ཅི་
འདྲ་བདག་ལ་འདིར་ཤོད་ཅིག །བཅོམ་ལྡན་འདས་ཀྱིས་བཀའ་སྩལ་པ། ང་ནི་ས་ལ་མངལ་གྱི་གནས་ན་ཟླ་བ་བཅུར་གནས་པ། །དེ་ན་ཡང་ནི་བདུད་ཁྱོད་ང་ལ་བསད་པར་རབ་ཏུ་སྦྱར། །དེ་ཚེ་ང་ལ་ཁོན་དང་ཐ་བ་ཅུང་ཟད་ཙམ་ཡང་མེད། །ང་ནི་བཟོད་དང་
ལྡན་ཏེ་ཐ་བ་མ་ལུས་མེད་པ་ཡིན། །ང་ནི་བཙས་མ་ཐག་འདིར་ཁྱོད་ཀྱིས་ས་ཡང་གཡོ་བར་བྱས། །ང་གསད་ཕྱིར་ནི་རྡོ་བའི་ཆར་པ་རབ་ཏུ་དབབ་པར་བྱས། །དེ་ནས་ཁྱོད་ཀྱིས་ང་ཡི་མ་ཡི་ནུ་ཞོ་མྱུར་སྐམས་བྱས། །ཁྱོད་ཀྱིས་ང་ལ་གནོད་པ་རྣམ་པ་དུ་མ་
ཅི་མ་བྱས། །ང་ནི་བསམ་གཏན་ཞུགས་ན་ཁྱོད་ཀྱིས་བུད་མེད་ཁྲིད་དེ་འོངས། །ང་ནི་བསོད་སྙོམས་རྣམ་པར་སྤྱོད་ཚེ་ཟས་ཀྱང་གཅད་པར་བྱས། །ཁྱོད་ཀྱིས་རྟག་ཏུ་ང་ལ་རྒྱལ་སྲིད་མངོན་པར་རབ་ཏུ་བསྟབས། །ང་ནི་འབྱུང་བའི་ནུབ་མོ་འདིར་ཡང་མུན་པ་བྱས་
པར་གྱུར། །དེ་ཚེ་ཁྱོད་དང་སྐྱེས་བུ་རྣམས་ཀྱིས་གྲོང་ཁྱེར་ཀུན་དུ་བསྐོར། །རྫུ་འཕྲུལ་གྱིས་ནི་སོང་ཚེ་རྫིང་ཆར་དྲག་པར་རབ་ཏུ་ཕབ། །ས་ནི་མདོམ་དོ་འཕང་ཙམ་རྡོ་བ་དག་གིས་གང་བར་བྱས། །ཞི་བའི་གནས་ན་གནས་པའི་ཚེ་ཡང་སྒྲ་ནི་རབ་ཏུ་ཕྱུང་། །
<pb id="51.251a"/>
ང་ནི་ཤིན་དུ་དཀའ་བ་སྤྱོད་ཚེ་གྲང་བའི་རླུང་དང་ནི། །འབབ་ཆུ་འགྲམ་ན་གནས་ཚེ་ཁྱོད་ཀྱིས་ཆུ་བོ་རབ་ཏུ་བཏང་། །ང་ནི་གསད་པར་བྱ་ཕྱིར་ཁྱོད་ཀྱིས་སེང་གེ་རབ་ཏུ་བཏང་། །དེ་ཚེ་ཁྱོད་ཀྱིས་ང་ཡི་ཟས་ལ་དྲག་པོའི་དུག་ཀྱང་བཏབ། །ང་ནི་བྱང་ཆུབ་
ཤིང་དྲུང་ཉེ་བར་ཡང་དག་སོང་བ་ན། །རྡོ་རྗེ་དང་ནི་གནམ་ལྕགས་སྤུ་གྲི་མདའ་ཆར་ཁྱོད་ཀྱིས་ཕབ། །འགྲོ་ལ་ཕན་ཕྱིར་རྡོ་རྗེའི་གདན་ལ་མངོན་པར་གནས་པ་ན། །ཁྱོད་ཀྱིས་ངུར་སྨྲིག་གོས་ཀྱང་འཇིམ་རྫབ་དག་གིས་རབ་ཏུ་བསྐུས། །དེ་ན་ཡང་ནི་ང་གན་
ཁྱོད་ཀྱིས་བུ་མོ་རྣམས་བཀྱེ་སྟེ། །ང་གསད་ཕྱིན་ནི་ཁྱོད་ཉིད་མཐུ་དང་བཅས་ཏེ་འོངས་མོད་ཀྱི། །འོན་ཀྱང་ཁྱོད་ཀྱིས་ང་ཡི་ཡིད་ལ་གནོད་བྱས་ཅུང་ཟད་མེད། །ངས་ནི་ཁྱོད་བཏུལ་ནས་སུ་བྱང་ཆུབ་མཚུངས་པ་མེད་པ་ཐོབ། །འོན་ཀྱང་ངོ་ཚ་བོར་
ཏེ་འདིར་འོངས་ནས་ནི་ཡང་སྨྲ་འམ། །སྡིག་པའི་ཚུལ་གྱིས་འོད་སྲུང་མཆོག་ལ་སོགས་པ་བཟློག་བྱས་ཏེ། །ཁྱོད་ཀྱིས་སེམས་ཅན་བྱེ་བ་དུ་མ་མ་རུང་བྱས་ནས་ཀྱང་། །སྙིང་རྗེ་བོར་ཏེ་འདིར་ཡང་ང་ལ་རྒལ་ཞིང་སྒྱུ་བྱེད་དམ། །ང་ཡིས་
ཟས་མ་ཟོས་པ་དེ་ཡི་ཚེ་ཡང་ཁྱོད་ཀྱིས་སུ། །ང་བསད་ཕྱིར་ནི་གླང་ཆེན་མྱོས་པ་དྲག་ཤུལ་ཅན་ཡང་བཏང་། །ས་སྟེང་ང་ལ་ལྷས་སྦྱིན་གྱིས་ནི་རྡོ་བ་འཕངས་པ་དང་། །ཀྱེ་མ་ངས་ནི་ཟླ་བ་གསུམ་དུ་རྟ་ཆས་ཟོས་པ་དང་། ཕྱར་ཀ་གཏང་ཕྱིར་བུ་མོ་མཛེས་
ལྡན་རབ་ཏུ་གང་བཏང་དང་། །མེ་མདག་འབར་བ་མི་བཟད་པས་ནི་འོབས་རྣམས་བཀང་བ་དང་། །ཁ་ཟས་དག་ནི་མྱུར་དུ་གདུག་པའི་དུག་དང་སྦྱར་བ་ཡི། །དེ་ལ་སྡིག་པའི་ལས་ཅན་ཁྱོད་ནི་རྩ་བར་ངེས་པ་ཡིན། །ཁྱོད་ཉིད་དཔུང་བཅས་
བུ་དང་ལྷན་ཅིག་སྡེར་བཅས་འོངས་ནས་སུ། །ང་བསད་ཕྱིར་ནི་མདའ་བོ་ཆེ་དང་རལ་གྲི་མདའ་མང་ཐོགས། །འོན་ཀྱང་འདིར་ནི་ཁྱོད་ཀྱིས་ང་ཡི་སྤུ་གཅིག་མ་གཡོས་ན། །ཅི་ཕྱིར་ཁྱོད་ནི་རྒྱགས་པར་གྱུར་ནས་ད་དུང་འདུག །ཇི་སྙེད་བདུད་ནི་སྟོང་ཕྲག་
བྱེ་བ་རྒོལ་དུ་ཡང་བཙུད་ཀྱང་། །སེམས་ཅན་བྱེ་བ་ཁྲག་ཁྲིག་དག་ནི་འདིར་ཡང་ལྷགས་ནས་སུ། །ཞིང་ཀུན་རབ་ཏུ་གང་བར་འདུག་པ་ང་ཡི་དབང་ཡིན་ཏེ། །ང་ནི་ཁྱོད་ཕྱིར་མཆོག་ཏུ་བྱམས་པའི་ཡིད་ཀྱིས་གནས་པར་བྱ། །ང་ནི་སྙིང་རྗེའི་གནས་
<pb id="51.251b"/>
ཏེ་འགྲོ་བ་རྗེས་སུ་འཛིན་བྱེད་པ། །ཁྱོད་ནི་ཤིན་ཏུ་གཏུམ་པོ་ང་ལ་རྟག་ཏུ་བགེགས་བྱེད་དེ། །ཐུབ་པའི་དབང་པོ་ཁྱུ་མཆོག་འདི་དག་ང་ཡི་དབང་ཡིན་གྱི། །ད་ལྟར་ཐ་མའི་དུས་ལ་ང་ནི་སངས་རྒྱས་མཛད་པ་བྱ། །རྣམ་ཐར་སེམས་ཀྱིས་སེམས་ཅན་རྣམས་
ཀྱི་དོན་ཡང་སྤྱད་པར་བྱ། །སྨྲས་པར་གྱུར་ཀྱང་བཟོད་པ་ཡོངས་སུ་གཏང་བར་མི་བྱའོ། །ང་ལ་ཕྲག་དོག་ཐ་བ་རབ་ཏུ་ཁྲོ་བའི་ཡིད་མེད་དེ། །ཁྱེད་ནི་རྗེས་སུ་གཟུང་ཕྱིར་ང་ཉིད་རྟག་ཏུ་མངོན་པར་བརྩོན། །ང་ལ་གསོལ་དང་ཁྱོད་ཡིད་ཞི་ཕྱིར་འཇིག་རྟེན་
གསུམ་དག་ཏུ། །མཆོག་ཏུ་ཞི་བར་བྱེད་པའི་ཆོས་ཀྱི་བདུད་རྩི་བཤད་པར་བྱ། །དེ་ཕྱིར་ཁྱོད་ཀྱི་སྡིག་པའི་ལས་རྣམས་མེད་པར་རབ་འགྱུར་གྱི། །འཇིག་རྟེན་མགོན་པོ་ང་ལ་ཡིད་ནི་མྱུར་དུ་དད་པར་བྱོས། །ཁྱོད་ནི་རྟག་ཏུ་འདི་ན་གནོད་པ་བྱ་བར་རབ་
སེམས་ཀྱང་། །ཁྱོད་དགྲོལ་ཕྱིར་ནི་ང་སྙིང་རྟག་ཏུ་བྱམས་པར་རབ་ཏུ་དང་། །སྡིག་པའི་བློ་གྲོས་བོར་ལ་དད་བཅས་ཡིད་ལ་བྱོས་ཤིག་དང་། །རིང་པོར་མི་ཐོགས་ཁྱོད་ནི་བྱང་ཆུབ་ཏུ་ཡང་ལུང་བསྟན་ཏོ། །དེ་ནས་བདུད་སྡིག་ཅན་བཅོམ་ལྡན་འདས་ལ་རབ་
ཏུ་འཁྲོས་ཏེ་འཁྲུགས་ཤིང་རྔམ་ནས་དེ་ནས་སླར་འགྲོ་བར་འདོད་པ་དང་། བདག་གི་མགུལ་པ་བཅིང་བ་ལྔས་བཅིངས་པ་སྙམ་དུ་ཤེས་ཏེ། འཇིགས་སྐྲག་པའི་སྒྲ་འབྱུང་བར་འདོད་ཀྱང་དེ་མ་ནུས་ནས། བཅོམ་ལྡན་འདས་བགྲོངས་པའི་ཕྱིར་རང་
འཁྲོས་པའི་མཐུས་ཤིན་དུ་ཚ་བའི་དབུགས་བཏང་བ་དང་། བཅོམ་ལྡན་འདས་ཀྱིས་དབུགས་དེ་ཤིན་ཏུ་ཡིད་དུ་འོང་བའི་མེ་ཏོག་ཏུ་མངོན་པར་སྤྲུལ་ཏེ། ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ན་སངས་རྒྱས་བཅོམ་ལྡན་འདས་བཞུགས་ཤིང་འཚོ་
ལ་གཞེས་ཏེ་ཆོས་ཀྱང་སྟོན་པ་དེ་ཐམས་ཅད་ཀྱི་དབུའི་གཙུག་གི་དྲང་ཐད་ཀྱི་སྟེང་གི་བར་སྣང་ལ་ཤིན་དུ་ཡིད་དུ་འོང་བའི་གདུགས་སུ་བྱིན་གྱིས་བརླབས་སོ། །སངས་རྒྱས་ཀྱི་ཞིང་དེ་དག་ན་བྱང་ཆུབ་སེམས་དཔའ་སེམས་དཔའ་ཆེན་པོ་གང་དག་འཁོད་པ་དེ་དག་
གིས་སངས་རྒྱས་བཅོམ་ལྡན་འདས་དེ་དག་ལ་གསོལ་པ། མེ་ཏོག་གི་གདུགས་འདི་དག་ག་ལས་མཆིས། སུའི་རྫུ་འཕྲུལ་གྱི་ཆོ་འཕྲུལ་ལགས། བཅོམ་ལྡན་འདས་དེ་དག་གིས་བྱང་ཆུབ་སེམས་དཔའ་དེ་དག་ལ་འདི་སྐད་ཅེས་བཀའ་སྩལ་ཏོ། །
<pb id="51.252a"/>
རིགས་ཀྱི་བུ་དག་འཇིག་རྟེན་གྱི་ཁམས་མི་མཇེད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བ་དེ་རབ་ཏུ་ཉོན་མོངས་པ་ཅན་སྙིགས་མ་ལྔ་དང་ལྡན་པའི་སངས་རྒྱས་ཀྱི་ཞིང་དུ་སྔོན་
གྱི་སྨོན་ལམ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་ཆོས་སྟོན་ཏེ། དེ་བཞིན་གཤེགས་པ་དེ་ད་ལྟར་བདུད་ཀྱི་ཡུལ་གྱི་སྟོབས་ཐམས་ཅད་རབ་ཏུ་འཇོམས་པར་བྱེད་པ། སྟོབས་དང་། མི་འཇིགས་པ་དང་། 
སངས་རྒྱས་ཀྱི་ཡུལ་ཐམས་ཅད་མཐོན་པོར་བྱེད་པ། སངས་རྒྱས་ཀྱི་བསྟན་པའི་རྒྱུད་ཐམས་ཅད་དང་། དཀོན་མཆོག་གསུམ་གྱི་སྒྲོན་མ་ཡུན་རིང་དུ་གནས་པར་བྱེད་པ་དང་། དགེ་བའི་རྩ་བ་ཐམས་ཅད་རྣམ་པར་འཕེལ་བའི་བརྩོན་འགྲུས་ཀྱི་བྱིན་གྱི་རླབས་ཀྱི་
སྟོབས་བྱེད་པ། དགྲ་དང་ཕས་ཀྱིས་རྒོལ་བ་ཐམས་ཅད་ཤིན་དུ་ཚར་གཅོད་པར་བྱེད་པ། ངོ་མཚར་དང་། བཀྲ་མི་ཤིས་པ་དང་། རྩོད་པ་དང་། རྨི་ལམ་ངན་པ་དང་། ལྟས་ངན་པ་དང་། མུ་གེ་དང་། འཇིགས་པའི་ཚོགས་དང་། འཐབ་པ་དང་། 
འགྱེད་པ་དང་། འཆིང་བ་དང་། འཐབ་མོ་དང་། རྩོད་པ་དང་། ཆར་མི་འབབ་པ་དང་། དུས་མ་ཡིན་པར་གྲང་ཞིང་ཚ་བ་དང་། རླུང་དང་། ཚ་བ་དང་། ནད་དང་། སྒྲ་མི་སྙན་པ་ཐམས་ཅད་རབ་ཏུ་ཞི་བར་བྱེད་པ། ལྷ་དང་། ཀླུ་དང་། གནོད་སྦྱིན་དང་། མི་དང་། 
མི་མ་ཡིན་པ་ཐམས་ཅད་འདུན་པར་བྱེད་པ་རྒྱལ་རིགས་ཐམས་ཅད་འདུན་པར་བྱེད་ཅིང་འགུགས་པ། རིགས་བཞི་ཐམས་ཅད་ཆོས་ཀྱི་དོན་ལ་འཛུད་པ། ཤེས་རབ་ཀྱི་སྒྲོན་མ་རབ་ཏུ་འབར་བར་བྱེད་པ། ལམ་དྲང་པོར་རབ་ཏུ་སྟོན་པ་ཁྱིམ་དང་། གྲོང་དང་། གྲོང་ཁྱེར་དང་། 
གྲོང་རྡལ་དང་། ལྗོངས་དང་། ཡུལ་དང་། ཕོ་བྲང་འཁོར་དང་། ཡུལ་འཁོར་ཐམས་ཅད་འདུན་པར་བྱེད་པ། གཟའ་དང་། རྒྱུ་སྐར་དང་། ཉིན་པར་དང་། མཚན་མོ་དང་། ཟླ་བ་གཅིག་དང་། ཟླ་བ་ཕྱེད་དང་། དུས་དང་། ལོ་ཐམས་ཅད་འཐུན་པར་བྱེད་པ། ལོ་ཏོག་དང་། 
མེ་ཏོག་དང་འབྲས་བུ་དང་འབྲུ་དང་སྨན་ཐམས་ཅད་གྲུབ་པར་བྱེད་པ། བཟོ་དང་། ལས་ཀྱི་མཐའ་དང་། གནས་དང་། བྱིན་གྱིས་བརླབས་དང་། དགོས་པ་ཐམས་ཅད་གྲུབ་པར་བྱེད་པ། ལུས་དང་ངག་དང་། ཡིད་ཀྱི་ཉེས་པ་ཐམས་ཅད་རབ་ཏུ་ཞི་བར་བྱེད་པ། 
<pb id="51.252b"/>
 རིག་པ་དང་། དྲན་པ་དང་། བློ་གྲོས་དང་། མོས་པ་དང་། དཔའ་བ་དང་། བརྟན་པ་དང་། བཟོད་པ་དང་། སྤོབས་པ་རྣམ་པར་འཕེལ་བར་བྱེད་པ། ཆོས་ཐམས་ཅད་ལ་སྒྲིབ་པ་མེད་པའི་སྣང་བས་རབ་ཏུ་སད་པར་བྱེད་པ། འཕགས་པའི་རིགས་བཞིས་ཆོས་ཀྱི་ཚུལ་བྱིན་གྱིས་རློབ་པ། ཐེག་པ་ཆེན་པོ་སྟོན་པར་བྱེད་པ། བྱང་ཆུབ་སེམས་དཔའ་རྣམ་པར་འཕེལ་བར་བྱེད་པ། སེམས་ཅན་ཆེན་པོ་རྣམས་དབུགས་འབྱིན་པ། ཕྱིར་མི་ལྡོག་པའི་ས་ལ་རྡོ་རྗེ་ལྟ་བུའི་སེམས་བྱིན་གྱིས་རློབ་པ། ས་བཅུ་ལ་ཡང་དག་པར་འཇུག་པར་བྱེད་པ། མི་སྐྱེ་བའི་ཆོས་ལ་བཟོད་པ་ཁོང་དུ་ཆུད་པར་བྱེད་པ། དབང་བསྐུར་བའི་ཆོས་དང་། བྱང་ཆུབ་ལ་གཞོལ་བར་བྱེད་པ། གདུལ་བའི་སེམས་ཅན་རྣམས་རྗེས་སུ་འཛིན་པ། ཆོས་ཀྱི་འཁོར་ལོ་རབ་ཏུ་བསྐོར་བ། སེམས་ཅན་ཐམས་ཅད་ལ་སྙིང་རྗེ་ཆེན་པོས་ཁྱབ་པར་བྱེད་པ། ཕ་རོལ་ཏུ་ཕྱིན་པ་ལ་འཛུད་པ། བླ་ན་མེད་པའི་ལམ་ལ་ཡང་དག་པར་འཇོག་པར་བྱེད་པ། ཆོས་ཀྱི་ཆར་རབ་ཏུ་འབེབས་པ། ཆོས་ཀྱི་རོས་སེམས་ཅན་རྣམས་ཚིམ་པར་བྱེད་པ། སངས་རྒྱས་ཀྱི་དགོངས་པ་མཐའ་དག་ཡོངས་སུ་རྫོགས་པར་བྱེད་པ། བདུད་བཞིའི་ཡུལ་ལས་རབ་ཏུ་ཐར་བར་བྱེད་པ། ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་འཇོག་པར་བྱེད་པ། ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་པ་ཞེས་བྱ་བའི་གཟུངས་ཕྱག་རྒྱ་དང་ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་པ་འཆད་པར་བཞེད་དོ། །འདས་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཐམས་ཅད་ཀྱིས་ཀྱང་ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་པ་ཞེས་བྱ་བའི་གཟུངས་ཕྱག་རྒྱ་དང་། ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་པ་གསུངས་སོ། །བྱིན་གྱིས་བརླབས་སོ། །གཅིག་ལ་གཅིག་དགྱེས་སོ། །ད་ལྟར་ཕྱོགས་བཅུ་ན་སངས་རྒྱས་བཅོམ་ལྡན་འདས་གང་དག་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱང་ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་པ་ཞེས་བྱ་བའི་གཟུངས་ཕྱག་རྒྱ་དང་ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་པ་གསུང་ངོ་། །
<pb id="51.253a"/>
བྱིན་གྱིས་རློབསོ། །གཅིག་ལ་གཅིག་དགྱེས་པར་མཛད་དོ། །མ་འོངས་པའི་དུས་ན་ཕྱོགས་བཅུའི་འཇིག་རྟེན་གྱི་ཁམས་གཞན་དང་གཞན་དག་ཏུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་དག་འབྱུང་བ་དེ་དག་
ཀྱང་ཆོས་མཉམ་པ་ཉིད་རྡོ་རྗེ་ལྟ་བུའི་ཆོས་ཀྱི་སྙིང་པོས་ལུས་འཇོམས་པ་ཞེས་བྱ་བའི་གཟུངས་ཕྱག་རྒྱ་དང་ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་པ་གསུང་བར་འགྱུར་རོ། །བྱིན་གྱིས་རློབ་པར་འགྱུར་རོ། །གཅིག་ལ་གཅིག་
དགྱེས་པར་མཛད་པར་འགྱུར་རོ། །དེ་ནས་སངས་རྒྱས་ཀྱི་ཞིང་དེ་དག་ན་བྱང་ཆུབ་སེམས་དཔའ་སེམས་དཔའ་ཆེན་པོ་གང་དག་ཡོད་པ་དེ་དག་གིས་སོ་སོའི་སངས་རྒྱས་བཅོམ་ལྡན་འདས་དག་ལ་ཡོངས་སུ་ཞུས་པ། བཅོམ་ལྡན་འདས་བདག་ཅག་གིས་
སྔོན་མ་ཐོས་པའི་ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་པ་ཞེས་བྱ་བའི་གཟུངས་ཕྱག་རྒྱ་དང་ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་པ། གང་འདི་ལྟར་ཡོན་ཏན་མང་པོ་བགྱིད་པ། འདི་ལྟར་ཡོན་ཏན་
བསམ་གྱིས་མི་ཁྱབ་པ་དང་ལྡན་པ། ཆོས་ཐམས་ཅད་ལ་སྒྲིབ་པ་མ་མཆིས་པའི་སྣང་བ་བགྱིད་པ་ནས་ཞི་བའི་བར་དུ་བགྱིད་པ་དེ་གང་ལགས། ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་པ་ཞེས་བགྱི་བའི་གཟུངས་
ཕྱག་རྒྱ་དང་ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་པ། བདུད་ཀྱི་སྟོབས་ཀྱི་ཡུལ་ཐམས་ཅད་རབ་ཏུ་འཇོམས་པར་བགྱིད་པ་ནས། ཕུང་པོའི་ལྷག་མ་མ་མཆིས་པའི་མྱ་ངན་ལས་འདས་པའི་དབྱིངས་སུ་མྱ་ངན་ལས་འདས་པའི་བར་དུ་
བགྱིད་པ་དེ་སྐྱེ་བོ་མང་པོ་ལ་སྨན་པ་དང་། སྐྱེ་བོ་མང་པོ་ལ་བདེ་བ་དང་། འཇིག་རྟེན་ལ་ཐུགས་བརྩེ་བ་དང་། སྐྱེ་བོ་ཕལ་པོ་ཆེ་དང་། ལྷ་དང་། མི་རྣམས་ཀྱི་དོན་དང་། སྨན་པ་དང་བདེ་བའི་སླད་དུ། བཅོམ་ལྡན་འདས་ཀྱིས་བཤད་དུ་གསོལ། །དེ་ནས་
སངས་རྒྱས་བཅོམ་ལྡན་འདས་དེ་དག་གིས་བྱང་ཆུབ་སེམས་དཔའ་དེ་དག་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་དག་ངེད་ཀྱང་འཇིག་རྟེན་གྱི་ཁམས་མི་མཇེད་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ག་ལ་
<pb id="51.253b"/>
བཞུགས་པ་དེར་འདོང་ངོ་། །ད་ལྟར་ཕྱོགས་བཅུའི་འཇིག་རྟེན་གྱི་ཁམས་གཞན་དང་གཞན་དག་ན། སངས་རྒྱས་བཅོམ་ལྡན་འདས་གང་དག་བཞུགས་ཤིང་འཚོ་ལ་གཞེས་པ་དེ་དག་ཐམས་ཅད་ཀྱང་བྱང་ཆུབ་སེམས་དཔའི་ཚོགས་ཀྱིས་བསྐོར་ཅིང་། ཉན་ཐོས་ཀྱི་དགེ་
འདུན་དང་བཅས་པས་མདུན་དུ་བདར་ནས་འཇིག་རྟེན་གྱི་ཁམས་མི་མཇེད་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ག་ལ་བཞུགས་པ་དེར་གཤེགས་ཏེ། དེ་བཞིན་གཤེགས་པ་ཤཱཀྱ་ཐུབ་པ་དེ་དང་ལྷན་ཅིག་
སེམས་ཅན་ཐམས་ཅད་ལ་ཕན་པ་དང་། ངན་པར་སྤྱོད་པ་ལས་བཟློག་པ་དང་། བཟང་པོའི་སྤྱོད་པ་ཡོངས་སུ་རྫོགས་པར་བྱ་བ་དང་། བླ་ན་མེད་པའི་ཡེ་ཤེས་ཡོངས་སུ་རྫོགས་པར་བྱ་བའི་ཕྱིར་ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་
པོས་ལུས་འཇོམས་པ་ཞེས་བྱ་བའི་གཟུངས་ཕྱག་རྒྱ་དང་ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་པ་འདི་འཆད་པར་འགྱུར། བྱིན་གྱིས་རློབ་པར་འགྱུར། གཅིག་ལ་གཅིག་རྗེས་སུ་དགྱེས་པར་མཛད་པར་འགྱུར་རོ། །སངས་རྒྱས་བཅོམ་ལྡན་
འདས་དེ་དག་ཐམས་ཅད་འཇིག་རྟེན་གྱི་ཁམས་མི་མཇེད་དུ་འདུས་ནས་བྱང་ཆུབ་སེམས་དཔའི་ཚོགས་ཀྱིས་བསྐོར་ཅིང་ཉན་ཐོས་ཀྱི་དགེ་འདུན་གྱིས་བལྟས་ཏེ། ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་པ་ཞེས་བྱ་བའི་
གཟུངས་ཕྱག་རྒྱ་དང་། ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་པ་འདི་འཆད་པར་འགྱུར་གྱིས། ཁྱེད་ཅག་ལས་གང་ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་པ་ཞེས་བྱ་བའི་གཟུངས་ཕྱག་རྒྱ་དང་ཚིག་རབ་ཏུ་དབྱེ་
བ་ལ་འཇུག་པ་ལུང་བསྟན་པ་མཉན་པ་དང་། སངས་རྒྱས་བཅོམ་ལྡན་འདས་ཚད་མེད་གྲངས་མེད་པ་གང་གཱའི་ཀླུང་གི་བྱེ་མ་སྙེད་དུས་གཅིག་ཏུ་སངས་རྒྱས་ཀྱི་ཞིང་གཅིག་ན་བཞུགས་པ་དེ་དག་ལ་མཆོད་པ་བྱ་བ་དང་། ཆོས་དེ་ཡང་ཉན་པ་དང་། སངས་རྒྱས་དང་
བྱང་ཆུབ་སེམས་དཔའ་ཐམས་ཅད་དང་། ལྷའི་ཡུལ་དང་། བདུད་ཀྱི་ཡུལ་ཐམས་ཅད་དང་། སངས་རྒྱས་ཀྱི་ཞིང་གི་བརྒྱན་བཀོད་པ་དེ་དག་ལ་བལྟ་བ་དང་། སངས་རྒྱས་མང་པོ་འདུས་པ་སྔོན་མ་མཐོང་མ་ཐོས་པ་བལྟ་བར་འདོད་པ་དེ་དག་དང་། 
<pb id="51.254a"/>
ད་ངེད་ལྷན་ཅིག་ཏུ་འཇིག་རྟེན་གྱི་ཁམས་མི་མཇེད་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ག་ལ་བ་དེར་འདོང་ངོ་། །དེ་ནས་སངས་རྒྱས་བཅོམ་ལྡན་འདས་དེ་དག་ལ་བྱང་ཆུབ་
སེམས་དཔའ་སེམས་དཔའ་ཆེན་པོ་དེ་དག་གིས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་སངས་རྒྱས་ཀྱི་ཞིང་དེར་གཟུངས་འདི་འཆད་པ་ན། གལ་ཏེ་བདག་ཅག་གིས་གནས་རྙེད་ཅིང་སངས་རྒྱས་བཅོམ་ལྡན་འདས་དེ་དག་དང་། 
བྱང་ཆུབ་སེམས་དཔའ་སེམས་དཔའ་ཆེན་པོ་ཇི་ལྟར་ཚོགས་པ་དེ་དག་ལ་ཡང་ཕྱག་བགྱི་བ་དང་། བསྙེན་བཀུར་བགྱི་བ་དང་། མཆོད་པ་དང་། ཆོས་ཉན་པར་རྔོ་ཐོག་པ་བལྟ་ན་དེ་བཞིན་དུ་བདག་ཅག་ཀྱང་དེ་བཞིན་གཤེགས་པ་དང་ཐབས་གཅིག་
ཏུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ག་ལ་བ་དེར་ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་པ་ཞེས་བྱ་བའི་གཟུངས་ཕྱག་རྒྱ་དང་ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་
པ་མཉན་པའི་སླད་དུ་མཆིས་ཏེ། དེར་བདག་ཅག་གིས་དུས་གཅིག་ཏུ་སངས་རྒྱས་ཀྱི་ཞིང་གཅིག་ནས་སངས་རྒྱས་བཅོམ་ལྡན་འདས་ཚད་མེད་གྲངས་མེད་པ་ཞིག་བཞུགས་ཤིང་འཚོ་ལ་གཞེས་པ་རྣམས་ལ་མཆོད་པར་བགྱིའོ། །དེ་དག་ལས་ཆོས་ཀྱང་མཉན་
པར་བགྱིའོ། །དེར་བདག་ཅག་གིས་རྫུ་འཕྲུལ་གྱི་ཡུལ་བཀོད་པ་བཞིས་འཇིག་རྟེན་གྱི་ཁམས་མི་མཇེད་ལེགས་པར་བརྒྱན་པ་དེ་ཡང་བལྟ་བར་བགྱི། འདུས་པ་ཆེན་པོ་བཀོད་པ་དེ་དག་ཀྱང་བལྟ་བར་བགྱིའོ། །དེ་ནས་སངས་རྒྱས་བཅོམ་ལྡན་འདས་དེ་དག་གིས་
སངས་རྒྱས་ཀྱི་ཞིང་སོ་སོ་ན་རང་རང་གི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དང་། ཉན་ཐོས་ཆེན་པོ་དེ་དག་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་དག་ཁྱེད་ཅག་འཇིག་རྟེན་གྱི་ཁམས་དེར་འཇུག་པའི་གནས་དང་། གོ་སྐབས་ཀྱི་ཕྱིར་
དེ་ལྟར་ཐེ་ཚོམ་མ་ཟ་ཞིག །དེ་ལྟར་ནེམ་ནུར་མ་བྱེད་ཅིག །དེ་ཅིའི་ཕྱིར་ཞེ་ན། སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཞིང་དུ་འཇུག་པ་མཉམ་པ་ཉིད་ཀྱི་ཡེ་ཤེས་ལ་མཁས་པས་སེམས་ཅན་ཡོངས་སུ་སྨིན་པར་མཛད་པ་ནི་མཐའ་ཡས་སོ། །
<pb id="51.254b"/>
རིགས་ཀྱི་བུ་དག་དེ་བཞིན་གཤེགས་པ་ཤཱཀྱ་ཐུབ་པ་དེ་ཐབས་མཁས་པ་ཆེན་པོ་དང་ལྡན་པས་གོ་སྐབས་ཡངས་སོ། །རིགས་ཀྱི་བུ་དག་ཡོངས་སུ་བརྟག་པ་བཟུང་སྟེ་སེམས་ཅན་གང་ལ་ལ་སེམས་ཅན་གྱི་ཁམས་སུ་བསྡུ་བར་བསྡུས་པ་ཁམས་
དང་སྐྱེ་མཆེད་ལ་གནས་པའི་སེམས་ཅན་དེ་དག་གལ་ཏེ་རེ་རེའི་ལུས་ཀྱང་རི་རབ་ཙམ་དུ་གྱུར་དུ་ཟིན་ཀྱང་དེ་བཞིན་གཤེགས་པ་ཤཱཀྱ་ཐུབ་པ་དེས་སེམས་ཅན་ལུས་དེ་ལྟ་བུར་གྱུར་པ་དེ་དག་ཐམས་ཅད་ཡུངས་འབྲུ་གཅིག་གི་
ནང་དུ་ཆུད་པར་ནུས་སོ། །སེམས་ཅན་རེ་རེ་ཞིང་ཡང་ཡུལ་དང་གནས་ཀྱི་སྐབས་ཡངས་ཏེ། སེམས་ཅན་དེ་དག་ཕན་ཚུན་དུ་མིག་རྒྱང་གིས་ཀྱང་མི་སླེབས་སོ། །ཡུངས་འབྲུ་དེ་གཅིག་ཏུ་སེམས་ཅན་ཐམས་ཅད་ཀྱི་ལུས་བཅུག་ཀྱང་བྲི་བ་
དང་གང་བར་ཡང་མི་མངོན་ཏེ། རིགས་ཀྱི་བུ་དག་དེ་བཞིན་གཤེགས་པ་ཤཱཀྱ་ཐུབ་པ་དེ་ནི་ཐབས་མཁས་པ་དེ་ལྟ་བུ་དང་ལྡན་ནོ། །རིགས་ཀྱི་བུ་དག་གཞན་ཡང་སྲ་བ་ཉིད་ཇི་སྙེད་པ་དེ་དག་ཐམས་ཅད་ནི་སའི་ཁམས་ཏེ། དེ་བཞིན་
གཤེགས་པ་ཤཱཀྱ་ཐུབ་པ་དེས་སའི་ཁམས་ཐམས་ཅད་རྡུལ་གཅིག་གི་སྟེང་དུ་འཇོག་ནུས་ལ། རྡུལ་དེ་གཅིག་གི་སྟེང་དུ་སའི་ཁམས་ཐམས་ཅད་བཞག་ཀྱང་བྲི་བ་འམ་གང་བར་མི་མངོན་ཏེ། དེ་བཞིན་གཤེགས་པ་ཤཱཀྱ་ཐུབ་པ་དེ་ནི་ཐབས་
མཁས་པ་དེ་ལྟ་བུ་དང་ལྡན་ནོ། །རིགས་ཀྱི་བུ་དག་གཞན་ཡང་གང་ཅུང་ཟད་གཤེར་བར་སྣང་བ་དེ་ཐམས་ཅད་ནི་ཆུའི་ཁམས་ཏེ། དེ་བཞིན་གཤེགས་པ་ཤཱཀྱ་ཐུབ་པ་དེས་ཆུའི་ཁམས་དེ་ཐམས་ཅད་སྐྲའི་རྩེ་མོ་གཅིག་ཏུ་ཆུད་པར་ནུས་ལ་སྐྲའི་རྩེ་མོ་དེ་གཅིག་ཏུ་ཆུའི་
ཁམས་དེ་ཐམས་ཅད་བཅུག་ཀྱང་བྲི་བ་འམ་གང་བར་མི་མངོན་ནོ། །རིགས་ཀྱི་བུ་དག་གཞན་ཡང་ཇི་ཙམ་དུ་དྲོ་བར་སྣང་བ་དེ་ཐམས་ཅད་ནི་མེའི་ཁམས་ཏེ། མེའི་ཁམས་གང་སྔོན་བྱུང་བ་དང་། འབྱུང་བ་དང་། འབྱུང་བར་འགྱུར་བ་དེ་ཐམས་
ཅད་རྡུལ་ཕྲ་རབ་གཅིག་ཏུ་ཆུད་པར་ནུས་ལ་མེའི་ཁམས་དེ་ཐམས་ཅད་རྡུལ་ཕྲ་རབ་དེ་གཅིག་ཏུ་བཅུག་ཀྱང་གནས་ཤིན་དུ་ཡངས་ཏེ། རང་གི་ཡུལ་བཞིན་དུ་རྒྱུའོ། །རིགས་ཀྱི་བུ་དག་གཞན་ཡང་གང་ཅུང་ཟད་རླུང་གི་ཁམས་སུ་སྣང་བའི་རླུང་གི་
<pb id="51.255a"/>
ཁམས་དེ་ཐམས་ཅད་དེ་བཞིན་གཤེགས་པ་ཤཱཀྱ་ཐུབ་པ་དེས་བ་སྤུའི་ཁུང་བུ་གཅིག་ཏུ་འཇུག་ནུས་ལ། རླུང་གི་ཁམས་དེ་ཐམས་ཅད་བ་སྤུའི་ཁུང་བུ་དེ་གཅིག་ཏུ་བཅུག་ཀྱང་གནས་ཤིན་ཏུ་ཡངས་ཏེ། རང་གི་ཡུལ་བཞིན་དུ་རྒྱུའོ། །རིགས་ཀྱི་བུ་དག་གཞན་
ཡང་དེ་བཞིན་གཤེགས་པ་ཤཱཀྱ་ཐུབ་པ་དེས་ནི་གང་ཕྱོགས་བཅུའི་སངས་རྒྱས་ཀྱི་ཞིང་དེ་དག་ཐམས་ཅད་ཀྱི་སེམས་ཅན་ཐམས་ཅད་འབྱུང་བ་ཆེན་པོ་བཞི་པོ་དེ་དག་ཐམས་ཅད་དང་། ལྷན་ཅིག་ཏུ་རྡུལ་གཅིག་གི་སྟེང་དུ་འཇོག་པར་ནུས་ཏེ། རྡུལ་གཅིག་ལ་སེམས་
ཅན་དེ་དག་ཐམས་ཅད་འབྱུང་བ་ཆེན་པོ་དེ་དག་དང་བཅས་པར་རང་གི་ཡུལ་གྱི་ལས་ཀྱིས་མཐའ་རྣམས་སྤྱོད་ཀྱང་གནས་ཤིན་དུ་ཡངས་པར་རྒྱུ་སྟེ། ཕན་ཚུན་གནོད་པ་ཡང་མེད་ལ་རྡུལ་གཅིག་གི་རྩེ་མོ་དེ་ཡང་བྲི་བ་འམ་གང་བར་ཡང་མི་མངོན་ཏེ། དེ་བཞིན་གཤེགས་པ་ཤཱཀྱ་
ཐུབ་པ་དེ་ནི་ཐབས་མཁས་པ་དེ་ལྟ་བུ་དང་ལྡན་ནོ། །རིགས་ཀྱི་བུ་དག་གཞན་ཡང་དུས་གསུམ་དུ་གཏོགས་པའི་སེམས་ཅན་རྣམས་ཀྱི་སྐྱེ་མཆེད་དྲུག་དང་། སྤྱོད་པ་དང་། ཉེ་བར་ལེན་པ་དང་། སྨོན་ལམ་དང་། བྱིན་གྱིས་བརླབས་དང་། ཚིག་གི་ལམ་གྱི་སྒྲ་དང་། ཡི་གེ་དང་། 
ཚིག་བརྗོད་པ་དང་། འདུ་བྱེད་གསུམ་གྱི་ལས་ཀྱི་མཐའི་བྱ་བ་དང་། ཕུང་པོ་དང་། དཔྱོད་པ་དང་། བསགས་པའི་བྱ་བ་ཐ་དད་པ་ཇི་སྙེད་པ་དང་། གང་ཡང་སེམས་ཅན་ཐམས་ཅད་ཀྱི་སྔོན་གྱི་མཐའི་མུ་ནས་བཟུང་སྟེ། དུས་གསུམ་དུ་གཏོགས་པའི་འགྲོ་བ་དྲུག་ཏུ་འཁོར་བ་
ན་སྲིད་པ་འགྲུབ་པ་དང་། འཆི་འཕོ་དང་། སྐྱེ་བ་འབྱུང་བ་དང་། སའི་ཁམས་ཀྱི་རྡུལ་ཕྲ་རབ་ཇི་སྙེད་པ་དང་། སེམས་ཅན་ཐམས་ཅད་ཀྱི་དུས་གསུམ་དུ་གཏོགས་པའི་སྐད་ཅིག་ཐང་ཅིག་ཡུད་ཙམ་འདས་པ་ཇི་སྙེད་པ་དང་། སེམས་ཅན་ཐམས་ཅད་ཀྱི་དུས་གསུམ་དུ་
གཏོགས་པའི་སྤུའི་ཁུང་བུ་ཇི་སྙེད་པ་དང་། སེམས་ཅན་ཐམས་ཅད་ཀྱི་དུས་གསུམ་དུ་གཏོགས་པའི་སེམས་ཅན་ཐམས་ཅད་ཀྱི་ལོངས་སྤྱོད་པ་དང་། ཀུན་ཏུ་སྤྱོད་པ་དང་། བདེ་བ་དང་། སྡུག་བསྔལ་མྱོང་བར་འགྱུར་བ་ཇི་སྙེད་པ་དེ་དག་ཐམས་ཅད་དེ་བཞིན་གཤེགས་པ་
ཤཱཀྱ་ཐུབ་པ་དེས་སྐད་ཅིག་གཅིག་ལ་རབ་ཏུ་མཁྱེན་ཏེ། དེ་བཞིན་གཤེགས་པ་ཤཱཀྱ་ཐུབ་པ་དེ་ནི་མཚན་ཉིད་ཀྱི་རྣམ་པར་འཕྲུལ་པ་དང་། མངོན་པར་ཤེས་པའི་ཡེ་ཤེས་འདི་ལྟ་བུ་དང་ལྡན་པས་མི་རྟོག་རྣམ་པར་མི་རྟོག་ཅིང་ལྷུན་གྱིས་གྲུབ་པར་དུས་གསུམ་གྱི་མཐའ་
