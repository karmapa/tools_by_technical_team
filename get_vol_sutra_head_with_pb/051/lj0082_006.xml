<pb id="51.255b"/>
ཡོངས་སུ་མཁྱེན་ཏོ། །རིགས་ཀྱི་བུ་དག་དེ་བཞིན་གཤེགས་པ་ཤཱཀྱ་ཐུབ་པ་དེ་སངས་རྒྱས་ཀྱི་ཡུལ་ལ་འཇུག་པའི་ཡེ་ཤེས་ལ་མཁས་པས་མཉམ་པ་ཉིད་ཀྱིས་སེམས་ཅན་ཡོངས་སུ་སྨིན་པར་བྱེད་པའི་ཐབས་ཚད་མེད་པ་འདི་ལྟ་བུ་དང་ལྡན་ནོ། །མཚན་ཉིད་བཤད་པ་
འདི་ལུང་བསྟན་པ་ན་ཕྱོགས་ཐ་དད་པ་དག་ན་དེ་བཞིན་གཤེགས་པ་དེ་དག་གི་སོ་སོའི་འཁོར་བྱང་ཆུབ་སེམས་དཔའ་བརྒྱ་སྟོང་གྲངས་མེད་དཔག་ཏུ་མེད་པ་དག་སྨོན་ལམ་གྱི་ཡུལ་ལ་འཇུག་པའི་ཡེ་ཤེས་ཀྱི་ཕ་རོལ་དུ་ཕྱིན་པར་གྱུར་ཏོ། །འདུས་པ་ཆེན་པོ་རིན་
པོ་ཆེ་ཏོག་གི་གཟུངས་ལས། མཚན་ཉིད་ཀྱི་ལེའུ་སྟེ་ལྔ་པའོ།།  །།<bampo n="82.6" zh="56.633"/><head n="2" t="དྲུག་པ། གཟུངས་ཀྱི་ལེའུ།" type="lewu" lv="82.6" zh="56.633"/>བམ་པོ་དྲུག་པ། ཡང་དེའི་ཚེ་ཤར་ཕྱོགས་ལོགས་སུ་འཇིག་རྟེན་གྱི་ཁམས་མངོན་པར་དགའ་བ་ན་དེ་བཞིན་གཤེགས་པ་མི་འཁྲུགས་པ་ཞེས་བྱ་བ་བྱང་ཆུབ་སེམས་དཔའ་
སེམས་དཔའ་ཆེན་པོ་གྲངས་མེད་དཔག་ཏུ་མེད་པ་རྣམས་དང་ཐབས་གཅིག་ཏུ་སངས་རྒྱས་ཀྱི་ཡུལ་ལ་རྣམ་པར་འཕྲུལ་པའི་བྱིན་གྱིས་བརླབས་ཀྱི་སྟོབས་ཀྱིས་གཤེགས་པར་ཆས་ནས། སྐད་ཅིག་གཅིག་ཙམ་ལ་སངས་རྒྱས་ཀྱི་ཞིང་འདིར་དབུས་ཀྱི་གླིང་བཞི་
པའི་འཇིག་རྟེན་གྱི་ཁམས་སུ་བྱོན་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ག་ལ་བཞུགས་པ་དེར་གཤེགས་ནས་པད་མའི་གདན་ཇི་ལྟ་བུ་བྱུང་བ་ལ་བཞུགས་སོ། །བྱང་ཆུབ་སེམས་དཔའ་སེམས་དཔའ་ཆེན་པོ་
དེ་དག་ཀྱང་རང་གི་རྫུ་འཕྲུལ་གྱི་སྟོབས་བསྐྱེད་པས་པད་མའི་གདན་ཇི་ལྟ་བུ་བྱུང་བ་དེ་དག་ལ་འཁོད་དོ། །དེ་དག་ལ་སོགས་པ་སངས་རྒྱས་བཅོམ་ལྡན་འདས་བཞུགས་ཤིང་འཚོ་ལ་གཞེས་པ། སངས་རྒྱས་ཀྱི་ཞིང་གྲངས་མེད་དཔག་ཏུ་མེད་པའི་རྡུལ་ཕྲ་རབ་ཀྱི་རྡུལ་སྙེད་
ཀྱང་སྐད་ཅིག་ཐང་ཅིག་ཡུད་ཙམ་དེ་ཉིད་ལ་སངས་རྒྱས་ཀྱི་ཞིང་འདིར་དབུས་ཀྱི་གླིང་བཞི་པའི་འཇིག་རྟེན་གྱི་ཁམས་སུ་བྱོན་ཏོ། །དེ་བཞིན་གཤེགས་པ་རེ་རེ་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མེད་དཔག་ཏུ་མེད་པ་དང་། ཉན་ཐོས་བྱེ་བ་ཁྲག་
ཁྲིག་བརྒྱ་སྟོང་དང་ཐབས་གཅིག་ཏུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་དེ་ག་ལ་བཞུགས་པར་བྱོན་ཏོ། །བྱོན་ནས་ཀྱང་པད་མའི་གདན་ཇི་ལྟ་བུ་བྱུང་བ་རྣམས་ལ་བཞུགས་སོ། །ཡང་དེའི་ཚེ་ན་ལྷོ་ཕྱོགས་
<pb id="51.256a"/>
ལོགས་ནས་དེ་བཞིན་གཤེགས་པ་རིན་པོ་ཆེ་ཏོག་ཅེས་བྱ་བ་བྱོན་ནས་པད་མའི་སྙིང་པོ་ལ་བཞུགས་པའི་བར་དུ་རྒྱས་པར་བྱའོ། །དེ་བཞིན་དུ་བྱང་ཕྱོགས་ལོགས་ནས་དེ་བཞིན་གཤེགས་པ་རྔ་སྒྲ་ཞེས་བྱ་བ་བྱོན་ནས་པད་མའི་སྙིང་པོ་ལ་བཞུགས་སོ། །
ཡང་དེའི་ཚེ་ནུབ་ཕྱོགས་ལོགས་ནས་དེ་བཞིན་གཤེགས་པ་ཚེ་དཔག་མེད་ཅེས་བྱ་བ་བྱོན་ནས་པད་མའི་སྙིང་པོ་ལ་བཞུགས་པའི་བར་དུའོ། །འོག་གི་ཕྱོགས་ལོགས་ནས་དེ་བཞིན་གཤེགས་པ་རྣམ་པར་སྣང་མཛད་ཅེས་བྱ་བ་བྱོན་ནས་པད་མའི་སྙིང་པོ་ལ་བཞུགས་
པའི་བར་དུའོ། །སྟེང་གི་ཕྱོགས་ལོགས་ནས་དེ་བཞིན་གཤེགས་པ་ཡེ་ཤེས་ཀྱི་འོད་ཟེར་ཞེས་བྱ་བ་བྱོན་ནས། བྱང་ཆུབ་སེམས་དཔའ་སེམས་དཔའ་ཆེན་པོ་བྱེ་བ་ཁྲག་ཁྲིག་བརྒྱ་སྟོང་གྲངས་མེད་དཔག་ཏུ་མེད་པ་གང་གཱའི་ཀླུང་གི་བྱེ་མ་སྙེད་ཀྱི་སངས་རྒྱས་ཀྱི་ཞིང་
གི་རྡུལ་ཕྲ་རབ་ཀྱི་རྡུལ་སྙེད་དང་ཐབས་གཅིག་ཏུ་སངས་རྒྱས་ཀྱི་ཡུལ་ཐམས་ཅད་རྣམ་པར་འཕྲུལ་པའི་བྱིན་གྱི་རླབས་ཀྱིས་དེ་བཞིན་གཤེགས་པར་ཆས་པ་དང་། སེམས་ཀྱི་སྐད་ཅིག་གཅིག་ལ་སངས་རྒྱས་ཀྱི་ཞིང་འདིར་དབུས་ཀྱི་གླིང་བཞི་པའི་འཇིག་རྟེན་གྱི་ཁམས་
སུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ག་ལ་བཞུགས་པ་དེར་གཤེགས་ནས་པད་མའི་གདན་ཇི་ལྟ་བུ་བྱུང་བ་ལ་བཞུགས་སོ། །བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཀྱང་ཇི་ལྟར་རང་རང་གི་བསོད་
ནམས་དང་རྫུ་འཕྲུལ་གྱི་སྟོབས་ཀྱི་བྱིན་གྱི་རླབས་ཀྱིས་པད་མའི་གདན་སྤྲུལ་པ་རྣམས་ལ་འཁོད་དོ། །བྱང་ཆུབ་སེམས་དཔའ་སེམས་དཔའ་ཆེན་པོ་ཕྱོགས་བཅུ་ནས་འདུས་པ་དེ་དག་སངས་རྒྱས་བཅོམ་ལྡན་འདས་རྣམས་ལ་མཆོད་པ་བྱ་བའི་ཕྱིར་ལ་ལ་དག་གིས་ནི་
འཛམ་བུའི་ཆུ་བོའི་གསེར་གྱི་ཆར་ཕབ་བོ། །གོང་དུ་སྨོས་པ་བཞིན་སྦྱར་ཏེ། ལ་ལ་དག་གིས་ནི་སངས་རྒྱས་ཀྱི་ཞིང་མ་ལུས་པར་བསྐོར་བར་བྱས་སོ། །ལ་ལ་དག་གིས་ནི་ཆོས་ཉན་པས་བསྐོར་ནས་སངས་རྒྱས་བཅོམ་ལྡན་འདས་རྣམས་ཀྱི་སྤྱན་སྔར་ཐལ་མོ་
སྦྱར་ཏེ་འཁོད་དོ། །ལ་ལ་དག་གིས་ནི་རང་གི་དགེ་བའི་ཕྱོགས་ཡིད་ལ་བྱེད་ཅིང་གནས་སོ། །ཡང་དེའི་ཚེ་ན་ཟླ་འོད་གཞོན་ནུར་གྱུར་པས་ཐལ་མོ་སྦྱར་ཏེ་རང་གི་རྫུ་འཕྲུལ་གྱི་མཐུ་དང་། སངས་རྒྱས་བཅོམ་ལྡན་འདས་རྣམས་ཀྱི་སྟོབས་བསྐྱེད་པས་སངས་རྒྱས་
<pb id="51.256b"/>
ཀྱི་ཞིང་འདི་མ་ལུས་པར་དབྱངས་ཀྱིས་བཀང་སྟེ་འདི་སྐད་ཅེས་སྨྲས་སོ། །ཐེ་ཙོམ་ཐམས་ཅད་གཅོད་མཛད་པ། །ཐུབ་པ་ཟླ་བ་ཀུན་ནས་གཤེགས། །སྔོན་ཆད་མ་མཐོང་མ་ཐོས་པའི། །དགེ་འདུན་ཕུན་སུམ་ཚོགས་འདི་སྣང་། །བྱང་ཆུབ་སེམས་དཔའ་
བརྟུལ་ཞུགས་མཆོག །སངས་རྒྱས་ཀུན་གྱིས་རབ་གང་བས། །ཞིང་འདི་མཆོད་རྟེན་གྱུར་པ་སྟེ། །ཞིང་རྣམས་ཀུན་གྱིས་ཕྱག་བྱས་སོ། །གང་ན་སེམས་ཅན་སྨད་པ་ཡི། །ཞིང་ནི་སྙིགས་མ་ལྔ་ལྡན་འདིར། །ཐུབ་པ་སྣང་མཛད་རྒྱུ་མེད་པར། །
རྫོགས་པའི་སངས་རྒྱས་དེང་མི་གཤེགས། །དེ་རིང་བདུད་ངན་ཚར་གཅད་ཅིང་། །ནག་པོའི་ཕྱོགས་ནི་རབ་གཞོམ་དང་། །སྤྱོད་པ་དགེ་བ་བསྡུ་བའི་ཕྱིར། །དེ་ཡི་དོན་དུ་ཀུན་ནས་གཤེགས། །ཡིད་ནི་རབ་ཏུ་དང་བྱོས་ལ། །བདུད་སྡེ་རབ་ཏུ་འཇོམས་པ་ཡི། །
ཆོས་ཉིད་ཞི་བ་རབ་ཉོན་ལ། །རྫོགས་པའི་སངས་རྒྱས་འགྱུར་བར་བྱོས། །ཐེག་པ་ཆེན་པོ་སྤྱོད་པའི་ལམ། །བཟོད་པའི་གོ་བགོས་ཤེས་པར་བྱོས། །ཉོན་མོངས་ཐམས་ཅད་ཟད་བྱའི་ཕྱིར། །གཟུངས་འདི་དེ་རིང་མཉན་པར་བྱོས། །གདན་རྣམས་ལ་ནི་
བཞུགས་ནས་ནི། །བསྲུང་བ་འདི་ནི་བཤད་གསོལ་ཕྱིར། །དེ་ཕྱིར་ཐམས་ཅད་མགྲིན་གཅིག་ཏུ། །འདྲེན་པ་རྣམས་ནི་སྤྱན་དྲོངས་ཤིག །དམ་ཆོས་ཡུན་རིང་གནས་བྱའི་ཕྱིར། །སྒྲིབ་པ་ཐམས་ཅད་ཞི་བྱེད་པ། །ཆོས་རྣམས་ཐམས་ཅད་བསྡུད་པ་
ཡི། །གཟུངས་འདི་གཞན་གྱིས་མི་ཐུབ་བོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བཟོད་པ་ཐོབ་པ་གྲངས་མེད་དཔག་ཏུ་མེད་པ་དེ་སྙེད་ཀྱིས་མགྲིན་གཅིག་ཏུ་འདི་སྐད་ཅེས་གསོལ་ཏོ། །སངས་རྒྱས་བཅོམ་ལྡན་འདས་རྣམས་པད་
མའི་གདན་འདི་དག་ལ་བཞུགས་ཏེ་དེང་ཐུགས་རྗེ་ཆེན་པོ་དང་ལྡན་པ་རྣམས་ཀྱིས་བྱམས་པ་ཆེན་པོའི་མཆོག་དང་བཟོད་པས་ཡོངས་སུ་བསྒོམས་པ་མི་འཇིགས་པའི་རྒྱུ་འཐུན་པ་བཤད་པ་ཆོས་ཐམས་ཅད་བསྡུད་པ། འཇིགས་པ་དང་བྲལ་བ་ལ་འཇུག་པ། 
བདུད་ཀྱི་ཡུལ་ཐམས་ཅད་ལས་ཡང་དག་པར་འདས་པར་བགྱིད་པ། བདུད་ཀྱི་རྒྱལ་མཚན་རབ་ཏུ་སྙོལ་ལ་ཆོས་ཀྱི་རྒྱལ་མཚན་བསྒྲེང་བར་བགྱིད་པ། ཉོན་མོངས་པ་ཐམས་ཅད་འཇོམས་པ། དགྲ་ཐམས་ཅད་ཚར་གཅོད་པ་ཐེ་ཚོམ་ཐམས་ཅད་
<pb id="51.257a"/>
གཅོད་པ། ཐམས་ཅད་མཁྱེན་པའི་ཡེ་ཤེས་ལ་འཛུད་པ། འཇིགས་པ་ཐམས་ཅད་ལས་རྣམ་པར་ཐར་བར་བགྱིད་པ། དགྲ་ཐམས་ཅད་བསྲུང་བ་བླ་ན་མེད་པ། བྱང་ཆུབ་སེམས་དཔའ་ཐམས་ཅད་ཀྱི་ཆོས་ཐམས་ཅད་དྲན་པ་དང་། བློ་གྲོས་དང་། 
རྟོགས་པ་དང་། མོས་པ་མི་བརྗེད་པ་དང་། སྤྱོད་པ་ཐམས་ཅད་ཀྱི་ཐབས་དང་ཡེ་ཤེས་ལ་མཁས་པ་ཀུན་སྟོན་པ། བདེ་བ་ཕུན་སུམ་ཚོགས་པ་ཐམས་ཅད་ཀྱི་སྐྱེ་མཆེད་དང་། བྱིན་གྱི་རླབས་དང་། ཏིང་ངེ་འཛིན་དང་། གཟུངས་དང་། བཟོད་པ་ལ་འཇུག་
པ། སྣང་བའི་ཡེ་ཤེས་མཁས་པ་ལ་འཇུག་པ་ནས་བྱང་ཆུབ་ཀྱི་ཕྱོགས་ཀྱི་ཆོས་སུམ་བཅུ་རྩ་བདུན་གྱི་སྙིང་པོ་འཛིན་པའི་བར་གྱི་གཟུངས་འདི་སེམས་ཅན་རྣམས་ཀྱི་གཟི་བརྗིད་དང་། ཁ་དོག་དང་། ལོངས་སྤྱོད་དང་། སྟོབས་དང་། གྲགས་པ་
དང་། བདེ་བ་ལ་རེག་པར་གནས་པ་དང་། སྤོབས་པ་དང་། དྲན་པ་རྣམ་པར་འཕེལ་བ་དང་། ཐོས་པ་འཛིན་པ་མི་བརྗེད་པ་དང་། དགྲ་ཐམས་ཅད་ཕམ་པར་བགྱིད་པ་དང་། ལོ་ཏོག་མངོན་པར་འགྲུབ་པ་དང་། བསླབ་པ་འཛིན་པ་དང་། དྲན་པའི་སྣོད་དུ་
འགྱུར་བ་དང་། སྤྱོད་པ་མངོན་པར་འགྲུབ་པར་འགྱུར་བ་དང་། བྱང་ཆུབ་ཡང་དག་པར་ཐོབ་པར་བགྱི་བའི་སླད་དུ་སངས་རྒྱས་བཅོམ་ལྡན་འདས་རྣམས་ཀྱིས་གཟུངས་འདི་ད་འདིར་བདག་ཅག་ལ་བཤད་དུ་གསོལ། ཆོས་ཀྱི་ཚུལ་རྗེས་སུ་གཟུང་བ་དང་། 
ཡུན་རིང་དུ་གནས་པ་དང་། དཀོན་མཆོག་གསུམ་གྱི་རིགས་ཆུད་མི་འཛའ་བ་དང་། བླ་ན་མེད་པའི་བྱང་ཆུབ་ཀྱི་ལམ་མཐའ་དག་བསྟན་པ་དང་། ཡང་དག་པའི་མཐའ་དང་། ནམ་མཁའ་དང་། དེ་བཞིན་ཉིད་དབྱེར་མ་མཆིས་པ་དང་། མུན་པ་དང་། སྣང་བ་དང་། 
དམིགས་པ་དང་། མི་དམིགས་པ་དང་། ཚུ་རོལ་དང་། ཕ་རོལ་དང་། རྟོགས་པ་དང་། རྣམ་པར་རྟོག་པ་དང་། སེམས་ཅན་དང་། སྲོག་དང་། གསོ་བ་དང་། སྐྱེས་བུ་དང་། གང་ཟག་ཐམས་ཅད་དབྱེར་མ་མཆིས་པ་དང་། ཆོས་ཐམས་ཅད་མི་སྐྱེ་བ་དང་། 
མི་འབྱུང་བ་དང་། མི་འགག་པ་མཉམ་པ་ཉིད་ཀྱི་མཚན་ཉིད་དངོས་པོ་མ་མཆིས་ཤིང་ཡང་དག་པའི་མཐའ་དབྱེར་མ་མཆིས་པ་དང་། ས་དང་། ཆུ་དང་། མེ་དང་། རླུང་དང་། ནམ་མཁའ་དང་། རྣམ་པར་ཤེས་པའི་ཁམས་དབྱེར་མ་མཆིས་པའི་སླད་དུ་
<pb id="51.257b"/>
སངས་རྒྱས་བཅོམ་ལྡན་འདས་ཐམས་ཅད་ཀྱིས་འདིར་བདག་ཅག་ལ་ཆོས་ཐམས་ཅད་ཀྱི་ཚུལ་གྱི་དཀྱིལ་འཁོར་དམ་པའི་གཟུངས་བཤད་དུ་གསོལ། གང་འདིར་ཐོས་མ་ཐག་ཏུ་སེམས་ཅན་བྱེ་བ་ཁྲག་ཁྲིག་བརྒྱ་སྟོང་དཔག་ཏུ་མེད་པ་དག་ལ་དཀོན་མཆོག་
གསུམ་མངོན་སུམ་དུ་གྱུར་ཅིག །སེམས་ཅན་རྣམས་ཕན་ཚུན་དུ་དགེ་བའི་བཤེས་གཉེན་བགྱིད་ཅིང་ཕན་པར་བགྱིད་པར་གྱུར་ཅིག །སེམས་ཅན་གྲངས་མེད་དཔག་ཏུ་མེད་པ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་
སེམས་བསྐྱེད་པ་དང་། ཕྱིར་མི་ལྡོག་པར་འགྱུར་བ་དང་། ལུང་བསྟན་པ་ཐོབ་པར་གྱུར་ཅིག །སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་ཀྱང་ཆོས་བསྟན་པའི་ཕྱིར་ཅང་མི་གསུང་བར་གྱུར་པས་གནང་ནས་པད་མའི་སྙིང་པོ་
དེ་དག་ལ་བཞུགས་སོ། །ཇི་ལྟར་སངས་རྒྱས་ཀྱྀ་ཞིང་ཐམས་ཅད་དུ་གཏོགས་པའི་སེམས་ཅན་ཐམས་ཅད་ཀྱི་སྡུག་བསྔལ་ཐམས་ཅད་ཞི་བར་འགྱུར་བ་དང་། དགེ་བའི་རྩ་བ་ཐམས་ཅད་བསགས་པའི་ཕྱིར་དྲན་པ་དང་། དད་པ་དང་། 
དང་བ་དང་། མོས་པ་རྙེད་པར་འགྱུར་བ་དང་། སངས་རྒྱས་བཅོམ་ལྡན་འདས་རྣམས་མཐོང་མ་ཐག་ཏུ་སངས་རྒྱས་ཀྱི་ཞིང་འདིར་གཏོགས་པའི་སེམས་ཅན་རྣམས་ཀྱི་སེམས་དང་སེམས་ལས་བྱུང་བ་རྣམས་ལ་འདོད་ཆགས་དང་། 
ཞེ་སྡང་དང་། གཏི་མུག་དང་། ལྟ་བ་ངན་པ་དང་། ང་རྒྱལ་དང་། རྒྱགས་པ་དང་། དྲེགས་པ་དང་། འཇིག་ཚོགས་ལ་ལྟ་བ་དང་། ཐེ་ཚོམ་དང་། ཉེ་བར་ལེན་པ་དང་། སྲིད་པའི་སྲེད་པ་ཀུན་གཞིའི་ཉེས་པ་དག་རབ་ཏུ་ཞི་བར་འགྱུར་བ་དང་། སེམས་ཅན་
སོ་སོ་ནས་འདི་སྙམ་དུ་བདག་གཅིག་པུ་དེ་བཞིན་གཤེགས་པའི་སྤྱན་སྔར་ཆོས་ཉན་པའི་ཕྱིར་འདུག་གི་འདི་ན་གཞན་སུ་ཡང་མེད་དོ། །བདག་གཅིག་པུ་ལ་དེ་བཞིན་གཤེགས་པའི་ཐུགས་ཐམས་ཅད་ཀྱིས་དགོངས་ཏེ་ནད་ཐམས་ཅད་རབ་ཏུ་ཞི་བར་བྱ་བའི་
ཕྱིར་ཆོས་སྟོན་པར་བཞེད་དོ། །འདི་ན་གཞན་སུས་ཀྱང་དེ་བཞིན་གཤེགས་པ་ལ་ཆོས་མཉན་པའི་ཕྱིར་གསོལ་བ་མ་བཏབ་བོ་སྙམ་དུ་ཤེས་པར་འགྱུར་བ་དེ་ལྟ་བུའི་སངས་རྒྱས་ཀྱི་ཡུལ་གྱི་སྨོན་ལམ་མཉམ་པ་ཉིད་ལ་འཇུག་པའི་ཏིང་ངེ་འཛིན་ལ་སྙོམས་པར་ཞུགས་སོ། །
<pb id="51.258a"/>
ཡང་དེའི་ཚེ་གང་སངས་རྒྱས་ཀྱི་ཞིང་མ་ལུས་པ་འདིར་གཏོགས་པའི་སེམས་ཅན་རྣམས་དབང་པོ་ཐམས་ཅད་བསྟན་ཏེ་ཐལ་མོ་སྦྱར་ནས་དེ་དག་གིས་མགྲིན་གཅིག་ཏུ་འདི་སྐད་ཅེས་གསོལ་ཏོ། །སངས་རྒྱས་བཅོམ་ལྡན་འདས་རྣམས་ཀྱིས་བདག་ཅག་
ལ་ཆོས་བཤད་དུ་གསོལ། བཙུན་པ་བདེ་བར་གཤེགས་པ་རྣམས་ཀྱིས་བདག་ཅག་ལ་ཆོས་བཤད་དུ་གསོལ། བདག་ཅག་གིས་སངས་རྒྱས་བཅོམ་ལྡན་འདས་རྣམས་ཀྱི་ཆོས་ནན་ཏན་གྱིས་བསྡུ་བར་བགྱིའོ། །དེ་ནས་ཡང་དེའི་ཚེ་དེ་བཞིན་
གཤེགས་པ་ཤཱཀྱ་ཐུབ་པ་དེས་སངས་རྒྱས་བཅོམ་ལྡན་འདས་གཞན་རྣམས་ལ་མཆོད་པའི་ཕྱིར་སྤོས་བཀོད་པ་ལས་ཤིན་ཏུ་ལྷག་པའི་སྤོས་གོང་དུ་མཆོག་ཏུ་ཁྱད་པར་དུ་གྱུར་པ་རྒྱ་ཆེན་པོས་སངས་རྒྱས་ཀྱི་ཞིང་འདི་ཐམས་ཅད་ཁྱབ་པར་བྱིན་གྱིས་བརླབས་སོ། 
སངས་རྒྱས་བཅོམ་ལྡན་འདས་ལྷག་མ་རྣམས་མཆོད་པའི་ཕྱིར་སངས་རྒྱས་ཀྱི་ཞིང་ཐམས་ཅད་དུ་གཏོགས་པའི་སེམས་ཅན་ཐམས་ཅད་ཀྱི་ལག་པ་རིན་པོ་ཆེ་དང་། མེ་ཏོག་དང་། ཕྲེང་བ་དང་། སྤོས་དང་། བྱུག་པ་སྣ་ཚོགས་དང་། གདུགས་དང་། རྒྱལ་མཚན་དང་། 
བ་དན་དང་། རྒྱན་དང་། ལྷབ་ལྷུབ་སྣ་ཚོགས་དག་གིས་གང་བར་བྱིན་གྱིས་བརླབས་ནས་འདི་སྐད་ཅེས་གསུངས་སོ། །ད་ལྟར་སངས་རྒྱས་བཅོམ་ལྡན་འདས་གང་ཇི་སྙེད་ཕྱོགས་བཅུའི་འཇིག་རྟེན་གྱི་ཁམས་གཞན་དང་གཞན་དག་ནས་བདག་གི་སངས་རྒྱས་
ཀྱི་ཞིང་དུ་དྲི་བའི་ཕྱིར་བྱོན་པ་རྣམས་དགོངས་སུ་གསོལ། བདག་སྔོན་གྱི་སྨོན་ལམ་གྱིས་འདི་འདྲ་བར་རབ་ཏུ་ཉོན་མོངས་པ་ཅན་སྙིགས་མ་ལྔ་དང་ལྡན་པའི་འཇིག་རྟེན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་
ཏེ། སེམས་ཅན་བསམ་པ་ཉམས་པ། ལམ་རབ་ཏུ་སྟོར་བ། མ་རིག་པའི་མུན་པ་དང་རབ་རིབ་ཀྱི་ལིང་ཏོག་གིས་ཉོན་མོངས་པའི་མུན་པར་བཅུག་པ། ངན་སོང་གསུམ་དུ་བཞུགས་པ། མི་དགེ་བ་དང་འགྲོགས་པ། དགེ་བ་ཐམས་ཅད་དང་བྲལ་བ། 
མཁས་པ་ཐམས་ཅད་ཀྱིས་ཡོངས་སུ་སྤངས་པ། མཚམས་མེད་པ་བྱེད་པ་དང་། དམ་པའི་ཆོས་སྤོང་བ། འཕགས་པ་ལ་སྐུར་པ་འདེབས་པ། སྙིང་རྗེ་མེད་པའི་བསམ་པ་ཅན་གྱི་སེམས་ཅན་རྣམས་ལ་སྙིང་རྗེ་བའི་སླད་དུ་སྙིང་བརྩེ་བ་དང་། 
<pb id="51.258b"/>
བརྩོན་འགྲུས་ཀྱི་སྟོབས་ཀྱི་བརྩོན་པ་ཆེན་པོས་གྲང་བ་དང་། དྲོ་བ་དང་། རླུང་དང་། ཚ་བ་དང་། ངལ་བ་དང་། ཆད་པ་དང་དུ་བླང་བར་བགྱིའོ། །གྲོང་དང་། གྲོང་ཁྱེར་དང་གྲོང་རྡལ་དང་། ལྗོངས་དང་། ཡུལ་དང་། ཡུལ་འཁོར་དུ་རྐང་གིས་འགྲོ་བར་བྱའོ། །སེམས་ཅན་
ལ་ཕན་པར་བགྱི་བའི་སླད་དུ་རྩུབ་པ་དང་། ཉུང་བ་དང་། རོ་མེད་པ་ཤིན་དུ་སྨད་པ། མི་མཐུན་པའི་ཟས་བཟའ་བར་བགྱིའོ། །དེ་དག་གི་དགེ་བའི་རྩ་བ་བསྐྱེད་པའི་སླད་དུ་སྦོམ་པ་རྩུབ་པ། རེག་ན་མི་བདེ་བ། ཤ་ན་དང་། ཤིང་བལ་དང་། གསོ་མའི་རས་དང་། 
ཕྱག་དར་ཁྲོད་ཀྱི་གོས་བགོ་བར་བགྱིའོ། །རི་དང་། རི་སུལ་དང་། ནགས་སྟུག་པོ་དང་། གྲོང་སྟོང་དང་། དུར་ཁྲོད་དུ་གནས་པར་བགྱི་བ་ནས་རྩའི་མལ་ཆ་དང་། གསོ་མ་དང་། ཤིང་གི་འདབ་མ་དང་། རྩུབ་པ། དྲི་མི་ཞིམ་པ། རེག་ན་མི་བདེ་
བའི་མལ་ཆ་སྤྱད་པར་བགྱིའོ། །བདག་གིས་ཐབས་མཁས་པ་དང་། སྙིང་རྗེ་ཆེན་པོ་དང་། བརྩོན་འགྲུས་ཀྱི་གོ་ཆ་བགོས་ནས་སེམས་ཅན་རྣམས་ལ་གཏམ་རྣམ་པ་སྣ་ཚོགས་བགྱི་སྟེ། རྒྱལ་རིགས་རྣམས་ལ་ནི། རྒྱལ་སྲིད་དང་དབང་ཕྱུག་གི་གཏམ་
བགྱིའོ། །བྲམ་ཟེ་རྣམས་ལ་ནི་རིག་བྱེད་དང་། སྐར་མའི་གཏམ་དང་། བློན་པོ་རྣམས་ལ་ནི་ཡུལ་དང་ལས་ཀྱི་མཐའི་གཏམ་དང་། སྨན་པ་རྣམས་ལ་ནི་ཁམས་དང་། སྨན་དང་། བསྒྲུབ་པའི་གཏམ་དང་། ཚོང་པ་རྣམས་ལ་ནི་
ཉོ་ཚོང་གི་གཏམ་དང་། དམངས་རྣམས་ལ་ནི་ལས་ཀྱི་མཐའ་ལ་མངོན་པར་ཞེན་པའི་གཏམ་དང་། བུད་མེད་རྣམས་ལ་ནི་ཁ་དོག་དང་། རྒྱན་དང་། བུ་དང་། ཕྱུག་པ་དང་། འགྲན་ཟླ་མེད་པའི་གཏམ་དང་། དགེ་སྦྱོང་རྣམས་
ལ་བཟོད་པ་དང་། དེས་པ་དང་། ལས་གསུམ་ལ་བརྩོན་པའི་གཏམ་བགྱིའོ། །སེམས་ཅན་ཡོངས་སུ་སྨིན་པར་བགྱི་བའི་སླད་དུ་མ་ཐོབ་པ་ཐོབ་པར་བགྱི་བ་དང་། མངོན་དུ་མ་བགྱིས་པ་མངོན་དུ་བགྱི་བར་གཟུད་དོ། །མ་ཐར་བ་རྣམས་
རབ་ཏུ་ཐར་བར་བགྱི་བའི་སླད་དུ་སྡུག་བསྔལ་རྣམ་པ་སྣ་ཚོགས་ལ་སྤྲོ་བར་བགྱིའོ། །སེམས་ཅན་ཡོངས་སུ་སྨིན་པར་བགྱི་བའི་སླད་དུ་ཡུལ་ཐམས་ཅད་དུ་རྒྱུ་བར་བགྱིའོ། །དེ་ལྟ་མོད་ཀྱི་སེམས་ཅན་འདི་དག་ནི་དེ་ན་བདག་ལ་གཤེའོ། །
<pb id="51.259a"/>
མི་སྙན་པ་ཟེར་རོ། །ཕྲག་དོག་གི་ཆོས་ཀྱི་རྒྱུས་བདག་ལ་འཁྲིག་པའི་ཆོས་ཀྱིས་མེད་པ་ལ་སྐུར་པ་འདེབས་སོ། །ཁ་གསག་དང་། ཚུལ་འཆོས་པ་དང་། སྒྱུ་དང་གཡོ་དང་། བརྫུན་སྨྲ་བ་དང་། ཞེ་གཅོད་པ་དང་། བུད་མེད་ཀྱི་
ཚིག་དག་གིས་སྐུར་པ་འདེབས་སོ། བདག་ལ་སས་འཐོར་རོ། །བདག་ལ་གསད་པའི་ཕྱིར་མཚོན་དང་། དུག་དང་། མེ་དང་། འཁོར་ལོ་དང་། མདའ་བོ་ཆེ་དང་། མདའ་དང་། རལ་གྲི་དང་། མདུང་དང་། དགྲ་སྟ་དང་། རྡོ་དང་། 
མཚོན་ཆའི་ཆར་འབེབས་སོ། །བདག་གསད་པའི་ཕྱིར་གླང་པོ་ཆེ་དང་། སྦྲུལ་གདུག་པ་དང་། སེང་གེ་དང་། སྟག་དང་། གླང་དང་། མ་ཧེ་དང་། སྤྱང་ཀི་དང་། ཕག་རྒོད་དང་། ཚན་པོ་ཆེ་རྣམས་ཀྱང་འགྱེད་དོ། །བདག་གི་གནས་དང་། 
གནས་ཁང་དང་། གཙུག་ལག་ཁང་ཡང་མི་གཙང་བ་དང་། དྲི་ང་བས་འགེངས་སོ། །བདག་གི་ཉན་ཐོས་གྲོང་ཁྱེར་དུ་བཞུགས་པ་རྣམས་ལ་འཕགས་པ་མ་ཡིན་པའི་སེམས་ཅན་རྣམས་ཀྱིས་གླུ་དང་གར་ཚུལ་མ་ཡིན་པ་བྱེད་དུ་
འཛུད་དོ། །ཐབས་བརྒྱ་སྟོང་དུ་མས་བདག་གསད་པའི་ཕྱིར་བརྩོན་ནོ། །བདག་གི་བསྟན་པ་ནུབ་པར་བྱ་བ་དང་། ཆོས་ཀྱི་ཚུལ་ཀྱི་སྒྲོན་མ་གསད་པ་དང་། ཆོས་ཀྱི་གྲུ་བཞི་པ་དང་། ཆོས་ཀྱི་རྒྱལ་མཚན་བསྙལ་བ་དང་། 
བདག་གི་ཆོས་ཀྱི་མཆོད་སྦྱིན་རྣམ་པར་གཏོར་བའི་ཕྱིར་བརྩོན་ནོ། །ད་སངས་རྒྱས་བཅོམ་ལྡན་འདས་རྣམས་ཀྱིས་སངས་རྒྱས་བཅོམ་ལྡན་འདས་དེ་དག་གི་ཆོས་ཀྱི་ཚུལ་ལ་གཟིགས་ཏེ། ཇི་ལྟར་སངས་རྒྱས་བཅོམ་ལྡན་འདས་དེ་དག་
གིས་སངས་རྒྱས་ཀྱི་ཞིང་ཉོན་མོངས་པ་ཅན་སྙིགས་མ་ལྔ་དང་ལྡན་པ་འདིར་འདུས་པ་ཆེན་པོ་མཛད་ནས་དམ་པའི་ཆོས་ཀྱི་ཚུལ་ཡུན་རིང་དུ་གནས་པར་བགྱི་བ་དང་། བདུད་ཀྱི་སྟོབས་ཀྱི་ཡུལ་ཐམས་ཅད་རབ་ཏུ་གཞོམ་པ་དང་། དཀོན་མཆོག་གསུམ་གྱི་
རིགས་གནས་པ་རྒྱུན་མི་འཆད་པར་བགྱི་བ་དང་། སེམས་ཅན་རྣམས་ཀྱི་དགེ་བའི་རྩ་བ་འཕེལ་བར་བགྱི་བ་དང་། དགྲ་དང་ཕས་ཀྱི་རྒོལ་བ་ཐམས་ཅད་ཆོས་དང་འཐུན་པས་ཚར་གཅད་པ་དང་། སེམས་ཅན་རྣམས་ཀྱི་འཐབ་
<pb id="51.259b"/>
པ་དང་། བརྩོད་པ་དང་། མུ་གེ་དང་། ནད་དང་། ཕ་རོལ་གྱི་དམགས་ཚོགས་དང་། འཆིང་བ་དང་། འགྱེད་པ་དང་། རྒོལ་བ་དང་། དུས་མ་ཡིན་པར་གྲང་བ་དང་། ཚ་བ་དང་། ཆར་པ་དང་། རླུང་དང་། ལུས་དང་། ངག་དང་། ཡིད་ཀྱིས་ཉེས་པ་དང་། 
ལྟ་བ་ངན་པ་ཡ་ང་བ་རབ་ཏུ་ཞི་བར་བགྱི་བ་དང་། ལྷ་དང་། ཀླུ་དང་། གནོད་སྦྱིན་དང་། ལྷ་མ་ཡིན་དང་། མི་དང་མི་མ་ཡིན་པ་ཐམས་ཅད་འདུན་པར་བགྱི་བ་དང་། ཁྱིམ་དང་། གྲོང་དང་། གྲོང་ཁྱེར་དང་། གྲོང་རྡལ་དང་། ཡུལ་འཁོར་ཐམས་ཅད་བསྲུང་བ་
དང་། གཡོ་དང་། དུག་དང་། བྱད་དང་། རྨོངས་བྱེད་དང་། རྨི་ལམ་ངན་པ་དང་། བལྟས་ངན་པ་ཐམས་ཅད་གཞིལ་བ་དང་། འབྲུ་དང་། སྨན་དང་། མེ་ཏོག་དང་། འབྲས་བུ་དང་། བཅུད་ཐམས་ཅད་ཀྱིས་སེམས་ཅན་ཉེ་བར་འཚོ་བར་བགྱི་བ་དང་། རྒྱལ་རིགས་དང་། 
བྲམ་ཟེ་དང་། དམངས་རིགས་དང་། རྗེ་འུ་རིགས་རྣམས་དགེ་བ་སྤྱོད་པ་ལ་གཟུད་པ་དང་། བྱང་ཆུབ་ཀྱི་སེམས་རབ་ཏུ་བསྐྱེད་པ་དང་། ཕ་རོལ་ཏུ་ཕྱིན་པ་རྣམས་ལ་གཟུད་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་
ཐབས་ཤེས་པ་ལ་མཁས་པ་དང་། དྲན་པ་དང་། བློ་གྲོས་དང་། རྟོག་པ་དང་། མོས་པ་དང་། དཔའ་བ་དང་། བརྟེན་པ་དང་། སྤོབས་པ་རྣམ་པར་འཕེལ་བར་བགྱི་བ་དང་། དབང་བསྐུར་བའི་སར་དབུགས་དབྱུང་བ་ལ་འཛུད་ཅིང་ཡེ་ཤེས་ཀྱི་ཕ་རོལ་དུ་
འགྲོ་བར་བགྱི་བའི་སླད་དུ་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་གིས་ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་པ་ཞེས་བགྱི་བའི་གཟུངས་ཕྱག་རྒྱ་དང་ཚིག་རབ་ཏུ་དབྱེ་
བ་ལ་འཇུག་པ་ལུང་བསྟན་པའི་ཆོས་ཀྱི་རྣམ་གྲངས་འདི་བཤད་ཅིང་བྱིན་གྱིས་བརླབས་ཏེ། གཅིག་ལ་གཅིག་དགྱེས་པ་དེས་འདི་ལྟར་སངས་རྒྱས་བཅོམ་ལྡན་འདས་ད་ལྟར་ཕྱོགས་བཅུ་ན་བཞུགས་ཤིང་འཚོ་ལ་གཞེས་པ་དག་སངས་རྒྱས་ཀྱི་ཞིང་སྙིགས་མ་ལྔ་
དང་ལྡན་པ་འདིར་དྲི་བའི་ཕྱིར་གཤེགས་ཏེ་བཞུགས་པ་དེ་དག་ཐམས་ཅད་ཀྱིས་སངས་རྒྱས་ཀྱི་ཞིང་འདི་བསྲུང་བའི་སླད་དུ་ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་པ་ཞེས་བགྱི་བའི་གཟུངས་ཕྱག་རྒྱ་དང་ཚིག་རབ་ཏུ་དབྱེ་བ་ལ་འཇུག་པ་
<pb id="51.260a"/>
ལུང་བསྟན་པའི་ཆོས་ཀྱི་རྣམ་གྲངས་འདི་དམ་པའི་ཆོས་ཀྱི་ཚུལ་ཡུན་རིང་དུ་གནས་པ་བགྱི་བ་དང་། བདུད་ཀྱི་ཡུལ་ཀྱི་སྟོབས་ཐམས་ཅད་རབ་ཏུ་གཞོམ་པ་དང་། ཇི་ལྟར་གོང་དུ་རྒྱས་པར་བརྗོད་པ་བཞིན་དུ་སྒྲིབ་པ་མེད་པའི་ཡེ་ཤེས་ཀྱི་ཕ་རོལ་དུ་འགྲོ་བར་
བགྱི་བའི་སླད་དུ་བདག་གིས་གསོལ་བ་བཏབ་པ་ལ་ཐུགས་བརྩེ་བར་མཛད་དེ། གང་སངས་རྒྱས་ཀྱི་ཞིང་འདིར་དམ་པའི་ཆོས་ཀྱི་ཚུལ་ཡུན་རིང་དུ་གནས་ཤིང་ཕས་ཀྱིས་རྒོལ་བ་ཐམས་ཅད་ཀྱིས་མི་ཚུགས་པ་དང་། མི་འཇིགས་པའི་ཆོས་ཅན་དུ་
འགྱུར་བ་དང་། དཀོན་མཆོག་གསུམ་གྱི་རིགས་རྒྱུན་མི་འཆད་པ་དང་། ཆོས་ཀྱི་བཅུད་ཀྱིས་སེམས་ཅན་ཐམས་ཅད་ཉེ་བར་འཚོ་བར་བགྱི་བའི་སླད་དུ་ལེགས་པར་བཤད་དུ་གསོལ། བྱིན་གྱིས་བརླབ་དུ་གསོལ། བཤད་ནས་ཀྱང་ཕན་ཚུན་
རྗེས་སུ་དགྱེས་པར་མཛད་དུ་གསོལ། དེ་ནས་སངས་རྒྱས་བཅོམ་ལྡན་འདས་དེ་དག་གིས་འདི་སྐད་ཅེས་གསུངས་སོ། །དེ་བཞིན་དུ་བདག་ཅག་གིས་སངས་རྒྱས་ཀྱི་ཞིང་འདིར་སངས་རྒྱས་ཀྱི་མཛད་པ་ལགས་ཀྱང་བགྱི་སྟེ། ཆོས་ཀྱི་ཚུལ་ཡུན་རིང་
དུ་གནས་པར་བགྱི་བ་དང་། བདུད་ཀྱི་ཡུལ་གྱི་སྟོབས་ཐམས་ཅད་རབ་ཏུ་གཞོམ་པ་ནས་སྒྲིབ་པ་མེད་པའི་ཡེ་ཤེས་ཀྱི་ཕ་རོལ་ཏུ་འགྲོ་བར་བགྱི་བའི་བར་གྱི་སླད་དུ་བྱིན་ཀྱིས་བརླབ་ཅིང་ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་
པ་ཞེས་བྱ་བའི་གཟུངས་ཕྱག་རྒྱ་དང་ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་པའི་ཆོས་ཀྱི་རྣམ་གྲངས་འདི་བཤད་ཀྱིས་གང་སུ་དག་སངས་རྒྱས་ཀྱི་ཞིང་འདིར་གཏོགས་པའི་སེམས་ཅན་ཐམས་ཅད་ཉོན་ཅིག །འདི་ལྟ་སྟེ། ཨྃ་ཀ་ར། ཨོྃ་ཀ་ར། བྷྃ་ཀ་ར། 
པྲ་བྷྃ་ཀ་ར། བྷ་ཡ་མི་ཧ། མི་ཏྲ་མ་བྷ་སེ། ཨ་ཁེ་ཨ་ཁ་ཨྃ་བ་རེ། དོ་མེ་དོ་མད་ཏེ། ཀེ་བད་ཊེ། ཀེ་ཡུ་རེ། ས་མ་བ་ཧ་ནེ། ས་མན་ཏ་བྷ་དྲེ། དྷརྨེ་དྷརྨེ་དྷརྨ་ཀེ། ཛ་ཕ་ལེ། མི་ཏྲ་ཨ་ནུ་ཕ་ལེ། ཕ་ལ་བ་ཏེ། ག་ཎེ་ག་ཎེ་བ་རན་ཏེ། ཧི་ལི་ཧི་ལི། ཧི་ལི་ཧི་ལི་ཀེ། 
ཛམ་བྷ་བ་ཏེ། ཊ་ཀ་ཊེ། ཊ་ཀ་བ་རཱན་ཏེ། ཧི་རིན་ཏེ། ཤི་རིན་ཏེ། བིན་དུ་བ་ཏེ། གོ་བྷ་ཧེ། ཛུ་རེ་མི་ཏྲ། ཛུ་རེ་ཛུ་ཤེ། ཨ་གྲེ་ཨ་བ་མེ། ས་སྱ་ཏ་ཐཱ་ཏཱ་ན། ཧུ་ལུ་ཧི་ལེ་ཙན་དྲེ། ས་མ་དྷི། མེ་དྷརྨ། ཀུ་ཙུ་རུ། མུ་ཙུ་རུ། ཨ་ཙིད་ཏྲ། ཙི་ལི་ཙི་ལི་ལི། ཙ་བ་ཧ། 
<pb id="51.260b"/>
ཙུ་ལུ་ཙུ་ལུ། མེ་ཏྲ་བ་ཧ། ཀུ་ལུ་ཀུ་ལུ། ས་ར་ས་ར། ཀུ་ཊུ་ཀུ་ཊུ། མ་ཧཱ་ས་ར་ས་ར། ཏུ་ཊུ་ཏུ་ཊུ། མ་ཧཱ་སཏྱ་ཧྲྀ་ད་ཡ། པུཥྤེ་སུ་པུཥྤེ། དྷུ་མ་པ་རི་ཧ་རེ། ཨ་བྷ་ཡེ། རུ་ཙི་ནེ་ཀ་རཀྵེ། ཨཱ་ཡ་མ་སྟུ། བི་བ་ཧ་ཏི་ཏི་ལ། མ་མ་ལེ། ཕ་ཤྭ་ཁ་ཤི་ཤི་ར་ཤི་ཤི་ར། ལོ་ཀ་བི་ནཱ་ཡ་ཀ་
བཛྲེ་བཛྲེ་དྷ་རེ་བཛྲེ་བ་ཏེ། བཛྲེ་མ་ཏེ། བཛྲེ་ད་དེ། ཙཀྲ་བཛྲེ། ཙཀྲེ་ཙ་བ་ཏེ། དྷ་རེ་དྷ་རེ། བྷ་རེ་བྷ་རེ། པཱུ་རེ་ཊ་རེ། ཧུ་ཧུ་རེ། བྷྃ་ག་བྃ་བ་རེ། ཤ་ར་ཤ་ཙ་ཙི་ལི་ཙུ་རུ་པུ་རེ། མཎ་ཌ་ན་ལ། མཎ་ཌ་ནེ། ག་ག་ར་ཎེ། མུ་ཏྲ་ཏེ་ནེ། སརྦ་མཱུ་ཧ་ནེ། དྷི་དྷི་ར་ཡ་ནི། མ་ཁི་ཤ་ར་ལ་
ཡ་ནི་རྀ་ཥ་ནི་ཛ་ནི་དྷེ་བ་བ་ཙི། ཙཎ་ཌ་ལ་སེ་མེ། སརྦ་སསྱ་ཨ་དྷིཥྛཱ་ན། ཨ་ཙི་ན་དྱན་ཏུ་མ་ཧཱ་ནཱྃ། ནི་ནི་པཱ་ལ་རི་ཏ། ཨོ་ཙོ་གྲེ། བི་ཙི་ནི། བ་ན་ར་ཧ། བུ་བུ་རེ། གུ་རུ་གུ་རུ། མུ་རུ་མུ་རུ། ཧི་ལི་ཧི་ལི། ཧ་ར་ཧ་ར། ཀ་ཀ་ནཱ་ཏ་བ་ཧ་ཧི་ཧི་ཏ་མ། ཨ་ཡུར་ཧ་ན་ཀཎ་ཌ་ཛྭ་ལ། 
བྷ་སེ་ག་ད་ནེ། ཨ་ཏ་ཧ་ནི། མརྒ་ཨ་བྷི་རི་ཧ་ནི། ཕ་ལ་ས་ཏྱེ། ཨ་རོ་ཥ་བ་ཏི། ཧི་ལི་ཧི་ལི། ཡ་ཐ་བ་ཛ་ཡ་སྭ་ཀྲ་ཡ་ཐ་བ་ར་ཎ་ཙ་ཧྲི་ད་ཡ་བ་ཧ་ས་ཏྱ་པ་རི་བྷཱ་བ། མརྒ་ཨ་བྷི་རོ་ཧ་ཎེ། ཨ་ཙ་ལ་བུད་དྷི་ད་ད་པྲ་ཙ་ལ་པ་ཙ་ཡ། པིཎ་ཌ་ཧྲི་ད་ཡ། ཙན་དྲ་ཙ་ར་ཧ། ཨ་ཙ་ལེ་ཤོ་དྷ་ནི། 
པྲ་ཀྲི་ནི་མརྒེ། ཨི་ལི་ཨི་ལི་ལེ་པྲ་བྷེ་ས་ར་པྲ་ཏེ་སརྦ་ཏྲ་ཐཱ་ཏ། སཏྱ་ཨ་ནུ་ག་ཏེ། ཨ་ན་བ་ར་ཎ་བྲ་ཏེ་ཨ་ལ་ཐ་ཨྃ་གུ་རེ་ཤ་མི་ནི་མི་བྲ་ཧྨ་པ་ཡོ་ཧ། ཨ་ཧི་ཏི། ཨ་བྷ་ཧི། ནི་བ་ར་ཡ་བ། ཨ་ཙི་ར་མརྒ། ལ་ན་ལརྒུ་ས་རེ། ཏྲི་རན་ན་བང་ཤ་དྷརྨ་ཀཱ་ཡ། ཛ་ལ་ཙྪན་དྲེ། ས་མུ་དྲ་བ་ཏི། མ་ཧཱ་ད་བྷཱུ་ཏ་བྱ་ཡ། 
སུ་མུ་དྲ་བེ་ག་བ་དྷ་ར་ཎི། མུ་དྲེ་ཎ། མུ་ཁི་མུ་དྲ། སུ་ར་པྲ་ཏི་སམ་བི་ད་ཏ། ས་མུ་དྲ། ཨ་བརྟ་ནི། སྃ་མོ་ཧ། སྐར་བིདྱུ་ཏ་ར་སེ་ཀྵི་ཏི། མུ་དྲི་ཏོ་སི། ཡེ་ཀེ་ཙིད་པྲ་ཏི་བྷི་བ་ཧ། བ་ཧ་བ་ཧ་བ་ཧ། ཀི་ཊ་ཀ་བ་ཊ། ཤེ་ལ་པྲ་ཏཱི་ཏྱ་ཧྲ་ད་ཡ་ན་མུ་དྲི་ཏཱ་དྷ་ར་ཎི་ན། དྷ་ར་དྷ་ར་དྷ་ར། 
དཱ་ན་ཏི་ལ་ཧུ་ཀྵ་སརྦ་དྲི་ད་ཡ། མུ་ཏྲི་ཏོ་སི་ཛུ་ད་དུ་ཛ་བ་ད་ཏ། ཛ་ཁ་བ་ཏ། སུ་མ་ཏི་པ་ཏི། མ་ཧཱ་ཨད་བྷཱུ་ཏ་མུ་དྲི་ཏ། ཡི་གེ་ཙིད། ཥ་ཌ་ཡ་ཏ་ན་ནི་ཤྲི་ཏ་བྷུ་ཏ། ཨི་ན་མི་ནེ་ས་ཙ་ནེ། གོ་ཥ་ས་ཙ་ནེ། མུ་ཏྲི་ཏྲ། ཨཱརྱ་ཨ་དྷིཥྛཱ་ན་བྷ་བ་ཐཱ་ན། ནྱ་ཐ་མ་ཧཱ་པུ་མ་ནྱེ་ས་མུ་ཙྪ་ཡ། ཨ་བ་ཏཱ་ར་
མ་ཧཱ་ཀཱ་རུ་ཎ་ཡ། མུ་ཏྲི་ཏ་སརྦ་སྃ་མྱག་པྲ་ཏི་བད་ཙི་ར་དྷ་དྲ་ན་ཛྭ་ལ་ཏུ་དྷརྨ་ནེ། ཏྲི་སརྦེ་མུ་ནི་བྷི་ཥ་བྷྲ། མ་ཧཱ་ཀཱ་རུ་ཎ། ས་མཱ་དྷི། ཛྙཱ་ན་ལ་བྷ་བ་ལེ། ན་མཻ་ཏྲི་ཏ་ག་ཨ་བྷི་བིརྱ་བ་ལེ་ན་ཨ་དྷིཥྛཱ་ཏ། སརྦ་བྷཱུ་ཏ་ཨ་པ་ཙ་ཡཱ་ཡ་སྭཱཧཱ། 
<pb id="51.261a"/>
དེ་ནས་དེའི་ཚེ་སངས་རྒྱས་ཀྱི་ཞིང་ཐམས་ཅད་དུ་གཏོགས་པའི་སེམས་ཅན་ཐམས་ཅད་འདི་སྐད་ཅེས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །ཕྱག་འཚལ་ལོ། །སངས་རྒྱས་ཐམས་ཅད་ལ་ཕྱག་འཚལ་
ལོ། །ཞེས་ལན་གསུམ་སྨྲས་ནས་འདི་སྐད་ཅེས་ཀྱང་སྨྲས་སོ། །ཀྱེ་མའོ་ཐུབ་པ་འདུས་པ་ངོ་མཚར་ཆེའོ། །ཀྱེ་མའོ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང་། ཉན་ཐོས་ཆེན་པོ་རྣམས་འདུས་པ་ངོ་མཚར་ཆེ་འོ། །
ཀྱེ་མའོ་ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི་ཆོས་ཀྱི་སྙིང་པོས་ལུས་འཇོམས་པ་ཞེས་བྱ་བའི་གཟུངས་ཕྱག་རྒྱ་དང་ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་པའི་ཆོས་ཀྱི་རྣམ་གྲངས་སྟོན་པའི་བསྟན་པ་ཐམས་ཅད་ཀྱི་ཚུལ་གྱི་དཀོན་མཆོག་གསུམ་
གྱི་རིགས་ཀྱི་བྱིན་གྱི་བརླབས་སྟོན་པ། བདུད་ཀྱི་ཡུལ་གྱི་སྟོབས་རྣམ་པར་འཇོམས་པ། བདུད་ཀྱི་ཞགས་པ་ཀུན་གཅོད་པ། དགྲ་ཐམས་ཅད་ཚར་གཅོད་པ། ཆོས་ཀྱི་རྒྱལ་མཚན་བསྒྲེང་བ། ཆོས་ཀྱི་ཕྱོགས་བསྲུང་བ་འདི་ནི་ངོ་མཚར་རྨད་དུ་བྱུང་བ་སྔོན་
མ་ཐོས་པ་སྟེ། སངས་རྒྱས་ཀྱི་ཡུལ་མཐའ་དག་ཡོངས་སུ་རྗོགས་པར་བྱ་བ་དང་། སེམས་ཅན་ཐམས་ཅད་ཀྱིས་སྙིང་པོ་དང་། ཕྱག་རྒྱ་དང་། འབྱུང་བ་ཆེན་པོ་ཐམས་ཅད་དང་། འདུ་བྱེད་དང་། སྐྱེ་མཆེད་དྲུག་ཡོངས་སུ་སྦྱང་བར་བྱ་བ་ནས་
སེམས་ཅན་ཐམས་ཅད་བླ་ན་མེད་པའི་མྱ་ངན་ལས་འདས་པ་ཐོབ་པར་བྱ་བའི་བར་གྱི་ཕྱིར་ད་ལྟར་སངས་རྒྱས་བཅོམ་ལྡན་འདས་ཐམས་ཅད་ཀྱིས་ཕྱག་རྒྱ་དང་ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་པའི་གཟུངས་ཀྱི་ཆོས་ཀྱི་རྣམ་གྲངས་འདི་བཤད་དོ། །
གཟུངས་ལུང་བསྟན་པ་འདི་བཤད་པ་ན་བྱང་ཆུབ་སེམས་དཔའ་སེམས་དཔའ་ཆེན་པོ་གང་གཱའི་ཀླུང་སུམ་བཅུ་རྩ་དྲུག་གི་བྱེ་མ་སྙེད་དག་གཟུངས་མངོན་པར་བསྒྲུབ་པའི་ཏིང་ངེ་འཛིན་དང་བཟོད་པ་ཐོབ་པར་གྱུར་ཏོ། །ཡང་དེའི་ཚེ་ཟླ་འོད་གཞོན་ནུར་གྱུར་པ་སྟན་ལས་ལངས་
ནས་ཐལ་མོ་སྦྱར་ཏེ་ཀུན་དུ་རྣམ་པར་བལྟས་ནས་སངས་རྒྱས་ཀྱི་བྱིན་གྱིས་བརླབས་དང་། རང་གི་རྫུ་འཕྲུལ་གྱི་སྟོབས་ཀྱི་མཐུས་སངས་རྒྱས་ཀྱི་ཞིང་འདིར་ཐམས་ཅད་དབྱངས་ཀྱིས་བཀང་སྟེ་འདི་སྐད་ཅེས་སྨྲས་སོ། །རྒྱལ་བ་ཟླ་བ་རྣམས་ཀྱི་འཁོར། །
<pb id="51.261b"/>
འདི་འདྲ་བ་ནི་རྙེད་པར་དཀའ། །བྱང་ཆུབ་སེམས་དཔའ་བརྟུལ་ཞུགས་ཆེ། །མཁས་པ་འདི་ནི་རྙེད་པར་དཀའ། །གང་འདི་ཐུགས་རྗེ་ལྡན་པ་ཡི། །མགོན་པོས་ཆོས་ཚུལ་བྱིན་བརླབས་པ། །ཕྱག་རྒྱ་འདི་འདྲ་ཐོས་པ་ཡང་། །མཆོག་ཏུ་
རྙེད་པར་དཀའ་བའོ། །བདུད་ཀྱི་ཕྱོགས་རྣམས་ཐམས་ཅད་དང་། །དགྲ་རྣམས་ཀྱང་ནི་ཕམ་བྱེད་པ། །དཀོན་མཆོག་གསུམ་རྒྱུན་མི་འཆད་པ། །རྫོགས་སངས་རྒྱས་ཀྱིས་བྱིན་གྱིས་བརླབས། །སྒྲིབ་པ་ཐམས་ཅད་
བསལ་བའི་ཕྱིར། །བཟོད་དང་དེས་པ་རབ་འཕེལ་བ། །སེམས་ཅན་རྣམས་ཀྱང་འདུན་བྱེད་པ། །རྒྱལ་པོ་དང་ནི་ཡུལ་འཁོར་སྐྱོང་། །འདི་ན་ངན་བྱས་ཟློག་བྱེད་པ། །ལྟ་བ་ངན་པ་རབ་འགོག་པ། །བྱང་ཆུབ་སེམས་
དཔའ་དབུགས་འབྱིན་པ། །བྱང་ཆུབ་ལམ་ཡང་རབ་སྟོན་པ། །ཕ་རོལ་ཕྱིན་པ་འཕེལ་བྱེད་པ། །བཟང་པོར་སྤྱོད་པ་རྫོགས་བྱེད་པ། །ཐབས་དང་ཡེ་ཤེས་སྤོབས་པ་རྣམས། །འཕེལ་བར་བྱ་ཕྱིར་
བྱིན་གྱིས་བརླབས། །དཀར་པོའི་ཕྱོགས་ནི་བསྡུད་བྱེད་པ། །གཟུངས་འདི་གཞན་གྱིས་མི་ཐུབ་པ། །བྱང་ཆུབ་ལམ་ལས་མི་གཡོ་བ། །ཆོས་ཀྱི་དབང་རྣམས་འབར་བྱེད་པའི། །གཟུངས་ལ་ཡིད་གཉིས་
ཐམས་ཅད་ནི། །བསལ་ནས་ལྷག་པར་མོས་པར་བྱོས། །གང་གིས་བྱང་ཆུབ་འགྲུབ་འགྱུར་བ། །འདི་ནི་རྫོགས་པའི་ལམ་ཡིན་ནོ། །ཆོས་སྨྲ་རྣམས་ནི་བསྲུང་བ་དང་། །ཉན་པ་མངོན་པར་འཕེལ་བྱའི་ཕྱིར། །
གཞན་གྱིས་མི་ཐུབ་པ་ཡི་གཟུངས། །བདག་གིས་ད་ཡང་བཤད་པར་བྱ། །སྒྲིབ་པ་མེད་པ་འགྲུབ་པ་དང་། །སེམས་ཅན་རྣམས་ཀྱི་ཕན་འཕེལ་ཕྱིར། །བྱང་ཆུབ་སེམས་དཔའ་གྲགས་ཆེན་པོ། །སུ་དག་འདི་ལ་དད་པ་
འབུལ། །ཡང་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་གཞོན་ནུར་གྱུར་པ་གང་གཱའི་ཀླུང་གི་བྱེ་མ་སྙེད་ཀྱིས་མགྲིན་གཅིག་ཏུ་འདི་སྐད་ཅེས་སྨྲས་སོ། །བདག་ཅག་ཀྱང་གཟུངས་འདི་ལ་དད་པ་འབུལ་བྱིན་གྱིས་རློབ་བོ། །
<pb id="51.262a"/>
རིགས་ཀྱི་བུ་འམ་རིགས་ཀྱི་བུ་མོ་འམ། དགེ་སློང་ངམ། དགེ་སློང་མ་འམ། དགེ་བསྙེན་ནམ། དགེ་བསྙེན་མ་གང་ལ་ལ་ཞིག་གིས་ཁྲུས་བྱས་ཏེ། གོས་གཙང་མ་བགོས་ལ་མེ་ཏོག་སྣ་ཚོགས་བཀྲམ་པ། སྤོས་སྣ་ཚོགས་ཀྱིས་རབ་ཏུ་
བདུག་པ། རོ་བྲོ་བ་སྣ་ཚོགས་ཀྱིས་ཡོངས་སུ་བསྐོར་བ། རས་དང་རྒྱན་དང་རས་བཅོས་བུ་སྣ་ཚོགས་བཏིང་བ། གདུགས་དང་། རྒྱལ་མཚན་དང་། བ་དན་བསྒྲེང་བས་ཤིན་ཏུ་བརྒྱན་པའི་འཁོར་གྱི་ཁྱམས་སུ་སེང་གེའི་ཁྲི་རེག་ན་འཇམ་པ་ལ་འདུག་སྟེ་གཟུངས་
འདི་ཡང་དག་པར་བཤད་ན་སུ་ཡང་དེའི་སེམས་འཁྲུག་པ་འམ། ཁམས་འཁྲུག་པ་འམ། ལུས་འཁྲུག་པ་འམ། ཡིད་འཁྲུག་པར་མི་བྱེད་དོ། །དེའི་ལུས་ལ་སུ་ཡང་དབུགས་མི་གཏོང་ངོ་། །གླད་པ་ན་བར་བྱེད་མི་ནུས་སོ། །མིག་ན་བ་དང་། ལྕེ་ན་བ་དང་། 
སོ་ན་བ་དང་། རུས་པ་ན་བ་དང་། མགུལ་པ་ན་བ་དང་། དཔུང་པ་ན་བ་དང་། རྒྱབ་ན་བ་དང་། རྒྱུ་མ་ན་བ་དང་། ལྟོ་ན་བ་དང་། ཆུ་སོ་ན་བ་དང་། བརླ་ན་བ་དང་། བྱིན་པ་ན་བར་བྱེད་སུས་ཀྱང་མི་ནུས་ཏེ། དེ་ནི་གནས་མེད་དོ། །དེའི་སྐད་འགག་པར་ཡང་མི་འགྱུར་རོ། །ཆོས་སྨྲ་
བ་དེ་སྔོན་གྱི་མི་དགེ་བའི་ལས་ཀྱིས་ཁམས་འཁྲུག་པ་འམ། སྐད་འགགས་པར་གྱུར་ན་ཡང་དེས་གཟུངས་འདི་ཀླགས་ན་ཐམས་ཅད་མ་ལུས་པར་ཞི་བར་འགྱུར་ཏེ། ལས་ཡོངས་སུ་བྱང་ནས་བདེ་བར་འགྱུར་རོ། །ཆོས་ཉན་པ་གང་དག་དེར་འདུ་བར་འགྱུར་
བ་དེ་དག་ལ་ཡང་སུ་ཡང་ཁམས་འཁྲུག་པ་འམ། སྐད་འགགས་པར་བྱེད་པར་མི་འགྱུར་རོ། །གང་དག་དེ་ན་གཟུངས་འདི་ཉན་པ་དེ་དག་ཀྱང་མི་དགེ་བའི་ལས་ཀྱིས་ཡུན་རིང་པོར་ན་བ་དང་། ཁམས་འཁྲུག་པ་དང་། སྐད་འགགས་པ་དེ་ཐམས་ཅད་ཡོངས་
སུ་བྱང་བར་འགྱུར་རོ། །དེ་ནས་ཟླ་འོད་གཞོན་ནུར་གྱུར་པས་སངས་རྒྱས་བཅོམ་ལྡན་འདས་བྱང་ཆུབ་སེམས་དཔའི་འཁོར་ཅན་གང་གཱའི་ཀླུང་གི་བྱེ་མ་སྙེད་དེ་དག་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ། །སངས་རྒྱས་བཅོམ་
ལྡན་འདས་རྣམས་བདག་ལ་དགོངས་སུ་གསོལ་གཟུངས་འདི་ལ་དད་པ་སྩལ་དུ་གསོལ། འདི་ལྟ་སྟེ། ཁ་ཤན་ཏེ། ཨ་ས་མཱ་རོ་བེ་མཻ་ཏྲེ་སོ་མ་བ་ཏེ། ཨེ་ཧི་ན་བ་ཀུན་ཛ་བེ། ན་བ་ཀུན་ཛ་བེ། མཱུ་ལ་ཤོ་དྷ་ནེ། བ་ཧ་ཁ། བ་ཧ་ཁ། མཱ་ར་ཕ་ཏ་ཐཱ་ཏཱ་བ་རི་ཚེ་ད་བ་ཧ་ས་བ་ཧ་ས། 
<pb id="51.262b"/>
ཨ་མུ་ལ། ཨ་ཙ་ལེ། ཙ་ཙ་ལེ། པྲ་ཙ་ལ། དྷི་དྷ་ལེ། ཨེ་ཀ་ན་ཡ་ས་པ་རི་ཚེ་དེ། ཙཎ་ཌི་ཎ་བོ་ར་ས་ཏྲི་ནེ། ཁ་ག་སུ་ར་ཏི་ཎེ། བྷུ་ཏཱ་ཀོ་ཊི་པ་རི་ཚེ་དེ། ཛ་ལ་ཁ། ཛ་ལ་ཁ་བ་ཡེ། ཛ་ལ་ནཱ་མ་ཁ་ཤ་ཁ་ཀ་ཀ་ཁ་ཧ་ཧ་ཧ་ཧ་ཧུ་ཧུ་ཧུ་སྤར་ཥ་བེ་ད་ན་བ་རི་ཚེ་ད་ན། ཨ་མ་མཱ་ནུ་མ་མ་ཁྱ་མ་མ་ས་མུ་
དྲ། མུ་དྲ་བ། ཁ་སྃ་སྐར་ཎ་མ་པ་རི་ཚེ་ད་ཎ། བོ་དྷི་ས་ཏྭ་ཀྵཱ་ཏི་བི་མ་མ་ཧཱ་བི་མ་བྷུ་ཏཱ་ཀོ་ཊི་ཨ་ཀ་ཤ་ཤཱ་ས་པ་རི་ཚེ་ད་སྭཱཧཱ། ཡང་དེའི་ཚེ་སངས་རྒྱས་ཀྱི་ཞིང་དེ་དག་ཐམས་ཅད་དུ་གཏོགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དང་། ཉན་ཐོས་ཆེན་
པོ་དེ་དག་དང་། བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོའི་དབང་པོ་དེ་དག་དང་། སེམས་ཅན་གཟི་
བརྗིད་ཆེ་བ་གཟི་བརྗིད་ཆེ་བ་དེ་དག་ཐམས་ཅད་ཀྱང་ལེགས་སོ་ཞེས་བྱ་བ་བྱིན་ནོ། །སངས་རྒྱས་བཅོམ་ལྡན་འདས་དེ་དག་གིས་ཀྱང་འདི་སླད་དུ་ཀྱེ་མ་གཟུངས་འདི་ནི་སྟོབས་ཆེ་བ་དྲག་ཤུལ་དང་ལྡན་པ་སྟེ། དགྲ་ཐམས་ཅད་བཟློག་པ། 
འཇིགས་པ་དང་། ནད་དང་། རྨི་ལམ་ངན་པ་དང་། ལྟས་ངན་པ་ཐམས་ཅད་ལས་ཡོངས་སུ་ཐར་བར་བྱེད་པ་ནས་བསྒྲིབ་པ་མེད་པའི་ཡེ་ཤེས་དང་། བསོད་ནམས་དང་། ཡེ་ཤེས་ཆེན་པོ་བསགས་པ། བླ་ན་
མེད་པའི་ཡེ་ཤེས་ཀྱི་རྒྱུ་འཐུན་པའི་བར་གྱི་གཟུངས་འདི་བཤད་དོ། །ཞེས་བཀའ་སྩལ་ཏོ། །ཡང་དེའི་ཚེ་ཚངས་པ་ཕུན་སུམ་ཚོགས་པའི་དབང་ཕྱུག་ཅེས་བྱ་བ་ཁ་དོག་བཟང་པོ་རྒྱས་པ་མཆོག་དང་ལྡན་པ། ལྷའི་ལས་འདས་པའི་གོས་དང་། 
སྤུད་པ་དང་། རྒྱན་དང་། མེ་ཏོག་དང་། སྤོས་དང་། ཕྲེང་བ་དང་། བྱུག་པ་དང་། རྒྱན་ཆེན་པོ་མཆོག་རྣམས་ཀྱིས་ལུས་བརྒྱན་ནས་བུད་མེད་ཀྱི་གཟུགས་སུ་བསྒྱུར་ཏེ། ཚངས་པ་ཆེན་པོའི་སྟོབས་ཀྱི་ཡུལ་
བཀོད་པའི་བྱིན་གྱིས་བརླབས་ཀྱིས་བཅོམ་ལྡན་འདས་དེ་བཞིན་གཤེགས་པ་ཚེ་དཔག་མེད་ཀྱི་སྤྱན་སྔར་འདུག་གོ། །དེ་ནས་ཚངས་པ་ཆེན་པོ་ཕུན་སུམ་ཚོགས་པའི་དབང་ཕྱུག་སྟན་ལས་ལངས་ནས། ཐལ་མོ་སྦྱར་ཏེ་ཕྱག་འཚལ་ནས་འདི་སྐད་
<pb id="51.263a"/>
ཅེས་གསོལ་ཏོ། །སངས་རྒྱས་བཅོམ་ལྡན་འདས་རྣམས་ཀྱིས་གང་བདག་གིས། སངས་རྒྱས་ཀྱི་ཞིང་མ་ལུས་པ་འདིར་དབྱངས་ཀྱིས་གོ་བར་བགྱི་བ་ལ་དེར་བདག་ལ་བགེགས་ཅུང་ཟད་ཀྱང་མི་འབྱུང་བར་དབྱངས་ཀྱི་དཀྱིལ་འཁོར་གྱི་ཚིག་
བརྗོད་པ་རྣམ་པར་གདོན་མི་འཚལ་བ་བསྟན་པར་བདག་ལ་བྱིན་གྱིས་བརླབ་ཏུ་གསོལ། བདག་གིས་ད་ལྟར་ཆོས་སྨྲ་བ་རྣམས་དང་། ཆོས་ཉན་པ་རྣམས་ཀྱི་སླད་དུ་འདི་འདྲ་བའི་གསང་སྔགས་ཀྱི་ཚིག་བསྲུང་བ་བཤད་པར་བགྱི་སྟེ། ཅི་ནས་སླད་མའི་
དུས་ན་བདུད་དམ། བདུད་ཀྱི་འཁོར་ཏམ། ལྷ་འམ། ཀླུ་འམ། ཀླུ་མོ་འམ། ཀླུ་རྒན་པོ་འམ། ཀླུ་རྒན་མོ་འམ། ཀླུའི་འཁོར་ཏམ། ཀླུའི་འཁོར་མོ་འམ། ཀླུའི་བུ་ཕོ་འམ། ཀླུའི་བུ་མོ་འམ། དེ་བཞིན་དུ་རྒྱས་པར་བགྱི་སྟེ། 
ཤ་ཟ་འམ། ཤ་ཟ་མོ་འམ། ཤ་ཟ་རྒན་པོ་འམ། ཤ་ཟ་རྒན་མོ་འམ། ཤ་ཟའི་འཁོར་ཏམ། ཤ་ཟའི་འཁོར་མོ་འམ། ཤ་ཟའི་བུ་འམ། ཤ་ཟའི་བུ་མོ་འམ། མི་འམ་མི་མ་ལགས་པའི་བར་གང་ལ་ལ་ཆོས་སྨྲ་བ་རྣམས་དང་། ཆོས་ཉན་
པ་རྣམས་ལ་གླགས་ལྟ་བ་འམ། སྐབས་ཚོལ་བའི་དགྲ་ཕྱིར་རྒོལ་བ་ཞིག་མཆིས་ཏེ། ཐ་ན་ཆོས་སྨྲ་བ་འམ། ཆོས་ཉན་པ་རྣམས་ཀྱི་སྤུའི་ཁུང་བུ་གཅིག་ཙམ་ལ་ཡང་འཚེ་བ་འམ། གནོད་པར་བགྱིད་དམ། འཇིག་པར་བགྱིད་དམ། མདངས་
འཕྲོག་གམ། ལུས་ལ་དབུགས་ཆེན་པོ་གཏོང་ངམ། ཐ་ན་སྐད་ཅིག་གཅིག་ཙམ་ཡང་སྡང་བའི་སེམས་ཀྱིས་བལྟ་ན། བདག་གིས་བདུད་ནས་མི་དང་མི་མ་ལགས་པའི་བར་དེ་དག་བཟློགས་པ་དང་། ཆད་པས་གཅད་པ་དང་། ཚར་གཅད་པ་
དང་། རྨུགས་པ་དང་། རེངས་པ་དང་། རྨོངས་པར་བགྱི། བྲི་རྩལ་བར་བགྱི་ན། སངས་རྒྱས་བཅོམ་ལྡན་འདས་རྣམས་ཀྱིས་གང་བདག་གིས། སངས་རྒྱས་ཀྱི་ཞིང་མ་ལུས་པ་འདི་དབྱངས་ཀྱིས་གང་བར་བགྱི་བར་དབྱངས་ཀྱི་དཀྱིལ་འཁོར་
གྱི་ཚིག་བརྗོད་པ་བྱིན་ཀྱིས་བརླབ་ཏུ་གསོལ། །འདི་ལ་སུ་ཞིག་བདག་གི་གྲོགས་སུ་འགྱུར། དེ་ནས་སངས་རྒྱས་བཅོམ་ལྡན་འདས་དེ་དག་གིས་ཅང་མི་གསུང་བར་གྱུར་པས་གནང་བར་མཛད་དོ། །དེ་ནས་བརྒྱ་བྱིན་གཙུག་པུད་འཛིན་ཅེས་བྱ་བ་འཛམ་
<pb id="51.263b"/>
བུའི་ཆུ་བོའི་གསེར་གྱི་རྒྱན་ཀྱི་འོད་ཀྱིས་ལུས་བརྒྱན་ནས་ཧ་ཅང་ཡང་མི་རིང་བ་ཞིག་ཏུ་འདུག་གོ། །དེ་ནས་བརྒྱ་བྱིན་གཙུག་པུད་འཛིན་གྱིས་ཚངས་པ་ཕུན་སུམ་ཚོགས་པའི་དབང་ཕྱུག་ལ་འདི་སྐད་ཅེས་སྨྲས་སོ། །ཆེ་ཞེ་དེ་བཞིན་གཤེགས་པ་ཚེ་དཔག་
མེད་ཀྱི་སྤྱན་སྔར་མ་འདུག་ཤིག །ཆེ་ཞེ་འདིར་བག་མེད་པར་མ་བྱེད་ཅིག །བཅོམ་ལྡན་འདས་ལ་མ་འཚེ་ཞིག །དེ་ཅིའི་ཕྱིར་ཞེ་ན། བྱིས་པ་རྣམས་ནི་སྤྲོས་ལ་དགའ། །དེ་བཞིན་གཤེགས་ལ་སྤྲོས་མི་མངའ། །དེ་དག་སྐྱེ་འཇིག་མཚན་ཉིད་ཀྱི། །
འདུས་བྱས་དག་ཀྱང་སྟོན་པ་མཛད། །དེ་བཞིན་གཤེགས་པ་ནི་གཟུངས་དང་། ཡི་གེ་དང་། ཚིག་རབ་ཏུ་དབྱེ་བ་ཐམས་ཅད་ཀྱི་དེ་བཞིན་ཉིད་ཀྱི་ཚུལ་བརྙེས་པ་སྟེ། ཆེ་ཞེ་དེ་བཞིན་གཤེགས་པ་ནི་འདི་ལྟ་སྟེ། ནམ་མཁའ་དང་མཉམ་པ་ཉིད་དུ་གཅིག་
པས་དེ་བཞིན་ཉིད་ལ་འགལ་བར་མི་མཛད་དེ། ནམ་མཁའ་ལ་ནི་འདུ་བྱེད་གསུམ་གྱི་འཇིག་པའི་མཚན་ཉིད་སྒྲོ་བཏགས་པ་མེད་དོ། །ཇི་ལྟར་འདུ་བྱེད་གསུམ་ལ་ནམ་མཁའ་མི་རྟོག་ཅིང་རྣམ་པར་མི་རྟོག་པ་དེ་བཞིན་དུ་དེ་བཞིན་གཤེགས་པ་ཡང་འདོད་པའི་
ཡོན་ཏན་ལ་སྤྲོ་བར་མི་མཛད། མི་རྟོག །རྣམ་པར་མི་རྟོག །མི་གནས། མངོན་པར་མི་ཞེན་ཏེ། དེ་བཞིན་དུ་སྲོག་ལ་མ་ཡིན། སྐྱེ་བ་པོ་ལ་མ་ཡིན། གསོ་བ་ལ་མ་ཡིན། སྐྱེས་བུ་ལ་མ་ཡིན། གང་ཟག་ལ་མ་ཡིན། ཕུང་པོ་དང་། 
ཁམས་དང་། སྐྱེ་མཆེད་རྣམས་ལ་ཡང་སྤྲོ་བར་མི་མཛད། མངོན་པར་མི་ཞེན་ན། ཆེ་ཞེ་ཁྱོད་ཀྱིས་ཇི་ལྟར་ན། དེ་བཞིན་གཤེགས་པའི་སྐུ་ལ་སྤྲོ་བར་བྱེད། དེ་བཞིན་གཤེགས་པ་ཚེ་དཔག་མེད་ཀྱིས་བཀའ་སྩལ་པ། ལྷའི་དབང་
པོ་རྟོག་རྟོགས་ཏེ་ཚིག་སྨྲོས་ཤིག །ཁྱོད་ལ་དེས་མི་སྡུག་པའི་འབྲས་བུར་གྱུར་ཏ་རེ། སྐྱེས་བུ་དམ་པ་ཆེན་པོ་འདི་ནི་སངས་རྒྱས་མང་པོ་ལ་ལྷག་པར་བྱ་བ་བྱས་ཤིང་། སངས་རྒྱས་བཅོམ་ལྡན་འདས་རྣམས་ལ་དགེ་བའི་རྩ་བ་བསྐྱེད་པའོ། །སྐྱེས་བུ་
དམ་པ་འདི་ནི་དེ་བཞིན་གཤེགས་པ་ལ་མཆོད་པ་བྱ་བའི་ཕྱིར་ལེགས་པར་བརྒྱན་ནས། བུད་མེད་ཀྱི་ལུས་སུ་མངོན་པར་སྤྲུལ་པ་ཡིན་གྱིས་འདི་ལ་བུད་མེད་ཅེས་ཚིག་ཏུ་མ་བརྗོད་ཅིག །དེ་ནས་བརྒྱ་བྱིན་གཙུག་པུད་འཛིན་གྱིས་ཚངས་པ་ཕུན་སུམ་ཚོགས་པའི་
<pb id="51.264a"/>
དབང་ཕྱུག་ལ་འདི་སྐད་ཅེས་སྨྲས་སོ། །རིགས་ཀྱི་བུ་བདག་ལ་ཐུགས་བརྩེ་བར་དགོངས་ཏེ་བཟོད་པར་གསོལ། འདི་སྐད་སྨྲས་པས་བདག་འབྲས་བུ་མི་སྡུག་པ་ཐོབ་པར་མ་གྱུར་ཅིག །དེ་ནས་བྱང་ཆུབ་སེམས་དཔའ་ལྟད་མོ་ཅན་
གྱིས་གསོལ་པ། བཅོམ་ལྡན་འདས་གལ་ཏེ་བརྒྱ་བྱིན་གྱིས་ཚིག་དེ་སླར་མ་བཤགས་ན། དེའི་འབྲས་བུ་རྣམ་པར་སྨིན་པ་ཇི་ཙམ་ཞིག་ཏུ་འགྱུར། དེ་བཞིན་གཤེགས་པ་ཚེ་དཔག་མེད་ཀྱིས་བཀའ་སྩལ་པ། རིགས་ཀྱི་བུ་གལ་ཏེ་དེས་མ་
གཤེགས་སུ་ཟིན་ན། ཚེ་རབས་བརྒྱད་ཁྲི་བཞི་སྟོང་དུ་འདོད་པའི་མངལ་སྨད་པ་བུད་མེད་ཀྱི་དངོས་པོ་ཡོངས་སུ་བླངས་པར་འགྱུར་རོ། །དེ་བས་ན་རིགས་ཀྱི་བུ་ཅི་ནས་ཀྱང་ངག་གི་ལས་བསྲུང་བར་བྱའོ། །རིགས་ཀྱི་བུ་དེ་བཞིན་གཤེགས་པ་རྣམས་ཀྱིས་
ཁྱོད་ཀྱི་དབྱངས་ཀྱི་དཀྱིལ་འཁོར་གྱི་ཚིག་བརྗོད་པ་བྱིན་གྱི་རླབས་ཀྱིས་ཁྱོད་སྤོབས་པར་གྱིས་ཤིག །དེ་ནས་ཚངས་པ་ཕུན་སུམ་ཚོགས་པའི་དབང་ཕྱུག་སངས་རྒྱས་ཀྱི་བྱིན་གྱི་བརླབས་ཀྱིས་ཐལ་མོ་སྦྱར་ཏེ། ཕྱོགས་བཅུར་རྣམ་པར་བལྟས་ནས་འདི་སྐད་
ཅེས་སྨྲས་སོ། །སངས་རྒྱས་བཅོམ་ལྡན་འདས་རྣམས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང་། ཉན་ཐོས་ཆེན་པོ་རྣམས་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། 
མི་འམ་ཅི་དང་། ལྟོ་འཕྱེ་ཆེན་པོ་རྣམས་བདག་ལ་དགོངས་སུ་གསོལ། བདག་གི་བསམ་པ་ལ་ཆོས་ཀྱི་ཚུལ་འདི་ཡུན་རིང་དུ་གནས་པར་འགྱུར་བ་དང་། ཆོས་སྨྲ་བ་རྣམས་དང་། ཆོས་ཉན་པ་རྣམས་དང་། ནན་ཏན་དང་ལྡན་པ་རྣམས་ལ་འཚེ་བར་མི་
འགྱུར་བར་འདིར་དད་པ་སྩལ་དུ་གསོལ། གང་སླད་མའི་དུས་ན་བདུད་ནས། མི་དང་མི་ལགས་པའི་བར་གྱིས། དེ་དག་ལ་འཚེ་བར་མི་བགྱིད་པར་དད་པ་སྩལ་དུ་གསོལ། དེ་ནས་ཚངས་པ་ཕུན་སུམ་ཚོགས་པའི་དབང་ཕྱུག་གིས་དེ་དག་གིས་
སྡང་བའི་སེམས་བཟློག་པ་དང་། མནས་བསྒག་པའི་ཕྱིར། དབྱངས་ཀྱི་སྒྲ་ཕྱུང་ནས། སྒྲ་དེས་འཇིག་རྟེན་གྱི་ཁམས་འདི་ཐམས་ཅད་གང་བར་བྱས་སོ། །ཡང་དེའི་ཚེ་ཚངས་པའི་དབང་པོ་དེ་དག་ཐམས་ཅད་ཀྱིས། མགྲིན་གཅིག་ཏུ་
<pb id="51.264b"/>
འདི་སྐད་ཅེས་སྨྲས་སོ། །བདག་ཅག་ཀྱང་གཟུངས་འདི་ལ་དད་པ་འབུལ་ལོ། །བདག་ཅག་ཉིད་ཀྱིས་ཀྱང་ཕྱི་མའི་དུས་ན་གཟུངས་འདི་གཟུང་བར་བགྱིའོ། །རབ་ཏུ་བསྟན་པར་བགྱིའོ། །དམ་པའི་ཆོས་ཀྱང་བསྲུང་བར་བགྱིའོ། 
ཆོས་སྨྲ་བ་དང་། ཉན་པ་དེ་དག་དང་། ནན་ཏན་དང་ལྡན་པ་དེ་དག་ཀྱང་བསྲུང་བར་བགྱིའོ། །བདག་ཅག་གིས་སངས་རྒྱས་བཅོམ་ལྡན་འདས་རྣམས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང་། ཉན་ཐོས་ཆེན་པོ་རྣམས་
ཀྱི་སྤྱན་སྔར་གཟུངས་འདི་ལ་དད་པ་འབུལ་གྱིས་སྐྱེས་བུ་དམ་པ་གསུངས་ཤིག །དེ་ནས་ཚངས་པ་ཕུན་སུམ་ཚོགས་པའི་དབང་ཕྱུག་གིས་འདི་སྐད་ཅེས་སྨྲས་སོ། །སངས་རྒྱས་བཅོམ་ལྡན་འདས་རྣམས་དང་། བྱང་ཆུབ་སེམས་དཔའ་སེམས་
དཔའ་ཆེན་པོ་རྣམས་དང་། ཉན་ཐོས་ཆེན་པོ་རྣམས་ཀྱིས་བདག་ལ་བྱིན་གྱིས་བརླབ་ཏུ་གསོལ། འདི་ལྟ་སྟེ། ཨ་མ་ལེ། བི་མ་ལེ། ག་ཎ་ཥ་ཎ་ཌེ། ཧ་རེ་ཙཎ་ཌེ། མ་ཧཱ་ཙཎ་ཌེ། ཙ་མེ། ཧ་ཙ་མྱེ་སོ་མྱེ། སྠ་མེ། ཨ་བ་ཧ། 
བི་བ་ཧཱ། ཨྃ་ག་ཙནྟེ་ཏྲ། ཁ་ཁ་མཱུ་ལ་པ་རི་ཚེ་དེ་ཡ་ཁ་ཤ་ཙཎ་ཌེ། པི་ཤཱ་ཙ་ཙ་ཌེ། ཨ་བརྟ་ནི། ས་མ་བརྟ་ནི་སྃ་ཀ་རི་ཎི་ཛམ་བྷ་ནི། སྟམ་བྷ་ནི། མོ་ཧ་ནི། ཨུཙ་ཊ་ནི་ཧ་མ་ཧཱ། ཧ་མ་ཧཱ། མ་ཧཱ་ཨྃ་གུ་ཙ་ནེ། ཁ་ག་ཤ་བ། ཨ་མ་ལེ། ཨ་མུ་
ལ་པ་རི་བ་དྷེ། ཨ་ས་རེ་ཁ་བ་སྭཱ་ཧཱ། གསང་སྔགས་འདི་ལས་གང་འདའ་ཞིང་། །མང་པོ་ཚོགས་པར་མི་སྤྱོད་ན། །མིག་མི་མཐོང་ཞིང་མགོ་ཡང་འགས། །ཡན་ལག་ཐ་དད་འཇིག་པར་འགྱུར། །འདི་ལྟ་སྟེ། ཨ་ཙ་ཙ་ཨ་བ་ཧ། ཙ་ཙ་ཙུ། ཁྲ་ཁ་
ཤ་ཙ་ཊ་ཊ་ཁ་ཙ་ཙཱ་ན། ཁ་ག་ཙ་ཙ་ཙ་ཙ་ཙ་ཙ་ན་ཙ་ཧ། མ་ལ་ཙ་ཙ་ཙ་མུ་ལ་ཙ་ཙ་ཧ་མཱ་མུ་ལ་ཙ་ཙ་ཧ་མཱུ་ཧ་མུ། བ་ཨུ་བ་ཧ་སྭཱ་ཧཱ། དེ་ནས་ཚངས་པའི་དབང་པོ་ཐམས་ཅད་ནས་ཤ་ཟའི་དབང་པོའི་བར་གྱིས་ལེགས་སོ་ཞེས་བྱ་བ་བྱིན་ཏེ། འདི་སྐད་ཅེས་ཀྱང་སྨྲས་
སོ། །སྟོབས་ཆེན་སྟོབས་ཀྱི་ཤུགས་ཤིན་དུ་འཇོམས་པའི་གསང་སྔགས་ཀྱི་ཚིག་འདི་བཤད་དེ། ཕན་པ་མ་ཡིན་པར་སེམས་པའི་འབྱུང་པོ་ཐམས་ཅད་ལ་ཞགས་པ་འདིས་བཏབ་ན་དེ་དག་འཚོ་བར་ག་ལ་འགྱུར། ཚངས་པ་ཕུན་སུམ་ཚོགས་པའི་དབང་
<pb id="51.265a"/>
ཕྱུག་གིས་འདི་སྐད་ཅེས་སྨྲས་སོ། །འབྱུང་པོ་གང་དག་སྡང་བའི་བསམ་པ་ཅན། སྙིང་རྗེ་མེད་པ་བྱས་པ་མི་གཟོ་བ། སེམས་ཅན་ལ་འཚེ་བ་རྣམས་སམ། བདུད་དམ། བདུད་ཀྱི་འཁོར་གླགས་ལྟ་ཞིང་སྐབས་ཚོལ་བ་རྣམས་སངས་
རྒྱས་ཀྱི་བསྟན་པ་ལ་མངོན་པར་དད་པའི་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་རྣམས་ལ་སྐབས་ཚོལ་དུ་ཉེ་བར་འོང་བ་དང་། བཙུན་མོ་དམ་པ་དང་། བུ་དང་བུ་མོ་དང་། བཙུན་མོའི་འཁོར་རྣམས་དང་། བློན་པོ་དང་། ཤོར་བ་དང་། དཔུང་
དམ་པ་དང་། འཁོར་རྣམས་དང་། གཞན་ཡང་སངས་རྒྱས་ཀྱི་བསྟན་པ་ལ་དད་པ་སྐྱེས་པ་དང་། བུད་མེད་དང་། ཁྱེའུ་དང་། བུ་མོ་རྣམས་དང་། དགེ་བསྙེན་དང་། དགེ་བསྙེན་མ་དང་། ཆོས་སྨྲ་བ་དང་། ཆོས་ཉན་པ་རྣམས་དང་། དགེ་
སློང་དང་། དགེ་སློང་མ་དང་བསམ་གཏན་དང་། ཁ་ཏོན་ལ་འགྲུས་པ་རྣམས་དང་། ཞལ་ཏ་བྱེད་པ་ལ་བརྩོན་པ་རྣམས་ལ་སྐབས་ཚོལ་དུ་འོང་ཞིང་ཐ་ན་སེམས་ཀྱི་སྐད་ཅིག་གཅིག་ལ་སྤུའི་ཁུང་བུ་གཅིག་ཙམ་ལ་འཚེ་འམ། གནོད་པར་བྱེད་དམ། 
འཇིགས་པར་བྱེད་དམ། མདངས་འཕྲོག་གམ། ལུས་ལ་དབུགས་གཏོང་ངམ། སྡང་བའི་སེམས་ཀྱིས་བལྟ་ན། བདུད་ནས་མི་དང་མི་མ་ཡིན་པའི་བར་ལུས་དྲི་ང་བ་དེ་དག་གི་མགོ་ཚལ་པ་བདུན་དུ་འགས་སོ། །དེ་དག་གི་མིག་ཀྱང་ལོང་བར་འགྱུར་
རོ། །སྙིང་ཡང་སྐམས་པར་འགྱུར་རོ། །ཤ་བཀྲ་ཅན་དུ་འགྱུར། ལུས་རུལ་ཅིང་དྲི་ང་བ་དང་། རྫུ་འཕྲུལ་ཡང་ཡོངས་སུ་བྲི་བར་འགྱུར། དེ་དག་ས་གས་པར་ལྟུང་བར་འགྱུར། རླུང་གིས་ཀྱང་དེ་དག་ཕྱོགས་བཞིར་གཏོར་བར་འགྱུར། རྡུལ་གྱིས་
ཀྱང་ཡོག་ནས་དེ་ཉིད་དུ་སེམས་འཁྲུགས་ཏེ་འཐོམས་པར་འགྱུར་རོ། །གང་དག་ས་ལ་རྒྱུ་བ་དེ་དག་ནི་སའི་ཁུང་བུར་འཇུག་པར་འགྱུར་ཏེ། སའི་འོག་ཏུ་དཔག་ཚད་བརྒྱད་ཁྲི་བཞི་སྟོང་དུ་དེ་དག་གི་ཚེ་ཡོངས་སུ་ཟད་པར་འགྱུར་རོ། །གང་དག་ཆུ་ན་རྒྱུ་
བའི་འབྱུང་པོ་སྡང་བའི་སེམས་དང་ལྡན་པ། སངས་རྒྱས་ཀྱི་བསྟན་པ་ལ་མངོན་པར་མ་དད་པ་དེ་དག་སངས་རྒྱས་ཀྱི་བསྟན་པ་ལ་མངོན་པར་དད་པའི་རྒྱལ་རིགས་ནས་ཞལ་ཏ་བྱེད་པ་ལ་བརྩོན་པའི་དགེ་སློང་གི་བར་ལ་འཚེ་འམ། གསང་སྔགས་ཀྱི་ཚིག་འདི་
<pb id="51.265b"/>
དག་ལས་འདའ་ན་དེ་དག་ཀྱང་དེ་བཞིན་དུ་མགོ་ཚལ་པ་བདུན་དུ་འགས་པ་ནས། དེ་ཉིད་དུ་དེ་དག་གི་ཚེ་ཡོངས་སུ་ཟད་པའི་བར་དུ་འགྱུར་རོ། །ཡང་ཡུལ་གང་དུ་བདུད་ཀྱི་ཚོགས་ཀྱིས་མི་ཐུབ་པའི་གཟུངས་ཀྱི་ཕྱག་རྒྱའི་ཆོས་ཀྱི་རྣམ་གྲངས་འདི་འབྱུང་
བ་དེར་བདག་ཅག་གིས་བསྲུང་བ་དང་། བསྐྱབ་པ་དང་། སྦ་བའི་སླད་དུ་སྤྲོ་བར་བགྱིའོ། །དེར་ཆོས་འདོད་པའི་སེམས་ཅན་ཐམས་ཅད་ཡོངས་སུ་སྨིན་པར་བགྱིའོ། །སྡང་བའི་གནོད་སྦྱིན་ནས་སྡང་བའི་ལུས་སྲུལ་པོའི་བར་ཐམས་ཅད་དེ་
ནས་བསྐྲད་པར་བགྱིའོ། །ཡུལ་དེ་ན་འཐབ་པ་དང་། རྩོད་པ་དང་། མུ་གེ་དང་། ཕ་རོལ་གྱི་དམག་ཚོགས་དང་། དུས་མ་ལགས་པའི་ཆར་དང་། རླུང་དང་། གྲང་བ་དང་། ཚ་བ་དང་། ནད་ཐམས་ཅད་སླར་བཟློག་པར་བགྱིའོ། །
བདེ་བ་དང་། འདུམ་པ་དང་། ལོ་ལེགས་པ་དང་། དགེ་བའི་རྩ་བ་དང་འཐུན་པ་རྣམས་བསྒྲུབ་པར་བགྱིའོ། །ཆོས་སྨྲ་བ་རྣམས་དང་ཆོས་ཉན་པ་རྣམས་ལ་ནད་མ་མཆིས་པ་དང་། གྲགས་པ་དང་། རྙེད་པ་དང་། སྟི་སྟང་ཆེན་པོ་
ཉེ་བར་བསྒྲུབ་པར་བགྱིའོ། །ཡང་དེའི་ཚེ་ཚངས་པ་ཆེན་པོ་དབྱངས་དང་ལྡན་པ་ཞེས་བྱ་བ་བྱང་ཆུབ་སེམས་དཔའ་སེམས་དཔའ་ཆེན་པོ་ས་བཅུ་ལ་གནས་པ། ཚངས་པའི་ནང་དུ་ནི་ཚངས་པ་ཀུན་ཀྱིས་བཀུར། བདུད་ཀྱི་ནང་དུ་ནི་བདུད་ཀུན་ཀྱིས་བཀུར། 
བརྒྱ་བྱིན་གྱི་ནང་དུ་ནི་བརྒྱ་བྱིན་ཀུན་གྱིས་བཀུར་བ་ནས་དེ་བཞིན་དུ་སྦྱར་ཏེ། རྣམ་ཐོས་ཀྱི་བུ་དང་། འཕགས་སྐྱེས་པོ་དང་། མིག་མི་བཟང་དང་། ཡུལ་འཁོར་བསྲུང་དང་། དབང་ཕྱུག་ཆེན་པོ་དང་། སྲེད་མེད་ཀྱི་བུ་དང་། ལྷ་མ་ཡིན་དང་། ལྷའི་
དབང་པོའི་ནང་དུ་ནི་དེ་དག་ཀུན་གྱིས་བཀུར་བ། ཁ་དོག་བཟང་པོ་རྒྱས་པ་མཆོག་དང་ལྡན་པ། རྒྱན་དམ་པས་ལེགས་པར་བརྒྱན་པ་བུད་མེད་ཀྱི་གཟུགས་དང་། རྟགས་དང་། སྤྱོད་ལམ་གྱིས་དེ་བཞིན་གཤེགས་པ་ཤཱཀྱ་ཐུབ་པའི་སྤྱན་སྔར་འདུག་སྟེ། 
སངས་རྒྱས་བཅོམ་ལྡན་འདས་རྣམས་ལ་མཆོད་པ་བྱ་བའི་ཕྱིར་ལག་པ་གཉིས་ན་ཡིད་བཞིན་གྱི་ནོར་བུ་རིན་པོ་ཆེ་ཐོགས་སོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དབྱངས་དང་ལྡན་པས་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་མིག་མི་འཛུམས་པར་
<pb id="51.266a"/>
བལྟས་ཏེ། གཞན་མ་ཡིན་པའི་དངོས་པོ་བརྗོད་དུ་མེད་པ་ཅི་ཡང་མ་ཡིན་པར་བལྟས་སོ། །དེ་ནས་དེ་བཞིན་གཤེགས་པ་ཤཱཀྱ་ཐུབ་པ་དེས་ཚངས་པ་དབྱངས་དང་ལྡན་པ་ལ་འདི་སྐད་ཅེས་བཀའ་སྩལ་ཏོ། །ཀྱེ་ཁྱོད་མིག་མི་འཛུམས་པར་
ཅི་ཡང་མ་ཡིན་པའི་བར་དུ་ང་ལ་ཅི་ཞིག་བལྟ། ཅི་འདི་ལ་སངས་རྒྱས་ཤེས་བྱ་བ་དང་། ཅི་ཡང་མ་ཡིན་པ་ཞེས་བྱ་བའི་ཆོས་དེ་གང་ཡང་ཡོད་དམ། དེ་བཞིན་དུ་འདོད་ཆགས་དང་། ཞེ་སྡང་དང་། གཏི་མུག་གི་ཉོན་མོངས་པ་རྣམས་ཡོད་དོ་ཞེས་བྱ་བའི་མིང་
གི་དངོས་པོ་ནི་རྐྱེན་ཀྱི་མཚན་ཉིད་དོ། །མཚན་ཉིད་ཀྱི་རྐྱེན་ནི་མ་རིག་པའོ། །མ་རིག་པའི་རྐྱེན་ཀྱིས་འདུ་བྱེད་རྣམས་ནས་འགོག་པའི་བར་དུ་རྒྱས་པར་བྱའོ། །གསོལ་པ། བཅོམ་ལྡན་འདས་འདི་ལྟར་མ་མཆིས་པས་ན་དེའི་སླད་དུ་མ་རིག་པ་ཞེས་གསུངས་
ན། བཅོམ་ལྡན་འདས་གལ་ཏེ་མ་རིག་པ་མ་མཆིས་ན་སྲིད་པའི་ཡན་ལག་བཅུ་གཉིས་པོ་དེ་དག་ག་ལས་སྐྱེ་བར་འགྱུར། ཅི་ནམ་མཁའ་ལས་སྐྱེ་ཞེས་བགྱིར་ནི་ནམ་མཁའ་ཉིད་ཀྱང་མ་མཆིས་པའོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་
བུ་དེ་དེ་བཞིན་ཏེ། སངས་རྒྱས་ཀྱི་ཆོས་ཐམས་ཅད་ནི་ནམ་མཁའ་ལྟ་བུའོ། །ཇི་ལྟར་ནམ་མཁའ་རྫས་མ་ཡིན། མཚན་ཉིད་མ་ཡིན། མུན་པ་མ་ཡིན། སྣང་བ་མ་ཡིན། རྟོག་པ་མ་ཡིན། རྣམ་པར་རྟོག་པ་མ་ཡིན། གྲུབ་པ་མ་ཡིན། བརྗོད་པ་མ་ཡིན། 
ཅི་ཡང་མ་ཡིན་པ་ག་ཤས་མེད་པ། དངོས་པོ་ཐམས་ཅད་སྤངས་པ་དེ་བཞིན་དུ་རིགས་ཀྱི་བུ་སངས་རྒྱས་ཀྱི་ཆོས་རྣམས་དེ་བཞིན་ཉིད་ཀྱི་ཕྱིར། སངས་རྒྱས་ཀྱི་ཆོས་རྣམས་ནི་ཡང་དག་པའི་མཐས་ཡོངས་སུ་བཅད་པའོ། །བྲི་བ་མེད་པ་དང་། གང་བ་མེད་པའི་
ཕྱིར་སངས་རྒྱས་ཀྱི་ཆོས་རྣམས་ནི་ཕ་རོལ་དང་ཚུ་རོལ་ལ་རེག་པ་མེད་པའོ། །ཆ་ཤས་མེད་པའི་ཕྱིར་སངས་རྒྱས་ཀྱི་ཆོས་རྣམས་ནི་བརྗོད་དུ་མེད་པའོ། །མི་གཡོ་ཞིང་རྣམ་པར་གཞག་པ་མེད་པའི་ཕྱིར་སངས་རྒྱས་ཀྱི་ཆོས་རྣམས་ནི་རྫས་དང་། དངོས་པོ་དང་། 
མཚན་ཉིད་ཐམས་ཅད་མེད་པའོ། །ཚིག་གི་ལམ་དང་བྲལ་བའི་ཕྱིར་སངས་རྒྱས་ཀྱི་ཆོས་ཐམས་ཅད་ནི་སྒྲོ་བཏགས་པ་མེད་པ་སྟེ། ཡང་དག་པ་མ་ཡིན་པ། ཀུན་ཏུ་རྟོག་པ་ལས་སྲིད་པའི་ཡན་ལག་རྣམས་སྐྱེས་སོ། །བསྟན་པ་འདི་བཤད་པའི་ཚེ་
<pb id="51.266b"/>
སྲོག་ཆགས་བརྒྱད་ཁྲི་བཞི་སྟོང་གིས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །དེ་ནས་བདུད་སྡིག་ཅན་གྱིས་གསོལ་པ། གལ་ཏེ་སངས་རྒྱས་ཀྱི་ཆོས་ནམ་མཁའ་ལྟ་བུར་དངོས་པོ་མ་མཆིས་ཤིང་བརྗོད་དུ་མ་མཆིས་པ་
ལགས་ན། དེ་ཅིའི་སླད་དུ་ཡེ་ཤེས་དང་། བརྩོན་འགྲུས་དང་། ཐབས་དང་། ཕ་རོལ་གནོན་པས་ཁྱོད་འདི་ལྟར་བདག་ལ་འཚེ། བདག་གི་བདུད་ཀྱི་ཡུལ་འཇོམས། བདག་གི་བདུད་ཀྱི་ཡུལ་ནས་སེམས་ཅན་ཁ་འདྲེན། འགྲོ་བ་མེད་པ་དང་། 
འོང་བ་མེད་པ་དང་། ཅི་ཡང་མ་ཡིན་པའི་སྒྱུ་མ་ལ་སློབ་ཏུ་འཛུད་པ། གང་གི་ཚེ་སེམས་ཅན་འདི་དག་ཁྱོད་ཀྱིས་བསླབ་པ་ལ་སློབ་པ་ན་དེ་དག་ལ་ཉོན་མོངས་པ་སྐྱེ་བའི་སྤྱོད་པ་ཡང་དག་པར་རྗེས་སུ་མ་མཐོང་ངོ་། །གང་གི་སླད་དུ་ཁྱོད་ཀྱིས་བདག་གི་སླད་
དུ་གྲངས་མེད་དཔག་ཏུ་མེད་པའི་སངས་རྒྱས་བཅོམ་ལྡན་འདས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང་། ཉན་ཐོས་ཆེན་པོ་རྣམས་དང་། ཚངས་པ་ཆེན་པོ་རྣམས་དང་། བརྒྱ་བྱིན་དང་། འཇིག་རྟེན་སྐྱོང་བ་བཞི་དང་། དབང་
ཕྱུག་ཆེན་པོ་རྣམས་དང་། རྫུ་འཕྲུལ་ཆེ་ཞིང་མཐུ་ཆེ་བའི་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་རྣམས་བསྡུས་ནས། སངས་རྒྱས་ཀྱི་ཞིང་མ་
ལུས་པ་འདི་དག་གང་བར་བགྱིས། སྙིང་རྗེ་མེད་པ་འདིས་ཀྱང་གང་དག་ཐོས་མ་ཐག་ཏུ་བདག་གླད་པའི་ནད་མི་ཟད་པས་བཏབ་སྟེ། སྡུག་བསྔལ་གྱི་ཚོར་བ་མྱོང་ཞིང་། ལུས་ཀྱང་རུལ་ལ་དྲི་ང་བར་གྱུར་པ་དེ་འདྲ་བའི་གསང་སྔགས་ཀྱི་ཚིག་
རྣམས་བཤད། ཡང་དེའི་ཚེ་བདུད་དྲུག་ཁྲི་བརྒྱད་སྟོང་དང་། བདུད་ཀྱི་འཁོར་གྲངས་མེད་དཔག་ཏུ་མེད་པ་དང་། དེ་བཞིན་དུ་སྡང་བའི་གནོད་སྦྱིན་དང་། སྲིན་པོ་དང་། གྲུལ་བུམ་དང་། ཤ་ཟ་དེ་དག་ཐམས་ཅད་ཀྱིས་ཀྱང་མགྲིན་
གཅིག་ཏུ་འདི་སྐད་ཅེས་སྨྲས་སོ། །བདག་ཅག་ཀྱང་ཐོས་མ་ཐག་ཏུ་གླད་པ་ན་བར་གྱུར་ཏེ། ལུས་ཀྱང་རུལ་ཞིང་དྲི་ང་བར་གྱུར་ནས་ཤིན་ཏུ་སྡུག་བསྔལ་བའི་ཚོར་བ་མྱོང་ངོ་། །དེ་བཞིན་གཤེགས་པ་ཤཱཀྱ་ཐུབ་པས་འདི་སྐད་ཅེས་བཀའ་སྩལ་ཏོ། །
<pb id="51.267a"/>
སྡིག་ཅན་ཁྱོད་ཀྱིས་འདས་པ་དེ་དྲན་པར་བྱོས་ཤིག །ང་བྱང་ཆུབ་ཀྱི་སྙིང་པོ་ལ་འདུག་པའི་ཚེ། ཁྱོད་ཀྱིས་ང་བསད་པའི་ཕྱིར་དཔག་ཚད་བཅུ་ཚུན་ཅད་ཀྱི་ས་དང་ནམ་མཁའ་བདུད་ཀྱི་སྡེས་བཀང་སྟེ་འོངས་པ་ནས། ད་ལྟར་བདུད་བྱེ་བ་འཁོར་
དང་བཅས་ཏེ་ང་བསད་པའི་བར་དུ་བཀྱེ་བས། དེ་བས་ན་ཁྱོད་ཡོངས་སུ་གདུལ་བ་དང་། ཞི་བར་བྱ་བ་དང་། ཡོངས་སུ་མྱ་ངན་ལས་བཟླ་བ་དང་། དེ་བཞིན་དུ་བདུད་གཞན་རྣམས་ནས། མི་དང་མི་མ་ཡིན་པའི་བར་དུ་གདུལ་བ་དང་། ཞི་བར་བྱ་བ་དང་། 
སྡུག་བསྔལ་ཐམས་ཅད་ཉེ་བར་ཞི་བར་བྱ་བ་དང་། འོང་བ་དང་འགྲོ་བ་མེད་པ། ཅི་ཡང་མ་ཡིན་པའི་སྒྱུ་མ་ལ་བསླབ་པར་བྱ་བ་དང་། འགྲོ་བ་ཐམས་ཅད་དུ་འཆི་འཕོ་དང་། སྐྱེ་བའི་འཁོར་བའི་ཆུ་ཀུན་བསྐམ་པ་དང་། ཕུང་པོའི་ལྷག་མ་མེད་པའི་མྱ་ངན་
ལས་འདས་པའི་དབྱིངས་སུ་ཡོངས་སུ་མྱ་ངན་ལས་བཟླ་བའི་ཕྱིར། སངས་རྒྱས་བཅོམ་ལྡན་འདས་རྣམས་དང་། བྱང་ཆུབ་སེམས་དཔའ་གྲངས་མེད་དཔག་ཏུ་མེད་པ་ནས། མི་དང་མི་མ་ཡིན་པའི་བར་རྣམས་བསོགས་ཀྱིས། སྡིག་ཅན་ཁྱོད་ད་
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ཅིག །དེ་ལྟར་ན་ཁྱོད་གླད་པ་ན་བའི་སྡུག་བསྔལ་མི་བཟད་པའི་ཚོར་བ་འདི་ལས་ཐར་བར་འགྱུར་ཏེ། མཐར་ཀྱིས་སངས་རྒྱས་ཀྱི་ཆོས་ནམ་མཁའི་རང་བཞིན་ལྟ་བུ་མངོན་དུ་འགྱུར། 
བདུད་ཀྱི་ཡུལ་ལས་ཆེས་ཁྱད་པར་དུ་འཕགས་པའི་སངས་རྒྱས་ཀྱི་ཡུལ་རྣམས་ཀྱང་ཐོབ་པར་འགྱུར་རོ། །ཡང་དེའི་ཚེ། བདུད་དྲུག་ཁྲི་བཞི་སྟོང་དང་། བདུད་ཀྱི་འཁོར་གྲངས་མེད་དཔག་ཏུ་མེད་པ་དང་། སྡང་བའི་
གནོད་སྦྱིན་ནས་ལུས་སྲུལ་པོ་སྡང་བའི་བར་གྱིས་མགྲིན་གཅིག་ཏུ་འདི་སྐད་ཅེས་གསོལ་ཏོ། །བདག་ཅག་གིས་ཀྱང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བགྱི་ན། ཇི་ལྟར་བདག་ཅག་
སངས་རྒྱས་ཀྱི་ཆོས་ནམ་མཁའི་རང་བཞིན་ལྟ་བུ་དེ་དག་མངོན་དུ་འགྱུར། ཐམས་ཅད་ལས་ཁྱད་པར་དུ་འཕགས་པའི་སངས་རྒྱས་ཀྱི་ཡུལ་འདི་ཡང་ཐོབ་པར་འགྱུར། དེ་ནས་བདུད་སྡིག་ཅན་གྱིས་འདི་སྐད་ཅེས་སྨྲས་སོ། །
<pb id="51.267b"/>
གལ་ཏེ་བདག་ཕྱི་མའི་མཐའི་མུའི་བར་དུ་གླད་པ་ན་བར་གྱུར་ཀྱང་། བདག་འདི་འདྲ་བའི་གཡོ་སྒྱུས་བྱང་ཆུབ་ཏུ་སེམས་མི་བསྐྱེད་དོ། །དེ་ནས་ཚངས་པ་ཆེན་པོ་དབྱངས་དང་ལྡན་པས་འདི་སྐད་ཅེས་གསོལ་ཏོ། །བདག་ཀྱང་སངས་རྒྱས་
ཀྱི་ཞིང་འདིར་སངས་རྒྱས་བཅོམ་ལྡན་འདས་ཐམས་ཅད་ཀྱི་སྤྱན་སྔར་བསྟན་པའི་ཆོས་ཀུན་གཟུང་བར་སྤྲོའོ། །སངས་རྒྱས་ཀྱི་ཞིང་སྙིགས་མ་ལྔ་ཅན་འདིར་དེ་བཞིན་གཤེགས་པ་ཤཱཀྱ་ཐུབ་པ་འདིའི་བསྟན་པ་ལ་གཙོ་བོས་གཏད་པ་གཟུང་བར་
བགྱི་སྟེ། ད་ཡང་ཤཱཀྱ་ཐུབ་པའི་ཉི་མ་ནུབ་ཀྱི་བར་དུ་བདག་གིས་བསྟན་པ་འདི་ལ་ཆོས་ཀྱི་ཚུལ་འབར་བར་བགྱིའོ། །ཡུལ་གང་ན་བདུད་ཀྱི་ཚོགས་ཀྱིས་མི་ཐུབ་པའི་གཟུངས་ཀྱི། ཆོས་ཀྱི་རྣམ་གྲངས་འདི་མ་བྱུང་བ་དེར་བདག་གིས་འབྱུང་བར་
བགྱིའོ། །གང་དུ་བྱུང་བ་དེར་ནི་ཤིན་དུ་ལྷག་པར་འབྱུང་བར་བགྱིའོ། །གྲོང་དང་། གྲོང་ཁྱེར་དང་། གྲོང་རྡལ་དང་། ཡུལ་དེ་དག་ན་རིགས་ཀྱི་བུ་དང་། རིགས་ཀྱི་བུ་མོ་གང་དག་མཆིས་པ་དེ་དག་ཀྱང་བསྲུང་བར་བགྱི། ཡོངས་སུ་བསྐྱང་
བར་བགྱི། གནོད་པ་ལས་བཟློག་པར་བགྱི། དོན་དང་དགེ་བ་ལ་གཟུད་པར་བགྱིའོ། །གང་དག་བདུད་ཀྱི་ཚོགས་ཀྱིས་མི་ཐུབ་པའི། གཟུངས་ཀྱི་ཆོས་ཀྱི་རྣམ་གྲངས་འདི་ཐ་ན་བྲིས་ནས། འཆང་བ་རྣམས་དང་། གང་ན་ཆོས་སྨྲ་བའི་སེང་གེའི་
ཁྲི་ལ་མཆིས་ཏེ། ཆོས་ཀྱི་རྣམ་གྲངས་འདི་ཡང་དག་པར་རབ་ཏུ་འཆད་པར་འཚལ་བ། དེ་དག་གིས་དེར་ཐོག་མར་གསང་སྔགས་ཀྱི་ཚིག་འདི་དག་བརྗོད་པར་བགྱིའོ། །གསང་སྔགས་ཀྱི་ཚིག་འདི་དག་གིས་བདག་འགུག་པར་འགྱུར་ཏེ། 
བདག་ཉིད་འཁོར་དང་བཅས་པ་ཕྱོགས་དེར་མཆིས་ནས། ཆོས་སྨྲ་བ་དེ་དག་དང་། ཆོས་ཉན་པ་དེ་དག་བསྲུང་བ་དང་། སྦ་བར་བགྱིའོ། །འདི་ལྟ་སྟེ། ཨ་བ་མེ། ཨ་བ་མེ། ཨ་མ་བ་རེ། ཨ་མ་བ་རེ། པ་རི་ཀུཉྫ། ནཱ་ཌ་ནཱ་ཌ་
པུཥྐ་ར་མ་ཧཱ། ཛ་ལུ་ཁ། མ་ཁ་ཡ། ཨི་ལི་མི་ལི། ཀི་ལི་མི་ལི་ཀཱརྟི་ཙ་ར་མུ་དྲེ། མུ་དྲ་དྲ་མུ་ཁེ་སྭཱཧཱ། བཅོམ་ལྡན་འདས་གང་དང་གང་ན་ཆོས་སྨྲ་བ་དེ་དག་གིས། ཐོག་མར་གསང་སྔགས་ཀྱི་ཚིག་འདི་དག་དྲན་པར་བགྱིས་ལ། 
<pb id="51.268a"/>
བདག་གིས་ཀྱང་ལྷའི་རྣ་བའི་ཁམས་ཤིན་དུ་ཡོངས་སུ་དག་པས་ཐོས་ཏེ་དེར་མ་མཆིས་ན། འདས་པ་དང་། མ་བྱོན་པ་དང་། ད་ལྟར་བྱུང་བའི་དེ་བཞིན་གཤེགས་པ་རྣམས་བསླུས་པར་འགྱུར་ཞིང་། བདག་བླ་ན་མེད་པ་
ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་མི་འགྱུར་བས། བཅོམ་ལྡན་འདས་བདག་དེར་མཆིས་ལ་ཆོས་སྨྲ་བའི་རྐང་པའི་དྲུང་དུ་སྤྱི་བོས་བླང་བར་བགྱིའོ། །ཆོས་སྨྲ་བ་དེའི་སྤོབས་པ་རིགས་པས་ཉེ་བར་བསྒྲུབ་པར་
བགྱིའོ། །ཆོས་སྨྲ་བ་དང་ཆོས་ཉན་པ་དེ་དག་གི་ནད་ཐམས་ཅད་བསལ་བར་བགྱི། ལྟ་བ་ངན་པ་དང་བྱ་བ་ངན་པ་དང་། ཐེ་ཙོམ་ཐམས་ཅད་བསལ་བར་བགྱི། བཅོམ་ལྡན་འདས་ཕྱོགས་གང་ན་ཆོས་ཀྱི་རྣམ་གྲངས་འདི་འཆང་བ་དང་། འཛིན་པ་དང་། 
ཀུན་ཆུབ་པར་བགྱིད་པ་དེར་བདག་འཁོར་དང་བཅས་ཏེ་མཆིས་ནས་འཐབ་པ་དང་། རྩོད་པ་དང་། མུ་གེ་དང་། ནད་དང་། འཇིགས་པ་དང་། ཕ་རོལ་གྱི་དམག་ཚོགས་དང་། ཆར་མི་འབབ་པ་དང་། དུས་མ་ལགས་པའི་རླུང་དང་། ཚ་བ་དང་། 
ལྟ་བ་ངན་པ་དང་བྱ་བ་ངན་པ་དེ་དག་ཐམས་ཅད་དང་མི་དང་མི་མ་ལགས་པ་དང་། དུར་ཁྲོད་རྣམས་ཀྱི་འཇིགས་པ་ཐམས་ཅད་ཞི་བར་བགྱིའོ། །དེ་ནས་བཀྲ་མི་ཤིས་པ་དང་། རྨི་ལམ་ངན་པ་དང་། བལྟས་ངན་པ་དང་། སྡང་བ་དང་། བརླང་བ་དང་། 
ཞེ་གཅོད་པ་དང་། རོ་བྲོ་བ་མ་མཆིས་པ་དང་། ཁ་བ་དང་། ཚ་བ་དང་། དྲི་ང་བ་དང་། རེག་ན་མི་བདེ་བའི་དུག་དེ་དག་ཐམས་ཅད་བསལ་བར་བགྱིའོ། །དེར་ཚ་བ་དང་མུ་གེའི་གནོད་པ་རྣམས་བསལ་བར་བགྱིའོ། །གླང་པོ་ཆེ་དང་། སེང་གེ་
དང་། སྟག་དང་། མ་ཧེ་དང་། སྤྱང་ཀི་དང་། སྦྲུལ་གདུག་པ་དང་། རྐུན་པོ་དང་། གཡོན་ཅན་དང་། མི་དང་མི་མ་ལགས་པའི་འཇིགས་པ་ཐམས་ཅད་བསལ་བར་བགྱིའོ། །དེར་སེམས་ཅན་ཐམས་ཅད་ཀྱི་ལོངས་སྤྱོད་དང་། ཀུན་
སྤྱོད་པའི་སླད་དུ་ནོར་དང་། འབྲུ་དང་། སྨན་དང་། མེ་ཏོག་དང་། འབྲས་བུ་དང་། རོ་དང་ཟས་དང་། སྐོམ་དང་། གོས་དང་། མལ་ཆ་སྣ་ཚོགས་ཉེ་བར་བསྒྲུབ་པར་བགྱིའོ། །ཡུལ་གང་ན་ཆོས་ཀྱི་རྣམ་གྲངས་འདི་འཆང་བ་དང་། འཛིན་
<pb id="51.268b"/>
པ་དང་། ཀློག་པ་དང་། ཀུན་ཆུབ་པར་བགྱིད་པ་དང་། འཆད་པ་དེར་བདག་ཅག་གིས་སེམས་ཅན་རྣམས་ཀྱི་གནོད་པ་ཐམས་ཅད་སོ་སོར་བསལ་བར་བགྱིའོ། །སེམས་ཅན་རྣམས་ཀྱི་ལོངས་སྤྱོད་དང་། ཀུན་སྤྱོད་པའི་སླད་དུ་ཕན་པ་
དང་། བདེ་བ་དང་། ཡིད་བདེ་བ་ཐམས་ཅད་བསྒྲུབ་པར་བགྱིའོ། །སེམས་ཅན་དེ་དག་ཀྱང་ཆོས་འདོད་པ་དང་། དགེ་བ་སྤྱོད་པ་ལ་གཟུད་པར་བགྱི་སྟེ། འདི་ནི་བདག་གིས་སངས་རྒྱས་བཅོམ་ལྡན་འདས་ཐམས་ཅད་ཀྱི་སྤྱན་སྔར་སྨོན་ལམ་
བཏབ་པའོ། །སངས་རྒྱས་བཅོམ་ལྡན་འདས་ཐམས་ཅད་བདག་ལ་ཐུགས་བརྩེ་བར་མཛད་དུ་གསོལ། སྐྱེས་བུའི་མཐུ་འདི་ཉམས་འོག་ཏུ་ཆུད་པར་བགྱི་བའི་སླད་དུ། སངས་རྒྱས་བཅོམ་ལྡན་འདས་རྣམས་ཀྱིས་བདག་ལ་ཡིད་བཞིན་དུ་བསམ་པ་
ཡོངས་སུ་རྫོགས་པའི་ལས་ཀྱི་དངོས་གྲུབ་སྩལ་དུ་གསོལ། དེ་ནས་དེའི་ཚེ་དེའི་མོད་ལ་ཤཱཀྱ་ཐུབ་པ་ལ་སོགས་པ། སངས་རྒྱས་བཅོམ་ལྡན་འདས་ཐམས་ཅད་ཀྱིས་ཚངས་པ་དབྱངས་དང་ལྡན་པ་དེ་ལ་ཐུགས་བརྩེ་བར་དགོངས་ཏེ་འདི་སྐད་ཅེས་བཀའ་
སྩལ་ཏོ། །ཚངས་པ་དབྱངས་དང་ལྡན་པ་འདིས་གང་གི་ཕྱིར། བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་ཐམས་ཅད་དང་། གཞན་ཡང་སངས་རྒྱས་ཀྱི་ཆོས་ལ་མངོན་པར་དགའ་བའི་ལྷ་དང་། ཀླུ་དང་། གནོད་སྦྱིན་དང་། 
དྲི་ཟ་དང་། ལྷ་མ་ཡིན་རྣམས་བཀུག་སྟེ། སྐྱེས་བུའི་མཐུ་ཆེན་པོ་འདི་ལྟ་བུ་བྱེད་པར་འགྱུར་གྱིས། ངེད་ཀྱིས་གསང་སྔགས་ཀྱི་ཚིག་འདི་དག་ཚངས་པ་དབྱངས་དང་ལྡན་པ་འདི་ལ་སྦྱིན་པར་བྱའོ། །དེ་ནས་སངས་རྒྱས་བཅོམ་ལྡན་འདས་དེ་དག་
ཐམས་ཅད་ཀྱིས་འདི་སྐད་ཅེས་བཀའ་སྩལ་ཏོ། །ཚངས་པ་དབྱངས་དང་ལྡན་པ་ལ་གྲུབ་པར་གྱུར་ཅིག །འདི་ལྟ་སྟེ། ཙ་མུཎ་ཌེ། མུཎ་ཌ་པ་རི་ཚེ་དེ། ཧ་མཱུ་ཧ། ཧ་མཱུ་ཧ། སྃ་རཀྵ་བ་ལ། ཀྲཱིཥྞ་མི་ཁ། པ་རི་བ་ཧ། ཙ་མ་ར་ཡ་ཐ་ཙ། 
སུ་བི་ཁ། ཨ་མུ་ཧུ་ལ་པ་རི་ཚེ་དེ། སརྦ་བུད་དྷ་ཨ་དྷིཥྛི་ཏེ་སྭཱཧཱ། དེ་བཞིན་གཤེགས་པ་ཤཱཀྱ་ཐུབ་པས་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་བདུད་དང་། བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་ཐམས་ཅད་དང་། གཞན་ཡང་
