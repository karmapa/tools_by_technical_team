<pb id="51.234b"/>
ཁྱོད་ལ་ཁྲོས་ཤིང་ནོངས་ཆེན་གྱིས། །མངོན་སུམ་ཁྱོད་བཞག་སྤྱན་སྔར་དེ་དག་སོ་སོར་བཤགས་པར་བགྱི། །གང་གི་ཚེ་བདུད་སྡིག་ཅན་གྱིས་ཚིག་སྙན་པས་སངས་རྒྱས་བཅོམ་ལྡན་འདས་ལ་སྐྱབས་སུ་སོང་བ་དེའི་ཚེ་ན་བདག་གྲོལ་བ་སྙམ་དུ་ཤེས་སོ། 
ཡང་གང་གི་ཚེ་འཁོར་འདི་ནས་བདག་འགྲོའོ་སྙམ་དུ་བསམས་པ་དེའི་ཚེ་ཡང་མགུལ་པ་བཅིང་བ་ལྔས་བཅིངས་པར་བདག་གིས་ཤེས་ཏེ། གང་གི་ཚེ་གང་དུའང་འགྲོ་བར་མ་ནུས་པ་དེའི་ཚེ་བཅོམ་ལྡན་འདས་ལ་མགོན་དང་། སྐྱབས་སུ་སེམས་བསྐྱེད་ནས་ཡང་
བདག་ཉིད་གྲོལ་བར་ཤེས་སོ། །ལན་བདུན་གྱི་བར་དུ་བདག་བཅིངས་པ་དང་གྲོལ་བར་ཤེས་ཏེ་དེ་ཉིད་དུ་འདུག་གོ། །འདུས་པ་ཆེན་པོ་རིན་པོ་ཆེ་ཏོག་གི་གཟུངས་ལས། བདུད་བཏུལ་བའི་ལེའུ་ཞེས་བྱ་སྟེ་གསུམ་པའོ།།  །། 
<bampo n="82.4" zh="56.582"/><head n="2" t="བཞི་པ། དྲང་སྲོང་སྐར་མ་ལ་དགའ་བའི་ལེའུ།" type="lewu" lv="82.4" zh="56.582"/>བམ་པོ་བཞི་པ། གོང་དུ་སྨོས་པའི་བར་དུ་སྟེ། ཉན་ཐོས་ཆེན་པོ་བཞི་པོ་དེ་དག་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་བསོད་སྙོམས་ཀྱི་ཕྱིར་སོང་བ་བདུད་གཞོན་ནུ་
དེ་དག་གིས་དགེ་སྦྱོང་གླུ་ལོང་ཤིག །དགེ་སྦྱོང་གར་བྱོས་ཤིག་ཅེས་སྤྱོད་པ་མ་ཡིན་པ་བྱེད་དུ་བཅུག་ནས། ཉན་ཐོས་ཆེན་པོ་དེ་དག་ཀྱང་སྲང་གི་དབུས་ན་རྒྱུག་ཅིང་མྱ་ངན་ལས་འདས་པའི་ལམ་གྱི་ཚིག་དང་ལྡན་པའི་གླུའི་དབྱངས་ཀྱིས་གང་གི་ཚེ་
ཚིགས་སུ་བཅད་པ་སྨྲས་པ་དེའི་ཚེ་ས་ཆེན་པོ་འདི་རབ་ཏུ་གཡོས་སོ། །སྐད་ཅིག་དེ་ཉིད་ལ་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་བརྒྱ་སྟོང་མང་པོ་བཅོམ་ལྡན་འདས་ཀྱི་
བསྟན་པ་ལ་དད་པ་རྣམས་གདོང་མཆི་མ་ཅན་གྱིས་འདི་སྐད་ཅེས་སྨྲས་སོ། །ཆོས་ཀྱི་ཁ་ལོ་བསྒྱུར་མཆོག་མྱ་ངན་མེད་བཞུགས་ཀྱང་། །རྒྱལ་བའི་བསྟན་པ་འདི་ལྟ་བུ་ཡི་གནས་གྱུར་ཏེ། །ཉན་ཐོས་དེ་དག་ལ་ནི་རྒྱལ་ཀ་དེང་བྱས་པ། །
འགྲོ་བ་རྣམས་ཀྱིས་མཐོང་ན་དད་པར་ག་ལ་འགྱུར། །དེ་ནས་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། སྲིན་པོ་བྱེ་བ་ཁྲག་ཁྲིག་མང་པོ་གདོང་མཆི་མ་ཅན་གྱིས་
<pb id="51.235a"/>
བཅོམ་ལྡན་འདས་ག་ལ་བ་དེར་ལྷགས་ཏེ། བཅོམ་ལྡན་འདས་ཀྱི་སྤྱན་སྔར་འཁོད་ནས་འདི་སྐད་ཅེས་གསོལ་ཏོ། །ད་ལྟར་བསྟན་པ་འདི་ཡི་གནས། །བཅོམ་ལྡན་འདས་ཀྱིས་ཀུན་གཟིགས་ཏེ། །བསྟན་པའི་ཆོ་ག་བསྲུང་སླད་དུ། 
ཀུན་མཁྱེན་བཏང་སྙོམས་མ་མཛད་ཅིག །བཅོམ་ལྡན་འདས་ཀྱིས་བཀའ་སྩལ་པ། འདི་ལྟར་ང་ཉིད་དེར་སོང་སྟེ། །བཞོན་དཔུང་བཅས་པའི་བདུད་བཏུལ་ལ། །སྐྱེ་བོ་མང་པོ་ཐམས་ཅད་ཀྱང་། །མྱ་ངན་འདས་གྲོང་འགྲོ་བར་བྱ། །དེ་ནས་བདུད་དེ་དག་
ཐམས་ཅད་ཀྱིས་མགྲིན་གཅིག་ཏུ་འདི་སྐད་ཅེས་གསོལ་ཏོ། །བཅོམ་ལྡན་འདས་མ་གཤེགས་ཅིག །སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཡུལ་བསམ་གྱིས་མི་ཁྱབ། བདུད་ཀྱི་ཡུལ་བསམ་གྱིས་མི་ཁྱབ། 
ཀླུའི་ཡུལ་བསམ་གྱིས་མི་ཁྱབ། ལས་རྣམས་ཀྱི་ལས་ཀྱི་ཡུལ་བསམ་གྱིས་མི་ཁྱབ་པོ་ཞེས་བཅོམ་ལྡན་འདས་ཀྱིས་བཀའ་མ་སྩལ་ཏམ། ཡུལ་ཐམས་ཅད་ཀྱི་ནང་ན་ནི་སངས་རྒྱས་ཀྱི་ཡུལ་ཁྱད་པར་དུ་འཕགས་པའི་མཆོག་ལགས་
ཏེ། བཅོམ་ལྡན་འདས་ཀྱིས་གདན་འདི་ལ་བཞུགས་བཞིན་དུ་བདུད་བྱེ་བ་ཁྲག་ཁྲིག་རབ་ཏུ་ཕམ་པར་མཛད་པ་དང་། ཆོས་ཀྱི་ཕུང་པོ་བྱེ་བ་ཁྲག་ཁྲིག་རབ་ཏུ་བསྟན་པ་དང་། ཉོན་མོངས་པའི་རྒྱ་མཚོ་བསྐམ་པ་དང་། ལྟ་བའི་རྒྱལ་མོ་དྲལ་བ་དང་། 
སེམས་ཅན་བྱེ་བ་ཁྲག་ཁྲིག་ཡེ་ཤེས་ཀྱི་རྒྱ་མཚོ་ལ་གཟུད་པར་སྤྱོད་མོད་ཀྱི། འོན་ཀྱིས་ཀྱང་བཅོམ་ལྡན་འདས་དེང་གི་དུས་ལ་གཤེགས་པའི་མི་རིགས་སོ། །བཅོམ་ལྡན་འདས་ཀྱིས་བཀའ་སྩལ་པ། སེམས་ཅན་གྱི་ཁམས་ན་སེམས་ཅན་
ཇི་སྙེད་པ་དེ་དག་ཐམས་ཅད་བདུད་དུ་གྱུར་ལ། དེ་དག་རེ་རེའི་བདུད་ཀྱི་སྟོབས་དང་། བྱིན་གྱི་རླབས་ཀྱང་སའི་རྡུལ་ཕྲ་རབ་ཀྱི་རྡུལ་ཇི་སྙེད་པ་དེ་ཙམ་དུ་གྱུར་ཏེ་དེ་དག་ཐམས་ཅད་ང་ལ་བསད་པར་ཤོམ་ཡང་སྤུའི་ཁུང་བུ་གཅིག་ཙམ་ལ་ཡང་གནོད་པར་མི་
ནུས་སོ། །ངས་འདི་ན་འདུག་བཞིན་དུ་བདུད་བྱེ་བ་ཁྲག་ཁྲིག་རྣམས་རབ་ཏུ་ཕམ་པར་བྱ་བ་དང་། གདུལ་བར་ནུས་ཏེ། བདུད་གཡོག་དང་བཅས་པ་འདི་ནི་མ་གཏོགས་སོ། །ཡང་ང་ལ་མཆོད་པ་བྱ་བའི་ཕྱིར་བདུད་འདི་དག་གིས་རྒྱལ་པོའི་ཁབ་ཀྱི་གྲོང་ཁྱེར་
<pb id="51.235b"/>
ཆེན་པོ་ཐམས་ཅད་བདུད་ཀྱི་སྟོབས་དང་། རྫུ་འཕྲུལ་དང་། རྣམ་པར་འཕྲུལ་པའི་བྱིན་གྱི་རླབས་ཀྱི་བཀོད་པས་བརྒྱན་པས། དེ་དག་ལ་སྙིང་བརྩེ་བའི་ཕྱིར་འགྲོ་བར་བྱ་སྟེ་ཡོངས་སུ་སྤྱོད་དོ། །དེ་ནས་བདུད་དེ་དག་རབ་ཏུ་དགའ་ཞིང་དད་པ་སྐྱེས་ནས། བླ་ན་མེད་
པ་ཡང་དག་པར་རྫོགས་པའི་བྱང་ཆུབ་ཏུ་དགེ་བའི་ས་བོན་བསྐྱེད་པར་འགྱུར་རོ། །ཇི་ཙམ་ན་གདན་ལས་གཞེངས་པར་བཞེད་པ་དང་། དེ་ནས་འོད་མའི་ཚལ་བསྲུང་བའི་ལྷ་མོ་མཐུ་མཛེས་ཤེས་བྱ་བ་དེས་བཅོམ་ལྡན་འདས་ཀྱི་སྤྱན་སྔར་གདོང་མཆི་མ་
ཅན་དུ་འདུག་ནས་འདི་སྐད་ཅེས་གསོལ་ཏོ། །བཅོམ་ལྡན་དེ་རིང་གཤེགས་པའི་དུས་མ་ལགས། །གྲོང་ཁྱེར་འདི་དག་ཀུན་ནས་བདུད་ཀྱིས་བལྟམ། །རེ་རེ་ལ་ཡང་ཤིན་ཏུ་མ་རུངས་པ། །བྱེ་བས་སྨྲ་བའི་སེང་གེ་བསྐོར་ཅིང་མཆིས། །ཞེ་སྡང་
རབ་འབར་རྣོ་བའི་མཚོན་ཐོགས་ཏེ། །ཁྱོད་དགྲོངས་སླད་དུ་འཁྲུགས་པའི་སེམས་ཀྱིས་གནས། །མགོན་པོ་རྣམ་པ་ཀུན་ཏུ་དེང་མ་གཤེགས། །འཇིག་རྟེན་རྩ་ལག་བརླག་པར་མ་བཞུད་ཅིག །གང་གི་ཚེ་བཅོམ་ལྡན་འདས་གདན་ལས་
བཞེངས་པ་དེའི་ཚེ། གཙུག་ལག་ཁང་གི་ལྷ་མོ་སྣང་བའི་བློ་གྲོས་ཞེས་བྱ་བ་དེས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་འདི་སྐད་ཅེས་གསོལ་ཏོ། །སྡིག་ཅན་དག་ནི་ལྔ་སྟོང་པོ། །མཚོན་ཆར་བཅས་པ་མཆིས་པ་ནི། །
བཙམ་མེད་དེ་དག་ཁྱོད་ལ་སྡོད། །ཐུབ་ཆེན་དེ་རིང་མ་གཤེགས་ཤིག །གང་གི་ཚེ་བཅོམ་ལྡན་འདས་གཙུག་ལག་ཁང་ནས་བྱུང་བ་དེའི་ཚེ། སྨན་གྱི་ལྷ་མོ་གྲུབ་པའི་བློ་གྲོས་ཤེས་བྱ་བ་དེས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་
ནས་འདི་སྐད་ཅེས་གསོལ་ཏོ། །འཇིག་རྟེན་སྒྲོན་མ་བརླག་གྱུར་ན། །ཀྱི་ཧུད་ཆོས་ཀྱི་ལམ་སྟོར་ཅིང་། །ཆོས་ཀྱི་ཚུལ་ནི་རབ་ཏུ་འཇིག །ཆོས་ཀྱི་གྲུ་ཡང་འཇིག་པར་འགྱུར། འཇིག་རྟེན་ཀུན་ན་རྒྱ་ཆེན་ཆོས་ཀྱི་རོ་ནི་ཉམས་པར་འགྱུར། །
འགྲོ་བ་འདི་དག་ཉོན་མོངས་གཡོ་ཅན་གདུག་པས་ཤིན་དུ་བལྟམ། །ས་འདི་བདེ་གཤེགས་ཐུབ་པའི་མཆོག་ནི་མ་རུང་འགྱུར་བ་ལས། །ཇི་ལྟར་ཤིན་དུ་འབྱུང་བའི་མཐུ་ནི་བདག་ལ་ཅི་མ་མཆིས། །ཁྱོད་བརླག་བགྱི་སླད་འདི་ན་རབ་ཏུ་མི་བཟད་མང་
<pb id="51.236a"/>
པོ་དག །སྡིག་པའི་ཆོས་ཅན་རལ་གྲི་སྟ་རེ་མཚོན་རྣོན་ཐོགས་ཤིང་མཆིས། །བདེ་བར་གཤེགས་པ་འཇིག་རྟེན་བསྲུང་སླད་བདག་གི་ཚིག་གསོན་ཏེ། །སྟོབས་བཅུ་གྲུབ་པར་བཞུད་དེ་དེ་རིང་གྲོང་ཁྱེར་མ་གཤེགས་ཤིག ། 
དེ་ནས་བཅོམ་ལྡན་འདས་གཙུག་ལག་ཁང་གི་དང་ར་ནས་བཞུད་པ་དང་། དེ་ན་ཤིང་གི་ལྷ་མོ་འོད་འཆང་ཞེས་བྱ་བ་དེ་སྙིང་རྗེ་སྙིང་བརྩེ་བར་ངུ་ཞིང་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་འདི་སྐད་ཅེས་གསོལ་ཏོ། །ཐམས་
ཅད་དོན་གྲུབ་ཐུབ་པ་ཡིད་བཞིན་རྫོགས་ཁྱོད་མ་རུང་གྱུར་ན་ནི། །མགོན་པོ་ཁམས་གསུམ་འདི་དག་ཐམས་ཅད་དེའུ་རེ་མིག་ནི་སྟོར་བར་འགྱུར། །ནམ་མཁའ་འདི་ལ་སྦྲུལ་གྱི་རྐེད་ཆིངས་རྣོ་བའི་མདའ་དང་མཚོན་ཐོགས་ཤིང་། །ཁྱོད་དགྲོངས་སླད་དུ་
ཁ་ནས་མེ་འབར་རྒྱུ་ཡིས་ད་ནི་དེར་མ་གཤེགས། །དེ་ནས་སྒོ་ཁང་གི་ལྷ་མོ་འོད་ཟེར་ཆུའི་ལྷ་ཞེས་བྱ་བ་དེ་སྒྲ་ཆེར་ངུ་ཞིང་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་འདི་སྐད་ཅེས་གསོལ་ཏོ། །གྲོང་ཁྱེར་བཟང་པོ་
འདི་ན་བྲམ་ཟེར་མིང་བཏགས་སྟོང་ཕྲག་ཉི་ཤུ་པོ། །མདའ་དང་སྤུ་གྲི་མཚོན་ཆ་འབར་བ་ཐོགས་ཏེ་སྙིང་རྗེ་མེད་པར་བལྟ། །གཅིག་པས་གཅིག་མི་བཟད་པ་སྙིང་རྗེ་མེད་པ་སྟོང་ཕྲག་ཉི་ཤུ་རྣམས། །ཁྱོད་དགྲོངས་སླད་དུ་འདི་ན་
མཆིས་ཀྱིས་གཙང་མའི་ཞལ་ནི་མ་གཤེགས་ཤིག །དེ་ནས་བཅོམ་ལྡན་འདས་སྒོ་ཁང་དུ་བྱོན་པ་དང་། དེར་རྒྱལ་པོའི་ཁབ་ཀྱི་གྲོང་ཁྱེར་བསྲུང་བའི་ལྷ་མོ་ཏ་མ་ལའི་སྙིང་པོ་ཞེས་བྱ་བ་དེ་ནམ་མཁའ་ལས་སྒྲ་ཆེར་ངུ་ཞིང་
བཅོམ་ལྡན་འདས་ཀྱི་ཐད་དུ་རིངས་པོར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་འདི་སྐད་ཅེས་གསོལ་ཏོ། །བཅོམ་ལྡན་ཤུལ་འདི་སེང་གེ་རྔ་མོ་གླང་ཆེན་སྨྱོན་པས་བསྐོར། །དགེ་སློང་རྣམས་
ལ་གཙེ་སླད་བདུད་ཀྱི་རྣམ་མང་གནོད་པར་བགྱིད། །ས་འདིར་སྟོན་པ་ཁྱོད་དགྲོངས་སླད་དུ་མུ་སྟེགས་གཞན་ཡང་བརྩོན། །སྤྲིན་དབྱངས་འོད་འབར་ལྷ་ཀླུ་ཐུགས་བརྩེའི་སླད་དུ་མ་གཤེགས་ཤིག །བཅོམ་ལྡན་བདུད་
<pb id="51.236b"/>
བཏུལ་ཁྱོད་ཀྱིས་བསྟན་པ་རྣམ་ཞིག་དང་། །སྒྱུ་མ་བགྱིས་པ་མི་མཐུན་གདོང་ཅན་བདུད་མཐོང་ནས། །ལྷ་མི་ཀླུ་དང་མི་འམ་ཅི་ཡི་དབང་པོ་རྣམས། །ཀུན་འདུས་མི་དགའ་སྐྲག་ནས་ཤིན་དུ་རྣམ་པར་འཁྲུགས། །དམ་ཆོས་ཆེར་ཞིག་པ་དང་འཇིག་རྟེན་འཁྲུགས་
གྱུར་དང་། །ནམ་མཁའ་སྐར་མའི་འོད་སྟོར་ཉི་ཟླ་གྱུར་མཐོང་ནས། །འགྲོ་མཆོག་ཀྱེ་མ་མི་བཟད་ཀླད་པ་དེང་དྲག་རྡོབ། །བདེ་གཤེགས་མ་རུང་འགྱུར་བར་ཀུན་དོགས་ཀྱི་ཧུད་མཆི། །མཐོང་བའི་ཉི་མ་འདི་ཉམས་ཤིང་། །ཆོས་ཀྱི་སྒྲོན་མ་ཟད་པར་འགྱུར། །
རྫོགས་པའི་སངས་རྒྱས་གྲོངས་པས་བརླག །ཆོས་ཀྱི་ཆུ་ཡང་སྐམ་པར་འགྱུར། །དམ་ཆོས་སྤྱོད་པ་འཇིག་རྟེན་དུ། །མ་རུང་འགྱུར་བ་ཉེར་གནས་ཚེ། །མི་དགེ་བ་ཡི་བདུད་རྣམས་ཀྱང་། །འདི་དག་ཏུ་ནི་འབྱུང་བར་འགྱུར། །དེ་ནས་ལྷ་མོ་
དེས་བཅོམ་ལྡན་འདས་ཕྱིར་ལྡོག་པར་མ་མཐོང་ནས་གདོང་མཆི་མ་ཅན་གྱིས་ཡང་འདི་སྐད་ཅེས་གསོལ་ཏོ། །ཐུབ་པ་འཇིག་རྟེན་ཀུན་ལ་གཟིགས་སུ་གསོལ། །སྨྲ་མཆོག་དེ་རིང་བརླག་པར་མ་བཞུད་ཅིག །བདག་གི་གྲོང་དུ་མ་རུང་ཁྱོད་གྱུར་ན། །
འཇིག་རྟེན་གསུམ་གྱིས་རྟག་སྨད་འགྱུར་དུ་མཆི། །འདྲེན་པ་བདག་གི་ཚིག་གསོན་སེམས་ཅན་མཆོག །བདག་གི་གྲོང་དུ་བརླག་པར་དེང་མ་བཞུད། །སེམས་ཅན་ཐུགས་བརྩེའི་སླད་དུ་འདིར་བཞེས་ཏེ། །སེམས་ཅན་སྐྱེ་བས་གཙེས་པ་
འཇིགས་ཐར་མཛོད། །དམ་པ་བརྙེས་ནས་སྒྲོལ་བར་རབ་འགྱུར་བར། །སྔོན་གྱི་དམ་བཅས་དེ་བཞིན་གཤེགས་པས་དགོངས། །སེམས་ཅན་མང་པོ་སྡུག་བསྔལ་དུ་མས་གདུངས། །སྲོག་ཆགས་རྣམས་ཀྱི་གཙོ་བོ་དབུགས་ཕྱུང་ཤིག ། 
སྐུ་མཆོག་བསྐལ་པ་བྱེ་བ་མང་པོར་བཞུགས། །ཀྱེ་མ་འདོད་ལ་ཆགས་པའི་བྱིས་པའི་སྡེ། །དེ་རྣམས་ཞི་བགྱིད་སླད་དུ་ཆོས་ལམ་ཤོད། །སྐྱེ་མཆེད་དབང་པོ་དོན་ནི་རང་བཞིན་སྟོང་། །དེ་ནས་བཅོམ་ལྡན་འདས་སྒོ་ཁང་དུ་གཤེགས་པ་དང་། 
དེ་ནས་སའི་ལྷ་མོ་གཟི་བརྗིད་ཆེ་བ་གཟི་བརྗིད་ཆེ་བའི་ལྷ་མོ་ཁྲི་དང་ལྷན་ཅིག་སྐྲ་གཤིག་ཅིང་གདོང་མཆི་མ་ཅན་གྱིས་བཅོམ་ལྡན་འདས་ཀྱི་སྤྱན་སྔར་ཐལ་མོ་སྦྱར་ཏེ་འདུག་ནས་འདི་སྐད་ཅེས་གསོལ་ཏོ། །རབ་ཏུ་སྦྱིན་ལ་དགོངས་ཤིང་ཁྱོད་ཀྱིས་ནི། །རྒྱ་མཚོ་བཞིན་
<pb id="51.237a"/>
བལྟམ་པ་ཡི་ཁྲག་བསྩལ་ཅིང་། །དབུ་དང་རུས་པ་ཁོར་ཡུག་རི་རབ་ཙམ། །སྤྱན་ཡང་གང་གཱའི་བྱེ་མ་རྙེད་བསྩལ་ཏོ། །སྔོན་ནི་རིན་ཆེན་རྣམ་པ་སྣ་ཚོགས་དང་། །སྲས་དང་བཙུན་མོ་གླང་ཆེན་དེ་བཞིན་རྟ། །གནས་དང་གོས་དང་མལ་
ཆ་ཟས་སྐོམ་དང་། །དེ་བཞིན་ནད་པ་དག་ལ་འདོད་སྨན་བསྩལ། །རང་བྱུང་མཆོག་རབ་ལ་ནི་མཆོད་པ་མཛད། །ཁྱོད་ཀྱིས་བག་ཡོད་པར་ཡང་ཚུལ་ཁྲིམས་བསྲུངས། །བཟོད་པ་དང་ནི་ཐོས་པ་རྟག་ཏུ་བསྙེན། །ཕར་འཛིན་མར་འཛིན་པ་ཡང་དེ་བཞིན་ནོ། །
བྱ་བ་དཀའ་བ་དག་ཀྱང་མཐའ་ཡས་སྤྱད། །སེམས་ཅན་དུ་མ་ཉོན་མོངས་ཐར་བར་མཛད། །གང་སྔོན་ཁྱོད་ཀྱིས་སྨོན་ལམ་བཏབ་པ་ནི། །ལམ་མཆོག་སྟོན་པ་སངས་རྒྱས་ཉིད་གྱུར་ཅིག །ཆུ་བོ་ཆེན་པོ་ལས་ནི་འགྲོ་བ་བསྒྲལ། །
འཇིག་རྟེན་ལ་ཡང་ཤིན་ཏུ་ཆོས་བསྟན་ཏེ། །སྡུག་བསྔལ་མ་ལུས་པར་ནི་བསལ་བར་བྱ། །སེམས་ཅན་མང་པོ་འཇིགས་མེད་གྲོང་ཁྱེར་གཟུད། །སེམས་ཅན་དེ་དག་དགོས་པ་ཡོངས་རྫོགས་ཤིང་། །བྱང་ཆུབ་དམ་པ་ལ་ནི་ཤིན་དུ་ཁོད། །འདི་ན་
ལམ་བོར་སྡིག་པ་སྤྱོད་པ་རྣམས། །ཚུལ་ཁྲིམས་ཐོས་བཤིག་མགོན་པོས་བཟོད་པར་མཛོད། །འདི་དག་སྒྲོལ་ཚིག་དམ་བཅས་དགོངས་སུ་གསོལ། །བསྐལ་པ་བྱེ་བ་མང་པོར་ཆོས་སྟོན་ཏོ། །མགོན་པོ་ཆུ་བོ་དག་ལས་འཇིག་རྟེན་སྒྲོལ། །འདི་དག་
ཡན་ལག་བརྒྱད་ཀྱིས་ཆུ་ཡིས་ཁྲུས། །མགོན་པོ་མཆོག་རབ་ཁྱོད་དང་འདྲ་བ་ནི། །འཇིག་རྟེན་གསུམ་པོ་འདི་ན་འགའ་མ་མཆིས། །བདག་གྲོལ་འཇིག་རྟེན་འདི་དག་གྲོལ་བར་མཛད། །སྲིད་གསུམ་རྒྱ་མཚོ་ལས་ཀྱང་འགྲོ་བ་སྒྲོལ། །
ཁྱོད་ནི་སངས་རྒྱས་འགྲོ་བའི་རྩ་ལག་གཅིག །རྟག་ཏུ་བཞུགས་ཤིང་ཆོས་ནི་བཤད་དུ་གསོལ། །དེ་ནས་བཅོམ་ལྡན་འདས་སྒོ་ཁང་ནས་གཤེགས་པ་དང་། སྐད་ཅིག་དེ་ཉིད་ལ་ལྷ་དང་། ཀླུ་དང་། གནོད་སྦྱིན་དང་། སྲིན་པོ་བྱེ་བ་ཁྲག་ཁྲིག་བརྒྱ་སྟོང་མང་
པོ་ནམ་མཁའ་ལ་རྒྱུ་ཞིང་གདོང་མཆི་མ་ཅན་གྱིས་འདི་སྐད་ཅེས་གསོལ་ཏོ། །བདག་ཅག་རྣམས་ཀྱིས་བདེ་གཤེགས་སྔོན་མཐོང་བ། །ཞི་བའི་དུས་ལ་ཤིན་དུ་སློབ་མ་དུལ། །ཆོས་རྣམས་རྒྱ་ཆེར་སྟོན་པ་མཛད་པ་ན། །དེ་ལ་དེ་ལྟ་བུའི་
<pb id="51.237b"/>
བགེགས་མ་བྱུང་། །སྟོན་པ་འདི་ནི་ཤིན་དུ་དུས་ངན་ལ། །རྒྱ་ཆེན་བློ་ཡིས་རང་བྱུང་ཉིད་བརྙེས་ཏེ། །ཐུབ་དབང་འགྲོ་བ་ཡོངས་སྨིན་མཛད་སླད་དུ། །འཇིག་རྟེན་ཉོན་མོངས་བསྒྲིབས་ལ་ཆོས་སྟོན་ཅིང་། །སྨྲ་བའི་སེང་གེ་འདི་ན་བཞུགས་བཞིན་དུ། །
སྡིག་ཅན་དག་ནི་བྱེ་བ་སྟོང་མང་པོ། །དེ་ལྟར་ཆོས་རྣམས་རབ་ཏུ་འཇིག་པར་བགྱིད། །སངས་རྒྱས་དཔའ་བོ་གྲོང་དུ་དེང་མ་གཤེགས། །དེ་ནས་ལྷ་མོ་གཞན་ཞིག་གིས་འདི་སྐད་ཅེས་གསོལ་ཏོ། །སྔོན་གྱི་རྒྱལ་བ་འཇིག་རྟེན་ཕན་བརྩོན་པ། །
དེ་དག་ཡུལ་ཅིག་འཁོར་ལོ་བསྐོར་གྱུར་པ། །འདི་ནི་གང་དུ་གཤེགས་པ་དེར་ཡང་བསྐོར། །དེ་རིང་མ་རུང་བར་ནི་གྱུར་ཏ་རེ། །དེ་ནས་ཡང་ལྷ་མོ་གཞན་ཞིག་གིས་འདི་སྐད་ཅེས་གསོལ་ཏོ། །དེད་དཔོན་འདིར་ནི་ཐུགས་རྗེའི་སླད། །ཤིན་དུ་སེམས་
ཅན་དོན་མཛད་སྤྱད། །དེ་ནི་དེ་རིང་གྲོང་ཁྱེར་འདིར། །བརླག་པར་འགྱུར་སྙམ་བདག་རྟོག་གོ། །ཡང་དེའི་ཚེ་ལྷ་དང་། ཀླུ་དང་། གནོད་སྦྱིན་དང་། སྲིན་པོ་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་བྱེ་བ་ཁྲག་ཁྲིག་བརྒྱ་སྟོང་
གདོང་ལ་མཆི་མ་ཟག་ཅིང་ངོམ་ཟུང་གནག་པ་དག་ནམ་མཁའི་ངོས་ཀྱི་ལམ་ལས་བབས་ཏེ། བཅོམ་ལྡན་འདས་ཀྱི་སྤྱན་སྔར་འཁོད་ནས་བདག་ཉིད་ལ་རྣམ་པ་མང་པོ་བྱེད་དེ། ལ་ལ་ནི་སྐྲ་འབལ། ལ་ལ་ནི་རྒྱན་འགྲོལ། ལ་ལ་ནི་གདུགས་དང་རྒྱལ་
མཚན་དང་བ་དན་སྙོལ། ལ་ལ་ནི་བདག་ཉིད་ཀྱི་ལུས་ས་ལ་རྡོབ། ལ་ལ་ནི་བཅོམ་ལྡན་འདས་ཀྱི་ཞབས་ལ་འཛིན། ལ་ལ་ནི་ཤིན་དུ་ཉོན་མོངས་པར་ངུ་ལ་ལ་ནི་ལག་པས་བྲང་རྡུང་། ལ་ལ་ནི་བཅོམ་ལྡན་འདས་ཀྱི་ཞབས་དྲུང་ན་འདུག་ཅིང་སོ་བྱ་བཞིན་
དུ་འགྲེ་ལྡོག །ལ་ལ་ནི་བཅོམ་ལྡན་འདས་ཀྱི་སྤྱན་སྔར་ཐལ་མོ་སྦྱར་ཏེ་བསྟོད་ཅིང་ཕྱག་འཚལ་བར་བྱེད། ལ་ལ་ནི་བཅོམ་ལྡན་འདས་ལ་མེ་ཏོག་དང་། བདུག་པ་དང་སྤོས་དང་ཕྲེང་བ་དང་། གོས་དང་། ཕྱང་འཕྲུལ་དང་གསེར་གྱི་སྐུད་པ་དང་མུ་ཏིག་གི་ཕྲེང་བ་དང་རས་
བཅོས་བུ་དག་མངོན་པར་འཐོར་རོ། །དེ་ནས་ལྷ་གཞན་བྱེ་བ་མང་པོས་མགྲིན་གཅིག་ཏུ་སྐད་མཐོན་པོར་འདི་སྐད་ཅེས་གསོལ་ཏོ། །འཇིག་རྟེན་དོན་སླད་འདི་བས་མང་བ་ཡི། །བྱ་བར་དཀའ་བ་ཁྱོད་ཀྱིས་རབ་ཏུ་སྤྱད། །ཟད་པའི་དུས་དེང་འདིར་ནི་ཁྱོད་སྐྱེས་
<pb id="51.238a"/>
ཀྱིས། །བཏང་སྙོམས་མཛོད་ལ་མི་གཤེགས་བཞུགས་སུ་གསོལ། །སྡིག་མེད་ཁྱོད་ཀྱིས་སངས་རྒྱས་མཛད་པ་ཉུང་ངུ་མཛད། །ལྷ་དང་མི་རྣམས་དབང་དུ་མཛད་པ་ཤིན་དུ་ཉུང་། །ཤིན་དུ་ཡུན་རིང་ཆོས་རྣམས་སྟོན་ཅིང་ཁྱོད་བཞུགས་ལ། །
སྲིད་པ་གསུམ་གྱི་རྒྱ་མཚོ་འདི་ལས་འགྲོ་བ་སྒྲོལ། །དགེ་བའི་ལས་རྣམས་བགྱིད་ཅིང་ས་བོན་ཡོངས་སྨིན་ཏེ། །བདུད་རྩིའི་སྣོད་དུ་གྱུར་པའི་སེམས་ཅན་དུ་མ་ལ། །ཁྱོད་ཀྱི་ཐུགས་རྗེ་བསྐྱེད་དེ་སོ་སོར་རབ་སྟོན་ལ། །ཆུ་བོ་ལས་ནི་འཇིག་རྟེན་
ཉམ་ཐག་བསྒྲལ་བར་མཛོད། །འགྲོ་བ་དགོན་པའི་དབུས་སོང་འཁྱམས་གྱུར་ཅིང་། །འཁོར་བའི་དགོན་པར་ཤིན་དུ་ལམ་སྟོར་བ། །དེ་དག་ལ་ནི་ལམ་མཆོག་སོ་སོར་སྟོན། །འཕགས་པའི་ཆོས་མཆོག་ཚིག་གིས་ཐར་བར་མཛོད། །
ཆོས་ཀྱི་འཁོར་ལོ་དམ་པ་གང་བསྐོར་བ། །དེ་ནི་ཁྱོད་ཀྱི་ཐུགས་རྗེ་ངོ་མཚར་རྨད། །རླབས་ཆེན་ཐུགས་མངའ་རིང་དུ་བཞུགས་སུ་གསོལ། །འགྲོ་བ་རྣམས་ནི་མགོན་མེད་མ་གྱུར་ཅིག །དེ་ནས་ལྷ་མོ་གཞན་ཞིག་གིས་འདི་སྐད་ཅེས་གསོལ་ཏོ། །
རྣམ་འདྲེན་བརྒྱ་ལ་མ་རུང་གྱུར་ན་ནི། །འཇིག་རྟེན་འདི་ལྟར་མ་ལུས་ལྡོངས་པར་འགྱུར། །ཡན་ལག་བརྒྱད་ལམ་རྣམ་ཐར་གསུམ་གྱི་རྒྱུ། །འདིར་ནི་ཡོང་ཡེ་ཐམས་ཅད་མ་མཆིས་འགྱུར། །བདག་ལུས་སེམས་ལས་སྐྱེས་དགེ་ས་བོན་
དག །བདག་ཅག་བག་ཡོད་གྱུར་པས་འདིར་བཏབ་སྟེ། །དེ་སླད་བདག་ཅག་བདེ་བ་ཀུན་དང་ལྡན། །བསོད་ནམས་འབྱུང་གནས་འདིར་བརླག་མ་གྱུར་ཅིག །ཡང་དེའི་ཚེ་གནས་གཙང་མའི་ལྷ་བྱེ་བ་ཁྲག་ཁྲིག་བརྒྱ་སྟོང་མང་པོ་དག་དེ་ཉིད་དུ་འདུས་པར་
གྱུར་ཏེ། དེ་དག་ལ་འདི་སྐད་ཅེས་སྨྲས་སོ། །ས་འདིར་བྱེ་བའི་བདུད་རྣམས་ཉེར་ལྷགས་ཀྱང་། །ཐུབ་པ་རླབས་ཆེན་ཐུགས་མངའ་ནམ་ཡང་ནི། །མ་རུང་མི་འགྱུར་ཁྱེད་ཅག་མ་འཇིགས་ཤིག །དགེ་བ་འདི་ལ་བདག་ཅག་མངོན་སུམ་གྱུར། །
དཔག་ཚད་སུམ་བཅུ་དྲུག་ཏུ་མགྱོགས་ཤིང་དྲག་ཤུལ་ལྡན་པས་ཀུན་ཏུ་བསྐོར། །སྣ་བགྲང་རལ་གྲི་མཚོན་རྣོན་རྩུབ་པའི་སྒྲ་མང་འཇིགས་པ་བདུད་ཀྱི་སྡེ། །བྱང་ཆུབ་སྙིང་པོར་ལྷགས་པ་དེ་དག་འཇིགས་ཤིང་བརླག་གྱུར་ན། །ད་ལྟར་དོན་བརྙེས་
<pb id="51.238b"/>
གྲགས་པས་ཁྱབ་པ་དེ་ལ་ག་ལ་བགེགས་ཤིག་བྱེད། །དེ་ནས་ལྷ་མོ་གཞན་ཞིག་ངུ་ཞིང་འདི་སྐད་ཅེས་སྨྲས་སོ། །སྔོན་བྱུང་བ་ནི་བདུད་ཀྱི་སྡེ་གཅིག་ཡིན་ཏེ་དེ་དག་དཔུང་མི་ཆེ། །འདི་ནི་བྱེ་བ་ཁྲག་ཁྲིག་བདུད་ཀྱི་སྡེ་སྟེ་ཤིན་དུ་དཔུང་ཆེ་བས། །འཇིག་རྟེན་
རྣམ་པར་འདྲེན་པ་འདི་ནི་བརླག་པར་འགྱུར་དུ་རབ་ཏུ་དོགས། །དེ་བརླག་ན་ནི་འཇིག་རྟེན་འདི་དག་ཤིན་དུ་སྣང་མེད་འཁྱམ་པར་འོང་། །དེ་ནས་བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དེ་དག་གིས་བཅོམ་ལྡན་འདས་ཀྱི་ཞབས་གཉིས་ལ་འཇུས་
ནས་འདི་སྐད་ཅེས་གསོལ་ཏོ། །བློ་ཞན་བདག་ཅག་གི་ནི་ཚིག་གསོན་ཏེ། །དགེ་བ་བཞུགས་ཤིང་གཙོ་བོ་ཐུགས་རྗེ་ཅན། །ལྷ་མང་བྱེ་བ་མྱ་ངན་ཆེན་པོས་གདུངས། །དེ་ལ་ཆོས་ཀྱི་བཅུད་ཀྱིས་ད་གཏོར་ཅིག །དེ་ནས་བཅོམ་ལྡན་འདས་ཀྱིས་
ཐམས་ཅད་དང་ལྡན་པའི་འཁོར་དེ་ལ་བྱམས་པ་ཡངས་པའི་སྤྱན་གྱིས་གཟིགས་ནས། དེ་དག་ཤིན་དུ་དབུགས་དབྱུང་བའི་ཕྱིར་ཚངས་པའི་དབྱངས་ཀྱིས་འདི་སྐད་ཅེས་བཀའ་སྩལ་ཏོ། །དེང་ཁྱེད་མ་འཇིགས་ཁྱེད་ནི་མ་སྐྲག་ཤིག །བདུད་རྣམས་
ཐམས་ཅད་བཞོན་བཅས་གཅིག་ཆར་དུ། །ཚོགས་ཀྱང་སྤུ་གཅིག་སྐྲག་པར་མི་ནུས་ན། །ང་ཡི་ལུས་ཀུན་ལ་ནི་སྨོས་ཅི་དགོས། །དེང་ནི་འཇིག་རྟེན་ཐམས་ཅད་དབུགས་ཕྱུང་སྟེ། །ང་ཡིས་རྟག་ཏུ་ས་འདིར་ཆོས་བཤད་དོ། །ལམ་རྣམས་སྟོར་
བ་ལ་ནི་ང་ཉིད་ཀྱིས། །དྲི་མ་མེད་པ་ཡང་དག་ལམ་བསྟན་བྱ། །ངས་སྔོན་བྱ་བ་དཀའ་བ་མང་པོ་བྱས། །ཟས་དང་སྐོམ་ཡང་ཤིན་དུ་རྒྱ་ཆེར་བྱིན། །གནས་དང་སྨན་ཡང་མི་ཉུང་སྦྱིན་བྱིན་པས། །ང་ལ་དེང་སུ་གནོད་པར་བྱེད་པར་ནུས། །ངས་ནི་རྟ་དང་
གླང་ཆེན་ཤིང་རྟ་དང་། །ལྷབ་ལྷུབ་ཕྱང་འཕྲུལ་དག་གི་རྒྱན་རྣམས་དང་། །བྲན་ཕོ་བྲན་མོ་གྲོང་རྡལ་ཡུལ་འཁོར་བཏང་། །ང་ལ་སུ་ཞིག་གནོད་པར་བྱེད་པར་ནུས། །ཆུང་མ་བུ་ཕོ་བུ་མོ་བྲན་མང་དང་། །ཡིད་འོང་དབང་ཕྱུག་ས་སྟེང་རྒྱལ་པོའི་རིགས། །
སེམས་ཅན་རྣམས་ལ་ཕན་ཕྱིར་ངས་བྱིན་རློབ། །ང་ལུས་དེ་རིང་ཅི་ཕྱིར་འཇིག་པར་འགྱུར། །མགོ་དང་སྣ་དང་རྣ་བ་མིག་གཉིས་དང་། །ལུས་དང་པགས་པ་ཁྲག་དང་རྐང་ལག་བཅས། །ང་ཡི་སྲོག་ཀྱང་ལུས་ཅན་རྣམས་ལ་བཏང་། །
<pb id="51.239a"/>
སུ་ཞིག་ང་ལ་འཚེ་བར་བྱེད་པར་ནུས། །ངས་ནི་སངས་རྒྱས་བྱེ་བ་རབ་མང་ལ། །གུས་ལྡན་བདག་གི་ལག་ནས་ཤིན་དུ་མཆོད། །རྟག་ཏུ་ཚུལ་ཁྲིམས་ཐོས་དང་བཟོད་ལ་དགའ། །ང་ལ་སུ་ཞིག་བརླག་པར་བྱེད་པར་ནུས། །ངས་སྔོན་ཤིན་
དུ་བྱ་དཀའ་མང་པོ་རྣམས། །མཉམ་པར་བཞག་པས་རབ་ཏུ་ང་ཡིས་བྱས། །ལུས་ཀུན་བཅད་ཀྱང་ང་ལ་འཁྲུག་མེད་ན། །ང་ལ་རྣམ་པར་འཚེ་བ་སུ་ཞིག་ནུས། །ཉོན་མོངས་ངས་བརྟུལ་ངེས་པར་ང་སངས་རྒྱས། །སེམས་ཅན་
ཐམས་ཅད་ལ་ནི་བྱམས་སེམས་ལྡན། །ཁྲོ་མེད་ཕྲག་དོག་ཐ་བ་ང་ལ་མེད། །ང་ཡི་མདུན་ན་དེ་རིང་སུ་ཞིག་ནུས། །ངས་ནི་བདུད་ཀྱི་དཔུང་རྣམས་ཚོགས་པ་བཏུལ། །ངས་ནི་བདུད་མང་བྱེ་བ་ཕམ་པར་བྱས། །ཁྱེད་ཀུན་རྣམ་པར་ཐར་པར་ངེས་
པར་བྱ། །གྲོང་དུ་ཅི་ཕྱིར་མི་འགྲོ་མ་འཇིགས་ཤིག །སེམས་ཅན་དོན་ཕྱིར་ཕྱོགས་བཅུ་འདི་དག་ན། །སངས་རྒྱས་ལ་ལ་གང་དག་བཞུགས་པ་རྣམས། །སངས་རྒྱས་ཀུན་དང་བྱང་ཆུབ་སེམས་དཔའ་ཡང་། །རྫུ་འཕྲུལ་ཆེན་པོ་
རྣམས་ནི་ཀུན་ན་བསོགས། །ཞིང་རྣམས་མཐའ་དག་རབ་ཏུ་གང་བར་བྱ། །བསོད་ནམས་ཡེ་ཤེས་དག་གིས་གནས་པར་བྱ། །སངས་རྒྱས་དེ་དག་ཚུལ་བཅས་ཀུན་གནས་པས། །སངས་རྒྱས་དག་གི་དགོངས་པའི་མཛད་
པ་བྱ། །ཡང་དེའི་ཚེ་ལྷ་དང་ཀླུ་དང་གནོད་སྦྱིན་དང་སྲིན་པོ་དང་ལྷ་མ་ཡིན་དང་ནམ་མཁའ་ལྡིང་དང་། མི་འམ་ཅི་དང་ལྟོ་འཕྱེ་ཆེན་པོ་དང་མི་དང་མི་མ་ཡིན་པ་བྱེ་བ་ཁྲག་ཁྲིག་བརྒྱ་སྟོང་གྲངས་མེད་དཔག་ཏུ་མེད་པ་དག་གིས་བཅོམ་ལྡན་འདས་ལ་ལེགས་སོ་
ཞེས་བྱ་བ་གསོལ་ནས་འདི་སྐད་ཅེས་སྨྲས་སོ། །ངོ་མཚར་རྨད་དུ་བྱུང་བའི་གྲངས་མེད་པའི་བརྩོན་འགྲུས་དང་ལྡན་པ་ལ་ཕྱག་འཚལ་ལོ། །ངོ་མཚར་ཆེན་པོ་རྨད་དུ་བྱུང་བ་གྲངས་མེད་པའི་བརྩོན་འགྲུས་དང་ལྡན་པའི་སངས་རྒྱས་བཅོམ་ལྡན་
འདས་ལ་ཕྱག་འཚལོ་ཕྱག་འཚལ་ལོ། །བཅོམ་ལྡན་འདས་ཀྱིས་ལྷ་དང་བཅས་པའི་འཇིག་རྟེན་དབྱུགས་ཕྱུང་ངོ་། །བཅོམ་ལྡན་འདས་ཀྱིས་བདུད་ཀྱི་ཕྱོགས་ཕམ་པར་མཛད་དོ། །སེམས་ཅན་རྣམས་ཀྱི་མཚམས་སྦྱོར་བའི་ཉོན་མོངས་
<pb id="51.239b"/>
པའི་རྙོག་པ་བསལ་ཏོ། །སེམས་ཅན་རྣམས་ཀྱི་ང་རྒྱལ་གྱི་རི་རབ་ཏུ་བསྙིལ་ཏོ། །སྐྱེ་བའི་ཤིང་ལྗོན་པ་བཅད་དོ། །འཆི་བདག་གི་ཉི་མ་ཕྱེ་མར་བརླགས་སོ། །མ་རིག་པའི་མུན་པ་བསལ་ཏོ། །གཞན་མུ་སྟེགས་ཅན་རབ་ཏུ་དད་པར་བསྒྱུར་ཏོ། །ཆུ་བོ་
བཞི་སྐམས་སོ། །ཆོས་ཀྱི་སྒྲོན་མ་རབ་ཏུ་འབར་བར་མཛད་དོ། །བྱང་ཆུབ་ཀྱི་ལམ་སྟོན་ཏོ། །བཟོད་པ་དང་དེས་པ་ལ་བཙུད་དོ། །བསམ་གཏན་གྱི་བདེ་བ་ལ་རྩེར་སྩལ་ཏོ། །འཕགས་པའི་བདེན་པ་བཞི་ཁོང་དུ་ཆུད་པར་མཛད་དོ། །སྟོན་པ་
བཅོམ་ལྡན་འདས་ཐུགས་རྗེ་ཆེན་པོ་མངའ་བས་ལྷ་དང་བཅས་པའི་འཇིག་རྟེན་སྐྱེ་བའི་རྒྱ་མཚོ་ལས་བསྒྲལ་ཏོ། །སེམས་ཅན་རྣམས་འཇིགས་པ་མ་མཆིས་པའི་གྲོང་ཁྱེར་དུ་རབ་ཏུ་བཙུད་དོ། །དེ་ནས་ལྷ་དང་མི་དེ་དག་གིས་བདུག་པ་དང་། མེ་ཏོག་དང་། 
སྤོས་དང་། ཕྲེང་བ་དང་། བྱུག་པ་དང་། ལྷབ་ལྷུབ་དང་། རྒྱན་སྣ་ཚོགས་ཀྱིས་བཅོམ་ལྡན་འདས་ལ་མངོན་པར་མཆོད་ནས་བཅོམ་ལྡན་འདས་ཀྱི་ཕྱིར་ལམ་དེ་ཕྱག་དར་བྱས་སོ། །ལྷའི་གོས་དང་། མེ་ཏོག་དང་། ལྷའི་རས་བཅོས་བུས་ཀུན་དུ་
གཡོགས་སོ། །ལྷའི་མེ་ཏོག་མན་དཱ་ར་བ་དང་མན་དཱ་ར་བ་ཆེན་པོ་དང་། བ་རུ་ཤ་ཀ་དང་། པུ་རུ་ཤ་ཀ་ཆེན་པོ་དང་། མཉྫུ་ཤ་ཀ་དང་། མཉྫུ་ཤ་ཀ་ཆེན་པོ་དང་། མདོག་མཛེས་དང་། མདོག་མཛེས་ཆེན་པོ་དང་། ཨུད་པ་ལ་དང་། ཀུ་མུ་ད་དང་། པད་མས་ཀུན་ཏུ་
གཡོགས་སོ། །གང་དུ་བཅོམ་ལྡན་འདས་ཀྱི་ཞབས་གཉིས་འདོར་བའི་ལམ་དེའི་ངོས་གཉིས་སུ་ལྷའི་རིན་པོ་ཆེ་སྣ་བདུན་གྱི་ཤིང་ལྗོན་པ་མངོན་པར་སྤྲུལ་ཏེ། ལྷའི་རས་བཅོས་བུ་དང་མུ་ཏིག་གི་ཕྲེང་བ་དང་ལག་རྒྱན་དང་རྣ་རྒྱན་དང་། མགོའི་རྒྱན་གྱིས་རབ་ཏུ་བརྒྱན་
ཏོ། །ཤིང་དེ་དག་གི་བར་བར་དུ་ལྷའི་རྫིང་བུ་གྲང་ཞིང་ཞིམ་པའི་ཆུ་དང་ཞིང་རྙོག་པ་མེད་ལ་ཡན་ལག་བརྒྱད་དང་ལྡན་པའི་ཆུས་ཀུན་དུ་གང་བ་ཁོ་ར་ཁོར་ཡུག་ཏུ་རིན་པོ་ཆེ་སྣ་བདུན་གྱི་བརྒྱན་པ་དག་སྤྲུལ་ཏེ། བར་སྣང་ལ་ཡང་རིན་པོ་ཆེ་སྣ་བདུན་གྱི་གདུགས་དང་། 
རྒྱལ་མཚན་དང་། བ་དན་དང་། གསེར་གྱི་སྐུད་པ་དང་། མུ་ཏིག་གི་ཕྲེང་བ་བཟུང་ཞིང་གསེར་གྱི་ཕྱེ་མ་དག་གི་ཆར་ཡང་ཕབ་བོ། །དངུལ་དང་བཻ་དཱུརྱའི་ཕྱེ་མ་དང་། ཨ་ག་རུ་དང་རྒྱ་སྤོས་དང་། དུས་ཀྱི་རྗེས་སུ་འབྲང་བ་དང་། ཏ་མ་ལའི་འདབ་མའི་ཆར་
<pb id="51.240a"/>
རབ་ཏུ་ཕབ་བོ། །གོ་ཤྀར་ཤ་དང་། ཙན་དན་སྦྲུལ་གྱི་སྙིང་པོའི་ཕྱེ་མའི་ཆར་ཡང་ལམ་དེར་ཕབ་བོ། །ལྷའི་རྒྱན་སྣ་ཚོགས་གསེར་གྱི་སྐུད་པ་དང་། མུ་ཏིག་གི་ཕྲེང་བ་དང་ནོར་བུ་དང་། མུ་ཏིག་དག་གིས་ཀྱང་ནམ་མཁའི་དཀྱིལ་ཐམས་ཅད་
བརྒྱན་ཏོ། །གྲོང་ངམ། གྲོང་ཁྱེར་གྱི་ཕྱི་རོལ་ན་ཡང་ལྷ་དང་མི་རྣམས་བཅོམ་ལྡན་འདས་ལ་མཆོད་པའི་ཕྱིར་ལམ་མཛེས་པར་བྱེད་དོ། །གྲོང་ཁྱེར་གྱི་ནང་ན་བདུད་དམ་བདུད་ཀྱི་འཁོར་རྣམས་ཀྱིས་ཀྱང་བཅོམ་ལྡན་འདས་ལ་མཆོད་པ་བྱ་བའི་ཕྱིར་
བཀོད་པ་དག་བཀོད་པ་བྱས་སོ། །དེ་ནས་དེའི་ཚེ་བཅོམ་ལྡན་འདས་དཔའ་བར་འགྲོ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཏིང་ངེ་འཛིན་དེ་ལ་སྙོམས་པར་ཞུགས་བཞིན་དུ་ལམ་དུ་གཤེགས་སོ། །ཡང་དེའི་ཚེ་བཅོམ་ལྡན་འདས་སྐུའི་
གཟུགས་དང་། རྟགས་དང་། སྤྱོད་ལམ་རྣམ་པ་སྣ་ཚོགས་ཀྱིས་ལམ་དེར་ཞུགས་ཏེ། དེ་ན་སེམས་ཅན་གང་དག་ཚངས་པ་ལ་དད་ཅིང་ཚངས་པས་འདུལ་བ་དེ་དག་གིས་ནི་བཅོམ་ལྡན་འདས་ཚངས་པའི་གཟུགས་སུ་ལམ་ནས་གཤེགས་པར་
མཐོང་བ་ནས། གང་དག་བརྒྱ་བྱིན་གྱིས་འདུལ་བའི་བར་དང་། གང་དག་སྲེད་མེད་ཀྱི་བུས་འདུལ་བ་དང་། གང་དག་དབང་ཕྱུག་ཆེན་པོས་འདུལ་བ་དང་། གང་དག་རྒྱལ་ཆེན་བཞིའི་རིས་ཀྱིས་འདུལ་བ་དང་། གང་དག་འཁོར་ལོས་
སྒྱུར་བས་འདུལ་བ་དང་། གང་དག་ཁམས་ཀྱི་རྒྱལ་ཕྲན་གྱིས་འདུལ་བ་དང་། གང་དག་རྫུ་འཕྲུལ་ཆེན་པོས་འདུལ་བ་དང་། གང་དག་དགེ་སྦྱོང་གིས་འདུལ་བ་དང་། གང་དག་གཞོན་ནུས་འདུལ་བ་དང་། གང་དག་བུད་མེད་ཀྱིས་འདུལ་བ་དང་། གང་དག་
སེང་གེས་འདུལ་བ་དང་། གང་དག་གླང་པོ་ཆེས་འདུལ་བ་དང་། གང་དག་ཀླུས་འདུལ་བ་དང་། གང་དག་ལྷ་མ་ཡིན་གྱིས་འདུལ་བ་ནས། གང་དག་རི་བོང་ལ་དད་ཅིང་རི་བོང་གིས་འདུལ་བའི་བར་དེ་དག་གིས། བཅོམ་ལྡན་འདས་རི་བོང་གི་གཟུགས་དང་
རྟགས་དང་། སྤྱོད་ལམ་གྱིས་ལམ་ནས་གཤེགས་པར་མཐོང་ངོ་། །སེམས་ཅན་གང་དག་སངས་རྒྱས་ཀྱིས་འདུལ་བ་དེ་དག་གིས་ནི། བཅོམ་ལྡན་འདས་སངས་རྒྱས་ཀྱི་གཟུགས་དང་། རྟགས་དང་། སྤྱོད་ལམ་གྱིས་ལམ་ནས་གཤེགས་པར་
<pb id="51.240b"/>
མཐོང་སྟེ། སེམས་ཅན་དེ་དག་ཐམས་ཅད་ཀྱང་ཐལ་མོ་སྦྱར་ནས་མངོན་པར་བསྟོད་ཅིང་ཕྱག་འཚལ་ཏེ། ཞབས་འབྲིང་དུ་འབྲང་ཞིང་དོང་ངོ་། །ཡང་དེའི་ཚེ་གངས་ཀྱི་རི་དང་ཉེ་བ་ན་གནས་པ་དྲང་སྲོང་སྐར་མ་ལ་དགའ་བ་ཞེས་བྱ་བ་བདུད་སྡིག་ཅན་གྱིས་བཏང་ནས། 
དེ་གཡོག་ལྔ་བརྒྱ་དང་རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་སྒོའི་དྲུང་ན་སྡོད་པས་བཅོམ་ལྡན་འདས་དྲང་སྲོང་གི་གཟུགས་དང་། རྟགས་དང་། ཁ་དོག་དང་། དབྱིབས་དང་། སྤྱོད་ལམ་དང་། བཀོད་པ་དེ་ལྟ་བུས་ལམ་ནས་གཤེགས་ཤིང་ལྷ་བྱེ་བ་ཁྲག་
ཁྲིག་བརྒྱ་སྟོང་མང་པོ་མཆོད་པ་བྱེད་པར་བརྩོན་པར་མཐོང་སྟེ། མཐོང་ནས་ཀྱང་དེ་འདི་སྙམ་དུ་སེམས་སོ། །བདེན་པར་འདི་ནི་དྲང་སྲོང་ཆེན་པོ་མཐུ་ཆེ་ཞིང་མཆོད་པར་འོས་པ་སྟེ། ལྷ་དང་མིས་མཆོད་པར་སྣང་ངོ་། །འདིའི་ལུས་ཐམས་ཅད་ཀྱང་
བསོད་ནམས་ཀྱིས་མཚན་གྱིས་བརྒྱན་ཏེ། མཁས་ཤིང་སློབ་དཔོན་ཡིན་པར་ཤེས་སོ། །བདག་ཅག་གཉིས་གང་རྒན། གང་མཁས་པ་དེ་ལ་ངས་ཇི་ལྟར་བརྟག་སྙམ་སྟེ། དེ་ནས་ཡང་འདི་ལྟར་བདག་གིས་མདུན་བསུ་ལ། འདི་ལ་རིགས་
དང་། རུས་དང་། གནས་དང་། བརྟུལ་ཞུགས་ཀུན་དྲིའོ་སྙམ་དུ་སེམས་སོ། །དེ་ནས་དྲང་སྲོང་སྐར་མ་ལ་དགའ་བས་བདག་གི་འཁོར་ལ་བལྟས་ནས་འདི་སྐད་ཅེས་སྨྲས་སོ། །ཐོས་ལྡན་ཡིད་འཐད་བརྟུལ་ཞུགས་ཆེ་འཛིན་མཆོད་པའི་རིགས་པར་སྣང་། །
ཡེ་ཤེས་ཆོས་དོན་ལྡན་ཞིང་ཐུབ་མཆོག་བཟོད་འདི་ལམ་རབ་མཁྱེན། །ཁྱེད་ཅག་ཐམས་ཅད་འདི་ལ་གུས་པར་མཆོད་ཆེན་ཡང་དག་སྦྱོར། །ཡོན་ཏན་ལྡན་པ་འདི་ལས་འཁོར་མཐར་འགྲོ་བའི་ལེགས་བཤད་མཉན། །དེ་ནས་བྲམ་ཟེའི་ཁྱེའུ་
དེ་དག་ཐམས་ཅད་ཀྱིས་མགྲིན་གཅིག་ཏུ་མཁན་པོ་དེ་བཞིན་དུ་བགྱིའོ་ཞེས་སྨྲས་སོ། །དེ་ནས་དྲང་སྲོང་སྐར་མ་ལ་དགའ་བ་གཡོག་དང་བཅས་པས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་སྤྱན་སྔར་ཐལ་མོ་སྦྱར་ཏེ་
འདུག་ནས་འདི་སྐད་ཅེས་གསོལ་ཏོ། །ཁྱེད་སུ་ཞིག །བཅོམ་ལྡན་འདས་ཀྱིས་བཀའ་སྩལ་པ། ང་ནི་བྲམ་ཟེའོ། །གསོལ་པ། གདུང་རུས་ཅི། བཀའ་སྩལ་པ། ངའི་རུས་ནི་གཽ་ཏ་མའོ། །གསོལ་པ། ཁྱོད་ཀྱི་བརྟུལ་ཞུགས་ཅི། བཀའ་སྩལ་པ། 
<pb id="51.241a"/>
ངའི་བརྟུལ་ཞུགས་ནི་རྣམ་པར་ཐར་པ་གསུམ་མོ། །གསོལ་པ། ཁྱོད་ཀྱི་སྤྱོད་པ་ཅི། བཀའ་སྩལ་པ། ང་ནི་ཡང་དག་པའི་མཐའི་དེ་བཞིན་ཉིད་ལ་སྤྱོད་དོ། །གསོལ་པ། ཁྱོད་རབ་ཏུ་བྱུང་ནས་ཇི་སྲིད་ལོན། བཀའ་སྩལ་པ། མ་རིག་པ་བྱུང་ནས་
ཇི་སྲིད་ལོན་པ་ང་རབ་ཏུ་བྱུང་ནས་ཀྱང་དེ་སྲིད་ལོན་ནོ། །གསོལ་པ། དྲང་སྲོང་ཆེན་པོ་སྐར་མ་བཤད་པ་ལུང་བསྟན་པའི་རིག་པ་གསུང་ངམ། བཅོམ་ལྡན་འདས་ཀྱིས་བཀའ་སྩལ་པ། སྒྲོ་བཏགས་པ་མེད་པར་མཉམ་པ་ཉིད་དུའོ་འདི་ནི་འཇིག་རྟེན་གྱི་ཤེས་པ་སྟེ། 
དེ་ལ་སྙིང་པོ་ཅི་ཞིག་ཡོད། དྲང་སྲོང་གིས་གསོལ་པ། མཁས་པ་རྣམས་དགའ་བར་བགྱིད་པའོ། །བཅོམ་ལྡན་འདས་ཀྱིས་བཀའ་སྩལ་པ། སྐར་མའི་གནས་གང་ཡིན། དྲང་སྲོང་གིས་གསོལ་པ། གང་ཟླ་བ་དང་ཉི་མ་ལ་བརྟེན་ཅིང་རྗེས་སུ་རྒྱུ་བའི་རྒྱུ་
སྐར་ཉི་ཤུ་རྩ་བརྒྱད་བརྗོད་པ་འདི་དག་གོ། །དེ་ལ་མཛུབ་ནི་སོར་བརྒྱད་ཀྱི་ཚད་དེ། མཛུབ་དེའི་ཚད་ཀྱིས་ལུས་ལ་སྲིད་དུ་མཛུབ་བཅུ་གཉིས་པར་རིག་པར་བགྱིའོ། །གླད་པའི་སྤྱི་བོ་ལ་མཛུབ་གང་དང་། རྐང་པའི་མཐིལ་ལ་མཛུབ་གང་སྟེ། མཛུབ་བཅུ་
བཞི་ནི་སྐར་མ་རྣམས་ཀྱི་གནས་སོ། །གང་དེ་དག་ན་གདའ་བ་ནི་རྣམ་པ་གཞན་དུ་མི་འགྱུར་ཏེ། སྐར་མ་གང་དང་གང་ལ་བཙས་པ་དེ་དང་དེ་དག་ན་གདའོ། །ཡང་གང་ཞེ་ན། དེ་བཤད་པར་བགྱི་ཡིས་ཐུབ་པ་ཆེན་པོ་གསོན་ཅིག །སྨིན་དྲུག་ལ་ནི་སུ་བཙས་
པ། །དེ་ཡི་གདོང་གི་སོར་བཞི་ན། །གཡས་ཕྱོགས་ན་ནི་སྨེ་བ་མཆིས། །སྤུ་ཅན་གནག་ལ་མདོག་ཀྱང་དམར། །ལོངས་སྤྱོད་བདོག་ཅིང་གྲགས་དང་ལྡན། །མཁས་ཤིང་རབ་ཏུ་དཔལ་འབར་ཏེ། །སྨིན་དྲུག་ལ་ནི་སྐྱེས་པ་ཡི། །
མཚན་མ་ཉིད་ནི་དེ་ལགས་སོ། །གང་ཞིག་ལ་ནི་སོར་བཞི་ན། །སྨེ་བ་འདི་ཉིད་གདའ་བ་དེ། །སྣར་མ་ལ་ནི་སྐྱེས་པ་སྟེ། །ཤེས་ཤིང་རྟག་ཏུ་ཆོས་ལ་དགའ། །མཁས་ལ་ལོངས་སྤྱོད་ཕུན་སུམ་ཚོགས། །རྣམ་པ་ཀུན་དུ་མཛེས་དང་ལྡན། 
དཔའ་ཞིང་རྒྱལ་བ་ཕུན་སུམ་ཚོགས། །དགྲ་རྣམས་རྟག་པར་རབ་ཏུ་འཇོམས། །མགུལ་པ་ཡི་ནི་མཛུབ་ཕྱེད་ན། །གང་ལ་ཚིག་པ་འདྲ་གདའ་བ། །དེ་ནི་མགོ་ལ་སྐྱེས་པ་སྟེ། །དཔའ་ཞིང་ལོངས་སྤྱོད་ལྡན་པའོ། །
<pb id="51.241b"/>
མཛུབ་ཀྱི་ཕྱེད་པོ་གཉིས་པ་ལ། །གཡོན་ན་སྨེ་བ་གང་མཆིས་པ། །ལག་ལ་སྐྱེས་པ་ཁྲོ་བ་སྟེ། །དེ་ནི་བླུན་ཞིང་ལོངས་སྤྱོད་བདོག །མཆན་ཁུང་གཡོན་ན་སྨེ་ནག་མཆིས། །ནབ་སོ་ལ་ནི་སྐྱེས་པ་སྟེ། །ནོར་དང་འབྲུ་རྣམས་འབྱོར་
པར་འགྱུར། །དེ་ནི་ཤེས་པའི་རྒྱ་ཡང་ཆུང་། །ཇི་ལྟར་ཁྱོད་ནི་རྒྱལ་ལ་སྐྱེས། །མཚན་མཆོག་དག་ནི་རབ་ཏུ་གདའ། །ཕྱག་གི་མཐིལ་ན་འཁོར་ལོ་ནི། །ཉི་མ་ལྟ་བུར་རབ་ཏུ་མཛེས། །དབུ་སྐྲ་དག་ནི་ཐམས་ཅད་ཀྱང་། །གྱེན་
དུ་གཡས་འཁྱིལ་ལེགས་པར་མཆིས། །སྐུ་ནི་ཆུ་ཞེང་གབ་པ་སྟེ། །འདྲེན་པ་ཁྱེད་ཀྱིས་ཉོན་མོངས་ཐུལ། །ཚིག་འདྲ་གང་གི་སྙིང་ག་མཆིས། །སྐག་ལ་སྐྱེས་ཏེ་ཐབ་མོ་སྲེད། །ཚུལ་ཁྲིམས་འཆལ་ཞིང་འགྲོགས་མི་བདེ། །
དེ་ནི་གཡེམ་ལ་དགའ་བའོ། །འོག་གམ་བྲང་ངམ་རྒྱབ་ཅིག་ན། །གང་ལ་བྱི་སྲན་འདྲ་བ་གདའ། །མཆུ་ལ་སྐྱེས་ཏེ་ནོར་དང་ལྡན། །བཙུན་ཞིང་ཆོས་དང་ལྡན་པའི་མི། །ལྟེ་བ་གཡས་གཡོན་གཉིས་ཀ་ན། །གང་ལ་རྨ་འདྲ་གདའ་བ་ནི། །
དེ་ནི་གྲེ་ལ་སྐྱེས་པ་སྟེ། །སེར་སྣ་ཆེ་ཞིང་ཚེ་ཡང་ཐུང་། །ལྟེ་བ་མན་ཆད་སོར་བཞི་ན། །གང་ལ་སྨེ་བ་རབ་གདའ་བ། །སྤོ་ལ་དེ་སྐྱེས་ལོངས་སྤྱོད་ཅན། །ཁྲིམས་ལྡན་ཤི་འཕོས་མཐོ་རིས་མཆི། །མེ་བཞི་ལ་ནི་སྐྱེས་པ་དག ། 
སྨེ་བ་དམར་པོ་ཆུ་སོར་གདའ། །རྐུ་ཞིང་གཡོ་ཅན་སྒྱུ་མ་སྟེ། །བསོད་ནམས་ཆུང་ཞིང་ཤེས་པ་ཞན། །གང་གི་མཚན་ལ་སྨེ་བ་ནི། །གདའ་བར་གྱུར་པ་ངེས་པར་ཡང་། །ནག་པ་ལ་ནི་སྐྱེས་པ་སྟེ། །འདོད་ཆགས་གླུ་གར་དག་ཏུ་དགའ། །
མཚན་གྱི་འོག་གམ་སྟེང་ན་ནི། །སྨེ་བ་སེར་པོ་རབ་ཏུ་གདའ། །ས་རི་ལ་ནི་དེ་སྐྱེས་ཏེ། །མི་མཁས་བརྐམ་ཞིང་མང་པོ་སྡང་། །བརླ་གཉིས་ཀྱི་ནི་མཛུབ་གང་ན། །སྨེ་བ་དམར་པོ་དེ་བཞིན་ཏེ། །ས་ག་ལ་སྟེ་ཤོར་བ་མཆོག །སྐྱེས་
པ་བུད་མེད་རྣམས་ཀྱིས་བསྐོར། །མཁས་ཤིང་དཔའ་ལ་དགྲ་ཡང་ཐུལ། །རྟག་ཏུ་བདེ་ལ་གནས་པ་སྟེ། །ངོ་ཚ་ཤེས་ཤིང་བརྟེན་དང་ལྡན། །ཤི་འཕོས་ནས་ནི་མཐོ་རིས་སྐྱེ། །བརླ་གཉིས་ཀྱི་ནི་མཛུབ་དོ་ན། །གང་ལ་བྱི་སྲན་
<pb id="51.242a"/>
འདྲ་བ་གདའ། །ལྷ་མཚམས་ལ་སྟེ་ཚུལ་ཁྲིམས་ཅན། །ཆོས་དང་ལོངས་སྤྱོད་ལྡན་པའོ། །གང་གི་བརླ་འོག་གཉིས་ན་ནི། །སྨེ་བ་གདའ་བ་སྣྲོན་ལ་སྐྱེས། །མི་སྡུག་ཚེ་ཐུང་ཚུལ་ཁྲིམས་འཆལ། །དབུལ་ཞིང་སྙིང་རྗེ་
མ་མཆིས་སོ། །པུས་མོ་གཉིས་ཀའི་གོང་ན་ནི། །གང་ལ་རྨ་ཆུང་གདའ་བ་དེ། །སྣུམས་ལ་སྐྱེས་ཏེ་དབང་ཐང་ཅན། །མྱུར་དུ་བདག་ཁྱིམ་ཞིག་པར་བགྱིད། །ཆུ་སྟོད་ལ་ནི་སྐྱེས་པ་དག །སྨེ་བ་པུས་མོའི་ལྷ་ང་ན། །སྦྱིན་པ་བགྱིད་
ཅིང་ཆོས་ལམ་འཚལ། །ཤི་འཕོས་ནས་ནི་མཐོ་རིས་མཆི། །ཆུ་སྨད་ལ་ནི་སུ་སྐྱེས་པ། །གྲུ་དོ་ལ་ནི་སྨེ་བ་མཆིས། །དེ་ལྟར་གདའ་བ་ཤེས་དང་ལྡན། །ལོངས་སྤྱོད་ལྡན་ཞིང་སེམས་ཅན་བྱམས། །སྨེ་བ་གཉིས་པོ་གདའ་
བ་ནི། །གྲོ་བཞིན་ལ་སྟེ་ལོངས་སྤྱོད་རྟག །དེ་བཞིན་ནད་མེད་སེམས་ཅན་བྱམས། །ཤི་འཕོས་ནས་ནི་མཐོ་རིས་མཆི། །སྨེ་བ་ནག་པོ་རྗེ་ངར་ལ། །གདའ་བ་མོན་གྲུ་སྐྱེས་པ་སྟེ། །དེ་ནི་ཁྲོ་ཞིང་འདོད་ཆགས་
ཆུང་། །ལོངས་སྤྱོད་མ་མཆིས་ཤེས་རབ་ལྡན། །རྗེ་ངར་ལ་ནི་མཛུབ་དོ་ན། །སྨེ་བ་ནག་པོ་རབ་ཏུ་གདའ། །མོན་གྲེ་ལ་སྐྱེས་བླུན་པོ་སྟེ། །དེ་ནི་ཆུ་ཡིས་འཆི་བར་འགྱུར། །རྗེ་ངར་འོག་གི་མཛུབ་གང་ན། །རྨ་འདྲ་
མཆིས་པ་ཁྲུམས་སྟོད་ལ། །བླུན་ཞིང་གཞན་ལ་གནོད་པ་བགྱིད། །དེ་ནི་དབུལ་ཞིང་རྐུན་པོ་བགྱིད། །གང་ལ་སྨེ་བ་མཛུབ་གང་ན། །ཁྲུམས་སྨད་ལ་ནི་སྐྱེས་པ་སྟེ། །སྦྱིན་དང་ཚུལ་ཁྲིམས་དྲན་པ་དང་། །ཤེས་རབ་འཇིགས་མེད་སྙིང་རྗེར་ལྡན། །
གང་གི་རྐང་པ་གཉི་ག་ལ། །སྨེ་བ་ཕྲ་མོ་གདའ་བ་ནི། །ནམ་གྲུ་སྐྱེས་པ་མ་རབས་ཏེ། །འདྲེག་མཁན་དུ་ཡང་འགྱུར་བ་ལགས། །གང་གི་མཐེ་བོའི་ཕྲག་ན་ཡང་། །སྨེ་བ་སྔོན་པོ་གདའ་བ་ནི། །རྟག་ཏུ་སྟོབས་ལྡན་ནད་མ་མཆིས། །ཐ་སྐར་ལ་ནི་
དེ་སྐྱེས་སོ། །རྐང་མཐིལ་སྨེ་བ་མཆིས་པ་ནི། །བྲ་ཉེ་ལ་སྟེ་སྙིང་བརྩེ་མེད། །གསོད་པའི་གཤེད་མའི་ངང་ཚུལ་ཅན། །ཤི་འཕོས་ནས་ནི་དམྱལ་བར་མཆི། །གང་གིས་སྤྱོད་པ་འཚལ་བ་ཡི། །སྐར་མའི་གནས་ནི་འདི་དག་ལགས། །འཇིག་རྟེན་
<pb id="51.242b"/>
ན་ནི་རྣམ་ཤེས་འདིས། །སེམས་ཅན་རྣམས་ནི་ཕ་རོལ་འདྲེན། །བཅོམ་ལྡན་འདས་ཀྱིས་བཀའ་སྩལ་པ། ཀུན་དུ་རྟོག་པའི་སྤྱོད་ཡུལ་ཅན། །བྱིས་པ་གང་ལ་ཆགས་འདུག་པ། །དེ་ནི་བྱིས་པ་རྨོངས་པ་སྟེ། །སེམས་ལ་གནས་ཤིང་རིམས་ནད་བཅས། །
ཁྱི་དང་སྦྲུལ་དང་རུ་སྦལ་དང་། །སྲོག་ཆགས་གཞན་ཡང་རྣམ་མང་པོ། །སྐར་མ་རྒྱལ་ལ་གང་སྐྱེས་པ། །དེ་དག་བདེ་ལ་སྟེན་མ་ཡིན། །ཇི་ལྟར་བསམ་གཏན་རྫུ་འཕྲུལ་དང་། །ཐར་པ་ཁྱོད་ཀྱིས་རྙེད་པ་བཞིན། །ང་ཡང་ཐམས་ཅད་གཟིགས་པ་ན། །
ཅི་ཕྱིར་ང་ལ་ཁྱོད་མི་འདྲི། །དེ་ནས་དྲང་སྲོང་སྐར་མ་ལ་དགའ་བས་བཅོམ་ལྡན་འདས་ལ་མེ་ཏོག་གིས་གཏོར་ནས་ཡིད་རབ་ཏུ་དགའ་སྟེ་འདི་སྐད་ཅེས་གསོལ་ཏོ། །དྲང་སྲོང་མི་ཡི་གཟུགས་སུ་ནི། །མཚན་མཆོག་རྣམས་ཀྱང་ཤིན་དུ་གདའ། །ཁྱོད་ཀྱི་གདུང་
རུས་མ་འཚལ་ན། །ལྷ་འམ་འོན་ཏེ་ཁྱོད་མི་ལགས། །གསུང་དང་དབྱངས་དག་འབྱིན་པ་ནི། །ཚངས་པ་ཆེན་པོ་བཞིན་དུ་གདའ། །སྤྱོད་པའི་གནས་དང་ཚུལ་གྱིས་ནི། །སྔོན་གྱི་དྲང་སྲོང་རྣམས་དང་འདྲ། །ཐུབ་པ་ཅི་འདྲ་ཕུན་སུམ་ཚོགས། །འདི་སྔོན་
མ་མཐོང་མ་ཐོས་ན། །ཁྱོད་ཀྱི་སྟོན་གང་དེ་ཅི་སྨྲ། །ཁྱོད་ཀྱི་གདུང་རུས་ཅི་ལགས་གསུངས། །བཅོམ་ལྡན་འདས་ཀྱིས་བཀའ་སྩལ་པ། །ཕ་རོལ་ཚུ་རོལ་མི་ཤེས་ཤིང་། །མཚན་མ་ལ་ནི་གང་གནས་པ། །དེ་དག་སྡུག་བསྔལ་ཀུན་གྱིས་བཅིང་། །
དེ་ནི་ཐར་པའི་སྣོད་མ་ཡིན། །ཕ་རོལ་ཕྱིན་དྲུག་ང་ཡི་རུས། །བྲམ་ཟེ་མངོན་ཤེས་དྲུག་དང་ལྡན། །ཡང་དག་དགའ་བྱ་དྲུག་སྨྲ་ཞིང་། །དབང་པོ་དྲུག་ནི་རྣམ་པར་བཤིག །ཆོས་གསུམ་རྟོགས་པའི་ཤེས་དང་ལྡན། །ང་ཡི་སྤྱོད་པ་རྣམ་ཐར་གསུམ། །བྱང་ཆུབ་སེམས་
ནི་ནམ་སྐྱེས་པ། །དེ་ཚེ་ང་ནི་རབ་ཏུ་བྱུང་། །མཚན་མ་རྣམས་ནི་ངས་མ་དམིགས། །མཚན་མ་མེད་པ་རབ་ཏུ་བསྒོམས། །སེམས་ཅན་མེད་ཅིང་སྲོག་མེད་པ། །བདག་མེད་སྟོང་པར་མངོན་སངས་རྒྱས། །ཚོར་བ་གསུམ་དང་འདུ་བྱེད་གསུམ། །སྟོང་པ་
ཉིད་དུ་རྣམ་པར་བསྒོམས། །ང་ནི་ཡེ་ཤེས་ཕ་རོལ་སོང་། །ང་ཡི་ཚིགས་འདི་གསུངས་པ་མེད། །གང་དག་མཁའ་བཞིན་མ་ཆགས་པར། །བྱང་ཆུབ་ཕྱིར་ནི་སེམས་བསྐྱེད་པ། །དེ་དག་བཟོད་སྟོབས་ཕུན་སུམ་ཚོགས། །ཡེ་ཤེས་འདི་འདྲ་ཐོབ་
<pb id="51.243a"/>
པར་འགྱུར། །ཆོས་རྣམས་ལ་ནི་མི་འཇུག་ཅིང་། །རྣམ་པར་སྨིན་པ་འདོད་མེད་ལ། །དེ་བཞིན་ཉིད་ལས་འགལ་མི་བྱེད། །དེ་དག་བྱང་ཆུབ་རྙེད་མི་དཀའ། །ཆོས་རྣམས་ལ་ནི་མི་གནས་ཤིང་། །ཕ་རོལ་ཚུ་རོལ་མི་རྟེན་པར། །ཡང་དག་མཐར་
ནི་འདིར་བསྒོམས་ན། །དེ་བཞིན་གཤེགས་པ་ཉིད་དུ་འགྱུར། །མཚན་ཉིད་མེད་ཅིང་མཚན་མའང་མེད། །དམིགས་པ་དེ་ནི་རྣམ་པར་སྤངས། །ཆོས་རྣམས་ཀུན་དང་མ་འདྲེས་ན། །དེ་བཞིན་གཤེགས་པ་ཉིད་དུ་འགྱུར། །རང་གི་མཚན་ཉིད་འདིར་
འོང་ལ། །རང་གི་སེམས་ལ་ཐེ་ཚོམ་སྤོངས། །ནམ་མཁའ་འདྲ་བར་ཤེས་ནས་སུ། །ང་འདྲ་སངས་རྒྱས་ཁྱོད་འགྱུར་བྱོས། །སངས་རྒྱས་བཅོམ་ལྡན་འདས་ཀྱིས་ཚིགས་སུ་བཅད་པ་དེ་དག་གསུངས་མ་ཐག་ཏུ་དེ་ནས་དྲང་སྲོང་སྐར་མ་ལ་དགའ་བ་གཡོག་
དང་བཅས་པས་བཅོམ་ལྡན་འདས་སངས་རྒྱས་ཀྱི་གཟུགས་དང་། རྟགས་དང་། སྤྱོད་ལམ་དུ་ཞུགས་པར་མཐོང་ནས་སྔོན་གྱི་དགེ་བའི་རྩ་བ་རྣམས་མངོན་དུ་གྱུར་ཏོ། །དེ་ནས་དྲང་སྲོང་སྐར་མ་ལ་དགའ་བས་ཏིང་ངེ་འཛིན་གང་ཐོབ་ན་བྱང་ཆུབ་སེམས་དཔའ་རྒྱལ་མཚན་གྱི་
རྩེ་མོ་བཞིན་དུ་འདུག་ནས། ཏིང་ངེ་འཛིན་ཐམས་ཅད་ལ་ལྟ་ཞིང་གཞན་ལ་རག་ལས་པ་མེད་དེ། ཏིང་ངེ་འཛིན་ཐམས་ཅད་ཀྱིས་མི་འཕྲོགས་པར་འགྱུར་བ། བྱང་ཆུབ་སེམས་དཔའི་ཏིང་ངེ་འཛིན་རིན་པོ་ཆེ་ཏོག་ཅེས་བྱ་བ་ཐོབ་པོ། །དེ་ནས་དྲང་སྲོང་སྐར་མ་ལ་དགའ་བས། 
བཅོམ་ལྡན་འདས་ཀྱི་སྤྱན་སྔར་ཐལ་མོ་སྦྱར་ནས་ལག་པ་གཉིས་ན་མེ་ཏོག་ཐོགས་ཏེ། བཅོམ་ལྡན་འདས་ལ་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །ཡོན་ཏན་མཐའ་ཡས་འཇིག་རྟེན་མགོན་པོ་བདེན་པ་གསུང་བ་ལེགས་བཞུགས་པ། །ཁྱེད་ཀྱི་ཡེ་ཤེས་
སྤྱན་གྱི་འོད་ཟེར་གྱིས་ནི་འཇིག་རྟེན་ཀུན་སྣང་མཛད། །རྟག་ཏུ་སེམས་ཅན་ཀུན་གྱི་སླད་དུ་དཔའ་བོ་བྱམས་པས་མངོན་འཕགས་པ། །སེམས་ཅན་སྙིང་པོ་ཆགས་པ་ཟད་པ་འདྲེན་པ་ཁྱོད་ལ་དེང་ཕྱག་འཚལ། །གསེར་གྱི་ཁ་དོག་གསེར་དང་འདྲ་བའི་འོད་ཟེར་རྣམས་ཀྱིས་བསིལ་
གྱུར་པའི། །ཡོན་ཏན་དག་གིས་སེམས་ཅན་ཐམས་ཅད་བྱང་ཆུབ་རྒྱུར་འགྱུར་རབ་ཏུ་བསྐུལ། །ཁྱོད་ཀྱིས་ཆོས་ཀྱི་འཁོར་ལོ་རབ་བསྐོར་ཉོན་མོངས་རི་རྣམས་བཅོམ་པར་གྱུར། །ཐ་མའི་སྤྱོད་པ་བྱང་ཆུབ་ཤེས་པའི་རྒྱུ་ནི་དེ་རིང་མཐར་ཕྱིན་ཏོ། །སྨན་པ་ཆེན་པོ་
<pb id="51.243b"/>
སེམས་ཅན་སྙིང་པོ་མཚན་རྣམས་ཀྱིས་ནི་རབ་བརྒྱན་པ། །སེམས་ཅན་སྙིང་པོ་སངས་རྒྱས་འགྱུར་བ་འདྲེན་པ་དེ་རིང་བཤད་དུ་གསོལ། །བདག་གིས་ལྟ་བའི་རྒྱ་མཚོ་བཅད་ཅིང་གྲོལ་ནས་འགྲོ་བ་བསྒྲལ་བར་བགྱི། །ཇི་སྲིད་ཀྱིས་ནི་སངས་རྒྱས་འགྱུར་བ་མི་
ཡི་དམ་པ་ལུང་བསྟན་གསོལ། །སྡུག་བསྔལ་ཆུ་བོས་བདས་པའི་སེམས་ཅན་སྲིད་པའི་མཚོ་ལས་བསྒྲལ་བར་བགྱི། །མྱ་ངན་འདས་པའི་བདེ་བ་ཟག་པ་མེད་པའི་ལམ་ལ་དགོད་པར་བགྱི། །ཕྱོགས་བཅུ་དག་ན་སངས་རྒྱས་གང་རྣམས་ཡོན་ཏན་རྒྱ་མཚོ་ལྟ་བུ་དག ། 
དེ་དག་བདག་གིས་དཔང་དུ་གསོལ་ཏེ་བྱང་ཆུབ་ཏུ་ནི་སེམས་གཞོལ་བགྱི། །དྲག་ཅིང་མི་བཟད་རྩུབ་པའི་སྡུག་བསྔལ་དག་གིས་རེག་པའི་སེམས་ཅན་ཀུན། །དུས་གསུམ་གྱི་ནི་བདག་གི་ལུས་དང་ངག་དང་ཡིད་ཀྱི་བསོད་ནམས་དེས། །སེམས་ཅན་
ཐམས་ཅད་སྡུག་བསྔལ་དེ་རིང་ཞི་བར་གྱུར་ཅིག་སེམས་ཅན་ཀུན། །སངས་རྒྱས་ཀྱི་ནི་བདེ་དང་ལྡན་ཞིང་རྟག་ཏུ་མྱ་ངན་འདས་པར་ཤོག །སེམས་ཅན་ཐམས་ཅད་ནད་ཞིར་གྱུར་ཅིག་ཉོན་མོངས་ཆུ་ཡང་སྐམས་པར་ཤོག །ངོ་བོ་ཉིད་ཀྱི་ཡེ་ཤེས་དབང་པོའི་སྙིང་པོ་ལྡན་པ་ཐོབ་གྱུར་ཅིག ། 
སེམས་ཅན་གང་དག་གསད་པར་ཆད་ཅིང་སྡུག་བསྔལ་དག་གིས་གཙེས་པ་རྣམས། །དེ་དག་བདག་གི་བསོད་ནམས་གཟི་བརྗིད་དག་གིས་མྱུར་དུ་ཐར་བར་ཤོག །སེམས་ཅན་རེ་རེས་ཀྱང་ནི་ཡོན་ཏན་རྒྱ་མཚོ་ཐམས་ཅད་ཐོབ་གྱུར་ཅིག །ཤེས་རབ་བསོད་ནམས་ཚད་
མེད་པ་དང་བདེ་བ་ཀུན་གྱིས་ཚིམ་པར་ཤོག །དེ་དག་སྡིག་པའི་རྣམ་སྤངས་ལྟ་བ་མཉམ་ཉིད་མྱུར་དུ་བསྟེན་གྱུར་ཅིག །སེམས་ཅན་ཐམས་ཅད་སྐྱེ་བ་དྲན་ཅིང་ཆོས་ལ་སྤྱོད་པ་ཉིད་དུ་ཤོག །སེམས་ཅན་དེ་ཀུན་ཆོས་གྲུས་སྲིད་པའི་རྒྱ་མཚོ་ཕ་རོལ་རྒལ་
གྱུར་ཅིག །ཐམས་ཅད་ཆོས་ཀྱི་ཕ་རོལ་ཕྱིན་པ་སངས་རྒྱས་སུ་ཡང་གྲུབ་པར་ཤོག །བསྐལ་པ་དཔག་ཏུ་མེད་པར་ཆོས་ཀྱི་ཆར་པ་འབེབས་ཤིང་འདུག་གྱུར་ཅིག །སེམས་ཅན་ཐམས་ཅད་ཆོས་ཀྱི་སྤྲིན་གྱི་ཆར་ཆུས་ལེགས་པར་འཁྲུ་བར་ཤོག ། 
བདག་གི་ལུས་དང་ངག་དང་ཡིད་ཀྱིས་ནོངས་པ་ཅུང་ཟད་ཅི་བགྱིས་པ། །སངས་རྒྱས་ཐམས་ཅད་དཔང་དུ་གསོལ་ཏེ་གུས་པར་བགྱིས་ནས་སོ་སོར་བཤགས། །བདག་ཀྱང་ཕྱིན་ཆད་སྡིག་ལ་ལྟ་བའི་ལས་རྣམས་སྤྱོད་པར་མ་གྱུར་ཅིག །རྟག་ཏུ་མདུན་ན་བསམ་གྱིས་མི་
<pb id="51.244a"/>
ཁྱབ་གང་ཟག་མཆོག་བཞུགས་མཐོང་བར་ཤོག །བདག་གི་བསོད་ནམས་ཅུང་ཟད་ཅི་མཆིས་དེང་དེ་བྱང་ཆུབ་བསྔོ་བར་བགྱི། །སེམས་ཅན་ཆེད་དུ་སྤྱོད་པ་ཀུན་དང་སྡུག་བསྔལ་ཐམས་ཅད་སྤྲོ་བར་བགྱི། །སེམས་ཅན་ཐམས་ཅད་བྱང་ཆུབ་མཆོག་གི་ལམ་
དུ་རབ་ཏུ་གཟུད་པར་བགྱི། །བསྐལ་པར་ཞིང་དང་ཡེ་ཤེས་སེམས་ཅན་རྒྱ་མཚོ་རྣམ་པར་སྦྱང་བར་བགྱི། །གང་དུ་བྱང་ཆུབ་རེག་འགྱུར་ཞིང་ཡང་རྣམ་པར་དག་པ་ཐོབ་པར་བགྱི། །འཁོར་ཀུན་རྣམ་པར་དག་ཅིང་བཟོད་པའི་ས་ལ་རབ་ཏུ་གནས་པར་ཤོག ། 
སྨྲ་བའི་སེང་གེ་ངེས་པར་མངོན་པར་ཤེས་པ་ལྔ་རྣམས་ཐོབ་པར་ཤོག །འདྲེན་པ་ཆགས་མེད་ཡེ་ཤེས་ལྡན་ཞིང་ཐམས་ཅད་གཟིགས་པ་ལུང་བསྟན་གསོལ། །འཇིག་རྟེན་དུ་ཡང་སངས་རྒྱས་ཆོས་ཀུན་ཁ་ལོ་བསྒྱུར་བར་འགྱུར་ཞེ་ན། །མེ་ཏོག་སིལ་
མ་གཏོར་བ་ནམ་མཁའ་ལ་ནི་གདུགས་སུ་གནས་པར་ཤོག །ལྷ་དང་ཀླུ་དང་གནོད་སྦྱིན་མི་རྣམས་ལྷག་པ་ཀུན་ཀྱང་དཔང་གྱིས་ཤིག །ས་རྣམས་གཡོ་བར་བྱེད་ཅིང་ཁྱོད་ཀྱི་ཞབས་ལ་མགོ་བོས་ཕྱག་འཚལ་ཤོག །དེ་ནས་དྲང་སྲོང་སྐར་མ་ལ་དགའ་
བས་མེ་ཏོག་དེ་དག་བཅོམ་ལྡན་འདས་ག་ལ་བ་དེའི་སྟེང་ལོགས་སུ་གཏོར་བ་དང་། མེ་ཏོག་དེ་དག་ཐམས་ཅད་བཅོམ་ལྡན་འདས་ཀྱི་དབུའི་གཙུག་གི་སྟེང་དུ་གདུགས་གཅིག་ཏུ་གྱུར་ནས་འདུག་སྟེ། དྲང་སྲོང་སྐར་མ་ལ་དགའ་བས་དེ་མཐོང་ནས་རབ་ཏུ་ཟང་ཟིང་མེད་ཅིང་
མཆོག་ཏུ་དགའ་བ་དང་། ཡིད་བདེ་བས་ཚིམ་པ་སྐྱེས་པར་གྱུར་ཏེ། དེ་ནས་པུས་མོའི་ལྷ་ང་གཉིས་ས་ལ་བཙུགས་ཏེ། བཅོམ་ལྡན་འདས་ཀྱི་ཞབས་གཉིས་ལ་བཏུགས་སོ། །དྲང་སྲོང་ཆེན་པོ་སྐར་མ་ལ་དགའ་བས་བཅོམ་ལྡན་འདས་ཀྱི་ཞབས་གཉིས་
ལ་གཏུགས་མ་ཐག་ཏུ་དེ་ནས་ཐམས་ཅད་དང་ལྡན་པའི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས་སོ། །སེམས་ཅན་བྱེ་བ་ཁྲག་ཁྲིག་བརྒྱ་སྟོང་གྲངས་མེད་དཔག་ཏུ་མེད་པ་གང་དག་དེར་ལྷགས་པ་དེ་དག་ཐམས་ཅད་
ཀྱང་ཡིད་སྐྱོ་ཞིང་བལྟད་མོར་གྱུར་ཏོ། །གང་དག་གླང་པོ་ཆེས་འདུལ་བའི་སེམས་ཅན་དེ་དག་གིས་ནི་བདེ་བར་གཤེགས་པ་གླང་པོ་ཆེའི་གཟུགས་སུ་མཐོང་ནས་ཡིད་དགའ་བར་གྱུར་ཅིང་དྲང་སྲོང་ཆེན་པོས་མེ་ཏོག་གཏོར་བ་དེ་དག་སྟེང་གི་བར་སྣང་ལ་གདུགས་སུ་
<pb id="51.244b"/>
གྱུར་ཏེ་གནས་པ་དང་ས་གཡོས་པ་དེ་ཡང་མཐོང་ནས་རབ་ཏུ་ངོ་མཚར་དུ་གྱུར་ཏེ། བཅོམ་ལྡན་འདས་ཀྱི་ཞབས་གཉིས་ལ་གཏུགས་སོ། །གང་དག་ཡང་སངས་རྒྱས་ཀྱིས་འདུལ་བའི་སེམས་ཅན་དེ་དག་ཐམས་ཅད་ཀྱིས་ནི་བཅོམ་ལྡན་འདས་སངས་རྒྱས་ཀྱི་
ཆ་བྱད་དུ་མཐོང་ནས་ངོ་མཚར་དུ་གྱུར་ཏོ། །དེ་ནས་བཅོམ་ལྡན་འདས་དཔའ་བར་འགྲོ་བའི་ཏིང་ངེ་འཛིན་ལས་བཞེངས་པ་དང་། སངས་རྒྱས་ཀྱིས་འདུལ་བའི་སེམས་ཅན་དེ་དག་གིས་ཏིང་ངེ་འཛིན་དེ་ལས་བཞེངས་པར་མཐོང་ནས་ཟང་ཟིང་མེད་ཅིང་མཆོག་
ཏུ་དགའ་བ་དང་། མགུ་བ་སྐྱེས་ཏེ། བཅོམ་ལྡན་འདས་ལ་མེ་ཏོག་དང་། སྤོས་དང་། ཕྲེང་བ་དང་། བྱུག་པ་དང་། ན་བཟའ་དང་། ཕྱང་འཕྲུལ་དང་། རྒྱན་ཇི་སྙེད་པ་དག་གིས་གཏོར་ཏོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་
སུ་བཅད་པ་འདི་དག་བཀའ་སྩལ་ཏོ། །དྲང་སྲོང་ཆེན་པོ་མྱུར་དུ་ལོངས་ལ་ཉོན། །བྱང་ཆུབ་ལུང་བསྟན་ཞེས་ནི་འདྲེན་པ་གསུང་། །མཉམ་པ་མེད་པའི་མཐུས་ནི་ས་གཡོས་ཤིང་། །ནམ་མཁའ་ལ་ཡང་མེ་ཏོག་གདུགས་གཅིག་འདུག ། 
ཁྱོད་ནི་འཇིག་རྟེན་ཕན་ཕྱིར་སྟོན་དབང་པོ། །རྐང་གཉིས་བདག་གི་གཙོ་བོ་སངས་རྒྱས་སུ། །བསོད་ནམས་མཐའ་ཡས་ནམ་མཁའ་ཚད་མཉམ་པ། །ཁམས་གསུམ་སྙིང་པོ་འགྲོ་བའི་སྒྲོན་མར་འགྱུར། །དེ་ནས་བྱང་ཆུབ་སེམས་དཔའ་
སེམས་དཔའ་ཆེན་པོ་སྐར་མ་ལ་དགའ་བས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །གང་དུ་བདག་ཆོས་ཀྱི་འཁོར་ལོ་བསྐོར་བར་འགྱུར་བའི་སངས་རྒྱས་ཀྱི་ཞིང་དེ་ཅི་འདྲ་བར་འགྱུར། བཅོམ་ལྡན་འདས་ཀྱིས་བཀའ་སྩལ་པ། ཁྱོད་ནི་
བསྐལ་པ་གྲངས་མེད་དཔག་ཏུ་མེད་པ་ན། བྱང་ཕྱོགས་སུ་སངས་རྒྱས་ཀྱི་ཞིང་མེ་ཏོག་རྒྱས་པའི་དྲི་ཞེས་བྱ་བ་འབྱུང་སྟེ། སངས་རྒྱས་ཀྱི་ཞིང་དེ་ནི་ཇི་ལྟར་ད་ལྟར་གྱི་འཇིག་རྟེན་གྱི་ཁམས་བདེ་བ་ཅན་བཞིན་དུ་བཀོད་པ་དེ་ལྟ་བུ་དང་ལྡན་པར་འགྱུར་རོ། །
སངས་རྒྱས་ཀྱི་ཞིང་དེར་སྐྱེས་བུ་དམ་པ་ཁྱོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་སྟེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་། ཞབས་སུ་ལྡན་པ། 
