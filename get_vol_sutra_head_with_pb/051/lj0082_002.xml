<pb id="51.214a"/>
སྲིད་བརླག་པར་མ་བྱས་པ། །དེ་སྲིད་བར་དུ་ང་ཡི་དབལ་སོང་སླར་མི་འོང་། །ཤཱཀྱའི་བུ་འདི་ཇི་ལྟར་དེ་རིང་བསད་སྙམ་སྟེ། །བདག་ཅག་གཞན་ལ་ཡིད་མི་རྟོག་ཅིང་མི་སྨྲ་འདུག །དེ་ནས་བདུད་སྡིག་ཅན་ཡིད་མི་བདེ་ཞིང་མྱ་ངན་གྱི་ཁང་པ་ན་འདུག་གོ། །
འདུས་པ་ཆེན་པོ་རིན་པོ་ཆེ་ཏོག་གི་གཟུངས་ལས། བདུད་སྤ་བཀོང་བའི་ལེའུ་སྟེ་དང་པོའོ།།  །།<bampo n="82.2" zh="56.532"/><head n="2" t="གཉིས་པ། སྔོན་བྱུང་བའི་ལེའུ།" type="lewu" lv="82.2" zh="56.531"/>བམ་པོ་གཉིས་པ། དེ་ནས་བདུད་ཀྱི་བུ་མོ་དང་། བདུད་ཀྱི་བུ་ཚོགས་ཀྱི་འཁོར་དང་བཅས་པ་དེ་དག་གིས་བཅོམ་ལྡན་འདས་ལ་འདི་སྐད་ཅེས་
གསོལ་ཏོ། །བཅོམ་ལྡན་འདས་བདག་ཅག་ནི་འདི་ལྟ་བུའི་ཐེག་པ་དང་། ཡེ་ཤེས་དང་། རྫུ་འཕྲུལ་དང་། སྙིང་རྗེ་དང་། ཐབས་དང་། སྤོབས་པ་འཚལ་ལོ། །བཅོམ་ལྡན་འདས་དེ་བཞིན་གཤེགས་པ་ཐབས་དང་ཡེ་ཤེས་ཀྱི་བར་དུ་ལྡན་པ་ངོ་མཚར་ཏོ། །
བཅོམ་ལྡན་འདས་ཆོས་དུ་དང་ལྡན་ན་སྐྱེས་བུ་གང་ཟག་སྡིག་པའི་གྲོགས་པོའི་ལག་ཏུ་མི་མཆི་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག་ཆོས་བཞི་དང་
ལྡན་ན་འདི་ལ་སྐྱེས་བུ་གང་ལ་ལ་སྡིག་པའི་གྲོགས་པོའི་ལག་ཏུ་མི་འགྲོ་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ། །བཞི་གང་ཞེ་ན། བཞིན་བཟངས་དག་འདི་ལ་རིགས་ཀྱི་བུ་ཆོས་ཐམས་ཅད་ལ་
མཆོག་ཏུ་མི་འཛིན་ཅིང་། ཆོས་གང་ཡང་མི་འཛིན། མི་གཏོང་། ཁས་མི་ལེན། མི་གནས། ཉེ་བར་མི་ལེན། མི་རྟོག་རྣམ་པར་མི་རྟོག་གོ། །འདི་ལྟ་སྟེ། སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པ་ན་སྦྱིན་པའི་འབྲས་བུ་ཡང་མི་གཏོང་། མི་འཛིན། 
ཁས་མི་ལེན། ཉེ་བར་མི་ལེན། མི་གནས། མི་རྟོག །རྣམ་པར་མི་རྟོག་སྟེ། ཤེས་རབ་ཀྱི་ཕ་རོལ་དུ་ཕྱིན་པའི་བར་དུ་སྤྱོད་པ་ན་མི་རྟོག་རྣམ་པར་མི་རྟོག་པའི་བར་དུའོ། །བཞིན་བཟངས་དག་གཞན་ཡང་རིགས་ཀྱི་བུ་དེ་སེམས་ཅན་དུ་སྨྲ་བ་མ་ཡིན། 
སྲོག་ཏུ་སྨྲ་བ་མ་ཡིན། གསོ་བར་སྨྲ་བ་མ་ཡིན། གང་ཟག་ཏུ་སྨྲ་བ་མ་ཡིན་ཞིང་། སེམས་ཅན་དང་སེམས་ཅན་གྱི་ཁམས་ལ་ཡིད་ཀྱིས་མཆོག་ཏུ་མི་འཛིན་པ་ནས། མི་རྟོག་རྣམ་པར་མི་རྟོག་པའི་བར་དུའོ། །བཞིན་བཟངས་དག་གཞན་ཡང་
<pb id="51.214b"/>
རིགས་ཀྱི་བུ་འམ། རིགས་ཀྱི་བུ་མོ་དེ་གཟུགས་དང་། སྒྲ་དང་། དྲི་དང་། རོ་དང་། རེག་བྱ་ལ་མཆོག་ཏུ་མི་འཛིན་པ་ནས་མི་རྟོག་རྣམ་པར་མི་རྟོག་པའི་བར་དུའོ། །བཞིན་བཟངས་དག་གཞན་ཡང་རིགས་ཀྱི་བུ་དེ་ཁམས་གསུམ་དང་། དུས་གསུམ་དང་། ཕུང་པོ་དང་། 
ཁམས་དང་། སྐྱེ་མཆེད་རྣམས་ཀྱི་རྒྱུ་དང་། རྐྱེན་དང་། དམིགས་པ་དང་། འབྲས་བུ་རྣམ་པར་སྨིན་པ་འབྱུང་བ་དང་། གནས་དང་། སྐྱེ་བ་ཐམས་ཅད་མཆོག་ཏུ་མི་འཛིན་པ་ནས་མི་ཏོག་རྣམ་པར་མི་རྟོག་པའི་བར་དུའོ། །དེ་ཅིའི་ཕྱིར་ཞེ་ན། ཐམས་ཅད་
མཁྱེན་པའི་ཡེ་ཤེས་ནི་སྤྱོད་པའི་གནས་ཀྱི་ཡུལ་ཐམས་ཅད་ལ་རྟོག་པ་དང་རྣམ་པར་རྟོག་པ་དང་བྲལ་བ་སྟེ། མི་དམིགས་པའི་ཚུལ་གྱིས་སྤྱད་པར་བྱའོ། །བཞིན་བཟངས་དག་ཆོས་ཐམས་ཅད་དང་ཐམས་ཅད་མཁྱེན་པ་ཉིད་ནི་དངོས་པོ་མེད་པ་ཡིན་ཏེ། སྒྲ་མེད་
པ། མཚན་མ་མེད་པ། ཡི་གེ་མེད་པ། སྨོན་པ་མེད་པ། སྐྱེ་བ་མེད་པ། འགག་པ་མེད་པ། མཚན་ཉིད་མེད་པ། ཆགས་པ་མེད་པ། དམིགས་པ་མེད་པ། བསྟན་དུ་མེད་པ། དབེན་པ། བདག་མེད་པ། མཚན་ཉིད་དང་བྲལ་བ། སྐད་ཅིག་པ། ཉེ་བར་ཞི་
བ། མུན་པ་མེད་པ། སྣང་བ་མེད་པ། གནས་མེད་པ། ཡུལ་མེད་པ། དབང་པོ་མེད་པ། ཕྱོགས་མེད་པ། གཉེན་པོ་མེད་པ། བསམ་དུ་མེད་པ། མི་འཕྲོགས་པ། སེར་སྣ་མེད་པ། སྤྲོས་པ་མེད་པ། རྡུལ་མེད་པ། རྡུལ་དང་བྲལ་བ། ཆ་ཤས་མེད་པ། 
ཅི་ཡང་མེད་པ། བྱེད་པ་པོ་མེད་པ། ཚོར་བ་པོ་མེད་པ། རྟེན་མེད་པ། གཟུང་བ་མེད་པ། རྣམ་པར་རིག་པ་མེད་པ། སོ་སོར་སྣང་བ་མེད་པ། སྐད་ཅིག་པ་མ་ཡིན་པའི་བར་དུའོ། །བཞིན་བཟང་དག་ཐམས་ཅད་མཁྱེན་པ་ཉིད་ནི་ནམ་མཁའ་དང་མཚུངས་ཏེ། 
སྟོང་པ་ཉིད་པས་དམིགས་སུ་མེད་པའི་ཚུལ་དང་། མི་གནས་པའི་ཚུལ་དང་། མཆོག་ཏུ་འཛིན་པ་མེད་པའི་ཚུལ་དང་། མི་རྟོག་རྣམ་པར་མི་རྟོག་པའི་ཚུལ་གྱིས་སྤྱད་པར་བྱའོ། །བཞིན་བཟངས་དག་ཆོས་བཞི་པོ་དེ་དག་དང་ལྡན་ན་སྐྱེས་བུ་གང་
ཟག་སྡིག་པའི་གྲོགས་པོའི་ལག་ཏུ་མི་འགྲོ་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ། །བཞིན་བཟངས་དག་གང་ལ་ལ་ཡུལ་ཐམས་ཅད་ལ་ཆགས་པའི་ཡུལ་གྱི་མཚན་ཉིད་ཀྱི་
<pb id="51.215a"/>
གནས་ལ་རྣམ་པར་སྤྱོད་པས་ཐམས་ཅད་མཁྱེན་པའི་ཡེ་ཤེས་ཚོལ་ན། དེ་གཉིས་ལ་ཆགས་པ་ཡིན་ཏེ། དེ་གཉིས་ལ་ཆགས་པའི་ཡིད་ཀྱིས་བརྣག་པ་ནི་ཐམས་ཅད་མཁྱེན་པ་ཉིད་སླུ་བར་བྱེད་དོ། །དེ་ལ་གཉིས་གང་ཞེ་ན། གང་ཕུང་པོ་དང་། 
ཁམས་དང་། སྐྱེ་མཆེད་རྣམས་ལ་མཚན་ཉིད་དུ་རྣམ་པར་སྤྱོད་པས་གནས་པ་དང་། མཆོག་ཏུ་འཛིན་པ་དེ་ནི་གཉིས་ཏེ། ཐམས་ཅད་མཁྱེན་པ་ཉིད་སླུ་བའོ། །སྤྱོད་པའི་གནས་དང་འབྲས་བུ་ལ་རྟོག་པ་འདི་ནི་གཉིས་སོ། །སྐྱེ་བ་དང་། སྲེད་པ་
དང་། ལེན་པ་དང་། སེམས་ཅན་གྱི་གནས་ལ་རྟོགས་པ་འདི་ནི་གཉིས་སོ། །བཤད་པ་དང་། རབ་ཏུ་བསྟན་པ་དང་། གདམས་པ་དང་། ཚིག་གི་ལམ་དང་། སྒྲ་དང་། སྐད་ཀྱི་གནས་ལ་རྟོག་པ་འདི་ནི་གཉིས་སོ། །རྟག་པ་དང་། ཆད་པ་ལ་རྣམ་པར་
ལྟ་བའི་ཤེས་པ་དང་། ཤེས་བྱའི་གནས་ལ་རྟོག་པ་འདི་ནི་གཉིས་སོ། །སེམས་ཅན་དང་། སྲོག་དང་། གསོ་བ་དང་། སྐྱེས་བུ་དང་། གང་ཟག་དང་། བྱེད་པ་པོ་དང་། བྱེད་དུ་འཇུག་པ་པོའི་འདུ་ཤེས་ཀྱི་གནས་ལ་རྟོག་པ་འདི་ནི་གཉིས་སོ། །གང་
ཕ་རོལ་དང་། ཚུ་རོལ་དང་། རྟོགས་པ་དང་། སེལ་བ་ལ་གནས་ཤིང་རྟོག་པ་འདི་ནི་གཉིས་སོ། །བཞིན་བཟངས་དག་སྐྱེས་བུ་གང་ཟག་སུ་ལ་ལ་ཐམས་ཅད་མཁྱེན་པའི་ཡེ་ཤེས་ཚོལ་བ་དེ་དུས་གསུམ་དུ་ངར་འཛིན་པ་དང་། ང་ཡིར་འཛིན་པ་
དང་། ཀུན་འབྱུང་བ་དང་། འགོག་པར་རྣམ་པར་དཔྱོད་པ་ལ་གནས་ཤིང་ཀུན་དུ་རྟོག་སྟེ། མཆོག་ཏུ་འཛིན་པ་འདི་ནི་ཐམས་ཅད་མཁྱེན་པའི་ཡེ་ཤེས་ལ་དེའི་གཉིས་སོ། །འདི་ལྟ་སྟེ། དཔེར་ན་སྐྱེས་བུ་ལ་ལ་ཞིག་མེ་འདོད་པ་ལ་སའི་ངོས་ལ་ཉུག་པ་
དང་། སྐོམ་འདོད་པ་ལ་མེ་དང་། ཟན་འདོད་པ་ལ་རྡོ་དང་། མེ་ཏོག་འདོད་པ་ལ་གོས་དང་། སྤོས་འདོད་པ་ལ་མི་རོ་བམ་པ་དང་། གོས་འདོད་པ་ལ་དུར་ཁྲོད་དང་། བྱུག་པ་འདོད་པ་ལ་ནམ་མཁའ་ལ་ཉུག་པ་དེ་བཞིན་དུ་བཞིན་བཟངས་དག་གང་སྤྱོད་
པའི་གནས་ལ་ཆགས་ཤིང་རྣམ་པར་སྤྱོད་པའི་ལུས་གཉིས་ཀྱི་གནས་ཀྱིས་ཐམས་ཅད་མཁྱེན་པའི་ཡེ་ཤེས་ཚོལ་ན་དེའི་འབད་པ་འབྲས་བུ་མེད་པ་ཡིན་ནོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་གཟུངས་ཀྱི་བློ་གྲོས་
<pb id="51.215b"/>
ཞེས་བྱ་བ་འཁོར་དེར་འདུས་པར་གྱུར་ནས་འདུག་པ་དེས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ་འདི་སྐད་ཅེས་གསོལ་ཏོ། །བཅོམ་ལྡན་འདས་གང་བརྗོད་དུ་མ་མཆིས་པ་དེ་མངོན་པར་རྫོགས་པར་འཚང་རྒྱ་བར་ནུས་
ལགས་སམ། བཅོམ་ལྡན་འདས་ཀྱིས་བཀའ་སྩལ་པ། གང་བརྗོད་དུ་མེད་པར་ཤེས་པ་དེ་ཉིད་མངོན་པར་རྫོགས་པར་འཚང་རྒྱ་བའོ། །དེའི་ཕྱིར་རིགས་ཀྱི་བུ་ཁྱོད་ཉིད་ལ་དྲིས། ཁྱོད་ཀྱིས་ཇི་ལྟར་བཟོད་པ་དེ་བཞིན་དུ་ལན་ཐོབ་ཅིག །གང་ཐམས་ཅད་མཁྱེན་
པའི་མིང་ཐོབ་པར་འགྱུར་བའི་རྫས་ཀྱི་མཚན་ཉིད་ཀྱི་དངོས་པོ་གང་ཡང་ཡོད་དམ། གསོལ་པ་གལ་ཏེ་མཆིས་ཤེས་བགྱིས་ན་ནི་རྟག་པར་འགྱུར། ཇི་སྟེ་མ་མཆིས་ཤེས་བགྱིས་ན་ནི་ཆད་པར་འགྱུར། དབུ་མའི་ལམ་ནི་དམིགས་སུ་མ་མཆིས་ཏེ། 
དེ་ནི་མཆིས་པ་ཡང་མ་ལགས། མ་མཆིས་པ་ཡང་མ་ལགས་སོ། །གང་མ་ཆགས། མི་སྐྱེ། མི་འགོག །ཚད་མ་མཆིས། གྲངས་མ་མཆིས། དཔེ་མ་མཆིས། སྣང་བ་མ་མཆིས་པ་དེ་ལ་འཚལ་བ་འདི་ནི་མངོན་པར་རྫོགས་པར་འཚང་རྒྱའོ། །
བྱང་ཆུབ་སེམས་དཔའ་གློག་གི་བློ་གྲོས་ཀྱིས་གསོལ་པ། བཅོམ་ལྡན་འདས་གང་ལ་འགྲོ་བའང་མ་མཆིས། འོང་བ་འང་མ་མཆིས་པ་དེ་ལྟ་བུ་ཤེས་པ་ལ་འཇུག་པར་མཁས་པ་འདི་ནི་མངོན་པར་རྫོགས་པར་འཚང་རྒྱ་བའོ། །བྱང་ཆུབ་སེམས་དཔའ་
རྣམ་པར་སྣང་བྱེད་ཀྱིས་གསོལ་པ། བཅོམ་ལྡན་འདས་གང་ན་ཐོབ་པའི་མཚན་ཉིད་ཀྱང་མ་མཆིས། མ་ཐོབ་པའི་མཚན་ཉིད་ཀྱང་མ་མཆིས། མངོན་པར་རྟོགས་པ་ཡང་མ་མཆིས། མངོན་དུ་བགྱི་བ་ཡང་མ་མཆིས། ཞི་བ་ཡང་མ་མཆིས། རབ་ཏུ་ཞི་
བ་ཡང་མ་མཆིས། དུས་གསུམ་ཡང་མ་མཆིས། ཐེག་པ་གསུམ་ཡང་མ་མཆིས། སྨོན་ལམ་དང་ཡང་མཉམ་པའི་རློམ་སེམས་ཀྱང་མ་མཆིས་པ་འདི་ནི་མངོན་པར་རྫོགས་པར་འཚང་རྒྱ་བའོ། །བྱང་ཆུབ་སེམས་དཔའ་གཟུངས་ཀྱི་བློ་གྲོས་ཀྱིས་གསོལ་
པ། བཅོམ་ལྡན་འདས་གང་ཁམས་གསུམ་ཡང་མ་མཆིས། ཀུན་ཏུ་སྦྱོར་བ་གསུམ་ཡང་མ་མཆིས། རིག་པ་གསུམ་ཡང་མ་མཆིས། ཐེག་པ་གསུམ་ཡང་མ་མཆིས། ཕུང་པོ་དང་། ཁམས་དང་། སྐྱེ་མཆེད་ལ་རྟོག་པ་ཡང་མ་མཆིས། 
<pb id="51.216a"/>
རྣམ་པར་རྟོག་པ་ཡང་མ་མཆིས། བྲི་བར་ཡང་མ་མཆིས། འཕེལ་བར་ཡང་མ་མཆིས་ལ། ཉམས་པར་ཡང་མི་བགྱིད་པ་འདི་ནི་མངོན་པར་རྫོགས་པར་འཚང་རྒྱ་བའོ། །བྱང་ཆུབ་སེམས་དཔའ་རྡོ་རྗེ་བློ་གྲོས་ཀྱིས་གསོལ་པ། 
གང་སོ་སོའི་སྐྱེ་བོའི་ཆོས་དང་། འཕགས་པའི་ཆོས་དང་། སློབ་པའི་ཆོས་དང་། མི་སློབ་པའི་ཆོས་དང་། ཉན་ཐོས་ཀྱི་ཆོས་དང་། རང་སངས་རྒྱས་ཀྱི་ཆོས་རྣམས་ལ་མི་རྟོག་རྣམ་པར་མི་རྟོག་སྟེ། མཉམ་པར་ཡང་མི་བགྱིད་པ་འདི་ནི་མངོན་པར་རྫོགས་པར་
འཚང་རྒྱ་བའོ། །བྱང་ཆུབ་སེམས་དཔའ་སྲ་བའི་བློ་གྲོས་ཀྱིས་གསོལ་པ། གང་དབེན་པའི་ཚུལ་གྱིས་དེ་བཞིན་ཉིད་ལ་རྣམ་པར་སྤྱོད་ཅིང་མངོན་པར་མི་ཞེན་པ་འདི་ནི་མངོན་པར་རྫོགས་པར་འཚང་རྒྱ་བའོ། །བྱང་ཆུབ་སེམས་དཔའ་ལག་ན་རིན་
པོ་ཆེས་གསོལ་པ། གང་ཆོས་ཐམས་ཅད་མི་སྐྱེ་བའི་མཚན་ཉིད་ཐོབ་པར་བགྱིད་པ་དང་། མངོན་པར་རྟོགས་པར་བགྱི་བའི་སླད་དུ་མི་རྟོག་པ་འདི་ནི་མངོན་པར་རྫོགས་པར་འཚང་རྒྱ་བའོ། །བྱང་ཆུབ་སེམས་དཔའ་བློ་གྲོས་བསམ་གྱིས་མི་ཁྱབ་
པས་གསོལ་པ། གང་ཁམས་གསུམ་ལ་རྣམ་པར་སྤྱོད་ཅིང་སེམས་ཉིད་སེམས་ལ་འཇུག་པར་བགྱིད་དེ། སེམས་གཉི་ག་ལ་སེམས་ཀྱིས་རྣམ་པར་དཔྱད་ནས་མི་དམིགས་པ་འདི་ནི་མངོན་པར་རྫོགས་པར་འཚང་རྒྱ་བའོ། །བྱང་ཆུབ་
སེམས་དཔའ་དགྲ་ལས་རྣམ་པར་རྒྱལ་གྱིས་གསོལ་པ། གང་ཆོས་ཐམས་ཅད་ལ་མི་ཆགས། རྗེས་སུ་མི་ཆགས། བཏང་སྙོམས་སུ་མི་བགྱིད། ཁོང་ཁྲོ་བར་མི་བགྱིད། འདོད་པར་མི་བགྱིད། མི་རྨོངས། མི་འཛིན། མི་གཏོང་བ་འདི་ནི་
མངོན་པར་རྫོགས་པར་འཚང་རྒྱ་བའོ། །བྱང་ཆུབ་སེམས་དཔའ་པད་མའི་སྙིང་པོས་གསོལ་པ། གང་བསོད་ནམས་དང་སྡིག་པ་ལ་མི་ཆགས་ཤིང་། ཟབ་མོ་ལ་བཟོད་པའི་ཚུལ་ལ་འཇུག་པས་ངར་འཛིན་པ་དང་། ང་ཡིར་འཛིན་པ་ལ་མི་རྟོག་པ་
འདི་ནི་མངོན་པར་རྫོགས་པར་འཚང་རྒྱ་བའོ། །ཟླ་འོད་གཞོན་ནུར་གྱུར་པས་གསོལ་པ། གང་ཆོས་ཐམས་ཅད་ཆུ་ཟླ་དང་མཚུངས་པར་རབ་ཏུ་འཚལ་ཅིང་ཆོས་རྣམས་ཀྱི་ངོ་བོ་ཉིད་སོགས་པ་དང་། འབྲི་བར་ཡང་མི་མཐོང་བ་འདི་ནི་མངོན་པར་རྫོགས་པར་
<pb id="51.216b"/>
འཚང་རྒྱ་བའོ། །བྱང་ཆུབ་སེམས་དཔའ་ནམ་མཁའི་བློ་གྲོས་གཞོན་ནུར་གྱུར་པས་གསོལ་པ། གང་གི་སེམས་དང་སེམས་ལས་བྱུང་བ་ལ། མུན་པ་དང་། སྣང་བ་དང་། སྐྱེ་བ་དང་། འཇིག་པ་དང་། འཕེལ་བ་དང་། འབྲི་བ་ཐམས་ཅད་མི་འབྱུང་བ་འདི་ནི་མངོན་པར་
རྫོགས་པར་འཚང་རྒྱ་བའོ། །བྱང་ཆུབ་སེམས་དཔའ་བྱམས་པས་གསོལ་པ། གང་གནས་པ་ལ་གནས་པ་ན་ཁམས་གསུམ་པ་ལ་གནས་པའི་ཚངས་པ་ལ་མི་དམིགས། མཉམ་པར་མི་བགྱིད་པ་འདི་ནི་མངོན་པར་རྫོགས་པར་འཚང་རྒྱ་བའོ། །
བྱང་ཆུབ་སེམས་དཔའ་བློ་གྲོས་མི་ཟད་པས་གསོལ་པ། གང་འཁོར་གསུམ་ཡོངས་སུ་དག་པས་ཕ་རོལ་ཏུ་ཕྱིན་པ་རྣམས་ལ་མི་དམིགས་པའི་ཚུལ་གྱིས་རབ་ཏུ་གོམས་པར་བགྱིད་ཅིང་། མི་ཆགས་མི་སྐྱོ་བ་འདི་ནི་མངོན་པར་རྫོགས་པར་འཚང་རྒྱ་བའོ། །
འཇམ་དཔལ་གཞོན་ནུར་གྱུར་པས་གསོལ་པ། བཅོམ་ལྡན་འདས་གང་ཆོས་ཐམས་ཅད་ལ་མི་ཆགས་མི་སྐྱོ་ཞིང་ཆོས་ཟབ་མོའི་ཚུལ་ཡང་རབ་ཏུ་འཚལ་ཏེ། གང་རབ་ཏུ་འཚལ་བ་དེ་ཡང་མི་ལེན་མི་འདོར། སྡུད་པར་མི་བགྱིད། བྲལ་བར་མི་བགྱིད་ཅིང་། 
ཆོས་གང་ལ་ཡང་སོགས་པའམ། འབྲི་བའམ། རིག་པའམ། རྣམ་པར་གྲོལ་བའམ། འཇིགས་པ་འམ། བྲི་བ་འམ། འཕེལ་བ་ཡང་མི་བསྐྱེད་ལ། དངོས་པོ་དག་ལ་རྣམ་པར་མི་རྟོག་པས་ཀུན་ནས་ཉོན་མོངས་པར་མི་འགྱུར་བ་འདི་ནི་མངོན་
པར་རྫོགས་པར་འཚང་རྒྱ་བ་སྟེ། ཚུལ་གཅིག་པོ་འདིས་ཐམས་ཅད་མཁྱེན་པའི་ཡེ་ཤེས་མངོན་པར་རྫོགས་པར་འཚང་རྒྱའོ། །དེ་ནས་བྱང་ཆུབ་སེམས་དཔའ་བལྟད་མོ་ཅན་གྱིས་སྨྲས་པ། འཇམ་དཔལ་དེ་བཞིན་ཉིད་ལ་འཇུག་པའི་ཚུལ་འདི་ལྟར་ཟབ་མོ་
སྟོང་པ་ཉིད་བསྒོམ་པའི་ཚུལ་འདི་གཅིག་གིས་ཐམས་ཅད་མཁྱེན་པའི་ཡེ་ཤེས་མངོན་པར་རྫོགས་པར་འཚང་རྒྱ་ན་ཀུན་ཏུ་སྦྱོར་བ་དང་། རབ་ཏུ་སྦྱོར་བར་ཅི་དགོས། འཇམ་དཔལ་གྱིས་སྨྲས་པ། ལྟ་བ་མི་བཟད་པ་དང་བྲལ་ཞིང་ཡང་དག་པའི་ལྟ་བར་སྒྲོ་འདོགས་
པ་ཡང་མེད་པ་དང་། གཡོ་མེད་ཅིང་དྲང་པོར་སྒྲོ་འདོགས་པ་ཡང་མེད་པ་དང་། སྡིག་པ་དང་བྲལ་ཞིང་བླ་མ་ལ་རིམ་གྲོ་བྱ་བར་སྒྲོ་འདོགས་པ་ཡང་མེད་པ་དང་། བཀའ་བློ་བདེ་བར་སྒྲོ་འདོགས་པ་ཡང་མེད་པ་དང་། ཡང་དག་པའི་འཚོ་བར་སྒྲོ་འདོགས་པ་ཡང་མེད་པ་དང་། 
<pb id="51.217a"/>
ཀུན་དུ་སྦྱོར་བ་ཐམས་ཅད་དང་བྲལ་བར་སྒྲོ་འདོགས་པ་ཡང་མེད་པ་དང་། སེམས་ཅན་ཐམས་ཅད་ལ་ཁྲོ་བ་དང་སྙིང་རྗེ་བར་སྒྲོ་འདོགས་པ་ཡང་མེད་པ་དང་། སྟོན་པ་གསུམ་དུ་སྒྲོ་འདོགས་པ་ཡང་མེད་པ་དང་། མི་སླུ་བའི་དགེ་བའི་ཆོས་སུ་སྒྲོ་འདོགས་པ་ཡང་མེད་པ་དང་། རྣམ་པར་མ་ཞི་བར་སྒྲོ་འདོགས་
པ་ཡང་མེད་པ་དང་། དམ་པའི་ཆོས་བསྲུང་བར་སྒྲོ་འདོགས་པ་ཡང་མེད་པ་དང་། སེམས་ཅན་ཐམས་ཅད་ཡོངས་སུ་མི་གཏོང་བར་སྒྲོ་འདོགས་པ་ཡང་མེད་པ་དང་། དངོས་པོ་ཐམས་ཅད་ཡོངས་སུ་གཏོང་བར་སྒྲོ་འདོགས་པ་ཡང་མེད་པ་དང་། སེམས་ཅན་ཉམས་ཆུང་
བ་སྟོབས་ལ་རབ་ཏུ་དགོད་པར་སྒྲོ་འདོགས་པ་ཡང་མེད་པ་དང་། འཇིགས་པའི་སྐྱབས་མི་འཇིགས་པར་སྒྲོ་འདོགས་པ་ཡང་མེད་པ་དང་། ལམ་ངན་པར་ཞུགས་པ་རྣམས་ནན་ཏན་ལ་གཟུད་པར་སྒྲོ་འདོགས་པ་ཡང་མེད་པ་དང་། བཟོད་པ་དང་དེས་པར་སྒྲོ་འདོགས་
པ་ཡང་མེད་པ་དང་། འཛིན་པ་ཐམས་ཅད་ལ་ཆགས་པའི་མཚན་ཉིད་དུ་སྒྲོ་འདོགས་པ་ཡང་མེད་པ་དང་། རྡུལ་དང་མུན་པའི་ཕུང་པོ་ཐམས་ཅད་སྤོང་བར་སྒྲོ་འདོགས་པར་ཡང་མེད་པ་དང་། བསྔོ་བའི་འབྲས་བུ་རྣམ་པར་སྨིན་པ་ཐམས་ཅད་རྣམ་པར་སྤོང་བར་སྒྲོ་འདོགས་
པར་ཡང་མེད་པ་འདི་དག་ནི་རིགས་ཀྱི་བུ་ཐམས་ཅད་མཁྱེན་པའི་ཡེ་ཤེས་ཀྱི་སྦྱོར་བ་ཉི་ཤུ་སྟེ། ཡི་གེ་དང་། སྐད་དང་། སྒྲ་དང་། སྨྲ་བ་དང་། བརྗོད་པའི་ཚིག་རབ་ཏུ་དབྱེ་བ་ཐམས་ཅད་ཀྱི་དེ་བཞིན་ཉིད་ཤེས་པ་ལ་འཇུག་པས་ཐམས་ཅད་མཁྱེན་པའི་ཡེ་ཤེས་ཀྱི་
སྦྱོར་བའོ། །གཞན་མུ་སྟེགས་ཅན་གྱི་ཚིག་གི་དེ་བཞིན་ཉིད་ལ་འཇུག་པ་དང་། སྤྱོད་པ་ཐམས་ཅད་ཀྱི་དེ་བཞིན་ཉིད་ལ་འཇུག་པ་དང་བསོད་ནམས་ཐམས་ཅད་དང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྦྱོར་བའི་དེ་བཞིན་ཉིད་ལ་འཇུག་པ་དང་། ལེན་པ་དང་། སྐྱེ་བ་དང་། 
འཇིག་པ་ཐམས་ཅད་ཀྱི་དེ་བཞིན་ཉིད་ལ་འཇུག་པ་དང་། རྣམ་པར་ཐར་པ་གསུམ་དང་། གནས་དང་། རྒྱུ་དང་། ལས་དང་། ཆོས་ཐམས་ཅད་ཀྱི་དེ་བཞིན་ཉིད་ལ་འཇུག་པས་དེ་བཞིན་གཤེགས་པའི་བཀའ་ཐམས་ཅད་ཤེས་ནས་ཐམས་ཅད་མཁྱེན་པའི་
ཡེ་ཤེས་ཀྱི་སྦྱོར་བ་ཁོང་དུ་ཆུད་པར་འགྱུར་རོ། །བྱང་ཆུབ་སེམས་དཔའ་ལྟད་མོ་ཅན་གྱིས་སྨྲས་པ། འཇམ་དཔལ་དེ་དེ་བཞིན་ཏེ། ནམ་ཆོས་ཟབ་མོའི་ཚུལ་འདི་རྟོགས་པ་དེའི་ཚེ། ཆོས་གང་སྟོན་པ་དང་། གང་ལ་སྟོན་པ་དང་། དོན་དང་། ཚིག་དང་། 
<pb id="51.217b"/>
ཡི་གེ་གང་དག་གིས་སྟོན་པ་དང་། རབ་ཏུ་སྟོན་པའི་ཆོས་གང་ཡང་མི་མཐོང་སྟེ། གང་རབ་ཏུ་སྤོང་བ་དང་། གང་བསྒོམ་པ་དང་། གང་ཀུན་ཤེས་པར་འགྱུར་བའི་ཆོས་དེ་དག་ཐམས་ཅད་བརྗོད་དུ་མེད་པའི་ཚུལ་གྱིས་དེ་བཞིན་ཉིད་ལ་འཇུག་སྟེ། དེས་ཐམས་
ཅད་མཁྱེན་པའི་ཡེ་ཤེས་ཁོང་དུ་ཆུད་པར་འགྱུར་རོ། །བཅོམ་ལྡན་འདས་ཀྱིས་བཀའ་སྩལ་པ། ལེགས་སོ་ལེགས་སོ། །རིགས་ཀྱི་བུ་ཚུལ་གཅིག་གིས་ཐམས་ཅད་མཁྱེན་པའི་ཡེ་ཤེས་ཐོབ་པ་དེ་ཁྱོད་ཀྱིས་ལེགས་པར་སྨྲས་སོ། །
དེ་ཅིའི་ཕྱིར་ཞེ་ན། ཐམས་ཅད་ལ་ཆགས་པ་མེད་པའི་དངོས་པོ་ཡིན་པས་ཆོས་ཐམས་ཅད་ནི་སྒྲོ་བཏགས་པ་མེད་པ་དང་། མ་སྐྱེས་པ་དང་། མི་འཇིག་པའི་མཐའ་ཅན་དང་། མ་རིག་པ་དང་། མྱ་ངན་ལས་འདས་པ་མི་སྐྱེ་བའི་ཡང་དག་པའི་མཐའ་ཅན་དང་། 
ནམ་མཁའ་དང་། མྱ་ངན་ལས་འདས་པའི་མི་སྐྱེ་བའི་ཡང་དག་པའི་མཐའ་ཅན་དང་། ཆོས་ཐམས་ཅད་ནི་བརྗོད་དུ་མེད་པའི་མཐའ་ཅན་དང་། སེམས་ཅན་ཐམས་ཅད་ཀྱང་དེ་ལྟ་བུ་ཡིན་པ་དང་། ཆོས་ཐམས་ཅད་ནི་རྫས་མེད་པའི་མཐའ་ཅན་དང་། དུས་གསུམ་
དང་། ཁམས་གསུམ་དང་། ཕུང་པོ་ཐམས་ཅད་ནི་ཅི་ཡང་མེད་པའི་མཐའ་ཅན་དང་། འདུ་བྱེད་གསུམ་ནི་སྟོང་པ་ཉིད་ཀྱི་མཐའ་ཅན་དང་། ཆོས་ཀྱི་ཕུང་པོ་དང་། རྣམ་པར་སྨིན་པའི་ཕུང་པོ་དང་། སོགས་པ་དང་། འབྲིང་བའི་ཕུང་པོ་ནི་རྫས་མེད་པའི་མཐའ་
ཅན་དུ་ཡོངས་སུ་བརྗོད་དོ། །སྟོང་པ་ཉིད་དང་། ཡང་དག་པའི་མཐའ་དང་། བརྗོད་དུ་མེད་པའི་དོན་དང་། ཆོས་ཐམས་ཅད་ཀྱི་དོན་གྱི་ཆོས་ཐམས་ཅད་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཐམས་ཅད་མཁྱེན་པའི་ཡེ་ཤེས་ལ་
འཇུག་གོ། །ཐམས་ཅད་མཁྱེན་པའི་ཡེ་ཤེས་ཐོབ་པ་ལུང་བསྟན་པ་འདི་བཤད་པའི་ཚེ་བདུད་ཀྱི་བུ་མོ་དང་། བདུད་ཀྱི་བུ་ཚོགས་ཀྱི་འཁོར་ཉི་ཁྲིས་མི་སྐྱེ་བའི་ཆོས་ལ་བཟོད་པ་ཐོབ་སྟེ། ལུས་རགས་པ་སྤངས་ནས་ཡིད་ཀྱི་ལུས་རྙེད་དོ། །
གཞན་ཉི་ཁྲི་བརྒྱད་སྟོང་གིས་ནི་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །ལྷ་དང་མི་དཀྲིགས་ཕྲག་དགུ་བཅུ་རྩ་གཉིས་ནི་བྱང་ཆུབ་སེམས་དཔའི་བཟོད་པ་དང་། ཏིང་ངེ་འཛིན་དང་། གཟུངས་སྣ་ཚོགས་ཐོབ་པར་གྱུར་ཏོ། །དེ་ནས་བྱང་ཆུབ་
<pb id="51.218a"/>
སེམས་དཔའ་སེམས་དཔའ་ཆེན་པོ་མི་སྐྱེ་བའི་ཆོས་ལ་བཟོད་པ་ཐོབ་པ་ཉི་ཁྲི་པོ་དེ་དག་གིས་བཅོམ་ལྡན་འདས་ལ་ལྷའི་མེ་ཏོག་གིས་གཏོར། རབ་ཏུ་གཏོར་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་འདི་སྐད་ཅེས་གསོལ་ཏོ། །
བཅོམ་ལྡན་འདས་འདི་ལྟར་མི་དགེ་བའི་གྲོགས་པོ་དང་འགྲོགས་པའི་དབང་གིས་སེམས་ཅན་རྣམས་བསོད་ནམས་ཐམས་ཅད་སོགས་པའི་དགེ་བའི་རྩ་བ་ཡིད་ལ་མི་བགྱིད་པ་ལ་གཟིགས་སུ་གསོལ། བཅོམ་ལྡན་འདས་ཀྱིས་བཀའ་སྩལ་པ། འདི་ནི་ལས་
ཀྱི་རྐྱེན་ཡིན་པར་བལྟའོ། །དེ་ནས་བཅོམ་ལྡན་འདས་ཀྱིས་ངོ་མཚར་དུ་འགྱུར་བའི་སེམས་ཅན་རྣམས་ཐེ་ཙོམ་གཅད་པའི་ཕྱིར་སྔོན་བྱུང་བ་འདི་གསུངས་སོ། །རིགས་ཀྱི་བུ་སྔོན་བྱུང་བ་འདས་པའི་དུས་ན་བསྐལ་པ་ཆེན་པོ་དཔག་ཏུ་མེད་པ་འདས་པ་དེའི་ཚེ་དེའི་
དུས་ན་གླིང་བཞི་པའི་འཇིག་རྟེན་གྱི་ཁམས་འདི་ཉིད་དུ་སྣང་བ་འཆང་བ་ཞེས་བྱ་བའི་བསྐལ་པ་ཆེན་པོ་ལ་སྐྱེ་དགུའི་ཚེ་ལོ་དྲུག་ཁྲི་བརྒྱ་སྟོང་ཐུབ་སྟེ། དེའི་ཚེ་དེའི་དུས་ན་དེ་བཞིན་གཤེགས་པ་འོད་ཞི་སྤོས་སྣང་དཔལ་ཞེས་བྱ་བ་རིགས་པ་དང་
ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་བྱུང་སྟེ། ཉོན་མོངས་པ་ཅན་སྙིགས་མ་ལྔའི་དུས་སུ་གྱུར་པ་
ན། འཁོར་བཞི་ལ་ཐེག་པ་གསུམ་དང་ལྡན་པའི་ཆོས་སྟོན་ཏོ། །ཡང་དེའི་ཚེ་གླིང་བཞི་ལ་དབང་བའི་འཁོར་ལོས་བསྒྱུར་བའི་རྒྱལ་པོ་ཨུད་པ་ལའི་གདོང་ཞེས་བྱ་བ་བྱུང་སྟེ། དེ་ནས་དུས་གཞན་ཞིག་གི་ཚེ་རྒྱལ་པོ་ཨུད་པ་ལའི་གདོང་བཙུན་མོའི་འཁོར་དང་
གཡོག་དང་དཔུང་གི་ཚོགས་དང་བཅས་ཏེ་དེ་བཞིན་གཤེགས་པ་འོད་ཞི་སྤོས་སྣང་དཔལ་གང་ན་བ་དེར་སོང་ནས་ཕྱིན་པ་དང་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ལ་མེ་ཏོག་སྣ་ཚོགས་ཀྱིས་གཏོར་ཅིང་
སིལ་སྙན་སྣ་ཚོགས་དང་། བདུག་པ་སྣ་ཚོགས་དང་། སྤོས་སྣ་ཚོགས་ཀྱིས་མཆོད་པ་བྱས་ནས་ལན་གསུམ་བསྐོར་ཏེ། བཅོམ་ལྡན་འདས་དགེ་སློང་གི་དགེ་འདུན་དང་བཅས་པའི་ཞབས་ལ་མགོ་བོས་ཕྱག་འཚལ་ནས་ཚིགས་སུ་
<pb id="51.218b"/>
བཅད་པ་འདི་དག་གིས་མངོན་པར་བསྟོད་དོ། །ལྷ་དང་ཀླུ་ལ་སོགས་པའི་ཡོན་ཏན་གྱིས། །མངོན་པར་རབ་བསྟོད་ཉེས་པ་མང་སེལ་བ། །ནོར་བདུན་གྱིས་ནི་འགྲོ་ལ་ཕན་མཛད་པ། །གང་གིས་བློ་གྲོས་ཞི་དང་ལྡན་གྱུར་གསུངས། །འགྲོ་བའི་
མུན་སེལ་ཞི་བའི་སྒྲོན་མེ་མཛད། །འཆི་འཕོ་ན་རྒ་སྐྱེ་བ་མྱ་ངན་འཇོམས། །འགྲོ་བ་ངན་སོང་ལམ་ལས་རབ་བཟློག་པ། །གང་གིས་བདུད་ཀྱི་ལམ་ལ་ཐར་བར་གསུངས། །རིགས་ཀྱི་བུ་དེ་ནས་དེ་བཞིན་གཤེགས་པ་འོད་ཞི་སྤོས་སྣང་
དཔལ་དེས་རྒྱལ་པོ་ཨུད་པ་ལའི་གདོང་ལ་འདི་སྐད་ཅེས་བཀའ་སྩལ་ཏོ། །སྐྱེས་བུ་དམ་པ་ཆོས་གསུམ་དང་ལྡན་ན་བྱང་ཆུབ་སེམས་དཔའ་བློ་གྲོས་ཞི་བ་ཡིན་ཏེ། གསུམ་གང་ཞེ་ན། འདི་ལྟ་སྟེ། ལྷག་པའི་བསམ་པས་སེམས་ཅན་ཐམས་
ཅད་ལ་སྙིང་བརྩེ་བ་དང་། མ་ལྟ་བུར་སེམས་ཅན་ཐམས་ཅད་ཀྱི་སྡུག་བསྔལ་རབ་ཏུ་ཞི་བར་བྱ་བ་ལ་བརྩོན་པ་དང་། ཆོས་ཐམས་ཅད་ལ་སྲོག་མེད་པ་དང་། གསོ་བ་མེད་པ་དང་། གང་ཟག་མེད་པ་དང་། ཐ་དད་དུ་དབྱེར་མེད་ཅིང་མཉམ་པར་ཡོངས་སུ་
རྟོག་པ་སྟེ། སྐྱེས་བུ་དམ་པ་ཆོས་གསུམ་པོ་དེ་དག་དང་ལྡན་ན་བྱང་ཆུབ་སེམས་དཔའ་བློ་གྲོས་ཞི་བ་ཡིན་ནོ། །རྒྱལ་པོ་ཆེན་པོ་གཞན་ཡང་ཆོས་གསུམ་དང་ལྡན་ན། སྐྱེས་བུ་དམ་པ་བདུད་ཀྱི་ཞགས་པས་མི་ཟིན་ཅིང་བདུད་ཀྱི་ལམ་ལས་ཐར་ཏེ། 
གསུམ་གང་ཞེ་ན། འདི་ལྟ་སྟེ། སེམས་ཅན་ཐམས་ཅད་ལ་མི་ཁྲོ་ཞིང་ཀླན་ཀ་མི་ཚོལ་བ་ཡིན། སེམས་ཅན་ཐམས་ཅད་ལ་མཚུངས་པར་སྦྱིན་གནས་སུ་འདུ་ཤེས་པ་ཡིན། ཆོས་ཐམས་ཅད་ལ་ཚུལ་གཅིག་ཏུ་ཡོངས་སུ་རྟོག་སྟེ། 
འདི་ལྟར་ཆོས་ཐམས་ཅད་ནམ་མཁའ་དང་མཚུངས་ཤིང་བཅོས་སུ་མེད་པ། ཐ་དད་པ་མ་ཡིན་པ། མ་སྐྱེས་པ། མ་བྱུང་བ། མ་འགག་པ་སྟེ། ཆོས་ཐམས་ཅད་ནམ་མཁའ་ལྟ་བུར་རྫས་ཀྱི་མཚན་ཉིད་དང་བྲལ་བར་མི་དམིགས་
པའི་ཚུལ་གྱིས་རབ་ཏུ་རྟོག་པའོ། །རྒྱལ་པོ་ཆེན་པོ་ཆོས་གསུམ་པོ་དེ་དག་དང་ལྡན་ན་སྐྱེས་བུ་དམ་པ་བདུད་ཀྱི་ཞགས་པས་མི་ཟིན་ཅིང་བདུད་ཀྱི་ལམ་ལས་ཐར་པ་ཡིན་ནོ། །དེ་ནས་དེའི་ཚེ་རྒྱལ་པོ་ཨུད་པ་ལའི་གདོང་གི་བཙུན་མོ་དམ་པ་ལྷ་མཛེས་
<pb id="51.219a"/>
ཤེས་བྱ་བ་བུད་མེད་བརྒྱད་ཁྲི་བཞི་སྟོང་གིས་ཡོངས་སུ་བསྐོར་ཞིང་མདུན་དུ་བདར་ནས་དེ་བཞིན་གཤེགས་པ་འོད་ཞི་སྤོས་སྣང་དཔལ་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་དེ་བཞིན་གཤེགས་པ་འོད་ཞི་སྤོས་སྣང་དཔལ་དེ་ལ་མེ་
ཏོག་སྣ་ཚོགས་ཀྱིས་གཏོར་ཏེ། ཚིགས་སུ་བཅད་པ་འདི་དག་གསོལ་ཏོ། །མི་མཉམ་ཡོན་ཏན་འཛིན་པ་རབ་རིབ་མེད་མཛད་པ། །ཇི་ལྟར་བུད་མེད་ལས་ནི་ངན་སོང་སྤངས་པ་ཡི། །སྐྱེས་པར་འདིར་འགྱུར་འཆི་འཕོ་སེལ་བ་བཀའ་
སྩོལ་ཅིག །རབ་མཆོག་ཕན་པ་མཛད་པ་མྱུར་དུ་ཡིད་ཀྱང་ཐུལ། །དམ་པའི་འགྲོས་བཞུད་བདེ་གཤེགས་རབ་ཞི་དགའ་མཛད་པ། །བཅོམ་ལྡན་ཇི་ལྟ་བུར་ན་བུད་མེད་སྐྱེས་པར་འགྱུར། །འདུལ་མཆོག་གཞན་ལ་ཕན་མཛད་མྱུར་དུ་
བཤད་པར་གསོལ། །བདག་གི་བློ་གྲོས་ཐིབས་པོ་འདིར་ནི་བསལ་བར་གསོལ། །འཇིག་རྟེན་འདི་ན་མི་མཉམ་མཉམ་པ་དགེ་སྦྱོང་མཆོག །རབ་གྲགས་ཡོན་ཏན་མང་པོ་དྲན་དང་འདུལ་བ་འཛིན། །ཅི་ནས་འདི་ཉིད་དུ་ནི་སྐྱེས་པར་བདག་གྱུར་བར། 
རབ་རིབ་མི་མངའ་བདེ་འགྲོ་འཆི་མེད་ལམ་མྱུར་གསུངས། །རིགས་ཀྱི་བུ་དག་དེ་སྐད་ཅེས་གསོལ་པ་དང་། དེ་བཞིན་གཤེགས་པ་འོད་ཞི་སྤོས་སྣང་དཔལ་དེས་བཙུན་མོ་དམ་པ་ལྷ་མཛེས་ལ་འདི་སྐད་ཅེས་བཀའ་སྩལ་ཏོ། །ཆེ་ཞེ་རྣམ་གྲངས་
གང་གིས་བུད་མེད་དག་བུད་མེད་ཀྱི་དངོས་པོ་མྱུར་དུ་བརྗེས་ཏེ་སྔོན་འཕགས་པའི་བུད་མེད་ཀྱི་དངོས་པོ་མྱུར་དུ་མ་ལུས་པར་ཟད་པར་འགྱུར་ཞིང་། བླ་ན་མེད་པའི་མྱ་ངན་ལས་འདས་པ་ཆེན་པོའི་བར་དུ་རང་གི་སྨོན་ལམ་མ་གཏོགས་པར་བུད་མེད་དུ་སྐྱེ་བ་འཛིན་
པར་མི་འགྱུར་བའི་རྣམ་གྲངས་ཡོད་དོ། །ཆེ་ཞེ་དེ་ལ་རྣམ་གྲངས་གང་གིས་བུད་མེད་མྱུར་དུ་སྐྱེས་པར་འགྱུར་ཞིང་། སྔོན་འཕགས་པའི་བུད་མེད་ཀྱི་དངོས་པོ་མྱུར་དུ་མ་ལུས་པར་ཟད་པར་འགྱུར་བའི་རྣམ་གྲངས་དེ་གང་ཞེ་ན། ཆེ་ཞེ་དེ་ལ་རིན་པོ་ཆེ་ཏོག་
ཅེས་བྱ་བའི་གཟུངས། རྫུ་འཕྲུལ་ཆེན་མོ། ཕན་ཡོན་ཆེན་མོ། མཐུ་ཆེན་མོ་འདི་ལྟ་སྟེ། བུད་མེད་ཀྱི་དངོས་པོ་ཐམས་ཅད་ཟད་པར་བྱེད་ཅིང་ལུས་དང་། ངག་དང་། སེམས་ཀྱི་གནས་ངན་ལེན་གྱི་སྡུག་བསྔལ་རྣམ་པར་སྨིན་པ་མ་ལུས་པར་ཟད་པར་བྱེད་དོ། །
<pb id="51.219b"/>
རིན་པོ་ཆེའི་ཏོག་གི་གཟུངས་འདི་ཐོས་མ་ཐག་ཏུ་བུད་མེད་རྣམས་ཀྱི་བུད་མེད་ཀྱི་དངོས་པོ་མ་ལུས་པར་འགྱུར་ཏེ་བུད་མེད་ཀྱི་དབང་པོ་མི་སྣང་ཞིང་སྐྱེས་པའི་དབང་པོར་སྐྱེ་བར་འགྱུར། སྐྱེས་པ་གཟུགས་བཟང་པོ་ཡན་ལག་ཐམས་ཅད་ཚང་བར་འགྱུར། དྲང་ཞིང་ཞིབ་པ་ཤེས་པ་
ལ་མཁས་པར་འགྱུར། ལུས་དང་། ངག་དང་། ཡིད་ཀྱིས་ལེགས་པར་བྱས་པའི་ལས་ཀྱི་མཐའ་དང་ལྡན་ཞིང་ལེགས་པར་སྤྱད་པ་སྤྱོད་པ་དང་། དགྲ་ཐམས་ཅད་ཐུལ་བར་འགྱུར་རོ། །གང་གི་ཚེ་འདི་དང་ཚེ་རབས་ཕྱི་མ་ལ་ལུས་དང་། ངག་དང་། 
ཡིད་ཀྱི་སྡུག་བསྔལ་བ་མྱོང་བར་འགྱུར་བའི་ཉེས་པར་བྱས་པའི་ལས་ཀྱི་འབྲས་བུ་རྣམ་པར་སྨིན་པ་དེ་ཡོངས་སུ་ཟད་པར་འགྱུར་ཏེ། མཚམས་མེད་པ་བྱེད་པ་དང་། དམ་པའི་ཆོས་སྤོང་བ་དང་། འཕགས་པ་ལ་སྐུར་པ་འདེབས་པ་དག་མ་གཏོགས་པར་དེ་དག་གི་བུད་མེད་
ཀྱི་དངོས་པོའི་ལྷག་མ་ལུས་དེ་ཉིད་ལ་ཡོངས་སུ་ཟད་པར་འགྱུར་རོ། །ལུས་དང་། ངག་དང་། ཡིད་ཀྱི་གནས་ངན་ལེན་གྱི་རྣམ་པར་སྨིན་པ། ཚེ་གཞན་ལ་བུད་མེད་ཀྱི་དངོས་པོ་འགྲུབ་པར་བྱེད་པའི་ས་བོན་སྡུག་བསྔལ་རྣམ་པར་སྨིན་པ་མྱོང་བར་འགྱུར་བའི་ལས་ཀྱི་
སྒྲིབ་པའི་ས་བོན་གྱི་རྒྱུ་འཐུན་པ་རི་རབ་ཙམ་ཡང་མ་ལུས་པར་ཡོངས་སུ་ཟད་པར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟ་སྟེ། སེམས་ཅན་རྣམས་ཀྱི་སྡུག་བསྔལ་རྣམ་པར་སྨིན་པའི་ལས་ཡོངས་སུ་ཟད་པར་བྱ་བ་དང་། དགེ་བའི་རྩ་བ་རྣམ་པར་སྤེལ་
བའི་ཕྱིར་འདས་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཐམས་ཅད་ཀྱིས་ཀྱང་རིན་པོ་ཆེ་ཏོག་གི་གཟུངས་འདི་བཤད་དེ་བྱིན་གྱིས་བརླབསོ། །གཅིག་ལ་གཅིག་དགྱེས་སོ། །མངོན་པར་བསྟོད་དོ། །བསྔགས་སོ། 
རབ་ཏུ་བསྔགས་སོ། །དེ་ལྟར་ཕྱོགས་བཅུ་ན་ད་ལྟར་བྱུང་བའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་དག་བཞུགས་ཏེ་འཚོ་ཞིང་གཞེས་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱང་རང་རང་གི་སངས་རྒྱས་
ཀྱི་ཞིང་དེ་དག་ན་སེམས་ཅན་རྣམས་ཀྱི་ཉེས་པར་བྱས་པའི་ལས་ཡོངས་སུ་ཟད་པར་བྱ་བ་དང་། དགེ་བའི་རྩ་བ་རྣམ་པར་འཕེལ་བར་བྱ་བའི་ཕྱིར་རིན་པོ་ཆེ་ཏོག་གི་གཟུངས་འདི་འཆད་དེ་རབ་ཏུ་བསྔགས་པའི་བར་དུ་མཛད་དོ། །གང་དག་མ་འོངས་པའི་དུས་ན་
<pb id="51.220a"/>
ཕྱོགས་བཅུའི་སངས་རྒྱས་ཀྱི་ཞིང་སོ་སོར་འབྱུང་བའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་ཀྱང་སེམས་ཅན་རྣམས་ཀྱི་སྡུག་བསྔལ་རྣམ་པར་སྨིན་པའི་ལས་ཡོངས་སུ་ཟད་པར་བྱ་བ་དང་། དགེ་བའི་རྩ་
བ་རྣམས་སྤེལ་བ་དང་། རིན་པོ་ཆེ་ཏོག་གི་གཟུངས་འདི་འཆད་པར་འགྱུར་ཏེ། རབ་ཏུ་བསྔགས་པའི་བར་དུ་མཛད་པར་འགྱུར་རོ། །ད་ལྟར་ང་ཡང་རིན་པོ་ཆེ་ཏོག་གི་གཟུངས་འདི་འཆད་དེ། ཕྱོགས་བཅུ་ན་ད་ལྟར་བྱུང་བའི་དེ་བཞིན་གཤེགས་པ་རིན་པོ་ཆེ་ཏོག་
གི་གཟུངས་འཆད་པ་རྣམས་ལ་ཡང་རྗེས་སུ་ཡི་རང་ངོ་། །བསྔགས་སོ། །རབ་ཏུ་བསྟོད་དོ། །ཆེ་ཞེ་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་སྐྱེ་བོའི་ནང་ན་མཐུ་དང་དབང་ཐོབ་པ་གང་ལ་ལས་རིན་པོ་ཆེ་ཏོག་གི་གཟུངས་འདི་གླེགས་བམ་དུ་བྲིས་ཏེ་
འཆང་ན། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་དེའི་སྙན་པ་དང་། སྒྲ་དང་ཚིགས་སུ་བཅད་པ་ཕྱོགས་བཅུར་རྒྱ་ཆེར་གྲགས་པར་འགྱུར་ཏེ། གཟུགས་ཀྱི་ཁམས་ཐམས་ཅད་ཀྱི་བར་དུ་སྒྲ་དང་། སྙན་པ་རྒྱ་ཆེན་པོས་གང་བར་འགྱུར་རོ། །
ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་བྱེ་བ་ཁྲག་ཁྲིག་བརྒྱ་སྟོང་དུ་མ་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་དེ་བསྲུང་བ་དང་། བསྐྱབ་པ་དང་། སྦ་བའི་ཕྱིར་ཕྱི་བཞིན་འབྲང་ཞིང་གནས་
སོ། །དེའི་ཡུལ་ཐམས་ཅད་དུ་འཐབ་མོ་དང་། བརྩོད་པ་དང་། མུ་གེ་དང་། ནད་དང་། ཕ་རོལ་གྱི་དམགས་ཚོགས་དང་། དུས་མ་ཡིན་པའི་རླུང་དང་། ཆར་པ་དང་། གྲང་བ་དང་། ཚ་བའི་ཉེས་པ་རབ་ཏུ་ཞི་བར་འགྱུར་རོ། །གནོད་སྦྱིན་དང་། སྲིན་པོ་དང་། 
སེང་གེ་དང་། མ་ཧེ་དང་། གླང་པོ་ཆེ་དང་། སྤྱང་ཀི་མ་རུངས་པ་ཐམས་ཅད་ཀྱང་གནོད་པར་མི་འགྱུར། དུག་དང་། ཁ་བ་དང་། ཚ་བ་དང་། སྣུམ་མེད་པ་དང་། རོ་མེད་པ་དང་། རྩུབ་པའི་སྡུག་བསྔལ་བ་རེག་ན་མི་བདེ་བར་འགྱུར་བའི་ཉེས་པ་ཐམས་ཅད་ཀྱང་
རབ་ཏུ་ཞི་བར་འགྱུར་རོ། །ནོར་དང་། འབྲུ་དང་། སྨན་དང་། འབྲས་བུ་དང་། འདབ་མ་དང་། མེ་ཏོག་ཐམས་ཅད་ཀྱང་རབ་ཏུ་སྐྱེ་ཞིང་རྣམ་པར་འཕེལ་ཏེ་སྣུམ་པ་དང་། རོ་ཞིམ་པོར་འགྱུར་རོ། །གལ་ཏེ་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་
<pb id="51.220b"/>
ཡུལ་དུ་ཉེ་བར་གནས་པའི་ཚེ་རིན་པོ་ཆེ་ཏོག་གི་གཟུངས་འདིའི་གླེགས་བམ་རྒྱལ་མཚན་གྱི་རྩེ་མོ་ལ་བཏགས་ན། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་དེས་ཕ་རོལ་གྱི་དམག་ཚོགས་ཐུབ་པར་འགྱུར་རོ། །དེ་སྟེ་རྒྱལ་པོ་རྒྱལ་རིགས་སྤྱི་བོ་ནས་དབང་
བསྐུར་བ་གཡུལ་དུ་ཞུགས་པ་གཉི་ག་རིན་པོ་ཆེ་ཏོག་གི་གཟུངས་འདི་གླེགས་བམ་རྒྱལ་མཚན་གྱི་རྩེ་མོ་ལ་ཐོགས་ན། དེ་གཉིས་གཅིག་ལ་གཅིག་དགའ་ཞིང་འཐུན་པར་བྱེད་པར་འགྱུར་རོ། །དེ་ལྟར་རིན་པོ་ཆེ་ཏོག་གི་གཟུངས་འདི་ཡོན་ཏན་དང་། 
ཕན་ཡོན་མང་ངོ་། །གྲོང་ངམ། གྲོང་ཁྱེར་རམ། གྲོང་རྡལ་ལ་ལར་མིའམ། རྐང་བཞི་པ་དག་ན་འམ་དུས་མ་ཡིན་པར་འཆི་བ་འམ། གནོད་པ་ཞིག་དེར་བྱུང་ན་དེར་རིན་པོ་ཆེ་ཏོག་གི་གཟུངས་འདི་གླེགས་བམ་ལ་བྱས་ཏེ་མཆོད་པའི་ཡོ་བྱད་ཆེར་སྦྱར་ཏེ་བཞག་
ལ། ཤིན་དུ་ཁྲུས་བྱས་ཤིང་ལུས་རབ་ཏུ་བྱུགས་ཏེ་གོས་གསར་པ་བགོས་ནས་ཚངས་པར་སྤྱད་དེ། སེང་གེའི་ཁྲི་མེ་ཏོག་སྣ་ཚོགས་ཀྱིས་གཏོར་བ། དྲི་སྣ་ཚོགས་ཀྱིས་བདུགས་པ། རོ་བྲོ་བ་སྣ་ཚོགས་ཀྱིས་བསྐོར་བ་ལ་འདུག་པ་ལ། དེར་རིན་
པོ་ཆེ་ཏོག་གི་གཟུངས་འདིའི་གླེགས་བམ་ཀླགས་ན་དེར་ནད་དང་དུས་མ་ཡིན་པར་འཆི་བ་ཐམས་ཅད་རབ་ཏུ་ཞི་བར་འགྱུར་རོ། །དེར་འཇིགས་ཤིང་སྤུ་ཟིང་ཞེས་བྱེད་པ་དང་། ལྟས་ངན་པ་ཐམས་ཅད་མེད་པར་འགྱུར་རོ། །བུད་མེད་གང་ལ་ལ་བུ་འདོད་ན་
དེས་ཁྲུས་བྱས་ཏེ་གོས་གསར་པ་བགོས་ལ་ཚངས་པར་སྤྱོད་དེ། མེ་ཏོག་དང་། ཕྲེང་བ་དང་། སྤོས་དང་། བྱུག་པས་གླེགས་བམ་དེ་མཆོད་ལ། བདག་ཉིད་ཀྱང་མེ་ཏོག་སྣ་ཚོགས་ཀྱིས་གཏོར་བ། དྲི་སྣ་ཚོགས་ཀྱིས་བདུགས་པ། རོ་བྲོ་བ་སྣ་ཚོགས་
ཀྱིས་བསྐོར་བ་ལ་འདུག་ནས་རིན་པོ་ཆེ་ཏོག་གི་གཟུངས་འདི་ཀླགས་ན་དེས་བུ་རྙེད་པར་འགྱུར་རོ། །དེ་བླ་ན་མེད་པའི་ཡོངས་སུ་མྱ་ངན་ལས་འདས་པའི་བར་དུ་སེམས་ཅན་ཡོངས་སུ་སྨིན་པར་བྱ་བའི་ཕྱིར་རང་གི་སྨོན་ལམ་མ་གཏོགས་པར་དེ་ཉིད་དེའི་བུད་མེད་དུ་
གྱུར་པའི་ཐ་མ་ཡིན་ནོ། །ཆེ་ཞེ་རིན་པོ་ཆེའི་ཏོག་གི་གཟུངས་འདི་ལས་ཐ་ན་ཚིགས་སུ་བཅད་པ་གཅིག་ཙམ་གང་ལ་ལའི་རྣ་ལམ་དུ་གྲགས་པ་ན་ཐ་ན་རི་དགས་དང་བྱ་འང་རུང་སྟེ། དེ་དག་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་
<pb id="51.221a"/>
ལས་ཕྱིར་མི་ལྡོག་པར་འགྱུར་རོ། །རིགས་ཀྱི་བུ་དག་དེའི་ཚེ་དེ་བཞིན་གཤེགས་པ་འོད་ཞི་སྤོས་སྣང་དཔལ་གྱི་ཞབས་གཡས་པའི་མཐེ་བོ་ས་ལ་རེག་པར་མཛད་དེ། དེ་བཞིན་གཤེགས་པ་ཤཱཀྱ་ཐུབ་པས་ཀྱང་དེའི་ཚེ་སངས་རྒྱས་ཀྱི་
ཞིང་འདིར་ས་ཆེན་པོ་རྣམ་པ་དྲུག་ཏུ་གཡོས་པར་བྱིན་གྱིས་བརླབས་ནས་ཕྱོགས་བཅུ་དག་གི་ལྷ་དང་། ཀླུ་དང་གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། ཡི་དགས་དང་ཤ་ཟ་དང་། 
གྲུལ་བུམ་དང་། མི་དང་། མི་མ་ཡིན་པ་གྲངས་མེད་དཔག་ཏུ་མེད་པ་རྣམས་ཤིན་ཏུ་སྐྲག་པ་སྐྱེས་པར་གྱུར་ཏེ། །སངས་རྒྱས་ཀྱི་ཞིང་མི་མཇེད་འདི་ཐམས་ཅད་ཀྱང་སྣང་བས་རྒྱ་ཆེར་ཁྱབ་པར་གྱུར་ཏེ། ལག་མཐིལ་ལྟ་བུར་མཉམ་པར་
འདུག་ཅིང་། དེའི་ཚེ་ན་རི་དང་། ཤིང་དང་། རྩིག་པ་དང་། རི་རབ་དང་། ཁོར་ཡུག་དང་། ཁོར་ཡུག་ཆེན་པོ་ཡང་མི་སྣང་བར་གྱུར་ཏོ། །ལྷ་དང་། ཀླུ་དང་། གནོད་སྦྱིན་དེ་དག་ཀྱང་ས་གཡོས་པ་དང་། སྣང་བ་དེས་སྐྲག་པ་སྐྱེས་པར་གྱུར་ཏེ། 
བཅོམ་ལྡན་འདས་ཀྱི་མཐུས་ཕྱོགས་བཞིར་བལྟས་པ་དང་། དེ་དག་ཐམས་ཅད་ཀྱིས་མདའ་རྒྱང་གང་ཙམ་ན་དེ་བཞིན་གཤེགས་པ་ཤཱཀྱ་ཐུབ་པ་མཐོང་ནས། དེ་དག་ངོ་མཚར་དུ་གྱུར་ཏེ་ཐལ་མོ་སྦྱར་ནས་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་བལྟའོ། །
དེ་ནས་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་དེས་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་གང་གི་ཚེ་དེ་བཞིན་གཤེགས་པ་འོད་ཞི་སྤོས་སྣང་དཔལ་གྱི་ཞབས་གཡས་པའི་མཐེ་བོ་ས་ལ་རེག་པ་ན་ཡང་འདི་བཞིན་
དུ་དེའི་ཚེ་ས་གཡོས་པར་གྱུར། དེའི་ཚེ་འདི་བཞིན་དུ་སངས་རྒྱས་ཀྱི་ཞིང་འདི་ཡང་ལག་མཐིལ་བཞིན་དུ་མཉམ་པར་འདུག །འདི་བཞིན་དུ་སྣང་བ་དང་ས་གཡོ་བས་སྐྲག་པ་སྐྱེས་ཏེ། ལྷ་དང་། མི་དང་། ལྷ་མ་ཡིན་ཐམས་ཅད་ཕྱོགས་
བཞིར་བལྟ་ཞིང་མདའ་རྒྱང་གང་ཙམ་ན་དེ་བཞིན་གཤེགས་པ་འོད་ཞི་སྤོས་སྣང་དཔལ་དེ་མཐོང་ནས་ཐལ་མོ་སྦྱར་ཏེ། རིགས་ཀྱི་བུ་དག་དེའི་ཚེ་དེ་བཞིན་གཤེགས་པ་འོད་ཞི་སྤོས་སྣང་དཔལ་དེས་རིན་པོ་ཆེ་ཏོག་གི་གཟུངས་
<pb id="51.221b"/>
འདི་གསུངས་སོ། །འདི་ལྟ་སྟེ། ཛ་ལོ་ཀེ་ཛ་ལོ་ཀེ། མོ་ཀེ་ཛ་ལི། ཛ་ལ་ཛ་ལི་ནི། ཛ་ལ་པྲ་ཏེ་ཛ་ཧི་ལི། བ་ར་པུ་རུ་ཥ་ལ་ཀྵ་ཎ་ས་མཱ་རུ་ཧྱ། ཨ་མ་མེ་ཨ་མ་མེ། བ་མ་མེ། བ་མ་མེ། ན་བ་མེ། མ་ཧཱ་མེ། ཛ་ཧ་མེ་ཛ་ཧ་མེ་ཛ་ཧ་མེ་བ་ར་མེ་བ་ར་མེ། བ་བ་བེ། བ་བ་བེ། བ་ཧ་བེ། 
བང་ག་བེ། བ་ཛ་བེ། བཱ་ར་བཱ་ར་ཤེ། ཛ་ལ་མེ་ཁ། བ་ར་ཁ། ཨ་ལ་ཛ་ཧི་ལི། ཛན་ཏུ་ལེ། ཛན་ཏུ་མུ་ཁེ། བ་ཧ་ར། བ་ཧ་ར། སིདྷ་བྲ་ཏེ། ནན་ཏི་ལཱ། ནན་ཏི་ན་དཱ་ལཱ། སཱུརྱ་བི་ཧ་ཁ། ཙན་དྲ་བི་ཧ་ཁ། ཙཀྵུར་ཛྱོ་ཏི་ཤ་བི་ཧ་ཁ། སརྦ་ཀྵ་ཡ་སྟྲི་ཏྭ་སུ་ར་བི་ཧ་ཁ། ཛ་ཁ་ག་
ཛ་ཁ་གྷ། །སུ་ར་ཁ་གྷ། །བ་ཧ་མ། ཨ་མྲི་ཁ། ཨ་མྲི་ཁ། ཨ་མྲི་ཁ། ཨ་མྲི་ཁ། ཨ་མྲི་ཁ། ཨ་མྲི་ཁ། ཨ་མྲི་ཁ། ཨ་མྲི་ཁ། མྲི་ཁ་མྲི་ཁ་མྲི་ཁ། བྱ་བ་དེ་ཏ་ཀརྨ། དུ་ནེ་དུ་ནེ། ཨུ་པ་ཏ་བྱ་བ་ཙྪེ་ད་ཛྙཱ་ན་ཀྲི་ཏ། ཨ་ནུ་ད་པ་ད་ཁ་ག །ནེ་རུ་ཀ །ཨང་གུ་ལེ། བྷང་གུ་ལེ། བི་བྷང་གུ་ལེ། ཀུ་ལ་ཧ། 
ཨིན་དྲ་པ་རི་བི་བྷ་ཧ། བྱ་བ་ཙྪེ་ད་ཀར་བྷ། ཙ་པྲ་ཏི། ཙ་པྲ་ཏི། ཨ་མོ་ཧ་དར་ཤ་ནེ། པ་རི་བརྟ་བྷ་ཥྱུ། ཁ་ས་མ། ཀྲི་མ་ཛྱོ་ཏི་ཁ་ག །ཛ་ཧི་ཛ་ཧ་ཛྱོ་ཏི། ནི་ཤྐ་བྷི་ར་ས། བྷི་ར་ས། བྷི་ར་ས། བྷི་ར་ཛ། མ་ཏི་ཀྲ་མ། བྷི་བ་ཀྲི་པ། མ་ཧཱ་ཀྲི་པ། ཧི་ལེ་ཧི་ཧི་ལེ། ཨ་རུ་ན་པྲ་ཏེ། ས་མ་ཡ་ནི་ཤྐེ།་མ་ད་ན། དྱན་ཨ་པ་ར་མྲི་ཤེ། ཕ་ལ་ཀུན་ད་ལ་ལ་ཁེ། ནི་བརྟ། ཨི་སྟི་བྷ་བ། ཀརྨ་ཀྵ་ཡ། པྲ་དུར་བྷ་བ་བ་པུ་རུ་ཥ་ཏྭ་མ། ཨ་ས་མ་ས་མ། ས་མ་ཡ། བི་བྷིད་དཱི་ཛྙཱ་ཏ་ཐཱ་ག་ཏ་སྭཱ་ཧཱ། དེ་བཞིན་གཤེགས་པ་ཤཱཀྱ་ཐུབ་པས་རིན་པོ་ཆེ་ཏོག་གི་གཟུངས་འདི་བཤད་མ་ཐག་ཏུ་
ཡང་ས་ཆེན་པོ་གཡོས་སོ། །བདུད་ཀྱི་བུ་མོ་ལྔ་བརྒྱ་ཙམ་པོ་དེ་དག་ཀྱང་རིན་པོ་ཆེ་ཏོག་གི་གཟུངས་འདི་ཐོས་མ་ཐག་ཏུ་མོ་མཚན་མི་སྣང་བར་གྱུར་ཏེ་ཕོ་མཚན་སྐྱེས་སོ། །ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། 
མི་འམ་ཅི་དང་། ལྟོ་འཕྱེ་ཆེན་པོ་དང་། ཡི་དགས་དང་། ཤ་ཟ་དང་། གྲུལ་བུམ་དག་གི་བུ་མོ་གྲངས་མེད་དཔག་ཏུ་མེད་པ་རྣམས་ཀྱང་རིན་པོ་ཆེ་ཏོག་གི་གཟུངས་འདི་ཐོས་མ་ཐག་ཏུ་མོ་མཚན་མི་སྣང་བར་གྱུར་ཏེ་ཕོ་མཚན་སྐྱེས་ནས། དེ་དག་ཐམས་ཅད་ཀྱང་བླ་ན་མེད་པ་
ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་ཏེ། ཐམས་ཅད་ཀྱང་མ་འོངས་པ་ན་བུད་མེད་ཀྱི་དངོས་པོ་ཐོབ་པར་འགྱུར་བའི་ལས་ཀྱི་སྒྲིབ་པ་མ་ལུས་པ་བྱང་ནས། བུད་མེད་དེ་དག་ཐམས་ཅད་ཀྱིས་ཐལ་མོ་སྦྱར་ཏེ། དེ་བཞིན་གཤེགས་པ་ཤཱཀྱ་
<pb id="51.222a"/>
ཐུབ་པ་དེ་ལ་ཕྱག་འཚལ་ཞིང་སྐད་ཆེན་པོས་འདི་སྐད་ཅེས་གསོལ་ཏོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ངོ་མཚར་མཛད་པ་ལ་ཕྱག་འཚལ་ལོ་ཕྱག་འཚལ་ལོ། །ཐུགས་རྗེ་ཆེན་པོ་གང་གིས་བདག་
ཅག་ད་ལྟར་བུད་མེད་ཀྱི་དངོས་པོ་མི་གདའ་བར་གྱུར་ཅིག །རྣམ་པ་ཐམས་ཅད་རྫོགས་པའི་སྐྱེས་པའི་དངོས་པོར་གྱུར་པའི་སྔོན་བྱུང་བ་འདི་རྒྱ་ཆེར་བཤད་དུ་གསོལ། དེ་ལྟ་བུའི་ངོ་མཚར་དང་། ཆོ་འཕྲུལ་དང་། སྐྱོ་བས་བདག་ཅག་བླ་ན་མེད་པ་ཡང་དག་པར་རྫོགས་པའི་
བྱང་ཆུབ་ཏུ་སེམས་བསྐྱེད་པར་བགྱིའོ། །བཅོམ་ལྡན་འདས་སྔོན་བྱུང་བ་འདི་ལྷ་དང་མི་དཔག་ཏུ་མ་མཆིས་པ་རྣམས་དཔང་དུ་འགྱུར་བར་བཤད་དུ་གསོལ། དེ་ནས་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་སྔོན་བྱུང་བ་འདི་བཤད་པ། བཞིན་བཟངས་དག་
གང་གི་ཚེ་དེ་བཞིན་གཤེགས་པ་འོད་ཞི་སྤོས་སྣང་དཔལ་དེའི་ཐད་ནས་རྒྱལ་པོ་ཨུད་པ་ལའི་གདོང་གི་བཙུན་མོ་དམ་པ་ལྷ་མཛེས་བུད་མེད་བརྒྱད་ཁྲི་བཞི་སྟོང་དང་བཅས་པས་རིན་པོ་ཆེ་ཏོག་གི་གཟུངས་འདི་ཐོས་ཏེ། ཐོས་མ་ཐག་ཏུ་བཙུན་མོ་དམ་པ་ལྷ་མཛེས་དང་། བུད་མེད་
བརྒྱད་ཁྲི་བཞི་སྟོང་དེ་དག་མོ་མཚན་མི་སྣང་བར་གྱུར་ཏེ་ཕོ་མཚན་སྐྱེས་པ་དེའི་ཚེ་དེ་བཞིན་དུ་ལྷའི་བུ་མོ་ནས་མིའི་བུ་མོའི་བར་དུ་གྲངས་མེད། དཔག་ཏུ་མེད་པ་དག་རིན་པོ་ཆེའི་ཏོག་གི་གཟུངས་འདི་ཐོས་མ་ཐག་ཏུ་བུད་མེད་ཀྱི་དབང་པོ་མི་སྣང་བར་གྱུར་ནས་སྐྱེས་པའི་དབང་པོ་སྐྱེས་
ཏེ། བུད་མེད་དེ་དག་ཐམས་ཅད་མ་འོངས་པ་ན་བུད་མེད་ཀྱི་དངོས་པོ་ཐོབ་པར་འགྱུར་བའི་ལས་ཀྱི་སྒྲིབ་པ་མ་ལུས་པར་བྱང་ངོ་། །གང་གི་ཚེ་རྒྱལ་པོ་ཨུད་པ་ལའི་གདོང་གི་བཙུན་མོ་དམ་པ་ལྷ་མཛེས་བཙུན་མོའི་འཁོར་དང་གཡོག་ཏུ་བཅས་པ་ཕོར་གྱུར་པ་དེའི་ཚེ་
རྒྱལ་པོ་ཨུད་པ་ལའི་གདོང་དེས་བུ་ཐུ་བོ་གླིང་བཞི་ལ་དབང་བའི་འཁོར་ལོས་བསྒྱུར་བའི་རྒྱལ་པོར་དབང་བསྐུར་བས་དབང་བསྐུར་ཏེ། བུ་སྟོང་དུ་གཅིག་གིས་མ་ཚང་བ་དང་། སྐྱེས་བུ་ཆེན་པོ་ལྷ་མཛེས་དང་བཅས། ལྷ་མཛེས་ཀྱང་སྐྱེས་བུ་ཆེན་པོ་བརྒྱད་ཁྲི་བཞི་སྟོང་
དང་བཅས། གཞན་ཡང་སྲོག་ཆགས་དགུ་ཁྲི་ཉིས་སྟོང་དང་བཅས་ཏེ་ཁྱིམ་ནས་བྱུང་སྟེ། དེ་བཞིན་གཤེགས་པ་འོད་ཞི་སྤོས་སྣང་དཔལ་དེའི་ཐད་དུ་སྐྲ་དང་། ཁ་པུ་བྲེགས། གོས་ངུར་སྨྲིག་བགོས་ཏེ་ཡང་དག་པར་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །
<pb id="51.222b"/>
རབ་ཏུ་བྱུང་ནས་ཁ་ཏོན་ལ་དགའ་ཞིང་ཚུལ་བཞིན་ཡིད་ལ་བྱེད་པ་ལ་བརྩོན་པར་གྱུར་ཏོ། །དེ་ནས་དེ་ན་སྲོག་ཆགས་བྱེ་བ་མང་པོ་འདི་སྙམ་དུ་སེམས་ཏེ། ཅིའི་ཕྱིར་འཁོར་ལོས་སྒྱུར་བའི་རྒྱལ་པོ་རབ་ཏུ་བྱུང་སྙམ་ནས། དེ་དག་ཕན་ཚུན་འདི་སྐད་ཅེས་སྨྲའོ། །དགེ་སྦྱོང་
འདི་ནི་བདུད་ཀྱི་ལས་ལ་བརྩོམ་པ་སྟེ། གཡོ་ཅན་སྒྱུ་མ་བདུད་ཀྱི་ལས་དང་ལྡན་པས་ཆོས་འདི་སྟོན་ཅིང་ལ་ལ་ནི་ཕོ་མཚན་མེད་པར་བྱས། ལ་ལ་ནི་མོ་མཚན་མེད་པར་བྱས། ལ་ལ་ནི་སྐྲ་དང་ཁ་སྤུ་བྲེགས། ལ་ལ་ནི་གོས་ཚོན་ཅན་བསྐོན། ལ་ལ་ནི་གོས་དཀར་
པོ་བསྐོན། ལ་ལ་ནི་ལྷར་སྐྱེ་བར་སྟོན། ལ་ལ་ནི་མིར་སྐྱེ་བར། ལ་ལ་ནི་དུད་འགྲོའི་སྐྱེ་གནས་སུ་སྐྱེ་བར། ལ་ལ་ནི་ཡི་དགས་སུ་སྐྱེ་བར། ལ་ལ་ནི་སེམས་ཅན་དམྱལ་བར་སྐྱེ་བར། ལ་ལ་ནི་འཆི་འཕོ་དང་། སྐྱེ་བ་མེད་པར་བྱ་བའི་ཆོས་སྟོན་ཏོ། །བདུད་ཀྱི་
ལས་ཀྱི་ལམ་ལ་བརྩོན་ཞིང་བུད་མེད་བསྒྱུར་བའི་སྒྱུ་དང་ལྡན་པ་དགེ་སྦྱོང་འོད་ཞི་སྤོས་སྣང་དཔལ་དེ་དགེ་སྦྱོང་གི་གཟུགས་ཀྱིས་རབ་ཏུ་སླུ་བ་ཡིན་གྱིས་བདག་ཅག་འདི་ནས་དོང་སྟེ། དེའི་གཟུགས་དང་རྟགས་འཛིན་པ་ཡང་མི་མཐོང་བ་དང་། དེའི་ཚིག་ཀྱང་ཅུང་ཟད་
ཀྱང་མི་ཐོས་པར་འདོད་དོ། །དེ་ནས་དེ་ཉིད་ན་ཤོར་བ་གཞོན་ནུའི་ཚུལ་ཞེས་བྱ་བ་ཞིག་ཡོད་པ་དེས་ཚིགས་འདི་སྐད་ཅེས་སྨྲས་སོ། །ཁོ་བོའི་ཆུང་མ་དང་། གཡོག་མོ་དང་བུ་མོ་གང་ཡིན་པ་དེ་དག་ཐམས་ཅད་ཀྱང་དགེ་སྦྱོང་མ་རུངས་པ་འདིས་མོ་མཚན་མེད་པར་བྱས་
ཏེ། སྐྱེས་པའི་དབང་པོར་སྤྲུལ་ནས་ཐམས་ཅད་ཀྱི་མགོ་བྲེགས་ཏེ་གོས་ཚོན་ཅན་བསྐོན་ནས་ཁོ་བོ་གཅིག་པུ་མྱ་ངན་གྱིས་ནོན་ཏེ། ཐ་ན་བདག་ཅག་ཐམས་ཅད་འདུས་ལ་གང་དུ་དགེ་སྦྱོང་མ་རུངས་པ། དགེ་སྦྱོང་སྒྱུ་མ་བདུད་ཀྱི་ཞགས་པ་ལ་བརྩོན་པ་འདིའི་
སྒྲ་དང་། སྐད་ཀྱང་མི་ཐོས་ན་མཐོང་བ་ལྟ་སྨོས་ཀྱང་ཅི་དགོས་པའི་རི་ཁྲོད་ཉམ་ང་བར་འདོང་གིས་ཚུར་ཤོག་ཅེས་བྱས་པ་དང་། དེ་དག་ཐམས་ཅད་དགའ་སྟེ་དེ་བཞིན་ནོ་ཞེས་ཟེར་རོ། །དེ་ནས་ཤོར་བ་གཞོན་ནུའི་ཚུལ་དང་། ཐེ་ཚོམ་དུ་གྱུར་པའི་སྲོག་ཆགས་བྱེ་བ་
ཁྲག་ཁྲིག་བརྒྱ་སྟོང་མང་པོ་དང་ལྷན་ཅིག་ཏུ་དེ་ནས་དོང་སྟེ། ཡུལ་མཐའ་འཁོབ་ཀྱི་རི་ཁྲོད་ཉམ་ང་བར་དྲང་སྲོང་གི་ཆ་བྱད་ཀྱིས་སྤྱད་པ་སྤྱོད་ཅིང་སེམས་ཅན་དེ་དག་ལ་འདི་སྐད་ཅེས་ཆོས་སྟོན་ཏོ། །འཁོར་ལ་ལས་ཐར་བ་ཡང་མེད། ལེགས་པར་བྱས་པ་དང་། 
<pb id="51.223a"/>
ཉེས་པར་བྱས་པའི་ལས་ཀྱི་འབྲས་བུ་རྣམ་པར་སྨིན་པ་ཡང་མེད་ན། དེར་ཆས་པར་སྨྲ་བའི་དགེ་སྦྱོང་བདུད་ཀྱི་ལས་ལ་བརྩོན་པ་ཞིག་བྱུང་གིས། གང་དག་དེ་ལ་བལྟ་བའི་ཕྱིར་འགྲོ་བ་དང་། གང་དག་གུས་པར་སྨྲ་བ་དང་། གང་དག་དེའི་ཆོས་ཉན་པ་
དེ་དག་སེམས་གཡེངས་པ་ཡིན་ཏེ། དེ་དག་མགོ་བྲེགས། ཁྱིམ་ནས་ཕྱུང་། གོས་ཚོན་ཅན་བསྐོན། དུར་ཁྲོད་དུ་སྤྱད་པ་སྤྱོད་དུ་བཅུག །སློངས་མོ་བའི་སྤྱོད་པ་ལ་འཛུད། ཟན་ཟ་གཅིག་པར་བྱེད། ལྟ་བ་མི་བཟད་པའི་ཡིད་དང་ལྡན་པ་དང་། རྟག་ཏུ་ཡིད་
འབྱུང་བར་བྱེད། དབེན་པར་གནས་པ་ལ་དགའ་བ་དང་། གནས་ཁང་དུ་བཅུག །འདོད་པའི་དགའ་བའི་གླུ་གར་དང་། ཕྲེང་བ་དང་། དྲི་དང་། བྱུག་པ་དང་། རྒྱན་དང་། ལྷབ་ལྷུབ་དང་། འཁྲིག་པའི་ཆོས་དང་། ཆང་ར་རོ་བར་འགྱུར་བའི་བཏུང་བ་སྤངས་ཤིང་
སྨྲ་བ་ཉུང་བར་བྱེད་དེ། དེ་ལྟ་བུའི་དགེ་སྦྱོང་གི་གཟུགས་ཀྱིས་ཆད་པར་སྨྲ་བ། བདུད་ཀྱི་ལས་ལ་བརྩོན་པ་དེ་སེམས་ཅན་རྣམས་ཀྱི་དགྲར་གྱུར་པ་ཞིག་བྱུང་སྟེ། དགེ་སྦྱོང་གཽ་ཏ་མ་དེའི་བྱེད་པ་ནི་སྔོན་མ་ཐོས་མ་མཐོང་བ་ཡིན་པར་ཁོ་བོས་རྟོགས་སོ་ཞེས་
དེས་སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་མང་པོ་དེ་ལྟ་བུའི་སྡིག་པ་ཅན་གྱི་ལྟ་བ་འཛིན་དུ་བཅུག་གོ། །དེ་ནས་དུས་གཞན་ཞིག་ན་དགེ་སྦྱོང་ཆེན་པོ་ཨུད་པ་ལའི་གདོང་གིས་ཐོས་པ། ག་ཤེད་ཀྱི་རི་ཁྲོད་ན་ཁ་ཅིག་བདག་ཉིད་ཀྱང་ལམ་ངན་པར་
ཞུགས་ཤིང་གཞན་ཡང་ལྟ་བ་མི་བཟད་པ་འཛིན་དུ་འཇུག་སྟེ། དཀོན་མཆོག་གསུམ་ལ་མི་སྙན་པ་སྒྲོགས་སོ་ཞེས་ཐོས་ནས་དེ་འདི་སྙམ་དུ་སེམས་སོ། །བདག་གིས་སེམས་ཅན་འདི་དག་སྡིག་པའི་ལྟ་བར་སོང་བ་ལས་ཡོངས་སུ་ཐར་བར་མ་བྱས་ཤིང་
ཡང་དག་པའི་ལྟ་བ་ལ་མ་བཀོད་ན་བདག་དགེ་སྦྱོང་དུ་གྱུར་པ་དོན་མེད་དོ། །མ་འོངས་པའི་དུས་ན་ལྡོངས་པར་གྱུར་པའི་འཇིག་རྟེན་དུ་བདག་ཇི་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱ། ཇི་ལྟར་རབ་ཏུ་ཉམ་ཐག་པར་གྱུར་པའི་
བདུད་བཞིའི་ཞགས་པས་བཅིང་བས་བཅིངས་པའི་སེམས་ཅན་རྣམས་ཡོངས་སུ་དགྲོལ་བར་ནུས་སྙམ་སྟེ། དེ་ནས་དགེ་སྦྱོང་ཆེན་པོ་ཨུད་པ་ལའི་གདོང་རྟུལ་བ་ཆེ་ཞིང་བརྟན་པ། སྙིང་རྗེ་ཆེན་པོ་དང་ལྡན་པས་དེ་བཞིན་གཤེགས་པ་འོད་ཞི་སྤོས་སྣང་དཔལ་ལ་ཞུས་ཏེ། 
<pb id="51.223b"/>
སྲོག་ཆགས་བརྒྱ་སྟོང་དུ་མས་བསྐོར་ཅིང་མདུན་དུ་བདར་ནས་མཐའ་འཁོབ་ཀྱི་གྲོང་དང་། གྲོང་ཁྱེར་དང་། གྲོང་རྡལ་དང་། རི་དང་། རི་བྲག་ཉམ་ང་བའི་གནས་དེ་དང་དེ་དག་ན་སྤྱད་པ་སྤྱོད་ཅིང་དེ་དང་དེ་དག་ཏུ་སེམས་ཅན་དེ་དག་ལ་ཅི་ནས་སེམས་ཅན་དེ་དག་སྡིག་པའི་ལྟ་བར་
སོང་བ་ལས་བཟློག་སྟེ། ཡང་དག་པའི་ལྟ་བ་ལ་བཙུད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བཀོད། གཞན་ལ་ལ་ནི་རང་སངས་རྒྱས་ཀྱི་ཐེག་པར་སྨོན་པ་ལ། ལ་ལ་ནི་ཉན་ཐོས་ཀྱི་ཐེག་པ་ལ། ལ་ལ་ནི་འབྲས་བུ་ལ་བཀོད། ལ་ལ་ནི་
རབ་ཏུ་ཕྱུང་། ལ་ལ་ནི་དགེ་བསྙེན་གྱི་སྡོམ་པ་ལ། ལ་ལ་ནི་ཟ་གཅིག་པ་ལ། ལ་ལ་ནི་དུས་ཁྲིམས་པ་ལ། ལ་ལ་ནི་སྐྱབས་གསུམ་དུ་འགྲོ་བ་ལ་བཀོད་པ་དེ་ལྟ་བུར་ཆོས་བསྟན་ཏོ། །བུད་མེད་དག་ལ་ནི་རིན་པོ་ཆེ་ཏོག་གི་གཟུངས་འདི་བཤད་དེ། 
བུད་མེད་ཀྱི་དངོས་པོ་ལས་བསྒྱུར་ནས་སྐྱེས་པ་ལ་བཀོད་དོ། །སྲོག་ཆགས་མང་པོ་གང་དེ་བཞིན་གཤེགས་པ་ལ་ཐེ་ཚོམ་དུ་གྱུར་པ་དེ་དག་ཐམས་ཅད་ཀྱང་སྡིག་པའི་ལྟ་བར་སོང་བ་དེ་ལས་བཟློག་སྟེ། ཉེས་པ་འཆགས་སུ་བཅུག་ནས་
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་བཀོད་དོ། །དེ་བཞིན་གཤེགས་པ་འོད་ཞི་སྤོས་སྣང་དཔལ་དེ་ཉིད་ལ་ཕུལ་ནས་རབ་ཏུ་ཕྱུང་ངོ་། །ཤོར་བ་གཞོན་ནུའི་ཚུལ་ནི་མ་གཏོགས་ཏེ། དེས་འདི་ལྟར་ཨུད་པ་ལའི་གདོང་འདིས་བདག་གི་འཁོར་རྣམས་
བསླུས་ཏེ་ཁྲིད་ཀྱིས། བདག་གིས་ཀྱང་འདི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་སངས་རྒྱས་ཀྱི་ཞིང་དེར་བདུད་བྱས་ཏེ། འདི་ལྟར་མངལ་ན་འདུག་པ་ཚུན་ཆད་འདི་ལ་རྣམ་པར་འཚེའོ། །དེ་ནས་ཕྱིས་
གཙེས་ནས་ཀྱང་གཞོན་ནུ་རྩེད་མོ་བྱེད་པ་དང་། བཟོའི་ལས་ཀྱི་མཐའ་དང་། ཀློག་ཅིང་འདུག་པ་དང་། དགའ་བའི་རྩེད་མོའི་ཕྱིར་བཙུན་མོའི་འཁོར་གྱི་ནང་དུ་སོང་བ་ནས་བྱང་ཆུབ་ཀྱི་ཤིང་དྲུང་དུ་བྱང་ཆུབ་ཀྱི་སྙིང་པོ་ལ་འདུག་གི་བར་དུ་སྐྲག་པར་བྱའོ། །
གེགས་བྱའོ། །བྱང་ཆུབ་ཐོབ་ནས་ཀྱང་བསྟན་པ་གཤིག་པར་བྱའོ། །ཞེས་སྨོན་ལམ་བཏབ་བོ། །དེ་ནས་དགེ་སྦྱོང་ཨུད་པ་ལའི་གདོང་གིས་ཤོར་བ་གཞོན་ནུའི་ཚུལ་གྱིས་སྨོན་ལམ་དེ་ལྟར་བརྟུལ་ཏེ་བཏབ་པ་ལ་མཐུ་ཆེན་པོ་དང་འབད་པ་
<pb id="51.224a"/>
དྲག་པོས་དད་པར་བྱས་ཏེ་སྡིག་པའི་ལྟ་བ་ཐིབས་པོ་དེ་ལས་བཟློག་ནས་ཉེས་པ་འཆགས་སུ་བཅུག་སྟེ། བླ་ན་མེད་པ་ཡང་དག་པར་རྫོགས་པའི་བྱང་ཆབ་ཏུ་སེམས་བསྐྱེད་དུ་བཅུག་གོ། །དེ་ནས་ཤོར་བ་གཞོན་ནུའི་ཚུལ་རབ་ཏུ་དུལ་ཞིང་
དད་པ་སྐྱེས་ནས་འདི་སྐད་དུ་སྙིང་རྗེ་ཆེན་པོ་དང་ལྡན་པ་ཁྱོད་གང་གི་ཚེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་དེའི་ཚེ་བྱང་ཆུབ་ཐོབ་ནས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་
བསྟན་དུ་གསོལ་ཞེས་སྨོན་ལམ་བཏབ་བོ། །བཞིན་བཟངས་དག་དེའི་ཚེ་དེའི་དུས་ན་གང་གིས་དེ་བཞིན་གཤེགས་པ་འོད་ཞི་སྤོས་སྣང་དཔལ་དེ་འཁོར་དང་བཅས་པ་ལ་མཆོད་པ་དང་རིམ་གྲོ་རྣམ་པ་དུ་མ་བྱས་ནས་སྲོག་ཆགས་བྱེ་བ་ཁྲག་ཁྲིག་བརྒྱ་
སྟོང་དུ་མ་དང་བཅས་ཏེ་ཁྱིམ་ནས་བྱུང་ནས་རབ་ཏུ་བྱུང་ཞིང་། སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་དུ་མ་ནི་སྡིག་པའི་ལྟ་བར་སོང་བ་ལས་བཟློག་སྟེ། ཐེག་པ་གསུམ་ལ་བཀོད། སེམས་ཅན་དཔག་ཏུ་མེད་པ་ནི་འབྲས་བུ་ལ་བཀོད། 
བུད་མེད་བྱ་བ་ཁྲག་ཁྲིག་བརྒྱ་སྟོང་ཚད་མེད་པ་ནི་སྐྱེས་པ་ཐོབ་པར་བྱས་པའི་རྒྱལ་པོ་ཨུད་པ་ལའི་གདོང་ཞེས་བྱ་བར་གྱུར་པ་དེ་གཞན་ཡིན་པ་སྙམ་དུ་ཁྱོད་ཐེ་ཚོམ་འམ། ཡིད་གཉིས་སམ། སོམ་ཉི་ཟ་བར་གྱུར་ན་དེ་ལྟར་མི་བལྟའོ། །
དེ་ཅིའི་ཕྱིར་ཞེ་ན། ང་དེའི་ཚེ་དེའི་དུས་ན་གླིང་བཞི་ལ་དབང་བའི་འཁོར་ལོས་སྒྱུར་བའི་རྒྱལ་པོ་ཨུད་པ་ལའི་གདོང་ཞེས་བྱ་བར་གྱུར་ཏེ། ངས་དེ་ལྟ་བུའི་སྐྱེས་བུའི་མཐུ་བྱས་སོ། །བཞིན་བཟངས་དག་དེའི་ཚེ་དེའི་དུས་ན་བཙུན་མོ་དམ་པ་ལྷ་མཛེས་
ཤེས་བྱ་བ་གང་གིས་དགེ་སྦྱོང་ཐོབ་པར་གྱུར་པ་དེ་གཞན་ཡིན་སྙམ་དུ་ཐེ་ཚོམ་འམ། ཡིད་གཉིས་སམ། སོམ་ཉི་ཟ་བར་གྱུར་ན་དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་དེའི་ཚེ་དེའི་དུས་ན་དེ་བཙུན་མོ་དམ་
པ་ལྷ་མཛེས་ཤེས་བྱ་བར་གྱུར་ཏོ། །བཞིན་བཟངས་དག་དེའི་ཚེ་དེའི་དུས་ན་ཐེ་ཚོམ་དུ་གྱུར་པའི་སྲོག་ཆགས་བྱེ་བ་མང་པོ་དང་བཅས་ཏེ་སངས་རྒྱས་ལ་མི་སྙེན་པའི་བར་དུ་ཟེར་བ་ཤོར་བ་གཞོན་ནུའི་ཚུལ་ཞེས་བྱ་བ་དེ་གཞན་ཡིན་སྙམ་དུ་ཁྱོད་ཐེ་ཚོམ་འམ། 
<pb id="51.224b"/>
ཡིད་གཉིས་སམ། སོམ་ཉི་ཟ་བར་གྱུར་ན་དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། བདུད་སྡིག་ཅན་འདི་ཉིད་དེའི་ཚེ་དེའི་དུས་ན་ཤོར་བ་གཞོན་ནུའི་ཚུལ་ཞེས་བྱ་བར་གྱུར་ཏེ། གང་དེའི་ཚེ་ངས་དེའི་འཁོར་རབ་ཏུ་ཕྱུང་ནས་དེའི་ཕྱིར་ང་ལ་སེམས་རབ་ཏུ་ཁྲོ་བ་
བསྐྱེད་ནས་ཕྱིས་སྨོན་ལམ་བཏབ་སྟེ། ཁྱོད་ནམ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་དེའི་ཚེ་ཁྱོད་ཀྱིས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་ཅིག་ཅེས་བྱས་སོ། །
རིགས་ཀྱི་བུ་དག་ཁྱེད་ཀྱིས་ཀྱང་བཅོམ་ལྡན་འདས་དེ་བཞིན་གཤེགས་པ་འོད་ཞི་སྤོས་སྣང་དཔལ་དེ་ལ་མ་དད་ཅིང་མ་བསྡམས་པའི་ཚིག་སྨྲས་ཏེ། སྡིག་པའི་ལྟ་བར་སོང་བ་བཟུང་ནས། ངས་ཁྱེད་སྡིག་པའི་ལྟ་བར་སོང་བ་དེ་ལས་ཀུན་ཐར་
བར་བྱས་ཏེ་རབ་ཏུ་ཕྱུང་ནས། དེ་ཚུན་ཆད་ཁྱེད་ཀྱིས་སངས་རྒྱས་སྟོང་ཕྲག་མང་པོ་ལ་བསྙེན་བཀུར་བྱས་ཏེ། དེ་དག་ལ་མཆོད་པ་དང་རིམ་གྲོ་བྱས། དེ་དག་ལས་ཆོས་མཉན་ཏེ་སྨོན་ལམ་བཏབ་ནས་ཕ་རོལ་ཏུ་ཕྱིན་པ་དྲུག་སྤྱད་དེ། 
ཁྱེད་ལུས་དང་། ངག་དང་། ཡིད་ཀྱི་ཉེས་པར་སྤྱད་པའི་ལས་དེ་སྔོན་བསྐལ་པ་དུ་མར་ངན་སོང་གསུམ་དུ་སྡུག་བསྔལ་མྱོང་ངོ་། །ལས་ཀྱི་སྒྲིབ་པ་དེ་ཉིད་ཀྱིས་ད་ལྟར་བདུད་སྡིག་ཅན་གྱི་གནས་སུ་སྐྱེས་སོ། །རིན་པོ་ཆེ་ཏོག་གི་གཟུངས་འདི་སྔོན་བྱུང་བའི་ལེའུ་འདི་བཅོམ་
ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་བཤད་པ་ན་བདུད་ཀྱི་བུ་མོ་ལྔ་བརྒྱ་ཙམ་དེ་དག་བུད་མེད་ཀྱི་དངོས་པོ་མི་སྣང་བར་གྱུར་ནས་སྐྱེས་པའི་དངོས་པོར་གྱུར་ཏེ་མི་སྐྱེ་བའི་ཆོས་ལ་བཟོད་པ་ཐོབ་བོ། །ལྷ་དང་། མི་དང་། ལྷ་མ་ཡིན་དུ་བཅས་པའི་སྐྱེ་དགུའི་སེམས་
ཅན་བྱེ་བ་ཁྲག་ཁྲིག་བརྒྱ་སྟོང་གྲངས་མེད་པ་དག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ། །དེ་བཞིན་དུ་སེམས་ཅན་བྱེ་བ་ཁྲག་ཁྲིག་བརྒྱ་སྟོང་གྲངས་མེད་
དཔག་ཏུ་མེད་པ་དག་ནི་ཉན་ཐོས་དང་རང་སངས་རྒྱས་ཀྱི་ཐེག་པ་ལས་ཕྱིར་མི་ལྡོག་པར་གྱུར་ཏོ། །ལྷ་དང་མིའི་བུ་མོ་གྲངས་མེད་དཔག་ཏུ་མེད་པ་དག་ནི་བུད་མེད་ཀྱི་དངོས་པོ་ལས་གྱུར་ཏེ་སྐྱེས་པའི་དངོས་པོ་རྙེད་དོ། །འདུས་པ་ཆེན་པོ་རིན་པོ་ཆེ་ཏོག་གི་གཟུངས་ལ་སྔོན་
