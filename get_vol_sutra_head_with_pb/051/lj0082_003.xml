<pb id="51.225a"/>
བྱུང་བའི་ལེའུ་ཞེས་བྱ་སྟེ་གཉིས་པའོ།  །<bampo n="82.3" zh="56.559"/><head n="2" t="གསུམ་པ། བདུད་བཏུལ་བའི་ལེའུ།" type="lewu" lv="82.3" zh="56.559"/>བམ་པོ་གསུམ་པའོ། །དེ་ནས་རིན་པོ་ཆེ་ཏོག་གི་གཟུངས་འདི་དེ་བཞིན་གཤེགས་པ་ཤཱཀྱ་ཐུབ་པས་བཤད་པ་དེའི་ཚེ་ཐམས་ཅད་དང་ལྡན་པའི་འཇིག་རྟེན་གྱི་ཁམས་མི་མཇེད་
འདི་རྒྱ་ཆེར་སྣང་བས་ཁྱབ་པར་གྱུར་ཏེ། སངས་རྒྱས་ཀྱི་ཞིང་འདི་ན་གླིང་བཞི་པ་བྱེ་བ་ཕྲག་བརྒྱ་གང་ཡོད་པ་དེ་དག་ན་འདོད་པའི་དབང་ཕྱུག་བདུད་བྱེ་བ་ཕྲག་བརྒྱ་གང་དག་བདུད་བྱེད་པ་དེ་དག་སངས་རྒྱས་ཀྱི་མཐུས་དོགས་པ་སྐྱེས་ཏེ། སྣང་བ་ཆེན་པོ་འདི་གང་ནས་བྱུང་ཞེས་
གླིང་བཞི་པའི་འཇིག་རྟེན་གྱི་ཁམས་འདི་ལ་བལྟ་ཞིང་བདུད་སྡིག་ཅན་ཞེས་བྱ་བ་གང་གླིང་བཞི་པའི་འཇིག་རྟེན་གྱི་ཁམས་དེ་ན་གནས་པ་དེ་བདག་ཅག་བས་སྟོབས་ཆེ་ཞིང་དབང་ཆེ་ལ་མཐུ་ཆེ་ན། འདི་དེའི་མཐུ་འམ་སྙམ་ནས། དེ་ནས་བདུད་དེ་དག་གིས་བལྟས་ན་
བདུད་སྡིག་ཅན་དེ་མྱ་ངན་གྱི་ཁང་པ་ན་འདུག་ཅིང་ཡིད་རབ་ཏུ་མི་དགའ་བ་དེ་མཐོང་ངོ་། །དེ་ནས་བདུད་བྱེ་བ་ཕྲག་བརྒྱ་པོ་དེ་དག་གླིང་བཞི་པའི་འཇིག་རྟེན་གྱི་ཁམས་འདི་ག་ལ་བ་དང་བདུད་སྡིག་ཅན་གྱི་ཁང་པ་ག་ལ་བ་དེར་སོང་སྟེ་ཕྱིན་ནས་བདུད་སྡིག་ཅན་ལ་འདི་སྐད་
ཅེས་སྨྲས་སོ། །ཀྱེ་འདོད་པའི་དབང་ཕྱུག་ཅིའི་ཕྱིར་ཐམས་ཅད་དང་ལྡན་པའི་གླིང་བཞི་པའི་འཇིག་རྟེན་གྱི་ཁམས་འདི་སྣང་བར་བྱས་ནས། ཁྱོད་མྱ་ངན་གྱི་ཁང་པར་ཞུགས་ཏེ་འདུག །དེ་ནས་འདོད་པའི་དབང་ཕྱུག་གིས་བདུད་བྱེ་བ་ཕྲག་བརྒྱ་པོ་དེ་དག་ལ་
རྒྱས་པར་སྨྲས་པ། ཀྱེ་གྲོགས་པོ་དག་ཤེས་པར་གྱིས་ཤིག །ཤཱཀྱའི་རིགས་ལས་ཤིན་ཏུ་གཡོ་དང་སྒྱུར་ལྡན་པའི་དགེ་སྦྱོང་ཞིག་འདིར་སྐྱེས་ཏེ། དེ་སྐྱེས་མ་ཐག་ཏུ་ཐམས་ཅད་དང་ལྡན་པའི་འཇིག་རྟེན་གྱི་ཁམས་འདི་སྣང་བར་བྱས། རབ་ཏུ་གཡོས་པར་
བྱས། འཁྲུགས་པར་བྱས་ཏེ། དངངས་པར་བྱས་སོ། །འཇིག་རྟེན་གྱི་ཁམས་མ་ལུས་པ་འདི་ན་མཁས་པ་གང་སུ་ཚངས་པའི་དབང་པོ་འམ། ཀླུའི་དབང་པོ་འམ། གནོད་སྦྱིན་གྱི་དབང་པོ་འམ། ལྷ་མ་ཡིན་གྱི་དབང་པོ་འམ། ལྟོ་འཕྱེ་ཆེན་པོའི་དབང་པོ་འམ། 
ནམ་མཁའ་ལྡིང་གི་དབང་པོ་འམ། མི་འམ་ཅིའི་དབང་པོ་ནས། གཞན་ཡང་མི་དང་མི་མ་ཡིན་པའི་བར་དུ་མཁས་པ་སུ་ཡང་རུང་། དེ་དག་ཐམས་ཅད་དེ་ལ་མཆོད་པའི་ཕྱིར་འདོང་ངོ་། །ལོ་དྲུག་གི་བར་དུ་གཅིག་པུ་གཉིས་སུ་མེད་པར་འདུག་སྟེ། མཚན་ཉིད་མེད་
<pb id="51.225b"/>
པའི་སྒྱུ་མ་བསྒྲུབས་པས་ཁོ་བོས་ཀྱང་རང་གི་སྟོབས་ཀུན་བསྟན་པར་འདོད་ནས་སྡེ་དང་གཡོག་བྱེ་བ་ཕྲག་སུམ་བཅུ་རྩ་དྲུག་དང་དེའི་དྲུང་དུ་དོང་སྟེ་ཀུན་དུ་བསྐོར་ནས་བདུད་ཀྱི་སྟོབས་དང་། རྣམ་པར་འཕྲུལ་པ་དང་། རྫུ་འཕྲུལ་དང་། བརྩོན་འགྲུས་དང་། ཕ་རོལ་གནོན་པ་ཐམས་
ཅད་བསྟན་ཀྱང་དེའི་སྤུའི་ཁུང་བུ་གཅིག་ཀྱང་དངངས་ཤིང་འཇིགས་པར་བྱ་མ་ནུས་ན་སྟན་དེ་ལས་བསྐྱོད་པ་ལྟ་ཅི་སྨོས། བགེགས་གཞན་བྱ་བར་ལྟ་ག་ལ་ནུས་ཏེ། དམངས་དེས་དེ་ལྟ་བུའི་སྒྱུ་ཤིན་དུ་བསྟན་ཅིང་ས་གཡོ་བར་བྱས་པས་ཁོ་བོ་སྡེ་དང་བཅས་ཏེ་ཕམ་
ནས་ཤིང་བཅད་པ་བཞིན་དུ་སའི་སྟེང་དུ་ལྷུང་ངོ་། །དེ་དེར་འདུག་སྟེ་དེ་འདྲ་བའི་མཚན་ཉིད་མེད་པའི་སྒྱུ་མ་བསྒྲུབས་ནས་འདི་ལྟར་བདུད་ཀྱི་ཡུལ་ཐམས་ཅད་ཟིལ་གྱིས་མནན་ཏེ། རིག་པ་བསྒྲུབས་ནས་སྟན་དེ་ལས་ལངས་ཏེ་སེམས་ཅན་རྣམས་ལ་རབ་ཏུ་བསྟན་ནས་
གླིང་བཞི་པའི་འཇིག་རྟེན་གྱི་ཁམས་འདི་ན་སེམས་ཅན་སུ་མཁས་ཤིང་ཤེས་པ་དེ་དག་ཀྱང་དེ་ལྟ་བུའི་སྒྱུས་འདུན་པར་བྱས་ཏེ། དེ་དག་གི་སེམས་དང་། འགྲོ་བ་དྲུག་ཏུ་སྐྱེ་བ་དང་། འགྲོ་བ་ཡང་ཁོ་བོས་མི་ཤེས་སོ། །གང་དག་དེ་ལ་སྐྱབས་སུ་དོང་བ་དེ་དག་གི་སྤུའི་
ཁུང་བུ་གཅིག་ཙམ་ཡང་དངངས་པ་དང་འཁྲུགས་པར་བྱེད་མ་ནུས་ན་དེ་ལ་སླུ་བ་འམ་བསྐྱོད་པར་ལྟ་ག་ལ་ནུས་ཏེ། དེང་ཁོ་བོའི་གཡོག་མོ་ལྔ་བརྒྱ་དང་། བུ་ཉི་ཁྲི་དང་ཚོགས་ཀྱི་འཁོར་དང་བཅས་ཏེ། དགེ་སྦྱོང་གཽ་ཏ་མ་དམངས་དེ་ལ་སྐྱབས་སུ་དོང་ནས་ཆོས་ཉན་པའི་ཕྱིར་
དེའི་མདུན་ན་འཁོད་དེ། ཁོ་བོས་དེ་དག་དེ་དང་ཕྲལ་བར་མ་ནུས་སོ། །དེའི་ཕྱིར་སྟོབས་དང་ལྡན་པ། བསོད་ནམས་དང་ལྡན་པ། ཤེས་པ་དང་ལྡན་པ། དབང་ཕྱུག་དང་ལྡན་པ་ཁྱོད་ཁོ་བོའི་གྲོགས་གྱིས་དང་། ཤཱཀྱའི་བུ་དམངས་དེ་སྲོག་དང་དབྲལ་ལོ། །དེ་ལ་སེམས་
ཅན་གང་དག་སྐྱབས་སུ་སོང་བ་དེ་དག་ཐམས་ཅད་ཀྱང་རྣམ་པར་གཞིག་པར་བྱའོ། །དགེ་སྦྱོང་གཡོ་སྒྱུ་ཅན་ནག་པོའི་ཕྱོགས་ཕམ་པར་བྱས་ཏེ། བདུད་ཀྱི་ཕྱོགས་དཀར་པོ་སྣང་བར་བྱས་ལ། དེ་ཕྱིན་ཆད་བདེ་བ་ལ་རེག་པར་གནས་པར་བྱའོ། །དེ་ནས་བདུད་
མེ་འོད་ཅེས་བྱ་བས་འཛམ་བུའི་གླིང་འདི་གང་ན་དེ་བཞིན་གཤེགས་པ་བཞུགས་ཤིང་ཆོས་འཆད་པ་ལ་བལྟས་པ་དང་། དེ་ནས་བདུད་མེ་འོད་ཀྱིས་བཅོམ་ལྡན་འདས་ཀྱི་སྐུ་མཐོང་། སྒྲ་དབྱངས་དང་ལྡན་པའི་ཆོས་སྟོན་པ་ཐོས་སོ། །མཐོང་ནས་དེ་སྤུ་ཟིང་ཞེས་
<pb id="51.226a"/>
བྱེད་ཅིང་དངངས་པར་གྱུར་ཏེ། དེ་ནས་དེས་བདུད་སྡིག་ཅན་དེ་ལ་འདི་སྐད་ཅེས་སྨྲས་སོ། །མ་ལུས་ཞིང་ན་འདི་ནི་གཟུགས་བཟང་མཆོག །བསོད་ནམས་ཤེས་པས་རིང་ནས་གནས་གཙང་སྟེ། །ཉོན་མོངས་རྣམ་གྲོལ་ལམ་ལྡན་ཡུན་རིང་ལོན། །
སྲིད་པ་ཀུན་ཟད་མྱ་ངན་རྣམས་ལས་ཐར། །ཁྱོད་ཀྱང་མི་རིགས་ཁྲོ་བའི་དབང་མ་འགྲོ། །གཙོ་མཆོག་འདི་ནི་སྲིད་པ་གསུམ་ན་སྐྱབས། །འདི་ལ་ཞེ་སྡང་ཅུང་ཟད་སུ་སྐྱེད་པ། །དེ་ནི་རྨོངས་ཤིང་བདེ་བ་ཉམས་པར་འགྱུར། །དེ་ནས་གཞན་ཡང་བདུད་
མུ་ཁྱུད་བཟང་པོ་ཞེས་བྱ་བས་བདུད་སྡིག་ཅན་ལ་འདི་སྐད་ཅེས་སྨྲས་སོ། །དེ་ནི་འཕྲུལ་ཆེན་བསོད་ནམས་རབ་ཀྱི་མཚན། །མི་གནས་འགྲོ་བ་ཀུན་ལས་རབ་ཏུ་ཐར། །སྡུག་བསྔལ་མ་ལུས་ཟད་པའི་ལམ་སྟོན་པ། །བདུད་བརྒྱ་ཀུན་ཀྱིས་གཙེས་བར་བྱ་མི་
ནུས། །སྡིག་ཅན་གྱིས་སྨྲས་པ། ང་ཡི་སྐྱེ་བོ་དག་ལ་དབང་བྱས་ཏེ། །ཁྱོད་ཀྱི་སྐྱེ་བོ་འདི་ཡང་དེ་དབང་འགྲོ། །དེ་ཡིས་རིང་པོར་མི་ཐོགས་ཡུལ་སྟོངས་བྱེད། །འུ་བུ་ཅག་ཀྱང་གང་དུ་འགྲོ་བར་འགྱུར། །དེ་ནས་བདུད་ནགས་ཀྱི་རྒྱལ་པོ་ཞེས་བྱ་
བ་དེས་འདི་སྐད་ཅེས་སྨྲས་སོ། །ཁྱོད་ནི་རབ་ཏུ་འབྱོར་པར་གྱུར་པའི་ཚེ། །དེ་ན་ཁྱོད་ཀྱིས་རང་གི་དཔའ་བ་བསྟན། །ད་ནི་རབ་ཏུ་དཔུང་ཉམས་རེ་ཆད་ན། །དེ་རིང་ཅི་ཕྱིར་ཐམས་ཅད་མཁྱེན་ལ་སྡོ། །བདུད་རལ་གྲི་ཟླ་བ་ཞེས་བྱ་བ་དེས་འདི་སྐད་
ཅེས་སྨྲས་སོ། །དེ་ནི་སུ་ལའང་ཡིད་ཀྱི་ཁྲོ་བ་མེད། །མི་གནས་དེ་ནི་བསམ་པ་ཉིད་ཀྱིས་གཙང་། །ཁམས་གསུམ་དག་ལས་ཐར་ཞིང་འགྲོ་བ་རྒྱུ། །དེ་ལ་གཞན་གྱིས་གསད་པར་མི་ནུས་སོ། །སྡིག་ཅན་གྱིས་སྨྲས་པ། འདོད་ཁམས་ན་འདི་
ན་སེམས་ཅན་གང་འཁོད་པ། །འདོད་ལ་ཆགས་ཤིང་ང་རྒྱལ་དྲེགས་པས་མྱོས། །དེ་དག་ང་ཕྱིར་རྟག་འབྲང་ཕྱག་བརྙེན་ཏེ། །དེ་དག་ཚོགས་པས་ཅི་ཕྱིར་དེ་མི་སོད། །དེ་ནས་བདུད་ས་ཆུ་ཞེས་བྱ་བ་དེས་འདི་སྐད་ཅེས་སྨྲས་སོ། །སྙིང་པོ་མེད་ཅིང་སྒྱུ་མ་སྨིག་རྒྱུ་འདྲར། །
དངོས་པོ་ཀུན་ཤེས་སྲིད་པ་རྣམ་པར་བརྟུལ། །སྲིད་པར་མ་ཆགས་ནམ་མཁའི་ངོ་བོ་ཉིད། །དེ་ལ་བགེགས་བྱེད་ནུས་པར་ག་ལ་འགྱུར། །སྡིག་ཅན་གྱིས་སྨྲས་པ། མི་ཡི་འཇིག་རྟེན་འདི་ན་དེ་དབང་ཡོད། །བཟའ་བཏུང་ཞིམ་པོ་སྨན་དང་གོས་རྙེད་ཅིང་། །
<pb id="51.226b"/>
ཚོར་བ་གསུམ་ཡང་དེ་ཡི་སེམས་ལ་ཡོད། །ཅི་ཕྱིར་དེ་ལ་བརླག་པར་བྱ་མི་ནུས། །བདུད་སྲེད་སྤོང་ཞེས་བྱ་བ་དེས་འདི་སྐད་ཅེས་སྨྲས་སོ། །སྡིག་ཅན་ལྟོ་འཕྱེ་ཆེན་པོ་རྣམས་ཀྱིས་ནི། །རྫུ་འཕྲུལ་བདག་ཅག་ཡུལ་ན་ཅི་ཡོད་པ། །དོན་གྲུབ་འཕྲུལ་ལ་
ཆ་ཤས་མི་རེག་ན། །དེ་ལ་ཇི་ལྟར་བརླག་པར་བྱ་བར་ནུས། །སྡིག་ཅན་གྱིས་སྨྲས་པ། ངས་ནི་དེ་ལ་ཟན་བཅད་བྱས། །དེ་ལ་རྡོ་བ་དག་ཀྱང་འཕངས། །དེ་བཞིན་མི་སྙན་ཚིག་སྨྲས་ནས། །གནས་དག་ནས་ཀྱང་རབ་ཏུ་བསྐྱོད། །བདུད་ཤེས་མིག་
ཅེས་བྱ་བ་དེས་འདི་སྐད་ཅེས་སྨྲས་སོ། །ཁྱོད་ཀྱིས་གང་ཚེ་དེ་ལ་བགེགས་བྱས་ཚེ། །དེ་ནི་ཁྲོས་པས་ཅུང་ཟད་འཚིག་པ་འམ། །ཁྱོད་ལ་ཁྲོ་གཉེར་བཞིན་ཡང་བསྟན་བྱས་སམ། །དེ་ལས་ཁྱོད་ཀྱིས་ཚིག་ངན་མངོན་ཐོས་སམ། །སྡིག་
ཅན་གྱིས་སྨྲས་པ། དེ་ནི་སོ་སོར་བརྟགས་པས་རྟག་ཏུ་བཟོད། །འདོད་ཆགས་སྤངས་ཤིང་ཞེ་སྡང་གཏི་མུག་བྲལ། །དེ་ནི་སེམས་ཅན་ཀུན་ལ་བྱམས་སེམས་ལྡན། །འདྲེ་བར་སྤྱོད་པ་ལ་ཡང་དེ་རྟོག་གོ། །བདུད་ཐུབ་དཀའ་ཞེས་བྱ་བ་དེས་འདི་
སྐད་ཅེས་སྨྲས་སོ། །ཀུན་སྦྱོར་གསུམ་གྱི་ཞགས་པས་གང་བཅིངས་པ། །དེ་ལ་བདག་ཅག་ནན་ཏན་བགེགས་བྱ་མོད། །དེས་ནི་སྐྱོན་དང་གཏི་མུག་ཞགས་པ་སྤངས། །དེ་ལ་ཇི་ལྟར་བརླག་པར་བྱ་བར་ནུས། །སྡིག་ཅན་གྱིས་སྨྲས་པ། 
སྟོབས་ཐོབ་ཁྱེད་ཅག་ང་ཡི་གྲོགས་ཡིན་ཏེ། །ཁྱེད་རྣམས་བག་ཡོད་བྱོས་ལ་དེའུ་རེ་ཆོས། །ཐམས་ཅད་ཕྱོགས་སུ་རི་ཡི་ཕྲེང་བ་དང་། །ས་འདི་མ་ལུས་བྱིན་གྱིས་ཆུར་བརླབ་བོ། །མཁའ་ལས་མི་བཟད་སྟུག་པའི་བྲག་ཆར་དང་། །ལྕགས་ཀྱི་ཕྱེ་
མའི་ཕུང་པོ་རབ་ཏུ་དབབ། །ལྕགས་མདའ་མདུང་ཐུང་སྤུ་གྲི་མདའ་བོ་ཆེ། །དེ་ལུས་ཕྱེ་མར་བརླག་ཕྱིར་དབབ་པར་བྱ། །ཀུན་ནས་རབ་ཏུ་རྣོ་བའི་རྡོ་རྗེ་དང་། །མདུང་ཐུང་རལ་གྲི་ཐོ་བ་རྣམས་ཕབ་ལ། །འབར་བ་མངོན་འཕགས་སྦྱོར་བ་དེ་དག་གིས། །
ཤཱཀྱའི་བུ་དེ་ཐལ་བར་བརླག་པར་བྱ། །དེ་བཞིན་དུ་བདུད་བྱེ་བའི་བར་དུ་ཐམས་ཅད་ཀྱིས་ཚིགས་སུ་བཅད་པ་སྨྲས་སོ། །དེ་ནས་བདུད་དེ་དག་ཐམས་ཅད་ཀྱིས་མགྲིན་གཅིག་ཏུ་འདི་སྐད་ཅེས་སྨྲས་སོ། །དེ་བཞིན་དུ་འདོང་བར་བགྱིའོ། །
<pb id="51.227a"/>
རང་རང་གི་གནས་ནས་གོ་བགོས་ལ་སྡེ་དང་གཡོག་ཏུ་བཅས་ཏེ་འདོང་ངོ་། །བདག་ཅག་གི་རྫུ་འཕྲུལ་དང་། སྟོབས་ཀྱི་ཡུལ་དེ་དག་ཐམས་ཅད་བསྟན་པར་ནི་བྱ་ན། དགེ་སྦྱོང་གཽ་ཏ་མ་དེ་རྩལ་ཅི་འདྲ་བ་དེའི་མོད་ལ་རབ་ཏུ་སྟོན་ཏེ། ཁྱོད་རང་གིས་
རིགས་པར་འགྱུར་རོ། །དེ་ནས་བདུད་བྱེ་བ་རང་རང་གི་གནས་ནས་གོ་བགོས་ཏེ། བདུད་བྱེ་བ་རེ་རེ་ཞིང་ཡང་གཡོག་སྟོང་སྟོང་ཡ་ལད་རྣམ་པ་མང་པོ་གྱོན་པ། ལག་ཆ་སྣ་ཚོགས་ཐོགས་པ། གོ་ཆ་རྣམ་པ་སྣ་ཚོགས་བགོས་པ་དག་དང་ཆས་ཏེ། 
དེའི་ནུབ་མོ་འདས་ནས་འཛམ་བུའི་གླིང་འདིར་ཕྱིན་ཏེ། ཡུལ་ཨང་ག་མ་ག་དྷཱའི་དྲང་ཐད་ཀྱི་ནམ་མཁའ་ལ་འཁོད་ནས་གླིང་བཞི་པའི་འཇིག་རྟེན་གྱི་ཁམས་འདི་ན་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་ནམ་མཁའ་ལྡིང་དང་། 
མི་འམ་ཅི་དང་། ལྟོ་འཕྱེ་ཆེན་པོ་དང་། ཡི་དགས་དང་། ཤ་ཟ་དང་། གྲུལ་བུམ་གང་དག་བཅོམ་ལྡན་འདས་ལ་སེམས་མ་དད་ཅིང་གུས་པར་བྱ་བ་ཡིད་ལ་བྱེད་པ་མེད་པར་གྱུར་ལ། ཆོས་དང་དགེ་འདུན་ལའང་སེམས་མ་དད་པ་ཡོད་པ་དེ་དག་ཐམས་ཅད་བདུད་
སྡིག་ཅན་གྱིས་བཅོམ་ལྡན་འདས་བགྲོངས་སུ་བཅུག་ནས། དེ་དག་ཀྱང་ལག་ཆ་དང་། གོ་ཆ་སྣ་ཚོགས་དང་ཆས་ཏེ་དེ་ཉིད་ན་འཁོད་དོ། །བདུད་སྡིག་ཅན་ནི་དབང་ཕྱུག་ཆེན་པོའི་གཟུགས་སུ་བསྒྱུར་ནས། དྲང་སྲོང་སྐར་མ་ལ་དགའ་བ་ཞེས་བྱ་བ་
དབང་ཕྱུག་ཆེན་པོ་ལ་དད་པ། རིག་པའི་གནས་བཅྭ་བརྒྱད་ཀྱི་ཕ་རོལ་ཏུ་ཕྱིན་པ། རྫུ་འཕྲུལ་གྱི་ཡུལ་གྱི་ཕ་རོལ་ཏུ་སོན་པ། གཡོག་ལྔ་བརྒྱ་ཡོད་པ། གངས་ཀྱི་རིའི་ངོས་ལ་གནས་པ་དེའི་མདུན་དུ་འདུག་སྟེ་འདི་སྐད་ཅེས་སྨྲས་སོ། །གཽ་ཏ་མ་རིགས་ལས་
སྐྱེས་པའི་དྲང་སྲོང་མཆོག། །མཁས་ཤིང་མངོན་པར་ཤེས་པ་དག་ལ་གནས། །ཨང་ག་མ་ག་དྷཱ་ན་དེར་འདུག་དེ་རིང་ནི། །རྒྱལ་པོའི་ཁབ་ཏུ་ངེས་པར་བསོད་སྙོམས་སྤྱོད། །བརྟེན་པོར་སྣ་ཚོགས་གསལ་བའི་གཏམས་རྣམས་ཀྱིས། །དེ་དང་
ཁྱོད་དུ་ལྷན་ཅིག་སྨྲ་བར་བྱོས། །དེར་ཁྱོད་མངོན་ཤེས་དབང་པོ་ལྔ་པོ་ཡང་། །གདོན་མི་ཟ་བར་རབ་ཏུ་ཐོབ་པར་འགྱུར། །དེ་ནས་བདུད་སྡིག་ཅན་གྱིས་ཚིགས་སུ་བཅད་པ་འདི་སྨྲས་ཏེ། དེ་ཉིད་དུ་མི་སྣང་བར་གྱུར་ནས་རང་གི་གནས་སུ་སོང་སྟེ། 
<pb id="51.227b"/>
རང་གི་འཁོར་གྱི་བདུད་རྣམས་ལ་བསྒོ་བ། ངས་དེང་མི་མཚུངས་བློས་བསམས་ཅི་འདྲ་ང་ལས་ཁྱོད་ཉོན་ཅིག །བདག་ཡུལ་བདུད་ཀྱི་དྲེགས་ཆེན་འཇོམས་པའི་སྒྱུ་དེ་མི་སྟོན་པར། །རྫུ་འཕྲུལ་མཐུ་དང་ལྡན་དེ་ཤཱཀྱའི་བུ་ལ་རང་དགར་སྨྲ། །དེ་རྟག་ཚིག་འཇམ་
སློབ་མ་དག་ལ་བརྩེ་བ་བུ་ལ་མ་བྱམས་བཞིན། །དེ་ཡི་སློབ་མ་རྒྱགས་སྤངས་གདོན་མི་ཟ་བར་སྔ་དྲོ་ནི། །གྲོང་ཁྱེར་དག་ཏུ་གཡེང་བ་མེད་པར་མཐར་གྱྀས་རྒྱུ་བ་ན། །དེ་དག་གླུ་གར་སྙན་མཆོག་ཚུལ་གྱིས་རང་དགར་མྱུར་དུ་གཟུངས། །དེ་ཐོས་ཤཱཀྱ་
ཁྱུ་མཆོག་ཅི་ནས་ཡིད་སྤྲོ་མེད་པར་བྱ། །བདུད་གཞན་ཞིག་གིས་སྨྲས་པ། གླང་ཆེན་རྔ་མོ་སེང་གེ་མ་ཧེ་སྟག་གཏུམ་སྒྲ་དྲག་དབྱར་དུས་ཀྱི། །འབྲུག་སྒྲ་འབྱིན་པ་ལྟ་བུ་དུ་མ་གྲོང་དེའི་ཕྱི་རོལ་མྱུར་སྤྲུལ་ཏེ། །བདག་ཅག་ལག་ཆ་མཚོན་ཐོགས་འདུག་
པ་ངོ་མཚར་མངོན་སུམ་དེ་མཐོང་ན། །བསླད་ཅིང་མི་དྲན་རྫུ་འཕྲུལ་སྟོར་ཏེ་དེ་ནས་ཐ་དད་ཕྱོགས་སུ་འགྲོ། །བདུད་གཞན་ཞིག་གིས་སྨྲས་པ། ལམ་སྲང་བཞི་མདོ་རྟ་བབས་དག་ན་མི་སྡུག་གདོང་མདངས་འཁོད། །སྣ་ཚོགས་མཚོན་རྣོན་མདའ་ཆེན་
མདའ་ཞགས་བརླ་དགས་རལ་གྲི་ཐོགས། །ནམ་མཁའ་ལས་ཀྱང་མཚོན་ཆའི་སྒྲ་གྲག་སྤྲིན་ལས་ལྕེ་ཡང་འབེབས། །དེ་ནས་ས་གཡོས་འཇིགས་པས་དབང་མེད་མྱུར་དུ་མ་རུང་འགྱུར། །བདུད་དེ་དག་གིས་བདུད་ཀྱི་ཡུལ་གྱི་སྟོབས་དང་། རྣམ་པར་སྤྲུལ་པ་ཇི་ལྟ་བ་དེ་བཞིན་
དུ་ཐམས་ཅད་རྒྱ་ཆེར་བྱས་སོ། །བཅོམ་ལྡན་འདས་ཀྱིས་ཀྱང་ཐམས་ཅད་དང་ལྡན་པའི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྡོ་རྗེར་བྱིན་གྱིས་བརླབས་ནས་བདུད་ཀྱི་སྒྲ་ཡང་མི་འབྱིན། ཕྱོགས་བཞི་ན་མེ་དང་རི་ཡང་མེད། སྤྲིན་ནག་པོ་ཡང་མེད། 
དུས་མ་ཡིན་པའི་རླུང་ཡང་མེད་དེ། སངས་རྒྱས་ཀྱི་སྟོབས་དང་བྱིན་གྱིས་བརླབས་ཀྱིས་གླུ་གང་ཡང་ཐ་ན་ཆར་པ། ཐིགས་པ་གཅིག་ཙམ་ཡང་མི་འབེབས་སོ། །ཡང་དེའི་ཚེ་ཉན་ཐོས་ཆེན་པོ་བཞི་སྔ་དྲོ་ཆོས་གོས་དང་ཤམ་ཐབས་བགོས། ལྷུང་བཟེད་ཐོགས་
ནས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་བསོད་སྙོམས་ཀྱི་ཕྱིར་ཞུགས་ཏེ། དེ་ནས་ཚེ་དང་ལྡན་པ་ཤཱ་རིའི་བུ་གྲོང་ཁྱེར་གྱི་ལྷོ་ཕྱོགས་ཀྱི་སྒོ་ནས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་བསོད་ནམས་ཀྱི་ཕྱིར་ཞུགས་པ་དང་། གྲོང་ཁྱེར་གྱི་སྒོ་དེ་ན་བདུད་གཞོན་ནུ་ཤིན་དུ་
<pb id="51.228a"/>
དར་ལ་བབ་པ། བྱད་བཞིན་བཟང་བ། བཙུན་པའི་ཆ་བྱད་དང་འདྲ་བ་ལྔ་བཅུ་གླུ་ལེན་གར་བྱེད་ཅིང་ཀུན་ཏུ་རྒྱུ་སྟེ། དེ་དག་གིས་ལག་པ་གཉིས་ཀྱིས་ཚེ་དང་ལྡན་པ་ཤཱ་རིའི་བུ་ལ་བཟུང་ནས་སྲང་དུ་རྒྱུག་ཅིག་གླུ་ལེན་གར་བྱེད་དེ། ཤཱ་རིའི་བུ་ལ་འདི་སྐད་
ཅེས་སྨྲས་སོ། །དགེ་སྦྱོང་གླུ་ལོང་ཤིག །དགེ་སྦྱོང་གར་བྱོས་ཤིག །ཤཱ་རིའི་བུས་སྨྲས་པ། གྲོགས་པོ་དག་ཁྱེད་ཀྱིས་སྔོན་མ་ཐོས་པའི་གླུ་ཐོས་པར་བྱ་ཡིས་ཉོན་ཅིག །བདུད་གཞོན་ནུ་དེ་དག་ཐམས་ཅད་ཀྱིས་བཅོམ་བསྐྱུངས་པ་དང་། ཚེ་དང་ལྡན་པ་ཤཱ་རིའི་
བུ་རྒྱུག་ཅིང་གླུའི་དབྱངས་ཀྱིས་འདི་སྐད་ཅེས་སྨྲས་སོ། །སྐྱེ་མཆེད་དག་གིས་ཤིན་དུ་ཆོག །སྐྱེ་མཆེད་དག་གིས་བདག་ཅག་བསླུས། །སྐྱེ་མཆེད་དག་ནི་གསོད་པ་སྟེ། །སྐྱེ་མཆེད་དག་གིས་མཐར་དབྱུང་ངོ་། །ཕུང་པོ་བྱས་པས་ཤིན་དུ་ཆོག །ཕུང་པོ་བྱས་
པས་བདག་ཅག་བསླུས། །ཕུང་པོ་བྱས་པ་གསོད་པ་སྟེ། །ཕུང་པོ་བྱས་པ་ངས་མཐར་དབྱུང་། །འདི་ལྟ་སྟེ། བ་ཧ་ར། བ་ཧ་ར། བྷ་ར་བ་ཧ། མ་རི་ཙཻ་བ་ཧ། ས་ཏྱ་བ་ཧ་ཨ་མ་བ་ཧ་སྭཱཧཱ། གནས་བརྟན་ཤཱ་རིའི་བུ་རྒྱུག་ཅིང་། གླུའི་དབྱངས་ཀྱིས་ཚིགས་
སུ་བཅད་པ་འདི་དག་དང་། གསང་སྔགས་ཀྱི་ཚིག་འདི་དག་སྨྲས་པ་དང་། དེ་ནས་བདུད་གཞོན་ནུ་ལྔ་བཅུ་པོ་དེ་དག་ཤིན་ཏུ་དགའ་སྟེ་ཡིད་རབ་ཏུ་དད་ནས་འདི་སྐད་ཅེས་སྨྲས་སོ། །མགོན་པོ་བདག་ཅག་དེ་རིང་བཟོད་པར་གསོལ། །འགྲོ་བའི་གཉེན་གཅིག་སྟོན་
པའི་མཆོག་ཁྱོད་དེ། །ཕུང་པོ་ཁྱོད་ཀྱིས་ཇི་ལྟར་འཇིགས་བཅས་བཤད། །བདག་ཅག་དེ་ལྟར་རྟག་ཏུ་དེ་མངོན་སུམ། །བདུད་གཞོན་ནུ་ལྔ་བཅུ་པོ་དེ་དག་ཐམས་ཅད་ཀྱིས་སྲང་གི་དབུས་དེར་ཚེ་དང་ལྡན་པ་ཤཱ་རིའི་བུའི་རྐང་པ་ལ་མགོ་བོས་ཕྱག་འཚལ་ཏེ། 
ཆོས་མཉན་པའི་ཕྱིར་དེའི་མདུན་དུ་འདུག་གོ། །དེ་ནས་མཽད་གལ་གྱི་བུ་གྲོང་ཁྱེར་གྱི་ཤར་ཕྱོགས་ཀྱི་སྒོ་ནས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་བསོད་སྙོམས་ཀྱི་ཕྱིར་ཞུགས་པ་དང་། དེ་ནས་ཡང་བདུད་གཞོན་ནུ་ལྔ་བཅུ་ནས་གླུའི་དབྱངས་ཀྱི་བར་
དུ་སྟེ་འདི་སྐད་ཅེས་སྨྲས་སོ། །ཁམས་ཉིད་དག་གིས་ཤིན་དུ་ཆོག །ཁམས་ཉིད་དག་གིས་བདག་ཅག་སླུས། །ཁམས་ཉིད་དག་ནི་གསོད་པ་སྟེ། །ཁམས་ཉིད་བདག་གིས་མཐར་དབྱུང་ངོ་། །ཚོར་བ་དག་གིས་ཤིན་དུ་མཆོག ། 
<pb id="51.228b"/>
ཚོར་བ་དག་གིས་བདག་ཅག་བསླུས། །ཚོར་བ་དག་ནི་གསོད་པ་སྟེ། །ཚོར་བ་དག་གིས་མཐར་དབྱུང་ངོ་། །སེམས་པ་དག་གིས་ཤིན་དུ་ཆོག །སེམས་པ་དག་གིས་བདག་ཅག་བསླུས། །སེམས་པ་དག་ནི་གསོད་པ་སྟེ། །སེམས་པ་བདག་གིས་
མཐར་དབྱུང་ངོ་། །འདུ་ཤེས་བྱས་པས་ཤིན་དུ་ཆོག །འདུ་ཤེས་བྱས་པས་བདག་ཅག་བསླུས། །འདུ་ཤེས་བྱས་པ་གསོད་པ་སྟེ། །འདུ་ཤེས་བྱས་པས་ངས་མཐར་དབྱུང་། །འཁོར་བ་དག་གིས་ཤིན་དུ་ཆོག །འཁོར་བ་དག་གིས་བདག་ཅག་
བསླུས། །འཁོར་བ་དག་ནི་གསོད་པ་སྟེ། །འཁོར་བ་བདག་གིས་མཐར་དབྱུང་ངོ་། །འདི་ལྟ་སྟེ། ཨཱ་མ་བ། ཨཱ་མ་བ། ཨཱ་མ་བ། ཨ་ར་ཛ། ན་ར་ཛ་ཧ་ཤ་མ་མྱ་ཐ། ཤ་མ་མྱ་ཐ། ག་ག་ན་བ་སྭཱ་ཧཱ་ཚེ་དང་ལྡན་པ་མཽད་གལ་གྱི་བུ་ཆེན་པོ་རྒྱུག་ཅིང་གླུའི་དབྱངས་
ཀྱིས་ཚིགས་སུ་བཅད་པ་འདི་དག་དང་། གསང་སྔགས་ཀྱི་ཚིག་འདི་དག་སྨྲས་པ་དང་། དེ་ནས་བདུད་གཞོན་ནུ་ལྔ་བཅུ་པོ་དེ་དག་ཤིན་དུ་དགའ་སྟེ་ཡིད་རབ་ཏུ་དད་ནས་འདི་སྐད་ཅེས་སྨྲས་སོ། །འཕྲུལ་ལྡན་སྦས་པ་འཕགས་ལམ་ཐུབ་དབང་སྲས། །
འཁོར་བའི་ཉེས་ལ་མཉམ་ལྟ་ཆོས་ཀྱི་སྒྲོན། །སྡིག་སྤངས་བདག་ཅག་རི་མོ་གུས་པ་སྐྱེས། །སངས་རྒྱས་ཆོས་མཆོག་དགེ་འདུན་དེང་སྐྱབས་སོ། །བདུད་གཞོན་ནུ་ལྔ་བཅུ་པོ་དེ་དག་ཐམས་ཅད་ཀྱིས་སྲང་གི་དབུས་དེར་ཚེ་དང་ལྡན་པ་མཽད་གལ་གྱི་
བུ་ཆེན་པོའི་རྐང་པ་ལ་མགོ་བོས་ཕྱག་འཚལ་ཏེ། ཆོས་མཉན་པའི་ཕྱིར་དེའི་མདུན་དུ་འདུག་གོ། །དེ་ནས་ཚེ་དང་ལྡན་པ་བྱམས་མའི་བུ་གང་པོ་གྲོང་ཁྱེར་གྱི་བྱང་ཕྱོགས་ཀྱི་སྒོ་ནས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་བསོད་སྙོམས་ཀྱི་ཕྱིར་ཞུགས་
པ་དང་། དེ་ནས་ཡང་བདུད་གཞོན་ནུ་ལྔ་བཅུ་ནས་གླུའི་དབྱངས་ཀྱི་བར་དུ་སྟེ་འདི་སྐད་ཅེས་སྨྲས་སོ། །རེག་པ་བྱས་པས་ཤིན་དུ་ཆོག །རེག་པ་བྱས་པས་བདག་ཅག་བསླུས། །རེག་པ་བྱས་པས་གསོད་པ་སྟེ། །རེག་པ་བདག་གིས་མཐར་འབྱུང་ངོ་། །
བདག་པོ་དག་གིས་ཤིན་དུ་ཆོག །བདག་པོ་དག་གིས་བདག་ཅག་བསླུས། །བདག་པོ་དག་ནི་གསོད་པ་སྟེ། །བདག་པོ་བདག་གིས་མཐར་དབྱུང་ངོ་། །འཁོར་བ་དག་གིས་ཤིན་དུ་ཆོག །འཁོར་བ་དག་གིས་བདག་ཅག་བསླུས། །འཁོར་བ་དག་ནི་གསོད་པ་སྟེ། །
<pb id="51.229a"/>
འཁོར་བ་དག་གིས་མཐར་དབྱུང་ངོ་། །སྲིད་པ་ཀུན་གྱིས་ཤིན་དུ་ཆོག །སྲིད་པ་ཀུན་གྱིས་བདག་ཅག་བསླུས། །སྲིད་པ་ཀུན་ནི་གསོད་པ་སྟེ། །སྲིད་པ་ཀུན་ནི་ངས་མཐར་དབྱུང་། །འདོད་པའི་དགའ་བས་ཤིན་དུ་ཆོག །འདོད་པའི་དགའ་བས་
བདག་ཅག་སླུས། །འདོད་པའི་དགའ་བས་གསོད་པ་སྟེ། །འདོད་པའི་དགའ་བ་ངས་མཐར་དབྱུང་། །གྲོགས་དག་ཚེ་འདི་མྱུར་འགྲོ་སྟེ། །རི་གཟར་ཆུ་དྲག་མགྱོགས་འདྲ་ན། །བྱིས་པའི་སྐྱེ་བོས་མི་ཤེས་ཏེ། །མི་མཁས་གཟུགས་ཀྱི་དྲེགས་པས་མྱོས། །དེ་བཞིན་དུ་སྦྱར་ཏེ། མི་མཁས་སྒྲའི་
དྲེགས་པས་མྱོས། །མི་མཁས་དྲི་ཡི་དྲེགས་པས་མྱོས། །མི་མཁས་རོ་ཡི་དྲེགས་པས་མྱོས། །མི་མཁས་རེག་གི་དྲེགས་པས་མྱོས། །གྲོགས་དག་ཚེ་འདི་མྱུར་འགྲོ་སྟེ། །རི་བཟར་ཆུ་དྲག་མགྱོགས་འདྲ་ན། །བྱིས་པའི་སྐྱེ་བོས་མི་ཤེས་ཏེ། །མི་མཁས་
ཆོས་ཀྱི་དྲེགས་པས་མྱོས། །མི་མཁས་ཕུང་པོའི་དྲེགས་པས་མྱོས། །མི་མཁས་ཁམས་ཀྱི་དྲེགས་པས་མྱོས། །མི་མཁས་ལོངས་སྤྱོད་དྲེགས་པས་མྱོས། །མི་མཁས་བདེ་བའི་དྲེགས་པས་མྱོས། །མི་མཁས་རིགས་ཀྱི་དྲེགས་པས་མྱོས། །
མི་མཁས་འདོད་པའི་དྲེགས་པས་མྱོས། །གྲོགས་དག་ཚེ་འདི་མྱུར་འགྲོ་སྟེ། །རི་གཟར་ཆུ་དྲག་མགྱོགས་འདྲ་ན། །བྱིས་པའི་སྐྱེ་བོས་མི་ཤེས་ཏེ། །མི་མཁས་ཀུན་གྱི་དྲེགས་པས་མྱོས། །འདི་ལྟ་སྟེ། ཁརྒ་བ། ཁརྒ་བ། ཁརྒ་བ། 
མུན་ཉི་ནི། ཨ་བརྟ། བི་བརྟ། ཁ་བརྟེ། པྲ་མ་ཨརྠ། ཛྱོ་ཏི་ར་བརྟ་སྭཱ་ཧཱ། ཚེ་དང་ལྡན་པ་བྱམས་མའི་བུ་གང་པོ་རྒྱུག་ཅིང་གླུའྀ་དབྱངས་ཀྱིས་བདུད་ཀྱི་བུ་རྣམས་ལ་ཚིགས་སུ་བཅད་པ་འདི་དང་། གསང་སྔགས་ཀྱི་ཚིག་འདི་དག་སྨྲས་པ་དང་། 
དེ་ནས་བདུད་གཞོན་ནུ་ལྔ་བཅུ་པོ་དེ་དག་ཤིན་དུ་དགའ་སྟེ། ཡིད་རབ་ཏུ་དགའ་ནས་འདི་སྐད་ཅེས་སྨྲས་སོ། །ཁམས་རྣམས་སྒྱུ་མ་སྨིག་རྒྱུ་འདྲ་བ་དང་། །འཚོ་བའི་འཇིག་རྟེན་རྟོག་པས་བསྐྱེད་པ་དང་། །ཞི་བའི་ལམ་ཡང་ཁྱོད་ཀྱིས་ཉེ་བར་བསྟན། །
མཆོག་སྦྱིན་དཀོན་མཆོག་གསུམ་ལ་སྐྱབས་སུ་མཆི། །བདུད་གཞོན་ནུ་ལྔ་བཅུ་པོ་དེ་དག་ཐམས་ཅད་ཀྱིས་སྲང་གི་དབུས་དེར་ཚེ་དང་ལྡན་པ་བྱམས་མའི་བུ་གང་པོའི་རྐང་པ་ལ་མགོ་བོས་ཕྱག་འཚལ་ཏེ། ཆོས་མཉན་པའི་ཕྱིར་དེའི་མདུན་དུ་འདུག་གོ། །
<pb id="51.229b"/>
ཡང་དེའི་ཚེ་ཚེ་དང་ལྡན་པ་རབ་འབྱོར་ནུབ་ཕྱོགས་ཀྱི་སྒོ་ནས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་བསོད་སྙོམས་ཀྱི་ཕྱིར་ཞུགས་པ་དང་། གྲོང་ཁྱེར་གྱི་སྒོ་དེ་ན་བདུད་གཞོན་ནུ་ཤིན་དུ་དར་ལ་བབ་པ། བྱད་བཞིན་བཟང་བ་བཙུན་པའི་ཆ་བྱད་འཆང་བ་ལྔ་བཅུ་
གླུ་ལེན་གར་བྱེད་ཅིང་ཀུན་ཏུ་རྒྱུ་བ་དེ་དག་གིས་ལག་པ་གཉིས་ཀྱིས་ཚེ་དང་ལྡན་པ་རབ་འབྱོར་ལ་བཟུང་ནས་སྲང་དུ་རྒྱུག་ཅིང་གླུ་ལེན་གར་བྱེད་དེ། རབ་འབྱོར་ལ་འདི་སྐད་ཅེས་སྨྲས་སོ། །དགེ་སྦྱོང་གླུ་ལོང་ཤིག །དགེ་སྦྱོང་གར་བྱོས་ཤིག ། 
རབ་འབྱོར་གྱིས་སྨྲས་པ། གྲོགས་པོ་དག་ཁྱེད་ཀྱིས་སྔོན་མ་ཐོས་པའི་གླུ་ཐོས་པར་བྱ་ཡིས་ཉོན་ཅིག །དེ་དག་གིས་གཅོམ་བསྐྱུངས་པ་དང་། ཚེ་དང་ལྡན་པ་རབ་འབྱོར་རྒྱུག་ཅིང་གླུའི་དབྱངས་ཀྱིས་འདི་སྐད་ཅེས་སྨྲས་སོ། །དངོས་པོ་ཐམས་
ཅད་མི་རྟག་སྒྱུ་མ་ཆུ་བུར་བཞིན། །འདུས་བྱས་གཡོ་བའི་རང་བཞིན་གང་ལའང་རྟག་པ་མེད། །སྨིག་རྒྱུ་མཐོང་ནས་ཞིག་བཞིན་དེ་ལ་ཐེར་ཟུག་མེད། །ཆོས་ཀུན་མྱུར་དུ་འཇིག་པར་བློ་དང་ལྡན་པས་ཤེས། །སྡུག་བསྔལ་ཆོས་གཟིར་བྱས་པ་ཐམས་
ཅད་གར་ཆགས་པ། །རེག་ཀུན་སྡུག་བསྔལ་ཁུར་ཡིན་ཚོར་བ་དག་ཀྱང་མེད། །ཇི་ལྟར་དད་པ་བྱང་ཆུབ་ལམ་བསྒོམ་བསྟེན་བྱེད་པ། །དེ་ལྟར་སྡུག་བསྔལ་ཀུན་ཐར་བྱེད་གྲོགས་གང་ཡང་མེད། །ཆོས་ཀུན་མཚན་ཉིད་གཅིག་སྟེ་འདུ་ཤེས་སྤངས་
པ་དགེ། །བདག་མེད་ལྡན་པས་སྤྱོད་ཀུན་རྫས་ཀྱི་མཚན་ཉིད་བདག །སྲོག་དང་གསོ་བ་གང་ཟག་དང་ནི་བྱེད་པ་མེད། །བདུད་ཀྱི་གཡོ་དག་ཐོང་ལ་སེམས་ནི་བྱང་ཆུབ་བསྔོས། །ནམ་མཁའི་གློག་བཞིན་དབང་པོ་དག་ལ་རྣམ་ཤེས་འབྱུང་། །
རེག་དང་ཚོར་དང་སེམས་པ་ཐམས་ཅད་བདག་མེད་དེ། །ཚུལ་བཞིན་བརྟགས་ན་རྫས་ནི་ཅི་ཡང་ཡོད་མ་ཡིན། །བྱིས་པའི་སྡེ་རྣམས་བསླུས་པས་འཁྲུལ་འཁོར་བཞིན་དུ་འཇུག །ཕུང་པོར་ཐམས་ཅད་ཚུལ་བཞིན་བརྟགས་ན་བྱེད་པ་མེད། །ཡང་དག་
མཐའ་ནི་སྟོང་ཞིང་མཐའ་རྣམས་ཀུན་དང་བྲལ། །བྱང་ཆུབ་ལམ་སྤྱོད་དེས་ནི་འདྲེན་པས་བྱང་ཆུབ་བརྙེས། །རྨོངས་མེད་ཆོས་ཉིད་འདི་ནི་ཆོས་སུ་སྐྱོབ་པས་གསུངས། །འདི་ལྟ་སྟེ། སུ་མུན་དེ། བི་མུན་དེ། སུན་ད་ཛ་ཏི། སི་ལི་སི་ལི་སི་ལི། 
<pb id="51.230a"/>
ཨ་བ་སི་ལི། ཨ་བ་ཧ་སི་ལི། ཏ་ཐཱ་ཏཱ་སི་ལི། བྷུ་ཏ་ཀོ་ཊི་སི་ལི་སྭཱཧཱ། ཚེ་དང་ལྡན་པ་རབ་འབྱོར་རྒྱུག་ཅིང་གླུའི་དབྱངས་ཀྱིས་ཚིགས་སུ་བཅད་པ་འདི་དག་དང་། གསང་སྔགས་ཀྱི་ཚིག་འདི་དག་སྨྲས་པ་དང་། དེ་ནས་བདུད་གཞོན་ནུ་ལྔ་བཅུ་པོ་དེ་དག་
ཤིན་དུ་དགའ་སྟེ། ཡིད་རབ་ཏུ་དད་ནས་འདི་སྐད་ཅེས་སྨྲས་སོ། །སྡིག་པའི་གྲོགས་ཀྱི་དབང་སོང་འདི་འདྲའི་ཆོས་མ་ཐོས། །གཏི་མུག་མི་ཤེས་དངོས་པོས་སྡིག་ལས་ཅི་བགྱིས་པ། །རྒྱལ་བའི་སྲས་ལ་བདག་ཅག་མངོན་སུམ་དེང་བཤགས་ན། །
འགྲོ་ལ་ཕན་ཕྱིར་སངས་རྒྱས་ཉིད་དུ་སྨོན་དགེ་འདེབས། །བདུད་གཞོན་ནུ་ལྔ་བཅུ་པོ་དེ་དག་ཐམས་ཅད་ཀྱིས་སྲང་གི་དབུས་དེར་ཚེ་དང་ལྡན་པ་རབ་འབྱོར་གྱི་རྐང་པ་ལ་མགོ་བོས་ཕྱག་འཚལ་ཏེ། ཆོས་མཉན་པའི་ཕྱིར་དེའི་མདུན་དུ་འདུག་གོ། །
ཡང་དེའི་ཚེ་ན་སངས་རྒྱས་ཀྱི་མཐུས་སྲང་དེ་དཔག་ཚད་བརྒྱ་ཙམ་དུ་གོ་སྐབས་ཡངས་པར་སྣང་སྟེ། སྲང་དེའི་དབུས་ན་གནས་བརྟན་ཤཱ་རིའི་བུ་ནི་བྱང་ཕྱོགས་སུ་བལྟས་ཏེ་འདུག །མཽད་གལ་གྱི་བུ་ཆེན་པོ་ནི་ནུབ་ཕྱོགས་སུ་བལྟས་ཏེ་འདུག །གང་པོ་ནི་
ལྷོ་ཕྱོགས་སུ་བལྟས་ཏེ་འདུག །རབ་འབྱོར་ནི་ཤར་ཕྱོགས་སུ་བལྟས་ཏེ་འདུག་ནས་གཅིག་ནས་གཅིག་ཏུ་དཔག་ཚད་ཕྱེད་ཕྱེད་ཙམ་ན་འཁོད་དོ། །ཉན་ཐོས་ཆེན་པོ་བཞི་པོ་དེ་དག་གི་དབུས་ཀྱི་སའི་ཕྱོགས་ན་ཁྲུ་ལྔ་བཅུས་འཁོར་བའི་པད་མ་ཆུ་བ་ནི་འཛམ་བུའི་
ཆུ་བོའི་གསེར། འདབ་མ་ནི་བཻ་དཱུརྱ་སྔོན་པོ། །ཟེ་བ་ནི་དཔལ་གྱི་སྙིང་པོ། །སྙིང་པོ་ནི་མུ་ཏིག །དྲི་ནི་ལྷའི་སྤོས་ལས་ལྷག་པ། འཇིག་རྟེན་ལས་འདས་པའི་དགེ་བའི་རྩ་བ་ལས་སྐྱེས་པ་ཞིག་བྱུང་སྟེ། པད་མོ་དེ་ལས་སྣང་བ་བྱུང་ངོ་། །སྣང་བ་དེས་སྟོང་
གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སྣང་བར་གྱུར་ཏེ། སྲང་དེ་ན་པད་མ་དེ་འཕང་དུ་མི་གསུམ་གྱི་ཁྲུན་ཙམ་དུ་སྣང་ངོ་། །རྒྱལ་ཆེན་བཞིའི་རིས་ཀྱི་ལྷའི་བར་དུ་ནི་པད་མ་དེའི་འཕང་དུ་ལྟའི་དཔག་ཚད་ལྔ་བཅུ་པར་སྣང་ངོ་། །སུམ་བཅུ་རྩ་གསུམ་
པའི་ལྷའི་ནང་དུ་ནི་པད་མ་དེའི་འཕང་དུ་ནི་དཔག་ཚད་བརྒྱ་པར་སྣང་ངོ་། །འོག་མིན་གྱི་ལྷའི་བར་དུ་ནི་པད་མ་དེའི་འཕང་དཔག་ཚད་ཕྱེད་པར་སྣང་ངོ་། །པདྨ་དེའི་འདབ་མ་དག་ལས་ཚིག་དང་དོན་དང་ཚིགས་སུ་བཅད་པ་སྣ་ཚོགས་བྱུང་སྟེ། སེམས་ཅན་གང་དག་ས་འདི་ལ་
<pb id="51.230b"/>
གནས་པ་དེ་དག་གིས་ཚིགས་སུ་བཅད་པ་འདི་དག་ཐོས་སོ། །སངས་རྒྱས་ཞིང་འདིར་གང་ཟག་སྡིག་པ་མེད་པ་གཅིག་སྐྱེས་པ། །གཅིག་པུས་བདུད་ཀྱི་སྡེ་ནི་དཔུང་དང་བཞོན་པར་བཅས་པ་བཅོམ། །སངས་རྒྱས་དཔའ་བོ་གཅིག་གིས་ཆོས་ཀྱི་འཁོར་ལོ་རབ་ཏུ་
བསྐོར། །ཉག་ཅིག་འགྲོ་བ་དག་ལ་ཕན་ཕྱིར་བྱོན་པ་ཐེ་ཚོམ་མེད། །མཁས་པ་བསྟན་བཅོས་ཚུལ་མང་རིག་པ་ཆོས་དོན་མཐར་འདོད་པ། །ཚུལ་ཤེས་པང་ནས་སྐྱེས་དང་ཉེ་རྒྱལ་མཆོག་འདིར་སྟོན་པས་བཏུལ། །འགྲོ་བ་ཀུན་ལ་ཕན་དོན་རིག་མཁས་དམ་
ཆོས་གསུང་བ་ཆེ། །ཐུབ་པ་སྨྲ་མཆོག་འཇིག་རྟེན་ཀུན་གྱིས་མཆོད་པས་དེ་རིང་གཤེགས། །དུས་གསུམ་གཤེགས་པ་སྟོན་པ་དགེ་སྦྱོང་རྒྱལ་པོ་བསླབ་གསུམ་འཆང་། །ཚད་མེད་ཆོས་དོན་རིག་པ་མི་དང་ལྷར་བཅས་འགྲོ་བ་སྐྱོབ། །འཇིག་རྟེན་དོན་དང་ཕན་
སྤྱོད་མཁས་པ་ཡེ་ཤེས་ཆེན་པོའི་སྒྲོན། །དམ་པ་གསུང་བ་དྲི་མ་གསུམ་སྤངས་དེ་རིང་འདིར་ཀུན་སྟོན། །སྡུག་བསྔལ་ཕོངས་པའི་འགྲོ་བ་ཐམས་ཅད་རྣམ་གྲོལ་ཞིང་། །འཇིག་རྟེན་དོན་སླད་མི་བསྙེལ་བློ་གྲོས་མངའ་བས་སྤྱད། །མ་རིག་པ་ཡིས་བསྒྲིབས་
པའི་མིག་ཅན་དག་ལ་ཡང་། །དམ་པའི་ཆོས་ཀྱིས་མིག་ནི་ཇི་བཞིན་རབ་ཏུ་སྦྱིན། །ཐམས་ཅད་ལྡན་པའི་འཁོར་འདི་འདིར་ནི་ཚོགས་འགྱུར་གྱིས། །དོན་གྱི་དམ་པ་གཟིགས་པ་གཟུགས་བཟང་མཆོག་མངའ་ལ། །སྟོབས་དང་ལྡན་ཞིང་མཆོག་དང་མཆོག་
མ་ཡིན་མཁྱེན་པ། །སྨྲ་བའི་སེང་གེ་རིང་པོར་མི་ཐོགས་འདིར་གཤེགས་སོ། །འགྲོ་བ་སྡུག་བསྔལ་རྒྱ་མཚོར་གནས་པ་གཟིགས་ནས་ནི། །དབང་པོ་དྲུག་གི་སྡོམ་པའི་མཆོག་ལ་རབ་གནས་ཤིང་། །མངོན་པར་ཤེས་པ་དྲུག་མཁྱེན་དྲུག་གི་རྗེས་འབྲང་
བ། །དེ་ནི་ཆོས་ཀྱི་རྔ་ཆེན་བརྡུང་དུ་ཡང་དག་གཤེགས། །དབང་པོ་དྲུག་གི་གྲོང་ཁྱེར་གནས་རྣམས་རབ་འཇོམས་པ། །དོན་མཆོག་དྲན་པ་དྲུག་གི་ཁ་ལོ་བསྒྱུར་དབང་པོ། །ཕ་རོལ་ཆོས་དྲུག་མཆོག་རྣམས་རབ་ཏུ་བཤད་པའི་ཕྱིར། །དྲུག་གི་
ས་བོན་སྨྲ་བའི་སེང་གེ་འདིར་གཤེགས་སོ། །འདོད་པ་ན་སྤྱོད་པའི་ལྷའི་རིས་དྲུག་གི་བར་དུ་པད་མ་དེ་ལས་ཚིགས་སུ་བཅད་པ་འདི་དག་བྱུང་ངོ་། །ཁྱེད་ཅག་ཚོགས་ཏེ་དེ་རིང་དགའ་བ་སྤྱོད། །བག་མེད་སེམས་པ་སྲིད་དང་རྒྱགས་པས་བསྒྲིབས། །
<pb id="51.231a"/>
རྟག་ཏུ་རྨོངས་ཤིང་དགའ་བའི་སྐོམ་གྱིས་མྱོས། །བག་མེད་གྱུར་པས་བདེ་གཤེགས་མཆོད་མི་བྱེད། །འདོད་པ་མི་རྟག་ཆུ་ཡི་ཟླ་བ་བཞིན། །སྐྱེ་དགུའི་འཁོར་བའི་ཞགས་པ་ཤིན་དུ་སྲ། །དགའ་བ་དག་ལ་བག་མེད་མ་ཐར་བ། །ནམ་ཡང་མྱ་ངན་
འདའ་བར་མི་འགྱུར་རོ། །རྟག་ཏུ་བག་མེད་ཞི་བའི་ཕྱིར་མི་འཇུག །དགེ་དང་མི་དགེ་སྔོན་བྱས་མ་མཐོང་ངམ། །རྒ་དང་ན་འཆིའི་འཇིགས་པས་ཀུན་ཟིན་ཅིང་། །ཁྱེད་ཅག་ངན་སོང་ས་ལ་རབ་ཏུ་ཞུགས། །སྦྱིན་དང་དུལ་དང་ཀུན་སྡོམ་བག་ཡོད་ལ། 
སྟེན་ཅིག་སྔོན་གྱི་ལེགས་བྱས་རྣམས་ཀྱང་བསྲུང་། །འདོད་པ་མི་གཙང་མཐའ་མེད་ཀུན་སྤོངས་ལ། །བདེ་བར་གཤེགས་པའི་སྐྱབས་སུ་ཉེ་བར་དོང་། །སོང་སྟེ་དེ་ཡི་བཀའ་ལ་རབ་ཏུ་ཉོན། །ལེགས་བཤད་དེ་ནི་ཁྱོད་ཀྱི་དོན་ཆེན་ཏེ། །ཤེས་
རབ་རྣམས་གྲོལ་རབ་ཏུ་ཞི་བའི་རྒྱུ། །དམ་པའི་ཆོས་ལྡན་མཉན་པ་དོན་ཆེན་ནོ། །ལྷ་ཡི་རིས་བཅུ་དྲུག་གི་བར་དུ་པད་མ་དེའི་འདབ་མ་ལས་ཚིགས་སུ་བཅད་པ་འདི་ལྟ་བུ་འདི་དག་བྱུང་ངོ་། །མཉམ་བཞག་བསམ་ཏན་དགའ་བ་ཉོན་མོངས་མེད། །
རབ་ཏུ་བསྒྲིམ་ཏེ་ཆོས་ལ་རྣམ་པར་བསྒོམས། །མ་འཁྲུལ་སེམས་དང་རྣམ་པར་ཐར་འདོད་པས། །ཞེ་སྡང་རབ་ཏུ་སྤངས་པའི་བློ་གྱིས་ཤིག །རྣམ་པ་བཅུ་གསུམ་མཚན་མ་བསྟན་པ་ཡི། །བཟོད་པ་མཆོག་ལ་རྣམས་པར་བསྒོམ་པར་གྱིས། །
དེས་ནི་ན་དང་རྒ་ལས་ཐར་བ་ཡི། །ཤིན་དུ་རྣམ་ཐར་མྱུར་དུ་ཐོབ་པར་འགྱུར། །གང་རྣམས་གཟུགས་ཀྱི་རྣམ་རྟོག་སྲོག་ལ་ཆགས། །ཐེར་ཟུག་རྟག་པ་བདག་བརྟན་དངོས་པོར་ལྟ། །དེ་དག་གི་ནི་སྐྱེ་བའི་རྒྱུན་མི་འཆད། །དེ་རྣམས་ངན་སོང་ས་ལ་ཤིན་དུ་
འབབ། །རྟག་ཏུ་ཁམས་གསུམ་བདག་མེད་རྫས་མེད་ཅིང་། །བྱེད་མེད་རང་དབང་མེད་པར་རྣམ་པར་བལྟས་ནས། །རྗེས་སུ་འཐུན་པའི་བཟོད་པ་གང་སྒོམ་པ། །དེ་དག་འགྲོ་བ་ཀུན་ལས་ཐར་བར་འགྱུར། །སྐྱེ་དང་འཇིག་གྲོལ་ཆོས་འདི་ཐམས་ཅད་
ལ། །ནམ་མཁའ་འདྲ་བར་གང་རྣམས་སྒོམ་བྱེད་པ། །དེ་དག་འཆི་མེད་རྒ་མེད་ན་བའང་མེད། །ངན་འགྲོ་མེད་ཅིང་མི་སྡུག་ཕྲད་པའང་མེད། །གང་རྣམས་དབང་པོ་དག་ལ་ཡིད་མི་ཆགས། །ལམ་དེ་མཆོག་སྟེ་ཤིན་ཏུ་དག་པ་ཡིན། །
<pb id="51.231b"/>
ད་ལྟར་ཤཱཀྱ་སེང་གེ་འདི་བཞིན་དུ། །བདུད་རྣམས་བཞི་པོ་རྣམ་པར་འཇོམས་པར་འགྱུར། །གང་དག་གཡོ་བ་བཏུལ་ནས་གཉིས་སྤང་ཕྱིར། །ཅི་ཡང་མེད་ཅིང་མཚན་མ་ཀུན་སྤངས་པ། །ཚུལ་གཅིག་རྣམ་པར་སྒོམ་པར་བྱེད་པ་རྣམས། །དེ་དག་
ལ་ནི་ལམ་མཆོག་འདི་བཤད་དོ། །བདག་པོ་མེད་ཅིང་བྱེད་པ་མེད་གྱུར་པར། །ཆོས་འདི་ཐམས་ཅད་སྟོང་པར་བསྒོམས་ནས་སུ། །སྨོན་པ་སྤངས་ན་བླ་ན་མེད་པ་ཡི། །བྱང་ཆུབ་ནམ་མཁའི་རང་བཞིན་རེག་པར་འགྱུར། །དེ་ལྟ་བུའི་དོན་གྱི་ཚིག་གིས་
ཆོས་ཀྱི་སྒྲ་དེ་དག་བྱུང་བས་འཇིག་རྟེན་གྱི་ཁམས་འདིར་མི་དང་མི་མ་ཡིན་པ་དེ་དག་ཚོགས་ཏེ། སྲང་གི་དབུས་ན་པད་མ་དེ་འཁོར་བར་འདུག་གོ། །འོག་མིན་གྱི་ལྷ་གྲངས་མེད་དཔག་ཏུ་མེད་པའི་བར་དུ་འོག་མིན་ནས་བབས་ནས་ཆོས་མཉན་པའི་ཕྱིར་
པད་མ་དེའི་འཁོར་ཡུག་ཏུ་འཁོད་དོ། །བདུད་སྡིག་ཅན་གྱིས་ཚིགས་སུ་བཅད་པ་དེ་དག་ཐོས་ནས་ཀུན་དུ་བལྟས་ཏེ། རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་སྲང་གི་དབུས་ན་པད་མ་དེ་ལས་འདི་ལྟ་བུའི་ཚིགས་སུ་བཅད་པ་དག་བྱུང་སྟེ། ཆོས་
མཉན་པའི་ཕྱིར་མི་བྱེ་བ་ཁྲག་ཁྲིག་བརྒྱ་སྟོང་གྲངས་མེད་དཔག་ཏུ་མེད་པ་དག་གིས་པད་མ་དེ་འཁོར་བར་འཁོད་པ་མཐོང་ངོ་། །དེ་ནས་བདུད་སྡིག་ཅན་གྱིས་སྟེང་དུ་བལྟས་ན་འདོད་པ་ན་སྤྱོད་པའི་ལྷ་དྲུག་གི་གནས་ཐམས་ཅད་ན་ཡང་ཆོས་མཉན་པའི་
ཕྱིར་ལྷ་བྱེ་བ་ཁྲག་ཁྲིག་བརྒྱ་སྟོང་གྲངས་མེད་དཔག་ཏུ་མེད་པ་དག་གིས་པད་མ་དེ་འཁོར་བར་འཁོད་པ་མཐོང་ངོ་། །དེ་ནས་བདུད་སྡིག་ཅན་རབ་ཏུ་སྡུག་བསྔལ་ཞིང་ཡིད་མི་བདེ་ནས་ཡིད་ལ་བཅགས་ཏེ། སྤུ་ཟིང་ཞེས་བྱེད་པར་གྱུར་ཅིང་། ལུས་རྔུལ་ཏེ་
ལུས་འདར་ནས་ནམ་མཁའ་ལ་རྒྱུག་ཅིང་སྐད་ཆེན་པོ་བོས་ཏེ་བདུད་གཞན་ལ་འདི་སྐད་ཅེས་སྨྲས་སོ། །མི་འགྱུར་ཡིད་ཀྱིས་ང་ཡི་ཚིག་ཉོན་ལ། །ང་ལ་སྟོབས་མེད་བདག་ཡུལ་འདིར་དབང་མེད། །ཐུབ་སྟོབས་ཡོན་ཏན་ཤིན་དུ་དྲི་
མེད་དེ། །སྐྱེ་བོ་བརྟན་ཕྱིར་འཇིག་རྟེན་འདིར་འདུག་གོ། །ལྷ་མི་དགའ་བའི་དམ་པ་འདིར་བྱུང་སྟེ། །འགྲོ་མཆོག་མ་ལུས་ངེས་པར་ཉེ་བར་དོང་། །བདེ་གཤེགས་ཚིག་ལ་སྐོམ་ཞིང་རབ་ཏུ་དགའ། །ཡོན་ཏན་རབ་མཆོག་ཞི་བའི་ལམ་དུ་འགྲོ། །
<pb id="51.232a"/>
འདི་ནི་འཇིག་རྟེན་གསུམ་པོ་སླུ་བ་དགེ་སྦྱོང་སྒྱུ་ཡིན་ཏེ། །ལྷ་མི་མང་པོ་ཐམས་ཅད་ཡིད་གཅིག་པད་མ་འཁོར་བར་འདུག །ད་ནི་འཇིགས་པའི་སྐད་ཕྱུང་མྱུར་དུ་རི་ཡི་ཆར་ཕོབ་སྟེ། །ཅི་ནས་བདུད་ཀྱི་སྡེ་བཙན་མཚོན་གྱིས་དེང་བཅོམ་འདིར་
བརླག་གྱིས། །དེ་ནས་བདུད་གཞན་ཞིག་གིས་བདུད་སྡིག་ཅན་ལ་འདི་སྐད་ཅེས་སྨྲས་སོ། །བདག་གི་ཕན་བྱེད་ཚིག་འདི་ཉོན་ཅིག་ཁྱོད་ཀྱི་ཆོས་རིག་ན། །བདག་སྡེ་བརླག་པ་མཐོང་ཡང་ཞི་བར་ཅི་ཡི་ཕྱིར་མི་འགྲོ། །བདེ་གཤེགས་གཟི་བརྗིད་
སྐུ་དང་དཔལ་འཆང་གཟུགས་མཐོང་བདག་ཅག་མྱོས། །སངས་རྒྱས་འདྲེན་པ་མ་གཏོགས་འདི་ན་སྐྱབས་རབ་མཆོག་གཞན་མེད། །དེ་ནས་བདུད་གཞན་ཞིག་རབ་ཏུ་ངུ་ཞིང་གདོང་མཆོག་ཏུ་ཁྲོ་བས་ནོན་པས་བདུད་སྡིག་ཅན་ལ་འདི་སྐད་ཅེས་སྨྲས་
སོ། །ལོག་པའི་ལམ་དུ་ཞུགས་ཤིང་ལམ་དམན་པ། །བདག་གི་སྟོབས་མཐུ་མེད་པ་འང་མི་ཤེས་སམ། །འདྲེན་པ་ལ་ཡང་གང་ཕྱིར་ཁྱོད་སྡོ་བ། །ངོ་མི་ཚ་འམ་འཛེམ་པར་མི་བྱ་འམ། །བདག་ཅག་སྟོབས་ནི་ཤིན་དུ་བརླག་པར་འགྱུར། །
སངས་རྒྱས་མཐུ་ཡིས་འགྲོ་བ་མ་ལུས་པ། །པད་མའི་དྲུང་དུ་ཉེ་བར་དེར་འདོང་སྟེ། །ཆོས་ཐོས་ཚིམ་པས་ལུས་ཀྱང་ཤིན་དུ་དག །བདག་ཅག་རྣམ་པར་འཇིགས་ཤིང་སྐྲག་གྱུར་ཏེ། །ལུས་ནི་དྲི་ང་སྟོབས་དང་བརྩོན་འགྲུས་སྟོར། །ཅི་ཙམ་
སྐད་ཅིག་བརླག་པར་མ་གྱུར་པ། །དེ་ཡི་བར་དུ་ཐུབ་དབང་སྐྱབས་སུ་འདོང་། །དེ་ནས་བདུད་གཞན་ཞིག་གིས་ཐལ་མོ་སྦྱར་ཏེ་འདི་སྐད་ཅེས་སྨྲས་སོ། །སྡིག་ཅན་ཁྱོད་ནི་ཆོས་ཀྱི་སྤྱོད་པ་སྤངས་ཤིང་སྡིག་བྱེད་དགའ། །སངས་རྒྱས་མགོན་འདི་འགྲོ་བའི་
ཕན་དོན་མཁས་ཤིང་དགེ་བའི་མཆོག །གྲོང་ཁྱེར་འདིར་བྱོན་བདག་ཅག་མྱུར་དུ་དགའ་ཞིང་དང་བས་བལྟ། །འཇིག་རྟེན་གསུམ་མཆོད་སྲོགས་ཆགས་ཀུན་གྱི་སྨན་ལ་སྐྱབས་སུ་འདོང་། །དེ་ནས་ནམ་མཁའ་དེ་ཉིད་ནས་བདུད་དབྱངས་ཀྱི་བློ་
གྲོས་ཤེས་བྱ་བ་དེས་སྒྲ་ཆེན་པོར་འདི་སྐད་ཅེས་སྨྲས་སོ། །ཁྱེད་ཀུན་ཚོགས་པས་གུས་ཤིང་དགའ་ལྡན་ང་ཡི་ཚིག་ཉོན་ཅིག །སྡིག་པའི་ལྟ་བ་ཀུན་བཟློག་ལུས་བཏུད་ངག་ཡིད་འཐུན་སྤྱོད་དེ། །ཁྲོ་སྤངས་རབ་དགའ་ཐུབ་པའི་གསུང་
<pb id="51.232b"/>
མཆོག་ལ་ཡང་དགའ་དད་བསྐྱེད། །སངས་རྒྱས་མངོན་སུམ་རྙེད་དཀའ་སྐྱབས་དོང་དེ་རིང་གུས་པར་མཆོད། །དེ་ནས་སྐད་ཅིག་དེ་ཉིད་ལ་བདུད་ཐམས་ཅད་ནམ་མཁའ་ལས་བབས་ནས། རྒྱལ་པོའི་ཁབ་ཀྱི་གྲོང་ཁྱེར་གྱི་སྒོ་རིན་པོ་ཆེ་སྣ་བདུན་ལས་
བྱས་ཏེ། བདུད་ལ་ལ་ནི་འཁོར་ལོས་བསྒྱུར་བའི་རྒྱལ་པོའི་ཆ་བྱད་དུ་བདག་ཉིད་མངོན་པར་སྤྲུལ་ནས། བཅོམ་ལྡན་འདས་ལ་མཆོད་པའི་ཕྱིར་འབད་ཅིང་འཁོད་དོ། །ལ་ལ་ནི་ཚངས་པའི་ཆ་བྱད་དུ། ལ་ལ་ནི་དབང་བྱེད་ཀྱི་ཆ་བྱད་དུ། ལ་ལ་ནི་དབང་ཕྱུག་
ཆེན་པོའི་ཆ་བྱད་དུ། ལ་ལ་ནི་སྲེད་མེད་ཀྱི་བུའི་ཆ་བྱད་དུ། ལ་ལ་ནི་དགའ་ལྡན་པའི་ཆ་བྱད་དུ། ལ་ལ་ནི་འཐབ་བྲལ་བའི་ཆ་བྱད་དུ། ལ་ལ་ནི་བརྒྱ་བྱིན་གྱི་ཆ་བྱད་དུ། ལ་ལ་ནི་སུམ་བཅུ་རྩ་གསུམ་པའི་ཆ་བྱད་དུ། ལ་ལ་ནི་གཞོན་ནུའི་ཆ་བྱད་
དུ། ལ་ལ་ནི་རྣམ་ཐོས་ཀྱི་བུའི་ཆ་བྱད་དུ། ལ་ལ་ནི་འཕགས་སྐྱེས་པོའི་ཆ་བྱད་དུ། ལ་ལ་ནི་མིག་མི་བཟང་གི་ཆ་བྱད་དུ། ལ་ལ་ནི་ཡུལ་འཁོར་བསྲུང་གི་ཆ་བྱད་དུ། ལ་ལ་ནི་རྒྱལ་ཆེན་བཞི་པ་ཕལ་པའི་ཆ་བྱད་དུ། ལ་ལ་ནི་ཉི་མའི་ཆ་བྱད་དུ། 
ལ་ལ་ནི་ཟླ་བའི་ཆ་བྱད་དུ། ལ་ལ་ནི་སྐར་མའི་ཆ་བྱད་དུ། ལ་ལ་ནི་ལྷ་མ་ཡིན་གྱི་ཆ་བྱད་དུ། ལ་ལ་ནི་ནམ་མཁའ་ལྡིང་གི་ཆ་བྱད་དུ། ལ་ལ་ནི་མི་འམ་ཅིའི་ཆ་བྱད་དུ། ལ་ལ་ནི་ལྟོ་འཕྱེ་ཆེན་པོའི་ཆ་བྱད་དུ། ལ་ལ་ནི་རིན་པོ་ཆེའི་ཆ་བྱད་དུ། 
ལ་ལ་ནི་གསེར་གྱི་རྒྱན་གྱི་ཆ་བྱད་དུ། ལ་ལ་ནི་ནོར་བུ་རིན་པོ་ཆེའི་ཆ་བྱད་དུ། ལ་ལ་ནི་རིན་པོ་ཆེའི་ཤིང་ལྗོན་པ་ཆེན་པོའི་ཆ་བྱད་དུ། ལ་ལ་ནི་རྒྱལ་རིགས་ཀྱི་ཆ་བྱད་དུ། ལ་ལ་ནི་གཞན་མུ་སྟེགས་ཅན་གྱི་ཆ་བྱད་དུ། ལ་ལ་ནི་འཁོར་ལོ་
རིན་པོ་ཆེའི་ཆ་བྱད་དུ། ལ་ལ་ནི་ནོར་བུ་རིན་པོ་ཆེའི་ཆ་བྱད་དུ། ལ་ལ་ནི་གླང་པོ་རིན་པོ་ཆེ་ས་བསྲུང་གི་ཆ་བྱད་དུ། ལ་ལ་ནི་རྟའི་རྒྱལ་པོ་སྤྲིན་གྱི་ཤུགས་ཅན་གྱི་ཆ་བྱད་དུ། ལ་ལ་ནི་བུད་མེད་རིན་པོ་ཆེའི་ཆ་བྱད་དུ། ལ་ལ་ནི་ཚོང་དཔོན་བཙུན་པའི་ཆ་བྱད་དུ། 
ལ་ལ་ནི་བློན་པོ་རིན་པོ་ཆེའི་ཆ་བྱད་དུ་བདག་ཉིད་མངོན་པར་སྤྲུལ་ཏེ། བཅོམ་ལྡན་འདས་ལ་མཆོད་པ་བྱ་བའི་ཕྱིར་འཁོད་དོ། །ལ་ལ་ནི་སྔོ་ཞིང་ཁ་དོག་སྔོ་ལ་ཕྱང་འཕྲུལ་དང་། རྒྱན་དཀར་པོས་བརྒྱན་པར་བདག་ཉིད་མངོན་པར་སྤྲུལ་ཏེ། བཅོམ་ལྡན་འདས་
<pb id="51.233a"/>
ལ་མཆོད་པ་བྱ་བའི་ཕྱིར་གདུགས་དང་། རྒྱལ་མཚན་དང་། བ་དན་དམར་པོ་དང་། མུ་ཏིག་གི་ཕྲེང་བ་ཐོགས་ཤིང་འཕང་དུ་ཏ་ལའི་སྲིད་ཙམ་གྱི་ནམ་མཁའི་དཀྱིལ་ན་འཁོད་དོ། །ལ་ལ་ནི་དཀར་ཞིང་ཁ་དོག་དཀར་ལ་ཕྱང་འཕྲུལ་དང་། སྤུད་པ་ཁ་དོག་ལེབ་རྒན་ཏེ་
གདུགས་དང་། རྒྱལ་མཚན་དང་། བ་དན་སེར་པོ་དང་། མུ་ཏིག་གི་ཕྲེང་བ་ཐོགས་ཤིང་འཁོད་དོ། །ལ་ལ་ནི་ལེབ་རྒན་ཁ་དོག་ལེབ་རྒན་ལ་གསེར་གྱི་གོས་དང་། ཕྱང་འཕྲུལ་དང་། ལྷབ་ལྷུབ་སྟེ། གདུགས་དང་། རྒྱལ་མཚན་དང་། བ་དན་འཐིང་ག་ཐོགས་ཤིང་
འཁོད་དོ། །ལ་ལ་ནི་དམར་ཞིང་ཁ་དོག་དམར་ལ་མུ་ཏིག་དཀར་པོའི་ཆར་འབེབས་སོ། །ལ་ལ་ནི་དཀར་ཞིང་ཁ་དོག་དཀར་ལ་མུ་ཏིག་དམར་པོའི་ཆར་འབེབས་སོ། །ལ་ལ་ནི་ལྷའི་དྲང་སྲོང་གི་ཁ་དོག་དུ་བདག་ཉིད་མངོན་པར་སྤྲུལ་ནས། ནམ་མཁའ་ལས་མེ་ཏོག་གི་ཆར་
མངོན་པར་འབེབསོ། །ལ་ལ་ནི་བཅོམ་ལྡན་འདས་ཀྱི་ཉན་ཐོས་ཀྱི་གཟུགས་སུ་མངོན་པར་སྤྲུལ་ནས་ནམ་མཁའ་ལས་ལྷའི་སྤོས་སྣ་ཚོགས་ཀྱི་ཆར་འབེབས་སོ། །ལ་ལ་ནི་དྲི་ཟའི་ཁ་དོག་གིས་ལྷའི་སིལ་སྙན་སྣ་ཚོགས་རྡུང་ངོ་། །ལ་ལ་ནི་ལྷའི་བུ་མོའི་ཁ་དོག་གིས་རིན་
པོ་ཆེ་སྣ་ཚོགས་ཀྱི་སྣོད་དུ་སྤོས་ཆུ་ཐོགས་ཏེ་ས་ལ་ཆགས་ཆག་འདེབས་སོ། །ལ་ལ་ནི་མཆིང་བུ་ནག་པོ་ལྟ་བུའི་ཁ་དོག་སྟེ་སྤོས་སྣ་ཚོགས་ཀྱིས་རབ་ཏུ་བདུག་པར་བྱེད་དོ། །ལ་ལ་ནི་ལྷའི་བུའི་ཆ་བྱད་ཀྱིས་གར་བྱེད་ཅིང་གླུའི་དབྱངས་འབྱིན་ཏོ། །ལ་ལ་ནི་ཁ་དོག་སྣ་
ཚོགས་ཀྱིས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ཏེ་བཅོམ་ལྡན་འདས་ལ་བསྟོད་དོ། །བདུད་དང་བདུད་ཀྱི་འཁོར་ལ་ལ་ནི་བཅོམ་ལྡན་འདས་ཕྱོགས་ག་ལ་བཞུགས་པ་དེ་ལོགས་སུ་མངོན་པར་ཕྱོགས་ཏེ། བཅོམ་ལྡན་འདས་ལ་མཆོད་པ་བྱ་བའི་ཕྱིར་
རིན་པོ་ཆེ་རྣམ་པ་སྣ་ཚོགས་ཐོགས་སོ། །ལ་ལ་ནི་སྲང་དང་། ཁང་པ་དང་། ཁྱིམ་དང་། སྐར་ཁུང་དང་། རྟ་བབས་དང་། བསིལ་ཁང་དང་། ལམ་གྱི་བཞི་མདོ་དང་། སུམ་མདོ་དང་། ཁང་པ་བརྩེགས་པ་དང་། སྒོ་དང་། ཤིང་དང་། གཞལ་མེད་ཁང་རྣམས་
ན་འདུག་ཅིང་ཐལ་མོ་སྦྱར་ཏེ། བཅོམ་ལྡན་འདས་ལ་མཆོད་པ་བྱ་བའི་ཕྱིར་འཁོད་དོ། །དེ་ནས་བདུད་སྡིག་ཅན་གྱིས་གང་གི་ཚེ་བདུད་དེ་དག་ཐམས་ཅད་གཡོག་དང་བཅས་ཏེ་དགེ་སྦྱོང་གཽ་ཏ་མ་ལ་སྐྱབས་སུ་དོང་བར་མཐོང་བ་དེའི་ཚེ། རབ་ཏུ་འཁྲུགས་ཏེ་
<pb id="51.233b"/>
སྐྲག་ཅིང་མྱོས་ནས་རབ་ཏུ་ངུ་ཞིང་འདི་སྐད་ཅེས་སྨྲས་སོ། །བདག་ལ་ཕྱིན་ཆད་གྲོགས་མེད་དེ། །བདག་གི་དཔལ་དེང་ཐམས་ཅད་སྟོར། །བདག་ནི་བདུད་ཀྱི་ཡུལ་ནས་འཁྱམས། །བརྩོན་འགྲུས་ཐ་མ་བརྩམ་པར་བྱ། །བདག་གིས་པད་མ་རྩ་བ་བཅད། །
པད་མ་བཅད་དང་ཀུན་འཁྲུགས་ཏེ། །དེས་ན་སེམས་ཅན་ཕྱོགས་ཕྱོགས་འགྲོ། །དེ་ནི་ཐ་མའི་སྟོབས་ཡིན་ནོ། །བདུད་སྡིག་ཅན་གྱིས་དེ་ལྟར་བསམས་ནས་རླུང་ལྟ་བུར་ནམ་མཁའ་ལས་བབས་ཏེ། སྲང་གི་པད་མ་ག་ལ་བ་དེར་ཕྱིན་ནས་པད་མ་དེའི་སྡོང་པོ་
ཡན་ཆད་དབྱུང་བར་འདོད་ན་རེག་པར་ཡང་མ་ནུས། པད་མའི་འདབ་མ་བཅད་པར་འདོད་ན་དེ་དག་ཀྱང་མ་མཐོང་། པད་མའི་སྙིང་པོ་ལག་པས་བརྡབ་པར་འདོད་ན་དེ་ཡང་མ་དམིགས་ཏེ། དཔེར་ན་གློག་སྣང་ཡང་མི་དམིགས་པ་བཞིན་ནོ། །འདི་ལྟ་སྟེ་དཔེར་ན་གྲིབ་
མ་སྣང་ཡང་མི་དམིགས་པ་དེ་བཞིན་དུ་པད་མོ་དེ་ཡང་སྣང་མོད་ཀྱི་མི་དམིགས་སོ། །གང་གི་ཚེ་བདུད་སྡིག་ཅན་གྱིས་པད་མ་དེ་མཐོང་ཡང་མི་དམིགས་ཤིང་རིག་པར་མི་རུང་བ་དེའི་ཚེ། འཁོར་ཐམས་ཅད་རབ་ཏུ་དངས་པར་བྱ་བའི་ཕྱིར་སྐད་དྲག་ཅིང་ཆེ་ལ་འཇིགས་
པའི་སྒྲ་དབྱུང་བར་འདོད་ན་དེ་ཡང་མ་ནུས་སོ། །ཡང་སྟོབས་ཆེན་པོའི་དྲག་ཤུལ་གྱིས་ལག་པ་གཉིས་ས་ཆེན་པོ་ལ་བརྡབས་ཏེ་རབ་ཏུ་བསྐྱོད་པར་འདོད་ན་རེག་པར་ཡང་མ་ནུས་ཏེ་མ་དམིགས་སོ། །འདི་ལྟ་སྟེ། དཔེར་ན་ལ་ལ་ཞིག་ནམ་མཁའ་ལ་
རྡོབ་པར་འདོད་ན་མི་དམིགས་པ་དེ་བཞིན་དུ་བདུད་སྡིག་ཅན་གྱིས་མཐོང་ཡང་རེག་པར་མི་རུང་ཞིང་མ་དམིགས་ནས་དེ་འདི་སྙམ་དུ་སེམས་ཏེ། ཅི་ནས་སེམས་ཅན་འདུས་པ་རྣམས་བརྟགས་ཏེ་སེམས་རྣམ་པར་འཁྲུགས་པར་བྱའོ་སྙམ་ན་སེམས་ཅན་
དེ་དག་མཐོང་ཡང་མི་དམིགས་ཤིང་རེག་པར་ཡང་མ་ནུས་སོ། །དེ་ནས་བདུད་སྡིག་ཅན་རབ་ཏུ་ངུ་ཞིང་སངས་རྒྱས་ཀྱི་མཐུས་དེའི་ལུས་ཤིང་ལྗོན་པ་བཞིན་དུ་འདར་ཏེ། གདོང་མཆི་མ་ཅན་གྱིས་ཕྱོགས་བཞིར་བལྟ་ཞིང་འདི་སྐད་ཅེས་སྨྲས་སོ། །དགེ་སྦྱོང་
གིས་ནི་འགྲོ་ཀུན་བསྡུ་ཕྱིར་དེ་རིང་སྒྱུ་འདི་བྱས། །འདི་ལྟར་བདག་ནི་མདུན་འདིར་སླད་བཞིན་སྐད་ཅིག་མྱོས་པར་སོང་། །ཡུལ་དང་རང་གི་སྟོབས་ལས་ཉམས་ཤིང་བདག་གི་སྲོག་ཀྱང་ཟད། །དེས་བསྐྲད་བརླག་པར་མ་གྱུར་བར་དུ་བདག་གནས་མྱུར་དུ་འགྲོ། །
<pb id="51.234a"/>
བདག་གི་གནས་སུ་འགྲོ་བར་འདོད་ན་དེར་ཡང་འགྲོ་བར་མ་ནུས་ཏེ། །རབ་ཏུ་སྐྲག་ཅིང་ངུས་ནས་འདི་སྙམ་དུ་སེམས་སོ། །བདག་གི་རྫུ་འཕྲུལ་གྱི་སྟོབས་ཟད་དེ་བདག་དགེ་སྦྱོང་གཽ་ཏ་མ་འདིའི་དབང་དུ་སོང་དུ་འོང་། དགྲ་འདིའི་མདུན་དུ་བདག་གི་སྲོག་
ཟད་པར་འགྱུར་དུ་འོང་གིས་འདིར་མི་སྣང་བར་བྱས་ཏེ། ཅི་ནས་སངས་རྒྱས་ཀྱི་ཞིང་ན་གནས་པའི་སེམས་ཅན་གཅིག་གིས་ཀྱང་བདག་འཆི་བའི་དུས་བྱེད་པ་མི་མཐོང་བར་སངས་རྒྱས་ཀྱི་ཞིང་མི་མཇེད་ཀྱི་ཕ་རོལ་ཏུ་འཆི་བའི་དུས་བྱའོ་སྙམ་ན། འོན་ཀྱང་
མི་སྣང་བར་བྱ་བ་འམ། ཕྱོགས་དང་ཕྱོགས་མཚམས་སུ་འབྲོས་ཀྱང་མ་ནུས་ཏེ། དེ་ཉིད་དུ་མགུལ་པ་བཅིང་བ་ལྔས་བཅིངས་པར་བདག་གིས་མཐོང་ནས་རབ་ཏུ་ཁྲོས་ཤིང་སྐྲག་སྟེ། སྐད་ཆེན་པོར་ངུ་ཞིང་འདི་སྐད་ཅེས་སྨྲས་སོ། །ཀྱི་ཧུད་བུ་དང་
གཉེན་བཤེས་སྡུག་པ་ཁྱེད་རྣམས་ཕྱིས་མི་མཐོང་ངོ་ཞེས་ཟེར་རོ། །དེ་ནས་བདུད་དབྱངས་དང་ལྡན་པ་ཞེས་བྱ་བ་འཁོར་ལོས་བསྒྱུར་བའི་ཆ་བྱད་དུ་འདུག་པར་གྱུར་ཏེ། དེས་བདུད་སྡིག་ཅན་ལ་འདི་སྐད་ཅེས་སྨྲས་སོ། །ཅི་ཕྱིར་ཁྱོད་དེང་མྱ་ངན་
ཡིད་ཀྱིས་ངུ་གདོང་སྒྲ་ཆེན་འབོད། །འགྲོ་བ་ཀུན་གཙོ་ཐུབ་མཆོག་སྐྱབས་སུ་མ་འཇིགས་མྱུར་དུ་སོང་། །འཇིག་རྟེན་རྣམས་ཀྱི་མགོན་སྐྱབས་དཔུང་གཉེན་སྡུག་བསྔལ་གསུམ་སེལ་བ། །འདི་ལ་བསྙེན་བཀུར་ཞི་འགྲོ་བདེ་བ་ཐོབ་པར་འགྱུར་
ཡང་དག །དེ་ནས་བདུད་སྡིག་ཅན་འདི་སྙམ་དུ་བདག་གི་ཚིག་སྙན་པས་དགེ་སྦྱོང་གཽ་ཏ་མ་ལ་སྐྱབས་སུ་སོང་ལ། བཅིངས་པ་འདི་ལས་བདག་གྲོལ་བར་བྱའོ། །སྙམ་དུ་བསམས་ཏེ། དེ་ནས་བདུད་སྡིག་ཅན་གྱིས་ཕྱོགས་གང་ན་བཅོམ་ལྡན་འདས་
བཞུགས་པ་དེ་ལོགས་སུ་ཐལ་མོ་སྦྱར་བ་བཏུད་ནས་འདི་སྐད་ཅེས་གསོལ་ཏོ། །གང་ཟག་གི་མཆོག་སྐྱེ་བ་དང་། རྒ་བ་དང་། ན་བ་དང་། འཆི་བ་ལས་རབ་ཏུ་ཐར་བར་མཛད་པ་དེ་ལ་ཕྱག་འཚལ་ལོ། །སངས་རྒྱས་བཅོམ་ལྡན་འདས་དེ་ལ་བདག་
སྐྱབས་སུ་མཆིའོ། །འདི་སྐད་ཅེས་ཀྱང་གསོལ་ཏོ། །ཐུབ་མཆོག་མྱུར་དུ་འཇིགས་ཆེན་མི་བཟད་བཅིང་པ་འདི་ལས་ཁྲོལ། །དེ་རིང་སླན་ཆད་བདེ་གཤེགས་གཙོ་བོ་མཆོག་སྐྱབས་བདག་མཆིས་ཏེ། །གཏི་མུག་གིས་ནི་བདག་ལྡོངས་
