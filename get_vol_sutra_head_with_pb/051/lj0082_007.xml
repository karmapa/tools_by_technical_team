<pb id="51.269a"/>
ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་རྣམས་དང་། གཟི་བརྗིད་ཆེ་བ་གཟི་བརྗིད་ཆེ་བའི་མི་དང་། མི་མ་ཡིན་པ་རྣམས་འགུག་ཅིང་འདུན་པར་བྱེད་པའི་གཟུངས་འདི་སངས་རྒྱས་ཐམས་ཅད་ཀྱིས་
ཡོངས་སུ་བཟུང་ཞིང་། བྱིན་གྱིས་བརླབས་ཀྱིས་ཁྱོད་འདི་སྐྱེས་བུའི་མཐུ་ཆེན་པོ་འདི་ལྟ་བུ་བྱེད་ནུས་པར་འགྱུར་རོ། །དབྱངས་དང་ལྡན་པས་གསོལ་པ། བཅོམ་ལྡན་འདས་བདག་བུད་མེད་ཀྱི་ཆ་བྱད་འདི་ལྟ་བུས་ཆོས་བསྲུང་བར་བགྱིའོ། །
བུད་མེད་རྣམས་ཀྱང་ཡོངས་སུ་བསྐྱང་བར་བགྱིའོ། །བཅོམ་ལྡན་འདས་བུད་མེད་ལ་ལ་ཞིག་བུ་འཚལ་ཏེ། ཆོས་ཀྱི་རྣམ་གྲངས་འདི་འཛིན་ཏམ། ཀློག་གམ། ཀུན་ཆུབ་པར་བགྱིད་དམ། བྲིས་ཏེ་འཆང་ན་བདག་གིས་བུད་མེད་དེའི་
བསམ་པ་ཡོངས་སུ་རྫོགས་པར་བགྱིའོ། །ཡང་བུད་མེད་གང་འདི་ལྟ་བུས་སེམས་ཡོངས་སུ་སྐྱོང་བར་གྱུར་ཏེ། ཆོས་ཀྱི་རྣམ་གྲངས་འདི་འཆང་ཞིང་ཀློག་པ་ནས་ཉན་པའི་བར་དུ་བགྱིད་ན། དེ་འདོད་པ་ན་སྤྱོད་ཀྱང་དེ་མངལ་དུ་མི་ཆགས་
སོ། །ཡང་བུད་མེད་གང་བརྙས་ཤིང་སྨད་པར་གྱུར་པའི་ལོངས་སྤྱོད་དང་། ཀུན་སྤྱོད་པ་དང་བྲལ་བ་དེས། ཆོས་ཀྱི་རྣམ་གྲངས་འདི་ཀླགས་ན་བསམ་པ་ཐམས་ཅད་འགྲུབ་ཅིང་། བདེ་བ་ཐམས་ཅད་ཀྱང་ཕུན་སུམ་ཚོགས་པར་འགྱུར་
རོ། །ཆོས་ཀྱི་རྣམ་གྲངས་འདི་བསྲུང་བ་དང་། སེམས་ཅན་གྱི་བསམ་པ་ཡོངས་སུ་རྫོགས་པར་བགྱི་བའི་སླད་དུ། བདག་གིས་ནོར་བུ་རིན་པོ་ཆེ་འདི་གཉིས་སངས་རྒྱས་བཅོམ་ལྡན་འདས་ཐམས་ཅད་ལ་དབུལ་ལོ། །བཅོམ་ལྡན་
འདས་ཀྱིས་བཀའ་སྩལ་པ། རིགས་ཀྱི་བུ་དེ་དེ་བཞིན་ཏེ། བསྲུང་བ་དང་། ཡོངས་སུ་རྫོགས་པར་བྱེད་པར་འགྱུར་རོ། །འདུས་པ་ཆེན་པོ་རིན་པོ་ཆེ་ཏོག་གི་གཟུངས་ལས། གཟུངས་ཀྱི་ལེའུ་སྟེ་དྲུག་པའོ།། །། 
<bampo n="82.7" zh="56.666"/><head n="2" t="བདུན་པ། དམ་པའི་ཆོས་ཡོངས་སུ་གཟུང་བའི་ལེའུ།" type="lewu" lv="82.7" zh="56.666"/>བམ་པོ་བདུན་པ། ཡང་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་ཤིན་དུ་རྣམ་པར་ཕྱེ་བའི་བློ་གྲོས་ཞེས་བྱ་བ་ཞིག །བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་དང་ཧ་ཅང་ཡང་མི་རིང་བ་ཞིག་
<pb id="51.269b"/>
ན། བཅོམ་ལྡན་འདས་དེ་བཞིན་གཤེགས་པ་ནོར་བུ་འོད་འབར་བ་དཔལ་གྱི་སྤྱན་སྔར་འདུག་ནས། དེ་ཡུད་ཙམ་གྱིས་ཚངས་པའི་ཆ་བྱད་དང་། སྐད་ཅིག་གིས་བདུད་ཀྱི་གཟུགས་སུ་སྣང་ངོ་། །དེ་བཞིན་དུ་སྦྱར་ཏེ། 
བརྒྱ་བྱིན་གྱི་གཟུགས་དང་། གཞན་འཕྲུལ་དབང་བྱེད་ཀྱི་ལྷའི་དབང་པོའི་གཟུགས་དང་། འཕྲུལ་དགའ་དང་། དགའ་ལྡན་དང་། འཐབ་བྲལ་དང་། རྒྱལ་ཆེན་བཞི་དང་། དབང་ཕྱུག་ཆེན་པོ་དང་། གནོད་
སྦྱིན་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། སྲིན་པོ་དང་། ཡི་དགས་དང་། ཤ་ཟ་དང་། གྲུལ་བུམ་དང་། རྒྱལ་རིགས་དང་། བྲམ་ཟེའི་རིགས་དང་། རྗེའུ་རིགས་དང་། 
དམངས་རིགས་དང་། སེང་གེ་དང་། གླང་པོ་ཆེ་དང་། མ་ཧེ་ནས་དུད་འགྲོའི་སྐྱེ་གནས་ཀྱི་བར་གྱི་གཟུགས་རྣམ་པ་སྣ་ཚོགས་སུ་སྣང་ངོ་། །སྐད་ཅིག་གིས་བྱ་དང་། ཤིང་དང་། རི་དང་། འབྲས་བུ་དང་། གོས་དང་། མལ་ཆ་དང་། སྣམ་བུ་
དང་། སྣོད་དང་། ཕྱང་འཕྲུལ་དང་། རྒྱན་དང་། སྨན་རྣམ་པ་སྣ་ཚོགས་དང་། རིན་པོ་ཆེའི་གཟུགས་དང་། ཡུད་ཙམ་གྱིས་དགེ་སློང་དང་། དགེ་སློང་མའི་གཟུགས་དང་། སྐད་ཅིག་གིས་སངས་རྒྱས་ཀྱི་གཟུགས་སུ་སྣང་ངོ་། །སྐད་ཅིག་
གིས་ཁ་དོག་དང་། རྟགས་དང་། དབྱིབས་དང་། གཟུགས་བརྒྱད་བཅུ་རྩ་བཞིར་སྣང་ངོ་། །དེ་ནས་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་ཚེ་དང་ལྡན་པ་བྱམས་མའི་བུ་གང་པོས་གསོལ་པ། བཅོམ་ལྡན་འདས་རིགས་ཀྱི་བུ་འདི་ཁ་
དོག་དང་། རྟགས་དང་། དབྱིབས་དང་། གཟུགས་བརྒྱད་བཅུ་རྩ་བཞིར་གདའ་བའི་རྒྱུ་གང་ལགས། རྐྱེན་གང་ལགས། བཅོམ་ལྡན་འདས་ཀྱིས་བཀའ་སྩལ་པ། ཚེ་དང་ལྡན་པ་གང་པོ་རིགས་ཀྱི་བུ་འདི་རབ་ཏུ་མཐུ་ཆེ་སྟེ། 
བྱང་ཆུབ་སེམས་དཔའ་ཤིན་དུ་རྣམ་པར་ཕྱེ་བའི་བློ་གྲོས་དམ་བཅས་པའི་སྟོབས་ཀྱི་ཡུལ་གང་ལ་གནས་ནས། སེམས་ཅན་རྣམས་ཡོངས་སུ་སྨིན་པར་བྱེད་ཅིང་། ཤེས་རབ་ཀྱི་མིག་སྒྲིབ་པ་མེད་པས་ཕྱོགས་བཅུའི་སངས་རྒྱས་ཀྱི་
<pb id="51.270a"/>
ཞིང་ཡོངས་སུ་དག་པ་དང་། ཡོངས་སུ་མ་དག་པ་གྲངས་མེད་དཔག་ཏུ་མེད་པ་དག་ན་བསམ་པ་དང་། སེམས་པ་ཇི་ལྟ་བུ་དང་། སྤྱོད་པ་ཇི་ལྟ་བུ་དང་། ཅི་འདྲ་བའི་ནད་ཀྱིས་བཏབ་པ་དང་། གང་ལ་གང་སྐྱབས་སུ་སོང་བའི་སེམས་ཅན་ཇི་འདྲ་བ་དག་མཐོང་བ་
དེ་འདྲ་བའི་ཏིང་ངེ་འཛིན་ལ་སྙོམས་པར་ཞུགས་ནས་འདུལ་བ་ཇི་ལྟ་བ་བཞིན་དུ་བྱང་ཆུབ་སེམས་དཔའ་སངས་རྒྱས་ཀྱི་བར་གྱི་གཟུགས་དང་། ཁ་དོག་དང་། རྟགས་དང་། སྤྱོད་ལམ་དང་། དབྱིབས་དང་། གཟུགས་དེ་ལྟ་བུ་དག་གིས་སེམས་
ཅན་རྣམས་ཐེག་པ་གསུམ་ལས་ཕྱིར་མི་ལྡོག་པ་ལ་འགོད་པ་དང་། སེམས་ཅན་གང་དག་འདོད་པའི་ཟིལ་ཀྱིས་ནོན་ཏེ་ཡོ་བྱད་དང་ལོངས་སྤྱོད་རྣམ་པ་སྣ་ཚོགས་པ་འདོད་པ་དེ་དག་གི་ཆགས་པ་སྤང་བའི་ཕྱིར་ཡོ་བྱད་རྣམས་བྱིན་ནས་ཕྱིར་མི་ལྡོག་པ་ལ་འགོད་
པ་དང་། ནད་ཀྱིས་བཏབ་ནས་སྨན་འདོད་པ་རྣམས་ལ་སྨན་སྦྱིན་ཏེ། ཕྱིར་མི་ལྡོག་པ་ལ་འགོད་པ་དང་། བྱང་ཆུབ་སེམས་དཔའ་ཤིན་ཏུ་རྣམ་པར་ཕྱེ་བའི་བློ་གྲོས་འདིས་ཉིན་གཅིག་ལ་གང་གཱའི་ཀླུང་གི་བྱེ་མ་སྙེད་ཀྱི་སེམས་ཅན་རྣམས་སྡུག་བསྔལ་ལས་
ཡོངས་སུ་ཐར་བར་བྱས་ཏེ། ཐེག་པ་གསུམ་ལ་ཕྱིར་མི་ལྡོག་པར་འགོད་པའི་དམ་བཅས་པའི་སྟོབས་ཀྱི་ཡུལ་འདི་ནི་ཉན་ཐོས་དང་། རང་སངས་རྒྱས་ཐམས་ཅད་ཀྱི་ས་མ་ཡིན། བགྲོད་པ་མ་ཡིན་ནོ། །གང་པོས་གསོལ་པ། བཅོམ་ལྡན་འདས་
རིགས་ཀྱི་བུ་འདིས་སེམས་ཅན་ཡོངས་སུ་སྨིན་པར་བགྱི་བའི་སླད་དུ། སྐྱེས་བུ་ཆེན་པོའི་མཐུ་ཆེན་པོ་བརྩམས་ནས་ཅི་སྲིད་ཅིག་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་འདིས་བསྐལ་པ་གང་གཱའི་ཀླུང་གི་བྱེ་མ་སྙེད་ཀྱི་ཕ་རོལ་
དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པའི་བསྐལ་པ་ནི་གྲངས་མེད་དེ། སངས་རྒྱས་ཀྱི་ཞིང་གི་རྡུལ་ཕྲ་རབ་ཀྱི་རྡུལ་སྙེད་དོ། །བྱང་ཆུབ་སེམས་དཔའ་ཤིན་ཏུ་རྣམ་པར་ཕྱེ་བའི་བློ་གྲོས་འདིས་བསྐལ་པ་གང་དག་ལ་ཏིང་ངེ་འཛིན་གྱི་
མཐུས་སྐྱེས་བུའི་མཐུ་འདི་ལྟ་བུ་བརྩམས་ནས་བསྐལ་པ་གྲངས་མེད་པ་དྲུག་བཅུ་རྩ་བཞི་འདས་སོ། །གང་པོས་གསོལ་པ། འདི་ཇི་སྲིད་ཅིག་ན་སངས་རྒྱས་ཀྱི་ཞིང་གང་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་
<pb id="51.270b"/>
 རྒྱ་བར་འགྱུར། བཅོམ་ལྡན་འདས་ཀྱིས་བཀའ་སྩལ་པ། བསྐལ་པ་ཆེན་པོ་བརྒྱ་སྟོང་ཕྲག་ཉི་ཤུ་རྩ་དྲུག་འདས་པའི་འོག་ཏུ་བསྐལ་པ་ཆེན་པོ་སྒྲོལ་བ་ཞེས་བྱ་བ་ལ། སངས་རྒྱས་ཀྱི་ཞིང་ནོར་བུའི་སྙིང་པོ་ཞེས་བྱ་བ་འབྱུང་བར་འགྱུར་ཏེ། སྐྱེ་དགུའི་ཚེ་ལོ་སྟོང་ཕྲག་བཞི་བཅུ་ཐུབ་པ་ན་མཚམས་མེད་པ་བྱེད་པ་ནས། མི་དགེ་བ་བཅུའི་ཆོས་ཀྱི་བར་དང་ལྡན་པའི་སེམས་ཅན་རྣམས་ཀྱི་ནང་དུ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མེ་ཏོག་རྒྱས་པ་མཐའ་ཡས་པའི་འོད་ཟེར་ཞེས་བྱ་བར་འགྱུར་རོ། །དེས་ལོ་བཞི་ཁྲིར་སངས་རྒྱས་ཀྱི་བྱ་བ་མ་ལུས་པར་བྱེད་པར་འགྱུར་རོ། །ཡོངས་སུ་མྱ་ངན་ལས་བཟླ་བའི་ཕྱིར་ཐེག་པ་གསུམ་པོ་དག་ལ་སེམས་ཅན་རྣམས་ཡོངས་སུ་སྨིན་པར་བྱེད་པར་འགྱུར་རོ། །དེའི་འོག་ཏུ་ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའ་བར་འགྱུར་རོ། །གང་པོས་གསོལ་པ། བཅོམ་ལྡན་འདས་སྐྱེས་བུ་དམ་པ་འདིས་སྔོན་སེམས་ཅན་གང་དག་ཡོངས་སུ་སྨིན་པར་བགྱིས་པ་དེ་དག་གང་དུ་འབྱུང་བར་འགྱུར། བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་ཆེན་པོ་དེའི་སྨོན་ལམ་རིས་སུ་ཆད་པ་མེད་དེ། དེས་སྨོན་ལམ་འདི་སྐད་དུ། ནམ་ཕྱོགས་བཅུའི་ཕྱོགས་རེ་རེར་ཡང་སངས་རྒྱས་ཀྱི་ཞིང་གི་རྡུལ་ཕྲ་རབ་ཀྱི་རྡུལ་སྙེད་ཀྱི་སངས་རྒྱས་ཀྱི་ཞིང་རྣམས་སུ། སངས་རྒྱས་བཅོམ་ལྡན་འདས་དེ་དག་བར་ཆད་མེད་པར་མཐོང་བར་མ་གྱུར་ཏམ། བདག་གིས་སྔོན་བྱང་ཆུབ་ཀྱི་སྤྱད་པ་སྤྱོད་པ་ན། སེམས་ཅན་གང་དག་ཐོག་མར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་བཙུད་པ་དང་། ཡང་དག་པར་འཛིན་དུ་བཅུག་པ་དང་། ཕ་རོལ་ཏུ་ཕྱིན་པ་དྲུག་ལ་བཀོད་པ་དེ་དག་ཕྱོགས་བཅུར་སོ་སོར་སངས་རྒྱས་ཀྱི་ཞིང་དུ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པར་མ་མཐོང་བ་དེ་སྲིད་དུ། བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་མི་བྱའོ། །ཏིང་ངེ་འཛིན་བཀོད་པའི་མཐུ་འདི་འདྲ་བས་ཕྱོགས་བཅུའི་
<pb id="51.271a"/>
ཕྱོགས་རེ་རེར་ཡང་སངས་རྒྱས་ཀྱི་ཞིང་གི་རྡུལ་ཕྲ་རབ་ཀྱི་རྡུལ་སྙེད་ཀྱི། སངས་རྒྱས་ཀྱི་ཞིང་རྣམས་སུ་སངས་རྒྱས་ཀྱི་ཞིང་དེ་དག་དང་གཞན་དག་ན་ཡང་། སེམས་ཅན་གང་དག་མཚམས་མེད་པ་བྱེད་པ་དང་། ཐེ་ཚོམ་ཅན་ནས་མི་
དགེ་བའི་ཆོས་ཀྱི་བར་དང་ལྡན་པར་གྱུར་པ་དེ་རྣམས་དེ་དག་ནས་ཤི་འཕོས་ནས། བདག་གི་སངས་རྒྱས་ཀྱི་ཞིང་དུ་སྐྱེས་ལ། བདག་བྱང་ཆུབ་སེམས་དཔར་གྱུར་བཞིན་དུ། དེ་དག་ཐམས་ཅད་ཀྱི་དགེ་བའི་རྩ་བ་བསྐྱེད་པར་བྱ་སྟེ། ཕྱིར་མི་
ལྡོག་པ་ལ་སོ་སོར་བཀོད་ནས། དེ་ནས་གདོད་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར། སྐྱེས་བུའི་མཐུ་ཆེན་པོ་འདི་ལྟ་བུ་རྒྱུན་དུ་བྱའོ། །ཞེས་སྨོན་ལམ་བཏབ་བོ། །དེ་ནས་ཕྱོགས་བཅུའི་
སངས་རྒྱས་ཀྱི་ཞིང་ནས་འདུས་པའི་བྱང་ཆུབ་སེམས་དཔའ་རྣམས་ཀྱིས་འདི་སྐད་ཅེས་གསོལ་ཏོ། །གང་དག་ད་ལྟར་སངས་རྒྱས་ཀྱི་ཞིང་འདིར་ལྷགས་པ་རྣམས་སྟོན་པ་འདི་ལྟ་བུ་དག་ཀྱང་མཉེས་པར་བགྱིས། བྱང་ཆུབ་སེམས་དཔའ་སྙིང་རྗེ་ཆེན་པོ་དང་ལྡན་
པ་འདུས་པ་ཆེན་པོ་འདི་ལྟ་བུ་ཡང་མཐོང་། འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་ཆོས་མཉམ་པ་ཉིད་རྡོ་རྗེ་ལྟ་བུ་བརྟེན་པའི། ཆོས་ཀྱི་སྙིང་པོས་ལུས་འཇོམས་པ་ཞེས་བགྱི་བའི་གཟུངས་ཕྱག་རྒྱ་དང་། 
ཚིག་རབ་ཏུ་དབྱེ་བ་ལ་འཇུག་པ་ལུང་བསྟན་པའི་ཆོས་ཀྱི་ཚུལ་གྱི། བྱིན་ཀྱི་རླབས་སྔོན་མ་ཐོས་པ་འདི་ཡང་མཉན་པའི་སླད་དུ། རྙེད་པ་ནི་བདག་ཅག་གིས་ལེགས་པར་རྙེད་དོ། །འདུས་པ་ཆེན་པོ་རིན་པོ་ཆེ་ཏོག་གི་གཟུངས་ལས། དམ་པའི་ཆོས་ཡོངས་
སུ་གཟུང་བའི་ལེའུ་སྟེ། བདུན་པའོ།།  །།<head n="2" t="བརྒྱད་པ། ལུང་བསྟན་པའི་ལེའུ།" type="lewu" lv="82.8" zh="56.671"/>ཡང་དེའི་ཚེ། དེ་བཞིན་གཤེགས་པ་མི་འཁྲུགས་པས། ཐམས་ཅད་དང་ལྡན་པའི་འཁོར་ལ་བོས་ཏེ། འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་དག་བརྒྱ་བྱིན་
དང་། ཚངས་པ་དང་། འཇིག་རྟེན་སྐྱོང་བ་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོའི་དབང་པོ་ནས་མི་དང་མི་མ་ཡིན་པའི་བར་དུ་གང་དག་སངས་
<pb id="51.271b"/>
རྒྱས་ཀྱི་བསྟན་པ་ལ་དད་པ་འདིར་ལྷགས་པ་ཁྱེད་ཅག་ཐམས་ཅད་ངས་སྤྲོ་བར་བྱའོ། །སངས་རྒྱས་བཅོམ་ལྡན་འདས་རྣམས་འདུས་པ་འདི་ལྟ་བུ་འདི་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་འདུས་པ་འདི་དང་། བརྒྱ་བྱིན་དང་། 
ཚངས་པ་དང་། འཇིག་རྟེན་སྐྱོང་བ་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། མི་དང་། མི་མ་ཡིན་པ་འདུས་པ་འདི་ལྟ་བུ་ནི་དཀོན་ནོ། །དེ་བས་ན་ད་ཁྱོད་ཀྱིས་འདི་མཐོང་ནས། སངས་རྒྱས་ཀྱི་ཞིང་འདིར་
མ་འོངས་པའི་དུས་ན་དམ་པའི་ཆོས་འདི་དང་། ཆོས་ཀྱི་ཚུལ་འདི་ཡོངས་སུ་བསྐྱང་བ་དང་། དཀོན་མཆོག་གསུམ་གྱི་རིགས་འདི་འབར་བར་བྱེད་པར་སྤྲོ་བ་དག་གིས། དེ་དེ་བཞིན་གཤེགས་པ་རྣམས་ཀྱི་སྤྱན་སྔར་ཁྱེད་སོ་སོ་ནས་རང་རང་གི་སྨོན་ལམ་
ཐོབ་ཤིག །ཡང་དེའི་ཚེ། བདུད་དགེ་སྦྱོང་མེ་ཏོག་ཅེས་བྱ་བས་མེ་ཏོག་དང་། འབྲས་བུ་དང་། མྱུ་གུ་སྣ་ཚོགས་ཀྱིས་རིན་པོ་ཆེ་སྣ་བདུན་གྱི་བྲེ་བོ་བྱུར་བུར་བཀང་སྟེ། བུད་མེད་ཀྱི་གཟུགས་ཁ་དོག་བཟང་པོ་རྒྱས་པ་མཆོག་དང་ལྡན་པར་བསྒྱུར་
ནས། བུད་མེད་ཀྱི་གོས་དང་། རྒྱན་མཆོག་གིས་བརྒྱན་ཏེ། འདི་སྐད་ཅེས་གསོལ་ཏོ། །སངས་རྒྱས་བཅོམ་ལྡན་འདས་གང་སུ་དག་སངས་རྒྱས་ཀྱི་ཞིང་འདིར་བྱོན་ཏེ་བཞུགས་པ་ཐམས་ཅད་དང་། གང་གཞན་ཡང་སུ་
དག་འདིར་འདུས་པ་ཐམས་ཅད་བདག་ལ་དགོངས་སུ་གསོལ། བདག་གིས་སངས་རྒྱས་བཅོམ་ལྡན་འདས་ཐམས་ཅད་ལ་མེ་ཏོག་དང་། འབྲས་བུ་དང་། ལོ་ཏོག་དང་། མྱུ་གུ་ཐམས་ཅད་ཀྱིས་བྱུར་བུར་ཡོངས་སུ་བལྟམ་ཞིང་རྒྱས་པའི་བྲེ་བོ་འདི་
འབུལ་ན། སེམས་ཅན་ཐམས་ཅད་ལ་ཐུགས་བརྩེ་བར་དགོངས་ཏེ། སངས་རྒྱས་བཅོམ་ལྡན་འདས་ཐམས་ཅད་ཀྱིས་བདག་གི་བྲེ་བོ་མེ་ཏོག་དང་། འབྲས་བུ་དང་། ལོ་ཏོག་དང་། མྱུ་གུ་ཐམས་ཅད་ཀྱིས་ཡོངས་སུ་བལྟམ་པ་འདི་བཞེས་སུ་
གསོལ། འདི་ལྟར་བདག་བསྐལ་པ་བཟང་པོ་མཐའ་དག་ལ་སངས་རྒྱས་ཀྱི་ཞིང་མ་ལུས་པ་འདིར་བུད་མེད་ཀྱི་གཟུགས་ཀྱིས། སེམས་ཅན་རྣམས་ལ་ཟས་དང་། སྐོམ་དང་། འབྲས་བུ་དང་། མེ་ཏོག་སྦྱིན་པའི་བདག་པོར་འགྱུར་བར་བགྱི། 
<pb id="51.272a"/>
དེ་དག་ཀྱང་ཡོངས་སུ་སྨིན་པར་བགྱི། བསོད་ནམས་ཀྱི་རྣམ་པར་སྨིན་པ་དེས་བདག་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་བགྱི། སེམས་
ཅན་གང་དག་བདག་གིས་འདུལ་བ་དེ་དག་ཀྱང་། ཡོ་བྱད་ཀྱིས་མི་བྲེལ་བར་བདག་གིས་རིམ་གྲོ་བགྱི་ན། བདག་གི་བསམ་པ་རྣམས་ཡོངས་སུ་རྫོགས་པར་དངོས་གྲུབ་སྩལ་དུ་གསོལ། དེ་ནས་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་
འདི་སྐད་ཅེས་བཀའ་སྩལ་ཏོ། །སྐྱེས་བུ་དམ་པ་ཁྱོད་འདི་ལྟར་སེམས་མངོན་པར་དད་པས་སྦྱིན་པ་ཆེ་ཞིང་མཐོ་བ་བྱས་པ་དང་། སངས་རྒྱས་ཐམས་ཅད་ལ་ཁྱོད་ཀྱིས་མཆོད་པ་བྱས་པ་ལེགས་སོ་ལེགས་སོ། །ཁྱོད་ཀྱི་བྲེ་བོ་མེ་ཏོག་དང་། འབྲས་
བུས་ཡོངས་སུ་གང་བ་འདི་ཡང་བཞེས་སོ། །ཁྱོད་ཀྱང་མེ་ཏོག་དང་། འབྲས་བུ་དང་། འབྲུ་དང་། ལོ་ཏོག་ལ་སོགས་པ་ཇི་ལྟར་འདོད་པ་དང་། གང་གི་ཕྱིར་འདོད་པ་རྙེད་པར་གྱུར་ཅིག །ཁྱོད་ཀྱི་རེ་བ་ཡིད་ཀྱི་བརྣག་པ་ཡོངས་སུ་རྫོགས་པར་
གྱུར་ཅིག །མེ་ཏོག་དང་། འབྲས་བུ་དང་། འབྲུ་ཕུན་སུམ་ཚོགས་པ་གྲུབ་པར་གྱུར་ཅིག །འབྱོར་པ་ཡང་ཕུན་སུམ་ཚོགས་པར་གྱུར་ཅིག །དེ་ནས་བདུད་དགེ་སྦྱོང་མེ་ཏོག་གིས་ཡང་གསོལ་པ། གྲོང་དང་། གྲོང་ཁྱེར་དང་། གྲོང་
རྡལ་དང་། ལྗོངས་དང་། རི་བྲགས་གང་དག་ན་བདུད་ཀྱི་ཚོགས་ཀྱིས་མི་ཐུབ་པའི་གཟུངས་འདི་འཆང་ངམ། སྟོན་ཏམ། འཆད་དམ། གླེགས་བམ་ལ་བྲིས་ཏེ། སྟི་སྟང་བགྱི་བའི་གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་
དང་། རི་བྲགས་དེ་དག་ཏུ་བདག་གནས་པར་བགྱིའོ། །དེ་དང་དེ་དག་ཏུ་ཤིང་ལྗོན་པ་རྣམས་ཀྱི་མེ་ཏོག་དང་། འབྲས་བུ་ནས་འབྲུ་དང་། ལོ་ཏོག་གི་བར་དུ་བསྒྲུབ་པར་བགྱིའོ། །དེ་དག་ཐམས་ཅད་ན་མེ་ཏོག་དང་། འབྲས་བུ་འཚལ་བའི་སེམས་
ཅན་རྣམས་ཀྱང་ཚིམ་པར་བགྱིའོ། །བཅོམ་ལྡན་འདས་ལས་བས་ན། ཚེ་བས་པ་མ་གཏོགས་པར་གལ་ཏེ་དེ་ན་སེམས་ཅན་མེ་ཏོག་དང་། འབྲས་བུའི་ཟས་འཚལ་བ་འགའ་ཞིག་མེ་ཏོག་དང་འབྲས་བུའི་ཟས་མ་འཚལ་བའི་སླད་དུ། འགུམ་
<pb id="51.272b"/>
པའི་དུས་བགྱིད་པར་གྱུར་ན། དུས་གསུམ་དུ་གཤེགས་པའི་སངས་རྒྱས་བཅོམ་ལྡན་འདས་ཐམས་ཅད་དང་། འདུས་པ་ཆེན་པོ་མ་ལུས་པ་འདི་བདག་གིས་བསླུས་པར་འགྱུར་གྱིས་བདག་ཀྱང་། བླ་ན་མེད་པ་ཡང་དག་པར་རྫོགས་པའི་བྱང་
ཆུབ་མངོན་པར་རྫོགས་པར་འཚང་རྒྱ་བར་མ་གྱུར་ཅིག །གང་ཡང་དེ་ན་སེམས་ཅན་རྣམས་མེ་ཏོག་དང་། འབྲས་བུ་འཚལ་བ་དེ་ནི་བདག་གི། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་རྒྱུར་འགྱུར་རོ། །བཅོམ་ལྡན་འདས་དེ་ན་མེ་ཏོག་
དང་འབྲས་བུ་དེ་དག་འཚལ་ནས་གང་སེམས་ཅན་དེ་དག་གཅིག་ལ་གཅིག་ཕན་པ་དང་། མཉེན་པ་དང་། སྙིང་རྗེ་བའི་སེམས་སུ་འགྱུར་བ་དེ་ནི་བདག་གི། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་། བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་རྒྱུར་
འགྱུར་རོ། །གང་མེ་ཏོག་དང་། འབྲས་བུ་འཚལ་ནས། བརྩོན་འགྲུས་དང་ལྡན་པར་འགྱུར་བ་དེ་ནི། དེ་དག་གི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་རྒྱུར་འགྱུར་རོ། །གང་སེམས་དང་སེམས་ལས་བྱུང་བ་དག་ལ་མི་རྟག་
པའི་འདུ་ཤེས་འཇུག་པ་དེ་ནི་བདག་གིས། བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་རྒྱུར་འགྱུར་རོ། །གང་མེ་ཏོག་དང་། འབྲས་བུ་འཚལ་ནས་ཐ་ན་བྱ་དང་རི་དགས་ཀྱང་ཆོས་འཚལ་བར་གྱུར་ཅིང་སྟོང་པ་ཉིད་ལ་གནས་ན་
དེ་ནི་བདག་གི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་རྒྱུར་འགྱུར་རོ། །གཞན་ཡང་ཆོས་ཀྱི་རྣམ་གྲངས་འདི་གང་དུ་བྱུང་བ་དེར་སེམས་ཅན་རྣམས་ཀྱི་འབྲས་དང་། གྲོ་དང་། ནས་དང་། ཏིལ་དང་། མོན་སྲན་སྡེའུ་དང་། མོན་སྲན་
གྲེའུ་དང་། རྒྱ་སྲན་དང་། སྲན་ཆུང་དང་། གང་དག་ལོ་ཏོག་ཏུ་གྱུར་པ་དེ་དག་འཚལ་བའི་སླད་དུ་བདག་གིས་ནན་ཏན་ཆེར་བགྱིའོ། །འབྲུ་དང་ལོ་ཏོག་མང་པོ་དག་གིས་ཀྱང་མཛོད་དང་། བང་བ་ཐམས་ཅད་ཡོངས་སུ་བལྟམ་པར་བགྱིའོ། །དེ་ན་
སེམས་ཅན་གང་ཐ་ན་བྱ་དང་རི་དགས་དག་གིས་ཀྱང་འཚལ་བར་གྱུར་ན། དེ་ནི་བདག་གི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་རྒྱུར་འགྱུར་རོ། །དེར་བདག་གི་བུ་རམ་ཤིང་དང་། རྒུན་འབྲུ་དང་། བལ་པོ་སེའུའི་ཁུ་ཤུགས་ཤིན་དུ་མང་པོ་བསྒྲུབ་
<pb id="51.273a"/>
པར་བགྱིའོ། །དེར་བདག་གིས་སེམས་ཅན་རྣམས་ཀྱི་རྫ་མ་དང་། བུམ་པ་དང་། བྱ་སྐྱོགས་རྣམས་ཡོངས་སུ་བལྟམ་པར་བགྱིའོ། །གང་དེ་ལ་ཐ་ན་བྱ་དང་རི་དགས་ལ་སོགས་པས་འཚལ་ན་ཡང་དེ་ནི་བདག་གིས་
ཤེས་རབ་ཀྱི་ཕ་རོལ་ཏུ་ཕྱིན་པའི་བར་དུ་ཡོངས་སུ་རྫོགས་པའི་རྒྱུར་འགྱུར་ཏེ། དེ་ལྟར་བདག་གི་ཕ་རོལ་ཏུ་ཕྱིན་པ་དྲུག་པོ་དེ་དག་ཡོངས་སུ་རྫོགས་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་བགྱིས། 
སངས་རྒྱས་བཅོམ་ལྡན་འདས་རྣམས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་ཀྱིས་བདག་གིས། བྱང་ཆུབ་སེམས་དཔའི་སྤྱོད་པ་འདི་ལྟ་བུ་འདི་ལ་རྗེས་སུ་དགྱེས་པར་མཛད་དུ་གསོལ། དེ་ནས་སངས་རྒྱས་བཅོམ་ལྡན་འདས་དེ་དག་
ཐམས་ཅད་ཀྱིས་ཅང་མི་གསུང་བར་གྱུར་པས་གནང་བ་མཛད་དོ། །དེ་ནས་དེ་བཞིན་གཤེགས་པ་ཡེ་ཤེས་ཏོག་ཅེས་བྱ་བས་འདི་སྐད་ཅེས་བཀའ་སྩལ་ཏོ། །སྐྱེས་བུ་དམ་པ་ཁྱོད་འདི་ལྟ་བུའི་མཐུ་ཆེན་པོ་བྱེད་ནུས་ཀྱིས། སྐྱེས་བུ་དམ་པ་ཁྱོད་ཀྱི་
སྟོབས་དང་། བརྩོན་འགྲུས་དང་། སྤྲོ་བ་དང་། རྟུལ་བ་དེ་ལྟ་བུས་སེམས་ཅན་ཐམས་ཅད་གཉེར་བར་གྱིས་ཤིག །དེ་ནས་བདུད་དགེ་སྦྱོང་མེ་ཏོག་གིས། དེ་བཞིན་གཤེགས་པ་ཡེ་ཤེས་ཏོག་དེ་ལས་དབུགས་འབྱིན་པ་དེ་ཐོས་ནས་འདི་
སྐད་ཅེས་གསོལ་ཏོ། །སངས་རྒྱས་བཅོམ་ལྡན་འདས་རྣམས་བདག་ལ་དགོངས་སུ་གསོལ། གང་ལ་ལ་ཞིག་ན། ཆོས་ཀྱི་རྣམ་གྲངས་འདི་མི་སྤྱོད་པ་དེར་བདག་མི་གནས་ཀྱི། གང་ལ་ལར་ཆོས་ཀྱི་རྣམ་གྲངས་འདི་སྤྱོད་པ་དེར་
བདག་གནས་ཏེ། ས་ཕྱོགས་དེ་ན་འབྲུ་དང་། སྨན་དང་། འབྲས་བུ་དང་། མེ་ཏོག་གང་དག་འབྱུང་བ་དེ་དག་སེམས་ཅན་རྣམས་ཀྱི་ལོངས་སྤྱོད་དང་། ཀུན་སྤྱོད་པའི་སླད་དུ། རབ་ཏུ་སྣུམ་བག་ཅན་དང་། ཤིན་དུ་ཆེ་བ། 
དང་། ཤིན་དུ་མང་བ་དང་། ཤིན་དུ་རོ་བདའ་བ་དང་། ཤིན་དུ་ཡོངས་སུ་ཁ་དོག་དང་ལྡན་པར་བསྒྲུབ་པར་བགྱི། སེམས་ཅན་དེ་དག་ཀྱང་བཟའ་བ་དང་། བཏུང་བས་ཚིམ་པར་བགྱི། སེམས་ཅན་རྣམས་ཀྱི་མཛོད་དང་། བང་བ་
<pb id="51.273b"/>
དང་། བུམ་པ་དང་། རྫ་མ་དང་། བྱ་སྐྱོགས་རྣམས་ཤིན་དུ་ཡོངས་སུ་བལྟམ་པར་བགྱི། ཐ་ན་གང་བྱ་དང་། རི་དགས་ཀྱིས་དེ་ལ་འཚལ་ཀྱང་། དེ་ནི་བདག་གི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་
རྒྱུར་འགྱུར་བ་དང་། བདག་གིས་སངས་རྒྱས་ཀྱི་ཞིང་འདིར་བསྐལ་པ་སྟོང་ཐམས་ཅད་དུ། སེམས་ཅན་རྣམས་ལ་ཟས་དང་སྐོམ་གྱི་ལོངས་སྤྱོད་འདི་ལྟ་བུ་དག་གིས་ཚིམ་པར་བགྱི། དེ་བཞིན་དུ་སངས་རྒྱས་ཀྱི་ཞིང་ཀུན་ནས་ཉོན་
མོངས་པ་ཅན་དུ་གྱུར་པ་སྙིགས་མ་ལྔ་དང་ལྡན་པར་གྱུར་པ་གྲངས་མ་མཆིས་དཔག་ཏུ་མ་མཆིས་པ་གང་གཱའི་ཀླུང་གི་བྱེ་མ་སྙེད་རྣམས་སུ་བསྐལ་པ་སྟོང་རེ་རེ་ལ་ཡང་། སྐྱེས་བུའི་མཐུ་ཆེན་པོ་འདི་ལྟ་བུ་བགྱི་ཞིང་། དེ་ནས་གདོད་བདག་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་བགྱི་ན། བདག་གི་ལས་ཡོངས་སུ་རྫོགས་པར་འགྱུར་བར་དངོས་གྲུབ་སྩལ་དུ་གསོལ། བཅོམ་ལྡན་འདས་འདི་དག་ནི་རང་གི་སྨོན་ལམ་གྱིས་འགུགས་པའི་གསང་སྔགས་ཀྱི་ཚིག་ལགས་
སོ། །འདི་ལྟ་སྟེ། ཙ་མེ་ཁ། ཙ་མེ་ཁ། ཙ་མེ་ཁ། བི་བྲི་ཏ་ཧ་ཏེ། བ་ཧ་བ་ཧ་བ་ཧ། སྨ་ར་ཨསྨ་ར་ཀཱ་ན། ས་ར་ཊེ། བི་བ་བ་ས་བེ། ས་ར་ས་ར། ཨིན་དྲེ། ས་ར་མ་ཧཱིན་དྲེ། ས་ར་བཛྲེན་དྲེ། ཏ་ར་བཛྲེན་དྲེ། ཏ་ར་པ་ཡ་ཨསྨ་ཀ་ན། 
ཧུ་ཧུ་ཧུ། ཧུ་ཧུ་ཧུ། ཨ་སང་ག་ཛ་བེ། ཧ་ཁ་ཁ་བ་ཡུ་བ་ཧེ། ཨུ་པ་ན་ཡ། སན་ཏ་ར་བ་ཡ། བི་ཛ་ཕ་ལ་པུཥྤ། ཨོ་ཥ་དྷི། དྷ་ན་དྷ་ནྱེ་ན་ཙན་དྲ་ཨ་ཀྵ་ཡེ། ཛ་ལ་བ་ལ་ཧ་ནེ། སྨ་ར་ཨསྨ་ར་ཀན། སཾ་མྱག་པྲ་ཏི་པན་ན་པ་ཡ་ས་ཊ་ཏ་ཀཱ་ལི། 
ཡ་མ་མེ། མ་མི་མ་མེད་ཙ་བ་ར་སྭཱ་ཧཱ། བཅོམ་ལྡན་འདས་ཡོངས་སུ་སྨིན་པར་བགྱི་བ་དང་། བྱང་ཆུབ་ཀྱི་སྤྱོད་པ་ཡོངས་སུ་རྫོགས་པར་བགྱི་བའི་སླད་དུ། གང་དང་གང་ན་ཆོས་ཀྱི་རྣམ་གྲངས་འདི་དང་། གསང་སྔགས་ཀྱི་ཚིག་འདི་དག་བཤད་པ་དེ་དང་དེ་དག་ཏུ་
བདག་གནས་པར་བགྱིའོ། །དེ་ནས་ཡང་དེའི་ཚེ། སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱིས་དེ་ལ་ལེགས་སོ། །ཞེས་བྱ་བ་བྱིན་ནོ། །བྱང་ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་དང་། བདུད་ཀྱི་འཁོར་དང་བཅས་པ་དེ་དག་
<pb id="51.274a"/>
ཐམས་ཅད་དང་། བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་ཐམས་ཅད་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། 
གྲུལ་བུམ་དང་། ཤ་ཟ་དང་། མི་དང་མི་མ་ཡིན་པ་དེ་དག་ཐམས་ཅད་དང་། སངས་རྒྱས་ཀྱི་ཞིང་འདིར་གཏོགས་པའི་སེམས་ཅན་ཐམས་ཅད་ཀྱིས་མགྲིན་གཅིག་ཏུ་ལེགས་སོ། །ཞེས་བྱ་བ་བྱིན་ཏེ། སྐྱེས་བུ་དམ་པ་ཁྱོད་བུད་མེད་ཀྱི་གཟུགས་
ཀྱིས་སེམས་ཅན་ཡོངས་སུ་སྨིན་པར་བྱེད་པ་དང་། ཕ་རོལ་ཏུ་ཕྱིན་པ་དྲུག་སྤྱོད་པ་ལེགས་སོ་ལེགས་སོ། །ཁོ་བོ་ཅག་གི་བསོད་ནམས་དང་། བརྩོན་འགྲུས་དང་སྟོབས་དང་། ཕ་རོལ་གནོན་པས་སྐྱེས་བུའི་མཐུ་འདི་ལྟ་བུ་མངོན་པར་གྲུབ་
པར་འགྱུར་རོ། །དེ་ནས་དེ་བཞིན་གཤེགས་པ་ཤཱཀྱ་ཐུབ་པས་འདི་སྐད་ཅེས་བཀའ་སྩལ་ཏོ། །སྐྱེས་བུ་དམ་པ་འདིའི་གྲོགས་བྱེད་པར་སྙིང་བརྩེ་བ་ཅན་དུ་སྤྲོའོ། །དེ་ནས་བདུད་དགེ་སྦྱོང་མེ་ཏོག་གི་འཁོར་གང་ཡིན་པ་དེས་མགྲིན་གཅིག་ཏུ་འདི་སྐད་ཅེས་
གསོལ་ཏོ། །བདག་ཅག་འདིའི་སླད་བཞིན་དུ་འབྲང་ཞིང་མཛའ་བ་དང་། རྗེས་སུ་འཐུན་པའི་གྲོགས་བགྱིའོ། །སྐྱེས་བུ་དམ་པ་ཁྱོད་ནམ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བ་དེའི་ཚེ། ཁྱོད་ཀྱིས་བདག་
ཅག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་ཅིག །བདུད་དགེ་སྦྱོང་མེ་ཏོག་གིས་སྨྲས་པ། བཞིན་བཟངས་དག་དེ་བཞིན་དུ་གྱུར་ཅིག །སེམས་ཅན་གང་དག་གིས་ས་ལ་ས་བོན་རྣམས་བཏབ་ཏེ། མེ་ཏོག་དང་། འབྲས་བུ་དང་། 
དྲི་ཀུན་དུ་སྤྱོད་པར་གྱུར་པ་དེ་ཡང་བདག་ཅག་ལ་ཕན་པ་དང་བདེ་བར་གྱུར་ཅིག །དེ་ནས་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་བདུད་དགེ་སྦྱོང་མེ་ཏོག་གིས་འདི་སྐད་ཅེས་གསོལ་ཏོ། །བདག་ནི་ཁྱོད་ཀྱི་བསྟན་པ་འཛིན་པ་ལགས་ཀྱི་ཆོས་ཀྱི་ཚུལ་འབར་བར་བགྱིད་པ་
ལགས་ཏེ། འདི་ཉིད་དུ་ཐོག་མར་མུ་གེའི་དགོན་པ་རབ་ཏུ་ཞི་བར་བགྱི་བའི་སླད་དུ། ནན་ཏན་ཆེར་བགྱིས། བཅོམ་ལྡན་འདས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་དུ་གསོལ། དེ་ནས་བདུད་དགེ་སྦྱོང་མེ་ཏོག་གིས། 
<pb id="51.274b"/>
དེ་བཞིན་གཤེགས་པ་ཤཱཀྱ་ཐུབ་པ་དེ་ལ་ཡན་ལག་ལྔས་ཕྱག་འཚལ་ཏེ། ཕྱོགས་གཅིག་ཏུ་འདུག་གོ། །དེ་ནས་དེ་བཞིན་གཤེགས་པ་ཤཱཀྱ་ཐུབ་པས་བདུད་དགེ་སྦྱོང་མེ་ཏོག་ལ་འདི་སྐད་ཅེས་བཀའ་སྩལ་ཏོ། །བདེ་གཤེགས་སྲས་པོ་དཔའ་བོ་
པད་མའི་གདོང་ལོངས་ཤིག །དེ་རིང་བྱང་ཆུབ་མཆོག་ཏུ་སྨོན་ལམ་སྙིང་པོ་བཏབ། །རྩ་ལག་གཅིག་པུ་སྙིང་རྗེ་སྐྱེས་ཏེ་བཀྲེས་པའི་སྡུག་བསྔལ་གྱིས། །གཟིར་བའི་འགྲོ་བ་འདི་བཀྲོལ་ནས་ནི་སངས་རྒྱས་འགྲུབ་པར་འགྱུར། །ཆོས་རྣམས་རང་བཞིན་
དྲི་མེད་དག་ལ་ནམ་མཁའ་འདྲ་བ་དང་། །སྟོང་ཉིད་མཚན་མ་རྣམས་དང་སྨོན་པའི་ཡུལ་ལས་རབ་གྲོལ་བར། །རྟོགས་ནས་ཞིང་འདིར་རིང་པོར་མི་ཐོགས་དཔལ་ལྡན་ཞེས་བྱ་བའི། །སངས་རྒྱས་དགྲ་ཐུལ་བློ་གྲོས་ཤིན་དུ་བསྟན་པ་ཉིད་དུ་འགྱུར། །དེ་ནས་
བདུད་དགེ་སྦྱོང་མེ་ཏོག་མཆོག་ཏུ་དགའ་ཞིང་ཡིད་བདེ་བ་སྐྱེས་ནས། བཅོམ་ལྡན་འདས་དེ་དག་ལ་མེ་ཏོག་སྣ་ཚོགས་ཀྱིས་གཏོར་ཏོ། །ཡང་དེའི་ཚེ། བྱང་ཆུབ་སེམས་དཔའ་སེམས་དཔའ་ཆེན་པོ་གྲུབ་པའི་བློ་གྲོས་ཤེས་བྱ་བ་སྟན་ལས་ལངས་ཏེ། ཐལ་མོ་
སྦྱར་ནས། སངས་རྒྱས་ཀྱི་ཞིང་འདིར་གཏོགས་པའི་སངས་རྒྱས་བཅོམ་ལྡན་འདས་རྣམས་ལ་དབྱངས་ཀྱིས་གོ་བར་བྱས་ནས་འདི་སྐད་ཅེས་གསོལ་ཏོ། །སངས་རྒྱས་བཅོམ་ལྡན་འདས་རྣམས་བདག་ལ་དགོངས་སུ་གསོལ། །བསྐལ་པ་བཟང་པོ་བྱུང་ནས་
བདག་གིས་དེ་བཞིན་གཤེགས་པ་འཁོར་བ་འཇིག་གི་སྤྱན་སྔར་སེམས་ཅན་ཡོངས་སུ་སྨིན་པར་བྱ་བའི་སླད་དུ་སྨོན་ལམ་བཏབ་ཏེ། སེམས་ཅན་རྣམས་ཀྱི་ནད་བརྒྱ་རྩ་བཞི་རབ་ཏུ་ཞི་བར་བགྱི་བའི་སླད་དུ། བུད་མེད་ཀྱི་གཟུགས་ཀྱིས་སའི་བཅུད་ལས་བྱིན་
བླངས་ཏེ། རྩྭ་དང་རྩ་བ་སྣ་ཚོགས་ཀྱི་ནང་དུ་བསྩལ་ཏོ། །སེམས་ཅན་རྣམས་ལོངས་སྤྱོད་དུ་བགྱི་བ་དང་། ནད་རབ་ཏུ་ཞི་བར་བགྱི་བའི་སླད་དུ། སྨན་བཅུད་ཀྱིས་ལེན་བརྒྱ་རྩ་བཞི་སྦྱར་ཏེ། རྩ་བའི་སྨན་བརྒྱ་རྩ་བཞི་བསྟན་ཏོ། །འབྲས་
བུའི་སྨན་བརྒྱ་རྩ་བཞི་དང་། མར་ལས་བསྒྲལ་བ་བརྒྱ་རྩ་བཞི་དང་། འབྲུ་མར་ལས་བསྒྲལ་བ་བརྒྱ་རྩ་བཞི་དང་། བཀྲུ་སྨན་བརྒྱ་རྩ་བཞི་དང་། སྨན་ནད་མེད་ཅེས་བྱ་བ་བརྒྱ་རྩ་བཞི་ནས་བསྐ་བའི་ཕྱེ་མ་དང་། རིལ་བུ་དང་། སྣར་སྩལ་བའི་བར་དུ་སྟོང་
<pb id="51.275a"/>
རྩ་བཞི་བསྟན་ཏོ། །སེམས་ཅན་ཡོངས་སུ་སྨིན་པར་བགྱི་བ་དང་། ནད་ཞི་བར་བགྱི་བ་དང་། སེམས་ཅན་རྣམས་ལ་ཕན་པར་བགྱི་བའི་སླད་དུ་བདག་གིས་དེ་བཞིན་གཤེགས་པ་འཁོར་བ་འཇིག་ཞབས་འབྲིང་བ་དང་བཅས་པ་ལ་ཀུན་
སྤྱད་པ་སྣ་ཚོགས་ཀྱིས་བསྙེན་བཀུར་བགྱིས་ནས། དེར་བདག་བྱང་ཆུབ་ཏུ་ལུང་བསྟན་པར་འཚལ་བ་དང་། དེ་ནས་དེ་བཞིན་གཤེགས་པ་འཁོར་བ་འཇིག་གིས་བདག་ལ་འདི་སྐད་ཅེས་བཀའ་སྩལ་ཏོ། །མ་འོངས་པའི་དུས་ན། སྐྱེ་དགུའི་ཚེ་ལོ་
བརྒྱ་ཐུབ་པ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤེས་བྱ་བ་ནས། སངས་རྒྱས་བཅོམ་ལྡན་འདས་ཤེས་བྱ་བའི་བར་དང་ལྡན་པ་ཤཱཀྱ་ཐུབ་པ་ཞེས་བྱ་བ་འབྱུང་ངོ་། །དེ་བཞིན་གཤེགས་པ་དེའི་སྔོན་གྱི་སྨོན་
ལམ་གྱིས་སངས་རྒྱས་འདུས་པ་ཆེན་པོ་དང་། བྱང་ཆུབ་སེམས་དཔའ་འདུས་པ་ཆེན་པོ་འབྱུང་སྟེ། དེར་ཁྱོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་ཐོབ་པར་འགྱུར་རོ། །དེའི་འོག་ཏུ་དེ་བཞིན་གཤེགས་པ་གསེར་ཐུབ་
ཀྱིས་ཀྱང་དེ་སྐད་ཅེས་བཀའ་སྩལ་ཏོ། །དེའི་འོག་ཏུ་འོད་བསྲུང་གིས་ཀྱང་བདག་ལ་དེ་སྐད་ཅེས་བཀའ་སྩལ་ནས། དེའི་ཚེ་བདག་གིས་སེམས་ཅན་ནད་པ་རྣམས་ཀྱི་སླད་དུ། བསྐལ་པ་ཆེན་པོ་གང་གཱའི་ཀླུང་གི་བྱེ་མ་སྙེད་ཀྱི་བར་དུ། སངས་རྒྱས་
ཀྱི་ཞིང་འདིར་སྨན་ཆེན་པོ་བཅུད་ཀྱིས་ལེན་ཀྱི་ལྷར་གྱུར་ཅིག །དེར་ཡང་བདག་གིས་སེམས་ཅན་ཀུན་སྤྱད་པ་དང་། ནད་རབ་ཏུ་ཞི་བར་བགྱི་བའི་སླད་དུ། སའི་བཅུད་རྒྱ་ཆེན་པོ་བླངས་ནས། རྩྭ་དང་། རྩ་བ་དང་། ལོ་མ་དང་། མདབ་
མ་དང་། མེ་ཏོག་དང་། འབྲས་བུ་སྣ་ཚོགས་ཀྱི་ནང་དུ་སྩལ་ཏོ། །དེ་ན་སེམས་ཅན་གང་དག་གིས་ཡང་དག་པར་སྦྱར་ཏེ། འཚལ་ནས་སེམས་ཅན་དེ་དག་སེམས་དང་སེམས་ལས་བྱུང་བ་དག་ལ་མི་རྟག་པ་དང་། སྡུག་བསྔལ་བ་དང་། 
སྟོང་པ་དང་། བདག་མེད་པར་སོ་སོར་རྟོག་པར་གང་འཇུག་པ་དེ་ཡང་བདག་གི། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་རྒྱུར་འགྱུར་བ་དང་། ཇི་ལྟར་བདག་སངས་རྒྱས་ཀྱི་ཞིང་འདིར་སྐྱེས་པའི་མཐུ་ཆེན་པོ་བགྱིད་པ་དེ་བཞིན་དུ། 
<pb id="51.275b"/>
ཕྱོགས་བཅུའི་འཇིག་རྟེན་གྱི་ཁམས་གང་གཱའི་ཀླུང་གི་བྱེ་མ་སྙེད་ཀྱི། འཇིག་རྟེན་གྱི་ཁམས་རེ་རེར་ཡང་བསྐལ་པ་གང་གཱའི་ཀླུང་གི་བྱེ་མ་སྙེད་དུ། བདག་གིས་བུད་མེད་ཀྱི་གཟུགས་ཀྱིས་སྤྲོ་བ་ཆེན་པོ་དང་། སྟོབས་དང་། བརྩོན་འགྲུས་
དང་། རྟུལ་བ་འདི་ལྟ་བུ་དང་། སེམས་ཅན་ནད་པ་ཡོངས་སུ་སྨིན་པར་བགྱི་བ་དང་། བསྙེན་བཀུར་བགྱི་བ་འདི་ལྟ་བུས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་གྱུར་ཅིག །ཅེས་སྨོན་ལམ་
བཏབ་བོ། །ད་ལྟར་ཡང་བདག་སངས་རྒྱས་བཅོམ་ལྡན་འདས་རྣམས་ཀྱི་སྤྱན་སྔར་སྨོན་ལམ་འཕེལ་བར་བགྱིད་དོ། །སྐལ་བ་ཆེན་པོ་དང་ལྡན་པ། ཕ་རོལ་གནོན་པ། བརྟན་པ་དགེ་སྦྱོང་མེ་ཏོག་འདིའི་གྲོགས་སུ་ཡང་གྱུར་ཅིག །བདག་ཅག་གཉིས་
ཀས་ཁ་དོག་གཅིག་ཏུ་བུད་མེད་ཀྱི་གཟུགས་ཀྱིས་སེམས་ཅན་རྣམས་ཡོངས་སུ་སྨིན་པར་བགྱིའོ། །བུད་མེད་རྣམས་ཡོངས་སུ་སྨིན་པར་བགྱིའོ། །བཅོམ་ལྡན་འདས་ཡང་བདག་ཅག་གཉིས་ཀྱིས་
ནད་པ་རྣམས་དང་། རྒན་པོ་རྣམས་ཀྱི་ནད་རབ་ཏུ་ཞི་བར་བགྱི་བའི་སླད་དུ། སའི་བཅུད་ལས་བྱིན་བླངས་ལ་ཟས་དང་། སྐོམ་དང་། ཁ་དོག་དང་། དྲི་དང་། རོ་དང་ལྡན་པ་སྦྱར་བར་བགྱི་སྟེ། བདག་གི་ཤེས་རབ་ཀྱི་ཕ་རོལ་ཏུ་ཕྱིན་པའི་བར་དུ་
ཡོངས་སུ་རྫོགས་པའི་རྒྱུར་གྱུར་ཅིག །བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་ཞེ་ན། སངས་རྒྱས་བཅོམ་ལྡན་འདས་རྣམས་ཀྱིས་བདག་ལ་ལེགས་སོ། །ཞེས་བགྱི་བ་སྩལ་དུ་གསོལ། 
སངས་རྒྱས་བཅོམ་ལྡན་འདས་རྣམས་ཀྱིས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་དུ་གསོལ། དེ་ནས་སངས་རྒྱས་བཅོམ་ལྡན་འདས་དེ་དག་གིས། སྐྱེས་བུ་དམ་པ་ཁྱོད་ལེགས་སོ་ལེགས་སོ། །ཞེས་དེ་ལ་ལེགས་
སོ་ཞེས་བྱ་བ་བྱིན་ནོ། །དེ་ནས་དེ་བཞིན་གཤེགས་པ་ཤཱཀྱ་ཐུབ་པས་འདི་སྐད་ཅེས་བཀའ་སྩལ་ཏོ། །ཁྱེད་ནི་འཇིག་རྟེན་ནད་པའི་སྨན་པ་གཅིག །དེ་བཞིན་དབང་པོ་རྣམས་ལ་བདེ་བྱེད་པ། །པད་མ་ལྡན་པ་ཞིང་གཙང་པད་མ་དེར། །རྣམ་པར་སྣང་མཛད་
<pb id="51.276a"/>
ཅེས་བྱའི་རྒྱལ་བར་འགྱུར། །དེ་བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་པོ་ས་འཛིན་ཅེས་བྱ་བ། ལུང་བསྟན་པ་ཐོབ་པར་འདོད་ནས། བུད་མེད་ཀྱིས་སྨོན་ལམ་བཏབ་པ་དང་། དེ་བཞིན་གཤེགས་པ་ཤཱཀྱ་ཐུབ་པས་དེ་ལ་ཡང་
འདི་སྐད་ཅེས་བཀའ་སྩལ་ཏོ། །ཁྱོད་ནི་རི་དང་ས་འཛིན་གཅིག་པུ་སྟེ། །ཁྱོད་ཀྱི་རེ་བ་མྱུར་དུ་རྫོགས་པར་འགྱུར། །རྒྱལ་ལྡན་ཞིང་མཆོག་ཕུན་སུམ་ཚོགས་པར་ནི། །ཡེ་ཤེས་དབང་ཕྱུག་ཅེས་བྱའི་རྒྱལ་བར་འགྱུར། །དེ་བཞིན་དུ་བྱང་ཆུབ་
སེམས་དཔའ་ཡེ་ཤེས་བླ་མ་ཞེས་བྱ་བ། ལུང་བསྟན་པ་ཐོབ་པར་འདོད་ནས། བུད་མེད་ཀྱི་གཟུགས་སུ་སྤྱོད་པས། སྨོན་ལམ་བཏབ་པ་དང་། དེ་ནས་ཡང་བཅོམ་ལྡན་འདས་ཀྱིས་དེ་ལ་ཡང་འདི་སྐད་ཅེས་བཀའ་སྩལ་ཏོ། །ཁྱོད་
ཀྱིས་འདིར་ནི་ཐབས་དང་ཤེས་རབ་ཀྱིས། །མེ་ཏོག་འབྲས་བུས་སེམས་ཅན་ཚིམ་བྱས་ནས། །ཞིང་མཆོག་རྣམ་པར་དག་པ་སྒོ་ལྡན་དུ། །ཉི་མ་མཆོག་གི་བདེ་བར་གཤེགས་པར་འགྱུར། །དེ་བཞིན་དུ་བྱང་ཆུབ་སེམས་དཔའ་ཐལ་
བ་སྟོན་ཞེས་བྱ་བ། ལུང་བསྟན་པ་ཐོབ་པར་འདོད་ནས། བུད་མེད་ཀྱི་གཟུགས་ཀྱིས་མེ་ལ་ཡོངས་སུ་སྤྱོད་པས། སེམས་ཅན་ཡོངས་སུ་སྨིན་པར་བྱ་བའི་ཕྱིར། སྨོན་ལམ་བཏབ་པ་དང་། དེ་ནས་བཅོམ་ལྡན་འདས་ཀྱིས་དེ་ལ་
ཡང་འདི་སྐད་ཅེས་བཀའ་སྩལ་ཏོ། །འགྲོ་བ་མི་རྟག་འདུ་ཤེས་བྱས་ནས་ནི། །སྐྱེ་བོ་བྱང་ཆུབ་ཡོངས་སུ་སྨིན་བྱས་ནས། །སྐྱེ་བོ་རྡུལ་ཅན་ཞིང་མཆོག་རབ་བསྔགས་པར། །མེ་ཡི་སྒྲོན་མ་བདེ་བར་གཤེགས་པར་འགྱུར། །
དེ་བཞིན་དུ་བྱང་ཆུབ་སེམས་དཔའ་སེམས་ཅན་ལ་གཡོ་ཞིང་། རྡུལ་དང་བྲལ་བ་ལུང་བསྟན་པ་ཐོབ་པར་འདོད་ནས། བུད་མེད་ཀྱི་གཟུགས་ཀྱིས་རླུང་ལ་ཡོངས་སུ་སྤྱོད་པས། སེམས་ཅན་ཡོངས་སུ་སྨིན་པར་བྱ་བའི་ཕྱིར། སྨོན་ལམ་
བཏབ་པ་དང་། དེ་ནས་བཅོམ་ལྡན་འདས་ཀྱིས་དེ་ལ་ཡང་འདི་སྐད་ཅེས་བཀའ་སྩལ་ཏོ། །གཡོ་བས་སེམས་ཅན་རྣམས་ལ་དགའ་སྦྱར་ཏེ། །ཁྱོད་ནི་ཉོན་མོངས་རབ་ཏུ་ཞི་བྱེད་ཅིང་། །རྣམ་དག་ཞིང་དུ་མཉམ་ཉིད་དོན་མཐོང་བ། །
<pb id="51.276b"/>
ཟླ་བའི་འོད་ཅེས་བྱ་བའི་རྒྱལ་བར་འགྱུར། །དེ་བཞིན་དུ་བྱང་ཆུབ་སེམས་དཔའ་སྒྲིབ་པ་མེད་པའི་སྒྲོན་མ་ལུང་བསྟན་པ་ཐོབ་པར་འདོད་ནས། བུད་མེད་ཀྱི་གཟུགས་ཀྱིས་ནམ་མཁའ་ལ་ཡོངས་སུ་སྤྱོད་པས། སེམས་
ཅན་ཡོངས་སུ་སྨིན་པར་བྱ་བའི་ཕྱིར། སྨོན་ལམ་བཏབ་པ་དང་། བཅོམ་ལྡན་འདས་ཀྱིས་དེའི་ཚེ་དེ་ལ་ཡང་འདི་སྐད་ཅེས་བཀའ་སྩལ་ཏོ། །མི་གནས་ཡེ་ཤེས་སྟོན་པ་མྱ་ངན་མེད། །ཡང་དག་བྱང་ཆུབ་
ལམ་མཆོག་དོན་སྨྲ་བ། །སྒྲིབ་པ་བསལ་ཅིང་ཆགས་པ་མེད་ཞིང་དུ། །ཡེ་ཤེས་མཆོག་ཅེས་བྱ་བའི་རྒྱལ་བར་འགྱུར། །དེ་བཞིན་དུ་བྱང་ཆུབ་སེམས་དཔའ་སྤོས་མཆོག་སྨྲ་བ་ལུང་བསྟན་པ་ཐོབ་པར་འདོད་ནས། བུད་མེད་
ཀྱི་གཟུགས་དང་ལྡན་པ་མེ་ཏོག་ལ་ཡོངས་སུ་སྤྱོད་པས། སེམས་ཅན་ཡོངས་སུ་སྨིན་པར་བྱ་བའི་ཕྱིར་སྨོན་ལམ་བཏབ་པ་དང་། དེ་ནས་བཅོམ་ལྡན་འདས་ཀྱིས་དེ་ལ་ཡང་འདི་སྐད་ཅེས་བཀའ་སྩལ་ཏོ། །སངས་རྒྱས་ལམ་མཆོག་སྟོན་པ་
རྣམས་ལ་ནི། །མེ་ཏོག་སྤོས་མཆོག་དག་གིས་མཆོད་བྱས་ནས། །མེ་ཏོག་འབྱུང་གནས་ཞིང་མཆོག་རྣམ་དག་ཏུ། །ཀུན་ནས་སྤོས་ཀྱི་བདེ་བར་གཤེགས་པར་འགྱུར། །དེ་བཞིན་དུ་བྱང་ཆུབ་སེམས་དཔའ་ཁ་དོག་ངུར་སྨྲིག་ལུང་བསྟན་
པ་ཐོབ་པར་འདོད་ནས། བུད་མེད་ཀྱི་གཟུགས་དང་ལྡན་པས་ཚོན་སྣ་ཚོགས་ལ་ཡོངས་སུ་སྤྱོད་པས། སེམས་ཅན་ཡོངས་སུ་སྨིན་པར་བྱ་བའི་ཕྱིར་སྨོན་ལམ་བཏབ་པ་དང་། དེ་ནས་བཅོམ་ལྡན་འདས་ཀྱིས་དེ་ལ་ཡང་འདི་སྐད་ཅེས་བཀའ་སྩལ་
ཏོ། །འཇིག་རྟེན་ངུར་སྨྲིག་གོས་ལ་བཙུད་ནས་སུ། །དཀོན་མཆོག་གསུམ་རིགས་དགའ་བར་ལྡན་བྱས་ནས། །སྔོན་པོར་སྣང་བའི་སངས་རྒྱས་ཞིང་མཆོག་ཏུ། །རིན་ཆེན་སྣང་བའི་བདེ་བར་གཤེགས་པར་འགྱུར། །དེ་བཞིན་དུ་ས་བོན་དང་། ནགས་
ཚལ་དང་། འབྲས་བུའི་ལྷ་དུ་མ་ནས་བྱང་ཆུབ་སེམས་དཔའ་བྱེ་བ་ཁྲག་ཁྲིག་བརྒྱ་སྟོང་ཕྲག་དྲུག་བཅུ་རྩ་བདུན་གྱི་བར་དག་ལུང་བསྟན་པ་ཐོབ་པར་འདོད་ནས། བུད་མེད་ཀྱི་གཟུགས་ཀྱིས་སེམས་ཅན་ཡོངས་སུ་སྨིན་པར་བྱ་བ་དང་། བུད་མེད་
<pb id="51.277a"/>
ཤིན་དུ་ཡོངས་སུ་སྨིན་པར་བྱ་བའི་ཕྱིར། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་པ་དང་། དེ་དག་ཚིགས་སུ་བཅད་པ་རེ་རེར་ལུང་བསྟན་པ་ཐོབ་པར་གྱུར་ཏོ། །དེ་ཅིའི་ཕྱིར་ཞེ་ན། ཕོ་མཚན་གྱུར་ཏེ་མོ་
མཚན་ཐོབ་པ་ནི་ཤིན་ཏུ་རྙེད་པར་སླ་ལ། མོ་མཚན་གྱུར་ཏེ་ཕོ་མཚན་ཐོབ་པ་ནི་ཤིན་ཏུ་རྙེད་པར་དཀའ་བའི་ཕྱིར་རོ། །དེའི་ཚེ་ན་ལྷ་དང་ཀླུ་ཆེན་པོ་བྱེ་བ་ཕྲག་བརྒྱ་ལུང་བསྟན་པ་ཐོབ་པར་འདོད་ནས། བྱང་ཆུབ་ཏུ་སྨོན་ལམ་བཏབ་པ་དང་། ཚིགས་
སུ་བཅད་པ་རེ་རེས་སོ་སོར་ལུང་བསྟན་པ་ཐོབ་བོ། །དེ་བཞིན་དུ་ལྷ་མ་ཡིན་དཀྲིགས་ཕྲག་དྲུག་བཅུ་རྩ་བཞི་དང་། བྱེ་བ་ཕྲག་བརྒྱད་བཅུ་དང་། ལྷ་དང་མིའི་བུ་མོ་མི་འཁྲུགས་བྱེ་བ་ཁྲག་ཁྲིག་བརྒྱ་སྟོང་ཕྲག་བདུན་བཅུ་དང་། བདུད་དང་བདུད་ཀྱི་འཁོར་
དཀྲིགས་ཕྲག་བྱེ་བ་ཁྲག་ཁྲིག་བརྒྱ་སྟོང་ཕྲག་དགུ་བཅུ་རྩ་དགུ་ནས། མི་དང་མི་མ་ཡིན་པའི་བར་དང་། བྲམ་ཟེ་དང་། རྒྱལ་རིགས་དང་། རྗེའུ་རིགས་དང་། དམངས་རིགས་དང་། སྐྱེས་པ་དང་། བུད་མེད་དང་། ཁྱེའུ་དང་། བུ་མོ་གང་གཱའི་ཀླུང་
གི་བྱེ་མ་སྙེད་ཀྱི་བར་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་ཐོབ་པར་འདོད་པ་དང་། ཚིགས་སུ་བཅད་པ་རེ་རེས་སོ་སོར་ལུང་བསྟན་པ་ཐོབ་བོ། །མི་དང་། མི་མ་ཡིན་པ་དང་། དེ་བཞིན་དུ་ལྷ་དང་། ཀླུ་དང་། གནོད་སྦྱིན་དང་། 
དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། ཡི་དགས་དང་། ཤ་ཟ་བགྲང་བ་ལས་འདས་པ་སྔོན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མ་བསྐྱེད་པ་དག་ནི་སེམས་བསྐྱེད་པར་གྱུར་ཏོ། །
སེམས་ཅན་བགྲང་བ་ལས་འདས་པ་དག་ནི་ཕྱིར་མི་ལྡོག་པའི་ས་ལ་གནས་པར་གྱུར་ཏོ། །སེམས་ཅན་བགྲང་བ་ལས་འདས་པ་དག་ནི། བྱང་ཆུབ་སེམས་དཔའི་ཏིང་ངེ་འཛིན་དང་། བཟོད་པ་དང་། གཟུངས་སྣ་ཚོགས་ཐོབ་པར་གྱུར་ཏོ། །སེམས་ཅན་
བགྲང་བ་ལས་འདས་པ་དག་ནི་འབྲས་བུ་ཐོབ་ནས། འདོད་ཆགས་དང་བྲལ་ཏེ་ཟག་པ་ཟད་པར་གྱུར་ཏོ། །སེམས་ཅན་བགྲང་བ་ལས་འདས་པ་དག་ནི་ཉན་ཐོས་དང་། རང་སངས་རྒྱས་ཀྱི་ཐེག་པ་ལས་སེམས་བསྐྱེད་ནས། སངས་རྒྱས་ཉིད་དུ་ཕྱིར་མི་ལྡོག་
<pb id="51.277b"/>
པའི་ས་ལ་གནས་པར་གྱུར་ཏེ། དེ་དག་ཐམས་ཅད་ཀྱིས་མགྲིན་གཅིག་ཏུ་འདི་སྐད་ཅེས་གསོལ་ཏོ། །བདག་ཅག་ཐམས་ཅད་སངས་རྒྱས་བཅོམ་ལྡན་འདས་རྣམས་ཀྱིས་བཀའ་སྩལ་པ་བཞིན་དུ་དམ་པའི་ཆོས་འདི་ཡོངས་སུ་གཟུང་བར་བགྱིའོ། །
གང་དག་ཆོས་ཀྱི་རྣམ་གྲངས་འདི་འཛིན་པ་དང་། ཡི་གེར་འདྲི་བ་ནས། འཆང་བར་བགྱིད་པའི་བར་གྱིས་གང་ཟག་དེ་དག་ཀྱང་། རིག་པས་ཡོངས་སུ་བསྐྱང་བར་བགྱིའོ། །འདུས་པ་ཆེན་པོ་རིན་པོ་ཆེ་ཏོག་གི་གཟུངས་ལས། ལུང་བསྟན་
པའི་ལེའུ་སྟེ། བརྒྱད་པའོ།།  །།<head n="2" t="དགུ་པ། སྙིང་བརྩེ་བའི་ལེའུ།" type="lewu" lv="82.9" zh="56.685"/>དེ་ནས་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་ཡང་འདི་སྐད་ཅེས་བཀའ་སྩལ་ཏོ། །སངས་རྒྱས་བཅོམ་ལྡན་འདས་གང་དག་ཐུགས་བརྩེ་བས་དྲི་བའི་སླད་དུ། སངས་རྒྱས་ཀྱི་
ཞིང་འདིར་གཤེགས་པ་ཐམས་ཅད་རིགས་ཀྱི་བུ་འདི་དག་གིས་གོས་དང་། ཟས་དང་། སྐོམ་དང་། སྨན་དང་། ཡོ་བྱད་ཀྱིས་སེམས་ཅན་རྣམས་ཤིན་དུ་ཚིམ་པར་བགྱིས་ཏེ། བུད་མེད་ཀྱི་གཟུགས་ཀྱིས་སེམས་ཅན་རྣམས་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་ཡོངས་སུ་སྨིན་པར་བགྱི་བ་དང་། ཅི་ནས་འདི་དག་སེམས་ཅན་ཡོངས་སུ་སྨིན་པར་བགྱི་བའི་སླད་དུ། སེམས་བསྐྱེད་མ་ཐག་ཏུ་ཅི་འཚལ་བ་དང་། གང་གི་སླད་དུ་འཚལ་བ་དང་། ཇི་ལྟ་བུ་འཚལ་བའི་གོས་དང་། ཟས་དང་། 
སྐོམ་དང་། སྨན་དང་། ཡོ་བྱད་རྣམས་སྤྲུལ་པ་འམ། བཤམ་པ་འབྱོར་བར་འགྱུར་བའི་ཡིད་ལ་རེ་བ་ཡོངས་སུ་རྫོགས་པར་འགྱུར་བ་དང་། ཅི་ནས་སྐྱེས་བུ་དམ་པ་འདི་དག །སྐྱེས་བུ་ཆེན་པོའི་མཐུ་འདི་ལྟ་བུ་བགྱིད་པ་དང་། སེམས་ཅན་རྣམས་
ལ་ལོངས་སྤྱོད་དང་། ཡོངས་སུ་སྤྱོད་པས་རིམ་གྲོ་བགྱིད་ནུས་པར་འདི་དག་ལ་དགོངས་སུ་གསོལ། དེ་ནས་སངས་རྒྱས་བཅོམ་ལྡན་འདས་དེ་དག་གིས། ཐུགས་རྗེ་ཆེན་པོ་དང་། བསོད་ནམས་དང་། ཡེ་ཤེས་དང་། བསམ་གཏན་གྱིས་བརྒྱན་
པའི་རྒྱུ་འཐུན་པ་ཡིད་ལ་མཛད་པས། སྐྱེས་བུ་དམ་པ་དེ་དག་ལ་འདི་སྐད་ཅེས་བཀའ་སྩལ་ཏོ། །ཁྱེད་ཀྱི་བསམ་པ་དང་། ཡིད་ལ་རེ་བ་ཡོངས་སུ་རྫོགས་པར་བྱ་བའི་ཕྱིར། དུས་གསུམ་དུ་གཤེགས་པའི་སངས་རྒྱས་བཅོམ་ལྡན་འདས་ཐམས་
<pb id="51.278a"/>
ཅད་ཀྱིས་བྱིན་གྱིས་བརླབས་པ། དགེ་བའི་རྩ་བ་ཐམས་ཅད་ཀྱི་རྒྱུ་འཐུན་པའི་གསང་སྔགས་ཀྱི་ཚིག་འདི་དག་སྦྱིན་ནོ། །འདི་ལྟ་སྟེ། ཛྱོ་ཏོ་བ་བ། དྷྲི་ཏི་བ་བ། མུ་ནི་བ་བ། ས་ཏྱ་བ་བ། སཱུ་ནྱ། ཨ་ལང་ཀ་ར་བ་བ། དྷྱཱ་ན་
ར་ས་བ་བ། མ་ཧཱ་ཀཱ་རུ་ཎ་བ་བ། མ་ཧཱ་པྲ་ཏི་བ་བ། ཨ་མོ་ཧ་བ་བ། རུ་ཏི་བ་བ། ཀྵི་ཏི་བ་བ། ས་ལི་ལ་བ་བ། ཁ་ག་བ་བ། བ་ཡུ་བ་བ། བརྟ་བ་བ། ཨ་དྷིཥྛཱ་ན་བ་བ། ཨ་མ་བ་བ། ཨ་ཧ་ན་ན་བ་བ། ཏ་ཐཱ་བ་བ། བྷཱུ་ཏ་ཀོ་ཊི་བ་བ། 
ནིར་བྲི་ཏི་བ་བ། ཏྲི་ཡ་ལན་བ་བ། ཏྲཻ་དྷཱ་ཏུ་ཀ་བ། ཏྲི་བི་མོ་ཀྵ་བ་བ། ཏྲི་ཤཱུ་ཀླ་བ་བ། རཥྚི་ཨ་དྷིཥྛཱ་ན་བ་བ། བ་བ་བ་བ་བ་བ། ས་མ་ཏྲ་ཡན་ནྱ་ས་མ་ཏཱ། ཊ་ཊ་ཊ་ཊ། ཊ་ཊ་ཊ་ཥྚ། སིད་དྷི་སརྦ་ཀུ་ལ་ཤ་ལ་མུ་ལ། ཨ་དྷིཥྛ་ན་ཡ་སྭཱ་ཧཱ། སྐྱེས་བུ་
དམ་པ་ཁྱེད་ཀྱིས་ཆོས་ཐམས་ཅད་མཉམ་པ་ཉིད་ཀྱིས། གསང་སྔགས་ཀྱི་ཚིག་བསམ་པ་ཐམས་ཅད་ཡོངས་སུ་རྫོགས་པར་བྱེད་པ་འདི་དག །སེམས་ཅན་རྣམས་ཀྱི་ལོངས་སྤྱོད་དང་། ཀུན་སྤྱོད་པ་དང་། ཡོངས་སུ་སྨིན་པར་བྱ་བ་དང་། 
ཁྱེད་ཀྱི་བྱང་ཆུབ་ཀྱི་སྤྱོད་པ་ཡོངས་སུ་རྫོགས་པར་བྱ་བའི་ཕྱིར་ཟུང་ཤིག །ཡང་དེའི་ཚེ། དགེ་སྦྱོང་མེ་ཏོག་དང་། དཔལ་གྱི་ལྷ་མོ་དང་། རྩིའི་ལྷ་མོ་གྲུབ་པའི་བློ་གྲོས་དང་། ལྷ་མོ་ས་འཛིན་ལ་སོགས་ཏེ། བྱང་ཆུབ་སེམས་དཔའ་ཁྲི་
ཐམས་ཅད་བུད་མེད་ཀྱི་གཟུགས་ཀྱིས། སེམས་ཅན་རྣམས་ཀྱི་ལོངས་སྤྱོད་དང་། ཀུན་སྤྱོད་པ་དང་། ཡོངས་སུ་སྨིན་པར་བྱ་བའི་ཕྱིར་བརྩོན་པར་གྱུར་ནས། དེ་དག་ཐམས་ཅད་མགྲིན་གཅིག་ཏུ་འདི་སྐད་ཅེས་གསོལ་ཏོ། །བདག་ཅག་གི་ཡིད་ལ་
རེ་བ་ཡོངས་སུ་རྫོགས་པར་བགྱི་བའི་སླད་དུ། སངས་རྒྱས་བཅོམ་ལྡན་འདས་འདི་རྣམས་ཀྱིས། གསང་སྔགས་ཀྱི་ཚིག་འདི་དག་གསུངས་པས་ན། བྱིན་གྱིས་བརླབས་འདིས་བདག་ཅག་སེམས་ཅན་ཐམས་ཅད་ལ་རིམ་གྲོ་བགྱིད་ནུས་སོ། །བདག་ཅག་བླ་ན་
མེད་པའི་ཡེ་ཤེས་དེ་བསྒྲུབ་པར་ནུས་སོ། །བདག་ཅག་གིས་སེམས་ཅན་ཐམས་ཅད་ཡོངས་སུ་སྨིན་པར་བགྱི་བའི་སླད་དུ། གསང་སྔགས་ཀྱི་ཚིག་འདི་དག་གཟུང་བར་བགྱི་ཞིང་བརྩོན་པ་དྲག་པོས་སྤྲོ་བར་བགྱིའོ། །ཡང་སེམས་ཅན་ཐམས་ཅད་ལ་སྙིང་བརྩེ་
<pb id="51.278b"/>
བའི་སླད་དུ་ད་དེ་བཞིན་གཤེགས་པ་རྣམས་ཀྱི་སྤྱན་སྔར་རང་རང་གིས་དམ་བཅས་པ་ལ་གནས་པར་བགྱིའོ། །ལྷ་འམ་ཀླུ་ནས་མིའི་བར་གང་ལ་ལ་ཞིག་དེ་བཞིན་གཤེགས་པས་བྱིན་གྱི་བརླབས་པའི་དམ་པའི་ཆོས་ཀྱི་ཚུལ་འདི་མ་མཆིས་པར་བགྱིད་དམ། 
ཞིག་པར་བགྱིད་དམ། རྣམ་པར་མ་རུངས་པར་བགྱིད་ལ། བདག་ཅག་གིས་དམ་པའི་ཆོས་ཡུན་རིང་དུ་གནས་པར་བགྱི་བའི་སླད་དུ། གལ་ཏེ་དེ་མ་བཟློག་གམ། ནན་ཏན་མ་བགྱིས་ན་བདག་ཅག་གིས་དུས་གསུམ་དུ་གཤེགས་པའི་སངས་
རྒྱས་བཅོམ་ལྡན་འདས་ཐམས་ཅད་བསླུས་པར་གྱུར་ཅིག །བདག་ཅག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་མ་གྱུར་ཅིག །ཀྱེ་གྲོགས་པོ་དག་ལྷ་ནས་མིའི་བར་གང་ལ་ལ་ཞིག །དགེ་སློང་ངམ། 
དགེ་སློང་མ་འམ། དགེ་བསྙེན་ནམ། དགེ་བསྙེན་མ་ལ་འཚེ་ལ། གལ་ཏེ་བདག་ཅག་གིས་དེ་དག་ལ་བཟློག་གམ། བདག་ཅག་གིས་དེ་དག་གི་འཁྲུག་པ་ཞི་བར་བགྱི་བའི་སླད་དུ་ནན་ཏན་མ་བགྱིས་ན། བདག་ཅག་གིས་དུས་གསུམ་དུ་
གཤེགས་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་བསླུས་པར་གྱུར་ཅིག །བདག་ཅག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་མ་གྱུར་ཅིག །བཅོམ་ལྡན་འདས་བྱང་ཆུབ་དོན་དུ་གཉེར་
བའི་རིགས་ཀྱི་བུ་འམ་རིགས་ཀྱི་བུ་མོ་གང་ལ་ལ་ཞིག་ཞུགས་དང་། ཆབ་དང་། དུག་དང་། མཚོན་དང་། བྱད་དང་། རིམས་ཞག་གཅིག་པ་དང་། ཞག་གཉིས་པ་དང་། ཞག་གསུམ་པ་དང་། ཞག་བཞི་པས་འཇིགས་པ་ནས། 
ལྷ་དང་། ཀླུ་དང་། གནོད་སྦྱིན་དང་། ལུས་སྲུལ་པོ་དང་། རྒྱལ་རིགས་དང་། བྲམ་ཟེའི་རིགས་དང་། རྗེའུ་རིགས་དང་། དམངས་རིགས་དང་། སེང་གེ་དང་། སྟག་དང་། ནད་དང་། བཀྲེས་པ་དང་། སྐོམ་པ་དང་། འཚེ་བ་གང་ཡང་རུང་བའི་བར་
དག་གིས་འཇིགས་ཤིང་སྐྲག་པར་གྱུར་པ་ལས། སངས་རྒྱས་ཐམས་ཅད་ཀྱིས་བྱིན་གྱིས་བརླབས་པ། བསམ་པ་ཐམས་ཅད་ཡོངས་སུ་རྫོགས་པར་བགྱི་བའི་གཟུངས་ཀྱི་གསང་སྔགས་ཀྱི་ཚིག་འདི་དག་དྲན་ན། སྔོན་གྱི་ལས་ཀྱི་སྒྲིབ་པ་ནི་མ་གཏོགས་
