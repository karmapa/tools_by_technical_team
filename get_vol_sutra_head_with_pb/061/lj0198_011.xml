<pb id="61.227a"/>
ཅད་འདུས་ཏེ། དེ་དག་དྲང་སྲོང་སྐར་མ་ལ་དགའ་བ་མཆོག་ཏུ་བླ་མ་ལ་གུས་པ་དང་གཅེས་པར་བྱེད་པ་སྐྱེས་ཏེ། དེ་ལ་མཆོད་པའི་ལས་བྱ་བའི་ཕྱིར་ཅི་ནུས་སུ་བརྩོན་པར་གྱུར་ཏོ། །འཕགས་པ་འདུས་པ་ཆེན་པོའི་སྡེ་ཐེག་པ་
ཆེན་པོའི་མདོ་ལས་ཉི་མའི་སྙིང་པོའི་ལེའུ་བཅུ་གཅིག་པ་རྫོགས་ཏེ། རྒྱུ་སྐར་གྱི་སྦྱོར་བ་རྣམ་པར་གཞག་པའི་ལེའུ་རྫོགས་སོ།།                །།<head n="2" t="བརྒྱད་པ།" type="tenpa" lv="198.1" zh="66.541"/>འཕགས་པ་ཤིན་དུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་མདོ། <bampo n="198.11" zh="66.262"/>བམ་པོ་
བཅུ་གཅིག་པ། རྒྱ་མཚོས་སྨྲས་པ། ནམ་མཁའ་ལ་ནི་རྒྱུ་སྐར་ཚོགས། །ཇི་ལྟར་བཞག་པ་བཞིན་དུ་ནི། །ཁྱོད་ཀྱིས་སྔོན་གྱི་ཚེ་རབས་དྲན། །མཁས་ཁྱོད་སྲིད་གསུམ་ཀུན་གྱི་གཙོ། །ཁྱོད་ཀྱི་སྙིང་རྗེ་བྱམས་པ་དཔེར། །
ཤེས་གསལ་འགྲོ་ལ་སྙིང་བརྩེ་བཞིན། །ཀུན་དཔལ་འདི་ནས་ཁྱོད་ཀྱིས་ནི། །ལག་འགྲོ་ཐམས་ཅད་ཐར་བར་གྱིས། །སྲིད་གསུམ་ཚུལ་བརྟུལ་མཚུངས་མེད་ཁྱོད། །ལག་འགྲོ་དེ་ཀུན་ཚིམ་བྱེད་ཁྱོད། །ཁྱོད་ནི་དྲང་
སྲོང་ཀུན་གྱི་བླ། །མི་རྣམས་ཀྱིས་ནི་མཆོད་པར་འོས། །འགྲོ་བ་ཀུན་དཔལ་ཁྱོད་ལ་ནི། །ལྷ་དང་ལག་འགྲོ་གནོད་སྦྱིན་ཚོགས། །རྟེན་གྱི་ཡུལ་རྣམས་ཐམས་ཅད་པ། །ལག་འགྲོ་མྱུར་དུ་ཐར་བར་གྱིས། །དེ་ནས་དྲང་
སྲོང་སྐར་མ་ལ་དགའ་བ་དཀོན་མཆོག་གསུམ་ལ་མཆོག་ཏུ་ཡིད་དང་བ་བསྐྱེད་པར་འདོད་ནས་དེ་ལྟ་བུའི་ཀླུའི་ཚོགས་ཐམས་ཅད་ལ་ཤིན་དུ་རིགས་པའི་ཚིག་སྙན་པ་དག་གིས་འདི་སྐད་ཅེས་སྨྲས་སོ། །ཡོན་ཏན་དེ་
འདྲ་བདག་ལ་མེད། །དྲང་སྲོང་རྔ་བོང་བདག་མ་ཡིན། །ཁྱེད་ཅག་འདི་ནས་ཐར་བྱེད་པར། །བདག་གིས་ནུས་པ་མ་ཡིན་ནོ། །གང་གིས་བསྐལ་པ་དུ་མར་ནི། །དཀའ་ཐུབ་དཀའ་བ་བཟོད་པ་སྤྱད། །ཁྱོད་ཅག་ཐར་
བར་བྱེད་པ་ཡི། །དྲང་སྲོང་གཞན་དེ་བལྟ་བར་གྱིས། །རྟག་ཏུ་བརྩོན་ཞིང་སྦྱིན་པ་བྱིན། །མཁས་ཤིང་གླང་ཆེན་རྟ་དང་ནི། །ཤིང་རྟ་བུ་དང་ཆུང་མ་དང་། །ནོར་གྱིས་སེམས་ཅན་ཕན་པ་བྱས། །རྐང་ལག་མགོ་དང་རྣ་བ་དང་། །
<pb id="61.227b"/>
མིག་དང་ལྤགས་པ་ཁྲག་དང་ནི། །བུ་བྲན་བྲན་མོ་བཟའ་བཏུང་མང་། །མལ་ཆ་ཁ་ཟས་སྔོན་ཆད་བཏང་། །སྙིང་རྗེ་དང་ནི་བྱམས་པ་ཡིས། །ཁྱེད་ཅག་ཐར་བྱེད་སྲིད་གསུམ་ན། །མཚུངས་མེད་བསམ་གཏན་དགའ་འབྱུང་
བ། །དེ་ནི་དྲང་སྲོང་རྔ་བོང་སྟེ། །ཀུན་དུ་བརྩེ་ཞིང་བྱང་ཆུབ་སེམས། །སྔོན་ཆད་རིག་བྱེད་ཕ་རོལ་ཕྱིན། །སེམས་ཅན་མང་པོ་སྡུག་བསྔལ་གྱིས། །ཉམ་ཐག་པ་ནི་ཐར་བར་བྱས། །སེམས་ཅན་གཅིག་གི་ཆེད་དུ་
ཡང་། །སྔོན་གྱི་ཚེ་རབས་དེ་བསྐལ་པར། །དམྱལ་བར་འགྲོ་བཟོད་དེ་ཡི་དགས། །དེ་ནི་འཇིག་རྟེན་སངས་རྒྱས་བྱུང་། །སེམས་ཅན་སྡུག་བསྔལ་ཉམ་ཐག་ཀུན། །སྡུག་བསྔལ་མཐར་མཛད་རྔ་བོང་ཡིན། །སེམས་ཅན་
སྨན་ཕྱིར་བརྩོན་འགྲུས་དང་། །སྙིང་རྗེ་བརྟན་པོས་དེ་སྲིད་འཁོར། །རྔ་བོང་དེ་ནི་སྐྱེས་པ་ན། །རྒྱལ་སྲས་བུ་རམ་ཤིང་བ་ཡི། །རིགས་སུ་ཟས་གཙང་གི་ནི་སྲས། །དེས་ནི་བཙས་མ་ཐག་ཏུ་ཁྱབ། །སྲིད་གསུམ་བདེ་འབྱུང་
འཇིག་རྟེན་དཔལ། །ཡིད་བདེ་རྣམ་པ་སྣ་ཚོགས་དང་། །ལྷ་དང་ཀླུ་ཡི་བུ་རྣམས་དང་། །འབྱུང་པོ་གནོད་སྦྱིན་རྒྱལ་པོས་ཁྱབ། །དེར་ནི་མཆོད་ཕྱིར་ཐམས་ཅད་ལྷགས། །དེ་ཡིས་གོམ་པ་བདུན་བོར་ཏེ། །རི་དང་རྒྱ་
མཚོར་བཅས་པ་ཡི། །ས་ནི་ཐམས་ཅད་འཁྲུགས་པར་གྱུར། །འགྲོ་བ་རྒ་ནད་སྡུག་བསྔལ་དང་། །འཆི་བས་གཟིར་ལས་ངས་བསྒྲལ་ཞིང་། །ཞི་བ་བདེ་བ་མྱ་ངན་མེད། །སྐམ་ལ་དགོད་ཅེས་ཤཱཀ་སྲས་གསུངས། །མེ་ཏོག་
དྲི་དང་རིན་ཆེན་དག །ལྷ་ཀླུ་རྣམས་ཀྱིས་གཏོར་གྱུར་ཅིང་། །འབྱུང་པོའི་ཚོགས་རྣམས་སྣ་ཚོགས་ཀྱིས། །སྲས་པོ་ལ་ནི་བསྟོད་གྱུར་པ། །བསྐལ་པ་མང་པོ་དུ་མར་ཡང་། །སྔོན་ཆད་ཁྱོད་ཀྱིས་དུལ་བ་དང་། །སྦྱིན་དང་བསམ་གཏན་དགྱེས་ལ་བརྟེན། །
སེམས་ཅན་ཀུན་ཆེད་སྡུག་བསྔལ་བཟོད། །འདི་ལ་སྐྱེ་བ་འདི་ཡང་ནི། །ཐམས་ཅད་ཀྱི་ནི་ཐ་མ་ལགས། །སྡུག་བསྔལ་ཐམས་ཅད་ཞི་མཛད་པར། །རིང་པོར་མི་ཐོགས་ཁྱོད་འཚང་རྒྱ། །དེས་ཀྱང་དཔའ་བོ་བརྟན་པར་གྱུར། །མཚུངས་པ་མེད་དེ་བུད་མེད་ཚོགས། །
<pb id="61.228a"/>
དྲུག་ཁྲིད་ཐམ་པ་སྤངས་ནས་སུ། །སྤྱོད་པ་རབ་བསྟན་ལོ་དྲུག་སྤྱོད། །གཡོ་སྒྱུ་ཅན་ནི་སྡེར་བཅས་པའི། །བདུད་ནི་གཅིག་པུས་བཅོམ་ནས་ཀྱང་། །བྱང་ཆུབ་ཞི་མཆོག་གཞལ་མེད་བརྙེས། །མྱ་ངན་མེད་ལམ་དོན་དམ་
གཟིགས། །བྱམས་དང་ཡེ་ཤེས་ཐུགས་རྗེ་ཡིས། །སེམས་ཅན་ཀུན་དང་མི་མཉམ་ཞིང་། །འབྱུང་པོ་དག་ནི་ཐམས་ཅད་ལ། །དེ་ནི་བྱམས་པའི་ཐུགས་མཉམ་པ། །སེམས་ཅན་གང་ལའང་མཐོ་མི་འཚམ། །
སེམས་ཅན་ཐམས་ཅད་སྡུག་བསྔལ་ལས། །ཐར་བར་མཛད་ཅིང་དེ་ཡང་ནི། །རྣམ་བཅིངས་བཙོན་ར་ཐར་མཛད་པ། །མ་ག་དྷཱ་ན་དེ་གནས་ཤིང་། །འགྲོ་བའི་ནང་ན་ཆོས་ཀྱང་སྟོན། །དེ་ལ་ཁྱོད་ཀྱིས་གསོལ་བ་ཐོབ། །
བྱམས་པའི་ཡིད་ཀྱིས་རྣམ་པར་ལྟོས། །དྲང་སྲོང་མཆོག་གི་ཐད་དུ་དེང་། །འགྲོ་བའི་སྡུག་བསྔལ་ཐམས་ཅད་ལས། །ཁྱེད་ཅག་ཡོངས་སུ་ཐར་བར་བྱེད། །རང་ཉིད་ཀྱང་ནི་འདོང་བར་གྱིས། །དགའ་མཆོག་བདེ་བ་འདོད་རྣམས་
ཀྱིས། །ཕྱིན་ཅད་མཁའ་ལྡིང་ཐམས་ཅད་ལས། །འཇིགས་པ་ཁྱེད་ལ་མི་འབྱུང་ངོ་། །རྟག་བདེ་སྡུག་བསྔལ་བྲལ་དགར་གྱིས། །བཙོན་ར་འདི་ནི་གཡོ་སྒྱུ་ཅན། །བདུད་ནི་ཁྱེད་ལ་རྣམ་པར་འཚེ། །ཇི་ལྟར་ང་ཡིས་བཤད་པ་
བཞིན། །ཐམས་ཅད་ཀྱང་ནི་གཟུང་བར་གྱིས། །ཡང་དེའི་ཚེ་དྲང་སྲོང་ཐུབ་པའི་གནས་རྟེན་དུ་ཀླུ་དང་། ཀླུ་ཆེན་པོ་ཕོ་དང་། མོ་དང་། ཁྱེའུ་དང་། བུ་མོ་གང་དག་ཐམས་ཅད་འདུས་པ་དེ་དག་ཐམས་ཅད་
ཀྱིས་ཐལ་མོ་རབ་ཏུ་སྦྱར་ཏེ་འདི་སྐད་ཅེས་སྨྲས་སོ། །འཇིག་རྟེན་ཐམས་ཅད་ལས་ཁྱད་པར་དུ་འཕགས་པ། ཆོས་ཐམས་ཅད་ཀྱི་དབང་གི་ཕ་རོལ་ཏུ་ཕྱིན་པ། སེམས་ཅན་ཐམས་ཅད་ཀྱི་སྡུག་བསྔལ་སེལ་བར་མཛད་པ། བདེ་བ་ཐམས་ཅད་སྦྱིན་པར་
མཛད་པ། དགའ་བ་ཐམས་ཅད་སྐྱེད་པར་མཛད་པ། ཤེས་རབ་ཐམས་ཅད་ཀྱི་ཕ་རོལ་དུ་ཕྱིན་པ། རྟག་ཏུ་བྱམས་པའི་ཐུགས་དང་ལྡན་པ། ཐུགས་རྗེ་ཐམས་ཅད་ཀྱིས་ཁྱབ་པ། ཕྲིན་ལས་ཐམས་ཅད་སྒྲུབ་པར་མཛད་པ། ལམ་ཐམས་ཅད་སྟོན་པ། ཡང་
<pb id="61.228b"/>
དག་པའི་མིག་གསུང་བ། ལྷ་དང་ཀླུ་རྣམས་ཀྱིས་མཆོད་པ་ལ་ཕྱག་འཚལ་ལོ། །སྲིད་པ་གསུམ་གྱི་དགྲ་བཅོམ་པ། མཆོད་པ་ཐམས་ཅད་འོས། བདག་ཅག་ཐམས་ཅད་སྡུག་བསྔལ་གྱི་བཙོན་ར་འདིར་འཕངས་ལགས་ན་འདི་ནས་བདག་ཅག་ཐར་བར་མཛད་པར་
གསོལ། ཀླུ་དེ་དག་དང་ལྷན་ཅིག་བདག་ཅག་གནས་པར་བགྱིའོ། །བཅོམ་ལྡན་འདས་ཀྱིས་ཀླུ་དེ་དག་ཐམས་ཅད་སྔོན་གྱི་ལུས་ཀྱི་གཟུགས་ཇི་ལྟ་བ་བཞིན་དུ་བཀོད་དེ། གནས་དེ་ནས་འགྲོ་བར་མི་ནུས་སོ། །དེ་དག་ཐམས་ཅད་ཀྱིས་དྲང་སྲོང་སྐར་མ་ལ་
དགའ་བ་ལ་སྨྲས་པ། དེ་བཞིན་གཤེགས་པ་དེ་ནི་བདེན་ཏེ། སེམས་ཅན་ཐམས་ཅད་ལ་བདེ་བར་བཞེད་པ་རྣམ་པར་མི་འཚེ་བའི་ཆོས་ཉིད་ཡིན་ནོ། །དེ་ལ་བདག་ཅག་སྐྱབས་སུ་ཉེ་བར་གནས་སོ། །འདི་ནས་མྱུར་དུ་བཞུད་ཅིག །བདུད་
ཀྱི་འཆིང་བ་འདི་ལས་བདག་ཅག་ཐར་བར་མཛོད་ཅིག །སྐར་མ་ལ་དགའ་བས་འདི་སྐད་ཅེས་སྨྲས་སོ། །དེ་བཞིན་གཤེགས་པ་དྲང་སྲོང་སེམས་ཅན་ལ་ཕན་པ་དང་བདེ་བའི་ཕྱིར་སྙིང་རྗེ་ཆེན་པོའི་རྒྱུ་འཐུན་པ་ཐམས་ཅད་མཁྱེན་པ་
ཐུབ་པ་དེས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་འཁོར་བའི་འཁོར་ལོ་རྣམ་པར་ལྡོག་པར་བྱ་བའི་ཕྱིར་དང་། བྱང་ཆུབ་ཀྱི་ལམ་རྣམ་པར་དག་པར་བྱ་བའི་ཕྱིར་དང་། རྒྱུ་དང་འབྲས་བུའི་སེམས་ཅན་ཡང་དག་པར་བསྟན་
པའི་ཕྱིར་ཞེས་བྱ་བ་ནས་སངས་རྒྱས་ཀྱི་སྤྱན་གྱི་བར་དུ་ཐོབ་པར་བྱ་བའི་ཕྱིར་མང་པོར་མ་བྱུང་བ་ལ་དམིགས་པ་དང་། ཉན་ཐོས་དང་ཐུན་མོང་བ་སེམས་ཅན་ལ་དམིགས་པའི་གནས་པ་མཆོག་བསྟན་ཏོ། །ཡང་བྱང་ཆུབ་སེམས་དཔའ་
སེམས་དཔའ་ཆེན་པོ་སློབ་དཔོན་ལ་རག་ལས་པ་རྣམས་ལས་ཡང་དག་པར་བྱུང་བ་དང་། སོ་སོར་བརྟགས་པ་ལ་དམིགས་པ་ཚངས་པའི་གནས་པ་བསྟན་ཏོ། །ད་ལྟར་དེ་བཞིན་གཤེགས་པ་དེ་ནི་སངས་རྒྱས་ཀྱི་ཞིང་གང་གཱའི་
ཀླུང་གི་བྱེ་མ་སྙེད་གྲངས་མེད་པ་དཔག་ཏུ་མེད་པ་རྡུལ་ཕྲ་རབ་ཀྱི་རྡུལ་སྙེད་ན་ཐེག་པ་བླ་ན་མེད་པའི་ཕ་རོལ་དུ་ཕྱིན་པ་དྲུག་ཡོངས་སུ་རྫོགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང་། སེམས་ཅན་ཐམས་
<pb id="61.229a"/>
ཅད་འཁོར་བའི་རྒྱ་མཚོ་ལས་བསྒྲལ་བའི་ཕྱིར་དང་། བདུད་བཞི་གདུལ་བའི་ཕྱིར་དང་། དཀོན་མཆོག་གསུམ་གྱི་གདུང་རྒྱུན་མི་གཅད་པའི་ཕྱིར་ཆོས་ཀྱི་ཆུས་ཁྲུས་མཛད་དོ། །ད་ལྟར་ཤིན་དུ་ཀུན་དུ་རྟོག་པའི་ཉོན་མོངས་པའི་ཚོགས་ཀྱི་སེམས་
ཅན་གྱི་ཁམས་ལ་དམིགས་པ་མེད་པ། ཀུན་ནས་ལྡང་བ་མེད་པ། རྒྱུ་བ་མེད་པ། གཞི་མེད་པ། མཚན་ཉིད་མེད་པ། མཚན་མ་མེད་པ། ཆགས་པ་མེད་པ། རྣམ་པར་གཞག་པ་མེད་པ། རྡུལ་མེད་པ། མུན་པ་མེད་པ། 
སྣང་བ་མེད་པ། གཟུང་བ་མེད་པ། གསལ་བྱེད་མེད་པ། སྤྱོད་པ་མེད་པ། ཐ་མི་དད་པ་ཉིད་ཅེས་བྱ་བ་ནས་ཕུང་པོ་དང་། ཁམས་དང་། སྐྱེ་མཆེད་དང་། འབྱུང་བ་ཆེན་པོ་ཐམས་ཅད་དང་། མིག་གི་རང་བཞིན་ཚོར་བ་པོ་མེད་པའི་སྲེད་པ་ཞེས་
བྱ་བའི་བར་ནས། ཡིད་ཀྱི་རང་བཞིན་ཚོར་བ་པོ་མེད་པའི་སྲེད་པའི་བར་ལ་སྨོན་པ་མེད་པ་དང་། མངོན་པར་འདུ་བྱེད་པ་མེད་པ་དང་། འཇུག་པ་མེད་པའི་ཆོས་ཀྱི་དབྱིངས་དང་། ཡང་དག་པའི་མཐའ་དང་། འགག་པ་མེད་པ་དང་། དེ་བཞིན་
ཉིད་འདྲེས་པ་མེད་པ་དང་། གང་འཇུག་པ་མེད་པའི་ཆོས་ཀྱི་དབྱིངས་དོན་དམ་པ་སྟོང་པ་ཉིད་དང་། ཕྱིར་མི་ལྡོག་པའི་ཆོས་ཐམས་ཅད་མཉམ་པ་ཉིད་ཀྱིས་སྒྲོལ་བ། ཕྱད་པའི་ཡེ་ཤེས་ཀྱི་སྤྱོད་པ་དང་ལྡན་པ། ཡང་དག་པར་དམིགས་པའི་
དེ་བཞིན་གཤེགས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་ཕ་རོལ་དུ་ཕྱིན་པ་དྲུག་གི་སྤྱོད་པ་དག་ལ་ཡོངས་སུ་སྦྱང་བ་བྱས་པ། སེམས་ནམ་མཁའ་དང་མཉམ་ཞིང་མཚུངས་པ། མ་ཆགས་པའི་ཡེ་ཤེས་མཉམ་པ་ཉིད་
ཐོབ་པ། ལྟ་བ་ཐམས་ཅད་ཀྱི་བག་ཆགས་ཀྱི་ཉོན་མོངས་པ་ཡང་དག་པར་བཅོམ་པ་རྣམས་ལ་ཚངས་པའི་གནས་པ་དམིགས་པ་མེད་པ་སྟོན་ཏོ། །ཀྱེ་དྲང་སྲོང་སྐར་མ་ལ་དགའ་བས་བསྟན་པ་འདི་བཤད་པ་ན་ཡང་ཀླུའི་རྒྱལ་པོ་རྒྱ་མཚོ་དང་། 
ཀླུའི་རྒྱལ་པོ་ལུས་འབིགས་པའི་ཁབ་ཅེས་བྱ་བ་དང་། ཀླུའི་རྒྱལ་པོ་ཟླ་བ་ལ་རྩུབ་པ་ཞེས་བྱ་བ་དང་། ཀླུའི་རྒྱལ་པོ་རིན་ཆེན་སྐྱོང་ཞེས་བྱ་བ་དེ་དག་བྱང་ཆུབ་ཀྱི་སྤྱོད་པའི་དགེ་བའི་རྩ་བ་སྔོན་བསགས་པའི་སྨོན་ལམ་ཡང་དག་
<pb id="61.229b"/>
པར་རྗེས་སུ་དྲན་པས་དེ་དག་སྣང་བ་དང་། རྣམ་པར་བསྒྱིངས་པ་དང་ལྡན་པའི་གཟུངས་ཐོབ་པར་གྱུར་ཏོ། །དེའི་ཚེ་ཀླུ་གཞན་བརྒྱད་བཅུ་རྩ་བཞི་ནི་བྱང་ཆུབ་ཀྱི་སྤྱོད་པའི་རྩ་བ་སྔོན་བསགས་པའི་སྨོན་ལམ་ཡང་དག་པར་རྗེས་སུ་དྲན་
པས་བྱང་ཆུབ་ཀྱི་སེམས་མི་བརྗེད་པའི་ཏིང་ངེ་འཛིན་ཐོབ་པར་གྱུར་ཏོ། །བྱང་ཆུབ་སེམས་དཔའ་སྐར་མ་ལ་དགའ་བ་ལ་དེ་དག་གིས་འདི་སྐད་ཅེས་སྨྲས་སོ། །ཁྱོད་བཞུད་ལ་སྙིང་རྗེ་ཆེན་པོ་ཐོབ་པ་གང་གིས་འདིར་བདག་ཅག་བདུད་
ཀྱི་འཆིང་བ་འདི་ལས་ཡོངས་སུ་ཐར་བར་བགྱིད་པའི་དེ་བཞིན་གཤེགས་པའི་སྙིང་རྗེ་ཆེན་པོ་ཐོབ་པ་དེ་ལ་བདག་ཅག་གི་ཚིག་གིས་གསོལ་བ་ཐོབ་ཤིག །དེ་བཞིན་དུ་བྱའོ་ཞེས་སྨྲས་ནས་བྱང་ཆུབ་སེམས་དཔའ་སེམས་དཔའ་ཆེན་པོ་
སྐར་མ་ལ་དགའ་བ་དྲང་སྲོང་གི་ཆ་བྱད་ཀྱིས་འཁོར་དྲང་སྲོང་སྟོང་ཕྲག་མང་པོ་དང་དེ་ནས་རྫུ་འཕྲུལ་གྱིས་སོང་ངོ་། །འཕགས་པ་འདུས་པ་ཆེན་པོའི་སྡེ་ཐེག་པ་ཆེན་པོའི་མདོ་ལས་ཉི་མའི་སྙིང་པོའི་ལེའུ་བཅུ་གཅིག་པ་ལས་བརྒྱད་པའོ།།          །།<head n="2" t="དགུ་པ། སངས་རྒྱས་རྗེས་སུ་དྲན་པའི་ལེའུ།" type="tenpa" lv="198.1" zh="66.547"/>
བཅོམ་ལྡན་འདས་ལ་ཀླུ་ཐམས་ཅད་སྐྱབས་སུ་ཉེ་བར་གནས་པ་བདུད་སྡིག་ཅན་གྱིས་ཐོས་ཏེ། ཤས་ཆེར་འཁྲུགས་ཤིང་སྐྲག་ལ་རྒྱ་ཤུག་གི་འདབ་མ་བཞིན་དུ་ལུས་རབ་ཏུ་འདར་ཞིང་ལུས་རྔུལ་ནས་ལག་པ་གཉིས་བསྒྲེང་སྟེ་འདི་སྐད་
ཅེས་སྨྲས་སོ། །ལག་འགྲོ་རྣམས་ནི་སྐྱབས་སུ་དོང་། །སྐྱེ་དགུ་ཐམས་ཅད་རྨོངས་གྱུར་ཅིང་། །འཆི་མེད་ལམ་ལ་གཞོག་བྱེད་པ། །མི་ཟད་གཡོ་སྒྱུ་ཅན་ལ་ལྟོས། །དེའི་ཚེ་ན་བདུད་ཀྱི་བུ་མོ་མུན་བྲལ་མ་ཞེས་བྱ་བ་དེས་འདི་སྐད་ཅེས་
སྨྲས་སོ། །སེམས་ཅན་གང་དག་ཐོས་ཙམ་གྱིས། །དགེ་སྦྱོང་ལ་ནི་སྐྱབས་སུ་མཆིས། །གང་དག་དེ་ཡི་ཚིག་ཐོས་ཤིང་། །དེ་མཐོང་བ་ལྟ་སྨོས་ཅི་འཚལ། །བརྩོན་འགྲུས་སྣ་ཚོགས་སྦྱོར་བ་ཡིས། །
ཁྱོད་ཀྱིས་ཡུན་ནི་རིང་དུ་གཟིགས། །བཀའ་མཆིད་སྣ་ཚོགས་ལྷན་ཅིག་མཛད། །དེ་ཡི་སྒྱུ་ནི་མ་བསླབས་སམ། །བདུད་ཀྱིས་སླར་སྨྲས་པ། །དགེ་སྦྱོང་གཽ་ཏམ་བརྟན་པ་ཡིན། །རང་བཞིན་མཁས་
<pb id="61.230a"/>
པ་ཆེན་པོ་སྟེ། །སྟོང་པའི་ཆོས་ལ་ཡང་དག་ཞུགས། །རྒལ་ནས་སྐྱེ་དགུ་སྒྲལ་བར་བྱེད། །མུན་བྲལ་མས་སྨྲས་པ། སྟོང་པ་ལ་ནི་གང་ཞུགས་པ། །བདུད་རྣམས་བྱེ་བས་མི་བསྐྱོད་དེ། །བྱང་གྲོལ་བདེ་བ་སྦྱིན་
བགྱིད་པ། །དེ་ལ་བདག་ནི་སྐྱབས་སུ་མཆི། །མཚན་ཉིད་མ་མཆིས་ལྡན་པ་ཡི། །དེ་བཞིན་ཉིད་ལ་གང་རྟེན་ཅིང་། །ཡེ་ཤེས་ཀྱི་ནི་ཕ་རོལ་ཕྱིན། །དེ་ལ་བདག་ནི་སྐྱབས་སུ་མཆིས། །སྒྱུ་དེ་
བདག་གིས་བསླབ་པར་བགྱི། །སེམས་ཅན་ཐམས་ཅད་རྣམ་པར་དགྲོལ། །ཆོས་རྣམས་ཀུན་ལ་དབང་སྒྱུར་བའི། །བླ་མེད་སངས་རྒྱས་འགྲུབ་པར་ཤོག །བདུད་ཀྱི་བུ་མོ་ལྔ་བརྒྱ་སྙེད་བདུད་ཀྱི་གནས་
དེར་འཁོད་ནས་བྱང་ཆུབ་ཏུ་སྨོན་ལམ་བཏབ་པར་གྱུར་ཏེ། བདུད་སྡིག་ཅན་ཤས་ཆེར་འཁྲུགས་ཤིང་དངངས་ཏེ་རྨོངས་ནས་སྟོབས་ཀྱི་ཤུགས་ཀྱིས་འཆག་སར་ཞུགས་ཏེ། བདུད་ཀྱི་སྟོབས་ཀྱི་
ཤུགས་ཀྱི་ཆོ་འཕྲུལ་གྱིས་བྱིན་གྱིས་བརླབ་པ་དེ་ལྟ་བུ་བྱིན་གྱིས་བརླབས་སོ། །གང་གིས་དྲང་སྲོང་སྐར་མ་ལ་དགའ་བ་དེ་ནས་སོང་ནས་རིང་པོ་མ་ལོན་པར་དྲང་སྲོང་ཐུབ་པའི་གནས་རྟེན་དེར་བདུད་ཀྱི་གནས་དེ་ནས་ནམ་མཁའ་ལས་རྡོའི་ཆར་
པ་མེ་རབ་ཏུ་འབར་བའི་ཆར་མངོན་པར་རབ་ཏུ་དབབ་པར་བརྩམས་ཏེ། ཀླུ་ཐམས་ཅད་ཐལ་བར་རླག་པར་འདོད་ན། བཅོམ་ལྡན་འདས་ཀྱི་མཐུས་དེར་མེ་ཏོག་གི་ཆར་རྣམ་པ་སྣ་ཚོགས་རབ་ཏུ་བབ་སྟེ། ཀླུ་ཐམས་
ཅད་རབ་ཏུ་དགའ་བར་གྱུར་ཏོ། །དགའ་ཁྱབ་མས་སྨྲས་པ། ཀྱེ་བདུད་ཀྱི་བུ་མོ་དག་ཁྱེད་ལྟོས་ཤིག །འཛམ་བུའི་གླིང་དེར་དགེ་སྦྱོང་གཽ་ཏ་མ་ལ་ཀླུ་གང་དག་སྐྱབས་སུ་དོང་བ་དེ་དག་ཐམས་ཅད་ཀྱང་
འདི་སྡུག་བསྔལ་མང་པོས་གནོད་པར་བྱེད་ན་གང་དག་འདིར་འཁོད་ནས་དགེ་སྦྱོང་གཽ་ཏ་མ་ལ་སྐྱབས་སུ་དོང་བ་རང་གི་བུ་མོ་ཁྱེད་ལ་ལྟ་སྨོས་ཀྱང་ཅི་དགོས། བདུད་ཀྱི་བུ་མོས་འདི་སྐད་ཅེས་སྨྲས་སོ། །སངས་རྒྱས་སྐྱབས་
<pb id="61.230b"/>
སུ་སེམས་ཅན་སུ་འགྲོ་བ། །བདུད་རྣམས་བྱེ་བས་གསད་པར་མི་ནུས་ཏེ། །ཚུལ་ཁྲིམས་ཉམས་ཤིང་བློ་ནི་འཁྲུགས་ཟིན་ཀྱང་། །དེ་ནི་ངེས་པར་སྐྱེ་བའི་ཕ་རོལ་འགྲོ། །སྟོན་པ་ལ་ནི་མེ་ཏོག་གཅིག་གཏོར་ཞིང་། །
བྱང་ཆུབ་སྨོན་ལམ་བརྟན་པོ་བསྐྱེད་པས་ན། །དེ་ནི་བདུད་རྣམས་དུ་མས་གསད་མི་ནུས། །ནེམ་ནུར་མེད་པར་འཇིག་རྟེན་སངས་རྒྱས་འགྱུར། །དེ་ཡིས་བསླབ་པའི་གཞི་ནི་གཅིག་བླངས་ཤིང་། །ཚིག་གི་དོན་
གཅིག་ཙམ་ཡང་ཉན་བྱེད་ལ། །བྱང་ཆུབ་ཕྱིར་ནི་སེམས་ཀྱང་བསྐྱེད་པ་དེ། །སེམས་ཅན་ཁ་ལོ་སྒྱུར་འགྱུར་ནེམ་ནུར་མེད། །ཡབ་ཀླུ་ཚོགས་འདི་མཐོང་སྟེ་སངས་རྒྱས་ཀྱིས། །དེར་ནི་མེ་ཏོག་ཆར་པ་སྣ་
ཚོགས་འབེབས། །སངས་རྒྱས་ཡུལ་གཅིག་གིས་ནི་ཁྱོད་ལ་བསྔོས། །དེར་ནི་ཅི་ཡང་ནུས་པར་མ་གྱུར་ཏོ། །གང་གིས་སེམས་ཅན་དེ་དག་སྡིག་ཟད་ཅིང་། །བདག་ཅག་གི་ནི་ལས་ཀྱི་སྒྲིབ་འབྱང་བ། །
ཆེད་དུ་ལུང་བསྟན་པ་ནི་དེར་ཉན་པའི། །རིག་པ་གཅིག་ཀྱང་དེར་ནི་སྟོན་པས་གསུངས། །དེ་ནས་བདུད་སྡིག་ཅན་ཤས་ཆེར་འཁྲུགས་ཤིང་གཤེ་སྟེ། སྡུག་བསྔལ་ཞིང་ཡིད་མི་བདེ་བ་སྐྱེས་ནས་མྱ་ངན་
གྱི་ཁང་པར་གཅིག་པུ་འདུག་གོ། །དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་སྐར་མ་ལ་དགའ་བ་བཅོམ་ལྡན་འདས་ཀྱི་ཚངས་པའི་གནས་པ་དམིགས་པ་མེད་པའི་གཏམ་གྱི་ཐ་མར་མཇུག་ཐོགས་སུ་
བཅོམ་ལྡན་འདས་བཞུགས་པ་དེར་ཕྱིན་ཏེ་འདུག་གོ། །བཅོམ་ལྡན་འདས་ག་ལ་བ་ཞེས་བྱ་བ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་སྐར་མ་ལ་དགའ་བས་འདི་སྐད་ཅེས་གསོལ་
ཏོ་ཞེས་བྱ་བའི་བར་དུའོ། །བཙུན་པ་བཅོམ་ལྡན་འདས་བཞི་པ་རབ་ཀྱི་མཐའ་གནས་ཡིད་ལ་བགྱིད་པའི་གཟུངས་སྔགས་བཤད་པར་གསོལ། གཟུངས་སྔགས་ཀྱི་གཞི་དེ་དག་གིས་ནི་སྔོན་བདག་ཅག་གཉིས་བྲམ་ཟེའི་
<pb id="61.231a"/>
ཁྱེའུ་གཉིས་སུ་གྱུར་པ་ན་ལུས་ཀྱི་སླད་དུ་རྒྱལ་པོ་རྒྱལ་གྱི་ལྷ་ལ་ནོངས་པ་བགྱིས་པས་འགུམ་པ་ལ་ཐུག་སྟེ་བཙོན་རར་སྩལ་ནས། ཟླ་བ་ཕྱེད་ཟས་དང་བྲལ་ཞིང་བཅིང་བ་ལྔས་བཅིངས་ནས་དེ་བཞིན་གཤེགས་པ་མན་དཱ་ར་བའི་
བསུང་ལ་ཡིད་ལ་གཞན་མི་སེམས་པར་གསོལ་བ་བཏབ་པ་ལགས་སོ། །དེ་ནས་དེ་བཞིན་གཤེགས་པ་མན་དཱ་ར་བའི་བསུང་བདག་ཅག་ལ་ཐུགས་བརྩེ་བས་རང་གི་གནས་ཀྱི་ཤུལ་ཀར་བཞུགས་ནས་སངས་རྒྱས་ཀྱི་ཡུལ་
གྱི་རྫུ་འཕྲུལ་གྱི་ཆོ་འཕྲུལ་ལུང་བསྟན་པ་དེ་ལྟ་བུས་བཞི་པ་རབ་ཀྱི་མཐའ་གནས་ཡིད་ལ་བགྱིད་པའི་གཟུངས་སྔགས་བསྟན་ཏེ། སངས་རྒྱས་ཀྱི་མཐུས་བརྩོན་ར་དེར་བདག་ཅག་གི་རྣ་ལམ་དུ་དོན་དང་བཅས། ཚིག་
འབྲུ་དང་བཅས་པར་གྲགས་སོ། །གསང་སྔགས་ཡིད་ལ་བགྱིད་པ་དེ་དག་གིས་བདག་ཅག་དགའ་བ་དང་དད་པ་ཡང་དག་པར་བསྐྱེད་ནས་དེའི་ཚེ་བདག་ཅག་གི་མཐོང་བའི་ཆོས་ལ་མྱོང་བར་འགྱུར་བ་ཐམས་ཅད་དང་། སྐྱེས་ནས་
མྱོང་བར་འགྱུར་བ་དང་། ལན་གྲངས་གཞན་ལ་མྱོང་བར་འགྱུར་བ་ཐམས་ཅད་དང་། ལས་ཀྱི་སྒྲིབ་པ་ཐམས་ཅད་དང་། ཉོན་མོངས་པའི་སྒྲིབ་པ་དང་། ཆོས་ཀྱི་སྒྲིབ་པ་དང་། སེམས་ཅན་གྱི་
སྒྲིབ་པ་དང་། སྦྱིན་པའི་སྒྲིབ་པ་ཞེས་བགྱི་བ་ནས་ཤེས་རབ་ཀྱི་སྒྲིབ་པ་ཞེས་བྱ་བའི་བར་དང་། ཉེ་བར་སྤྱོད་པ་དང་། ལོངས་སྤྱོད་ཀྱི་སྒྲིབ་པ་དང་། ཚེའི་འདུ་བྱེད་བས་པའི་སྒྲིབ་པ་དང་། བསམས་བཞིན་
དུ་སྲིད་པར་སྐྱེ་བའི་སྒྲིབ་པ་དང་། སངས་རྒྱས་ཀྱི་ཞིང་ཡོངས་སུ་དག་པ་རྣམས་སུ་འགྲོ་བའི་སྒྲིབས་པ་ཡོངས་སུ་བས་ཤིང་། དེར་བདག་ཅག་བཞི་པ་རབ་ཀྱི་མཐའ་གནས་ཡིད་ལ་བགྱིད་པའི་གཟུངས་སྔགས་ཐོས་
པ་ཙམ་གྱིས་མོད་ལ་མགྲིན་པ་འཆིང་བ་ལྔ་ལས་གྲོལ་ཏེ། བཙོན་ར་ནས་རྫུ་འཕྲུལ་གྱི་ཡུལ་ཐོབ་པར་གྱུར་ཅིང་། དེ་ནས་ནམ་མཁའ་ལ་ཆས་ནས་བཅོམ་ལྡན་འདས་དེ་བཞིན་གཤེགས་པ་མན་དཱ་ར་བའི་བསུང་གི་ཐད་དུ་ཉེ་བར་
<pb id="61.231b"/>
ཕྱིན་ཏོ། །དེ་ནས་ཤི་འཕོས་ནས་སངས་རྒྱས་ཀྱི་ཞིང་རི་བོའི་འོད་ཅེས་བགྱི་བར་སྐྱེས་ཏེ། བཅོམ་ལྡན་འདས་དེ་བཞིན་གཤེགས་པ་སྤྲིན་གྱི་མདོག་གི་ཐད་དུ་རབ་ཏུ་བྱུང་ནས་ཤེས་བགྱི་བ་ནས་སླན་ཆད་བསྐལ་པ་དཔག་ཏུ་མ་མཆིས་པར་
སངས་རྒྱས་ཀྱི་ཞིང་སྟོང་པ་རྣམས་སུ་བདག་ཅག་མ་སྐྱེསོ་ཞེས་བྱ་བའི་བར་དུའོ། །དེ་བཞིན་དུ་ད་ལྟར་སངས་རྒྱས་ཀྱི་ཞིང་མི་མཇེད་ཐམས་ཅད་དུ་འདི་དང་འོག་མིན་ལ་ཐུག་པའི་བར་གྱིས་ཐམས་ཅད་སེམས་ཅན་མི་དང་མི་མ་ལགས་པ་
དཔག་ཏུ་མ་མཆིས་པས་ཁྱབ་སྟེ། དེ་དག་ནི་ལས་ཀྱི་སྒྲིབ་པ་དང་། ཉོན་མོངས་པའི་སྒྲིབ་པ་དང་། ཆོས་ཀྱི་སྒྲིབ་པ་དང་། སེམས་ཅན་གྱི་སྒྲིབ་པ་རྣམ་པ་སྣ་ཚོགས་ཀྱིས་ཟིན་ཏོ་ཞེས་བགྱི་བ་ནས་སངས་རྒྱས་
ཀྱི་ཞིང་ཡོངས་སུ་དག་པ་རྣམས་སུ་ལས་ཡོངས་སུ་མ་དག་པ་དག་གིས་སྒྲིབས་ཏེ་མཆིས་པར་མི་ནུས་པ་ལགས་སོ་ཞེས་བགྱི་བའི་བར་དུའོ། །སེམས་ཅན་གྱི་ལས་ཀྱི་གཟུངས་སྔགས་ཐོས་མ་ཐག་ཏུ་སེམས་ཅན་
རྣམས་ཀྱི་མཐོང་བའི་ཆོས་ལ་མྱོང་བར་འགྱུར་བ་དང་། ལན་གྲངས་གཞན་ལ་མྱོང་བར་འགྱུར་བ་དང་། ལས་ཀྱི་སྒྲིབ་པ་ཐམས་ཅད་དང་། ཉོན་མོངས་པའི་སྒྲིབ་པ་དང་། ཆོས་ཀྱི་སྒྲིབ་པ་དང་། སེམས་ཅན་གྱི་
སྒྲིབ་པ་དང་། སྦྱིན་པའི་སྒྲིབ་པ་ཞེས་བགྱི་བ་ནས་ཤེས་རབ་ཀྱི་སྒྲིབ་པ་ཞེས་བྱ་བའི་བར་དང་། ཉེ་བར་སྤྱོད་པ་དང་། ལོངས་སྤྱོད་ཀྱི་སྒྲིབ་པ་དང་། དགེ་བ་བཅུའི་ལས་ཀྱི་ལམ་གྱི་སྒྲིབ་པ་མཆིས་པ་ཐམས་ཅད་དང་། 
ཐོས་མ་ཐག་ཏུ་སྐྱེ་བའི་སྒྲིབ་པ་དང་། སངས་རྒྱས་ཀྱི་ཞིང་ཡོངས་སུ་དག་པ་དག་ཏུ་འགྲོ་བའི་སྒྲིབ་པ་མཆིས་པ་ཐམས་ཅད་ཡོངས་སུ་བས་པར་འགྱུར་བ་དང་། ཆོས་བསྟན་པ་དེས་སེམས་ཅན་རྣམས་བཟོད་པ་
དང་ཏིང་ངེ་འཛིན་རྣམ་པ་སྣ་ཚོགས་ཐོབ་པར་འགྱུར་བ་དང་། ཇི་སྲིད་འཚོ་བའི་མཐའི་བར་དུ་དེར་འཆི་བའི་དུས་བགྱིས་ནས་སེམས་ཅན་རྣམས་ཇི་ལྟར་བསམ་པ་བཞིན་དུ་སྲིད་པར་སྐྱེ་བ་ལེན་པར་རྔོ་ཐོག་པར་འགྱུར་བ་དང་། ཚེ་རབས་དྲན་པར་
<pb id="61.232a"/>
འགྱུར་བ་དང་། རྟག་པར་རྒྱུན་དུ་བརྩོན་འགྲུས་བརྩམས་པ་དང་དགེ་བ་བཅུའི་ལས་ཀྱི་ལམ་ཡང་དག་པར་ལེན་པ་དང་། ལོག་པར་མི་ལྟུང་བའི་ཆོས་ཅན་རྣམས་སུ་འགྱུར་བ་དང་། ཕ་རོལ་དུ་ཕྱིན་པ་དྲུག་ལ་མངོན་པར་བརྩོན་པ་
དང་། བསྡུ་བའི་དངོས་པོ་བཞི་ལ་མངོན་པར་བརྩོན་པ་དང་། ཆོས་ཉན་པ་དང་། དགེ་འདུན་ལ་རིམ་གྲོ་བགྱི་བ་དང་། བསམ་གཏན་གྱིས་རྣམ་པར་རོལ་པ་དང་། མངོན་པར་ཤེས་པ་དང་། ཚངས་པའི་གནས་པ་སྒོམ་པ་ལ་
མངོན་པར་བརྩོན་པར་འགྱུར་བ་དང་། འགྲོ་བ་ཐམས་ཅད་དུ་བླ་ན་མེད་པའི་ཡོངས་སུ་མྱ་ངན་ལས་འདས་པའི་བར་དུ་ཆོས་དེ་དག་དང་འབྲལ་བར་མི་འགྱུར་བར་བཅོམ་ལྡན་འདས་ད་སེམས་ཅན་ཐམས་ཅད་ལ་ཐུགས་བརྩེ་
བའི་སླད་དུ་བཙུན་པ་བཅོམ་ལྡན་འདས་བཞི་པ་རབ་ཀྱི་མཐའ་གནས་ཡིད་ལ་བགྱིད་པའི་གཟུངས་སྔགས་དེ་ལེགས་པར་བཤད་པར་གསོལ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་གང་ཁྱོད་སྐྱེ་བོ་
མང་པོ་ལ་ཕན་པའི་ཕྱིར་ཞུགས་པ་ལེགས་སོ་ལེགས་སོ་ཞེས་བྱ་བ་ནས་བཅོམ་ལྡན་འདས་ཀྱིས་བཀའ་སྩལ་པ་ཞེས་བྱ་བའི་བར་དུའོ། །དགེ་སློང་ངམ། དགེ་སློང་མའམ། རིགས་ཀྱི་བུའམ་རིགས་ཀྱི་བུ་མོ་དད་པ་ཅན་
སུ་ལ་ལ་ཐེག་པ་གསུམ་ལས་ཐེག་པ་གང་ཡང་རུང་བས་སྲིད་པའི་རྒྱ་མཚོ་ལས་རྒལ་བར་འདོད་པ་ནི་མྱུར་དུ་ཐེག་པ་དེ་ཡོངས་སུ་རྫོགས་པར་བྱ་བར་འདོད་པ་ཡིན་ལ། སྡུག་བསྔལ་ཐམས་ཅད་འཇོམས་པར་འདོད་པ་ཡིན། 
ཐོས་པ་ཐམས་ཅད་ཀུན་དུ་འཛིན་པར་འདོད་པ་ཡིན། ལུས་དང་། ངག་དང་། ཡིད་ཀྱི་གནས་ངན་ལེན་ཐམས་ཅད་ལས་ཡོངས་སུ་ཐར་བར་འདོད་པ་ཡིན། བསྟན་པ་བསྲུང་བར་འདོད་པ་ཡིན། སྙན་པ་འདོད་པ་དང་། 
རྙེད་པ་འདོད་པ་ཡིན། བཟའ་བ་དང་བཏུང་བ་མང་པོ་འདོད་པ་དང་། དབང་ཕྱུག་འདོད་པ་དང་། གཟུགས་འདོད་པ་དང་། སྟོབས་འདོད་པ་དང་། འཁོར་འདོད་པ་དང་། ནོར་དང་འབྲུ་འདོད་པ་དང་། ཐུ་བོ་འདོད་པ་དང་། མི་དང་མི་མ་ཡིན་ཐམས་
<pb id="61.232b"/>
ཅད་ཀྱིས་མཆོད་པར་འོས་པར་འདོད་པ་ཡིན། རྟག་ཏུ་ལུས་འདོད་པ་ཡིན། རྟག་ཏུ་ལུས་དང་། ངག་དང་ཡིད་ཀྱིས་ཀུན་དུ་གནོད་པར་འདོད་པ་ཡིན་ཞིང་མྱུར་དུ་བསམ་གཏན་དང་། ཏིང་ངེ་འཛིན་དང་། གཟུགས་མེད་པའི་སྙོམས་པར་འཇུག་
པ་དང་། མངོན་པར་ཤེས་པ་དང་། ཚངས་པའི་གནས་པ་དང་གཟུངས་དང་བཟོད་པ་རྣམ་པ་སྣ་ཚོགས་བསྒྲུབ་པར་འདོད་པ་ཡིན་ནོ། །དེ་ལྟར་ཡང་ལས་ཀྱི་སྒྲིབ་པ་དང་། ཉོན་མོངས་པའི་སྒྲིབ་པ་ཤས་ཆེར་འཕངས་པ་རྣམ་པ་སྣ་ཚོགས་
ཀྱིས་ཤེས་བྱ་བ་ནས་སངས་རྒྱས་ཀྱི་ཞིང་ཡོངས་སུ་དག་པར་འགྲོ་བའི་སྒྲིབ་པ་རྣམས་ཀྱིས་བསམས་བཞིན་དུ་སྲིད་པར་སྐྱེ་བ་བླངས་པ་དེའི་བར་གྱིས་མྱུར་དུ་དགེ་བའི་རྩ་བ་རྣམ་པ་སྣ་ཚོགས་དེ་ལྟ་བུ་དེ་དག་སྒྲུབ་པར་མི་ནུས་ཏེ། 
ལས་ཀྱི་སྒྲིབ་པ་དེ་ལྟ་བུ་དེ་དག་གིས་ཟིན་པའི་ཕྱིར་རོ། །གང་ཟག་དེ་ཁྲུས་བྱས་ཏེ་གོས་གཙང་མ་བགོས་ཤིང་། ལམ་དང་ལམ་གཙང་མ་དེར་སྐྱིལ་མོ་དཀྲུང་ངམ་འཆགས་པས་རུང་སྟེ། རྗེས་སུ་འཐུན་པའི་ཚེས་བརྒྱད་
ལ་སངས་རྒྱས་ཀྱི་སྐུའི་གཟུགས་ཡིད་ལ་བྱེད་པས་གཞན་ཡིད་ལ་མི་སེམས་པར་ཞེས་བྱ་བ་ནས་ལས་གཞན་མི་བྱེད་ཅིང་སེམས་རྣམ་པར་གཡེངས་པ་མ་ཡིན་པའི་བར་གྱིས་རེ་ཤིག་མཚན་གཅིག་གམ་ཞེས་བྱ་བ་ནས་མཚན་
བདུན་གྱི་བར་དུ་གནས་པར་བྱེད་ན་དེས་རང་གི་སྐུ་བྱེད་དུ་སངས་རྒྱས་མཐོང་ངོ་ཞེས་བྱ་བའི་བར་དུའོ། །གལ་ཏེ་སངས་རྒྱས་ཀྱི་སྐུའི་གཟུགས་ཆུང་ངུར་རྟོག་པར་བྱེད་ན་ཆུང་ངུ་ཁོ་ནར་མཐོང་ངོ་། །ཡང་ན་ཚད་མེད་པར་རྟོག་
པར་རྟོག་པར་བྱེད་ན་གཟུགས་ཀྱི་སྐུ་ཚད་མེད་པ་ཡང་དག་པར་རྗེས་སུ་མཐོང་ངོ་། །དེས་མཚན་ཐོག་ཐག་མཚན་སུམ་བཅུ་རྩ་གཉིས་མཐོང་ངོ་། །མཚན་གང་ལས་ཁ་དོག་སྔོན་པོའི་འོད་འཕྲོ་བའི་མཚན་གཅིག་པོ་དེ་
ཉིད་ལ་ཡིད་ཀྱིས་རྗེས་སུ་བལྟས་ནས་གསང་སྔགས་འདི་དག་བརྗོད་དོ། །ཏད་ཡ་ཐཱ། བི་ཛྲིམ་བྷུ་བི་ཛྲི་མ་བྷ། ཨུད་པཱ་ད། བྱ་ཡ། བི་ཛྲི་མ་བྷ། སྣ་བ་བ་ར་ཨ་ནུ་ད་ཏ་ཐཱ་ཏཱ་བྷཱུ་ཏ་ཀོ་ཊི་བི་ཛྲིམ་བྷ་སྭཱ་ཧཱ།། 
<pb id="61.233a"/>
ཇི་སྲིད་དུ་དེས་ཁ་དོག་སྔོན་པོའི་འོད་འཕྲོ་བ་རྣམ་པར་སྤེལ་ནས་དེ་དག་བྱུང་སྟེ། རང་གི་མགོའི་སྤྱི་བོར་ཞུགས་པ་དེ་སྲིད་དུ་དེས་མཚན་གཅིག་ལ་རྣམ་པར་མི་གཡེང་བའི་ཡིད་ཀྱི་རྗེས་སུ་བལྟས་ནས་ཚིག་འདི་དག་བརྗོད་ཅིང་མི་
སྐྲག་པར་བྱ། མི་དངང་བར་བྱའོ། །རང་གི་ལུས་ལ་མེར་རྣམ་པར་བལྟ་བར་བྱ་སྟེ། ཇི་ལྟ་ཞེ་ན། དེས་ཁ་དོག་སྔོན་པོའི་འོད་འཕྲོ་བ་རང་གི་ལུས་ཀྱི་ཡན་ལག་དང་ཉིང་ལག་ཐམས་ཅད་དུ་འགྲོ་བ་མཐོང་ནས་རང་གི་ལུས་
ཐམས་ཅད་རབ་ཏུ་འབར་བར་མཐོང་ངོ་ཞེས་བྱ་བ་ནས་ཐལ་བ་བཞིན་དུ་མཐོང་ངོ་ཞེས་བྱ་བའི་བར་དང་། ཕྱོགས་བཞིར་རླུང་གིས་མ་ལུས་པར་ཁྱེར་བ་སྟོང་པ་བཞིན་དུ་མཐོང་ངོ་ཞེས་བྱ་བའི་བར་དུ་སྟེ། ཕྱོགས་ཐམས་ཅད་དུ་དེ་
ལ་གཟུགས་སྣང་བ་གང་ཡང་མི་འབྱུང་བ་འདི་ནི་དེའི་ཐམས་ཅད་སྒྲུབ་པ་ཡིན་ནོ། །རིགས་ཀྱི་བུ་སུ་ལ་ལ་སངས་རྒྱས་རྗེས་སུ་དྲན་པ་དེ་ལྟ་བུའི་བཞི་པ་རབ་ཀྱི་མཐའ་གནས་ཡིད་ལ་བྱེད་པའི་གཟུངས་སྔགས་ཤིན་དུ་བསྒོམས་
ཤིང་མཆོད་སྦྱིན་ལེགས་པར་བྱས་ལ་ཤིན་དུ་ཡིད་ལ་བྱས་ན་དེའི་ལས་ཀྱི་སྒྲིབ་པ་ཐམས་ཅད་དང་། ཉོན་མོངས་པའི་སྒྲིབ་པ་དང་། ཆོས་ཀྱི་སྒྲིབ་པ་ཞེས་བྱ་བ་ནས་མ་ལུས་པའི་བར་དུ་ཡོངས་སུ་བྱང་བར་འགྱུར་རོ། །
མཚམས་མེད་པའི་ལས་རྣམས་དང་། དམ་པའི་ཆོས་སྤངས་པ་རྣམས་དང་། འཕགས་པ་ལ་སྐུར་པ་འདེབས་པ་རྣམས་ནི་མ་གཏོགས་སོ། །དེ་འདོད་ན་དེ་ལྟར་ཉིན་མཚན་གཅིག་གིས་སངས་རྒྱས་ཀྱི་གསུང་
ཐམས་ཅད་དང་། ཕྱི་རོལ་པའི་བསྟན་བཅོས་ཐམས་ཅད་དང་། རིག་པའི་གནས་བཅྭ་བརྒྱད་དང་། གཞན་ཡང་གང་དག་སྙན་དངགས་སུ་བྱས་པ་རྣམས་དེས་ཐེ་ཚོམ་མེད་པར་ཤིན་ཏུ་འཛིན་པར་
འགྱུར་རོ། །དེ་ཉིན་མཚན་གཅིག་གིས་བསམ་གཏན་བཞི་དང་། གོང་མ་རྫུ་འཕྲུལ་གྱི་རྐང་པ་དང་། ཚངས་པའི་གནས་པ་བཞི་དང་། སོ་སོ་ཡང་དག་པར་རིག་པ་བཞི་དང་། གཟུགས་མེད་པའི་སྙོམས་པར་
<pb id="61.233b"/>
འཇུག་པ་བཞི་བསྒོམས་པར་འདོད་ན་དེས་ཤིན་དུ་བསྒོམས་པ་ཡིན་ནོ། །དེ་འདོད་ན་སྐད་ཅིག་གཅིག་གིས་སེམས་ཅན་ཐམས་ཅད་ཀྱི་དུས་གསུམ་གྱི་འགྲོ་བའི་འཆི་འཕོ་དང་། སྐྱེ་བ་དང་སེམས་ཀྱི་སྤྱོད་པ་རབ་ཏུ་ཤེས་པར་འགྱུར་རོ། །
དེ་འདོད་ན་སྐད་ཅེས་གཅིག་གིས་ནམ་མཁའ་ཐམས་ཅད་རང་གི་ལུས་སམ། སངས་རྒྱས་ཀྱི་སྐུའམ། བརྒྱ་བྱིན་གྱི་བར་རམ་ཚངས་པའི་བར་རམ། སྲེད་མེད་ཀྱི་བུའི་བར་རམ། དབང་ཕྱུག་ཆེན་པོའི་བར་རམ། 
རྒྱལ་ཆེན་བཞིའི་བར་རམ། འཁོར་ལོས་བསྒྱུར་བའི་བར་རམ། ཆུའི་བར་རམ། མེའི་བར་རམ། སའི་བར་གྱིས་གང་བར་བྱེད་དོ། །དེ་འདོད་ན་སྐད་ཅིག་གཅིག་གིས་ནམ་མཁའ་ཐམས་ཅད་མེ་ཏོག་གི་
བར་དང་། རིན་པོ་ཆེའི་ཕྲེང་བ་དང་། སྤོས་དང་། གདུགས་དང་། རྒྱལ་མཚན་དང་། བ་དན་དང་། རས་བཅོས་བུ་དང་། ཆོས་གོས་དང་། རྒྱན་རྣམ་པ་སྣ་ཚོགས་ཀྱི་བར་དག་གིས་གང་བར་བྱེད་དོ། །སུས་
བཞི་པ་རབ་ཀྱི་མཐའ་གནས་ཡིད་ལ་བྱེད་པ་སངས་རྒྱས་རྗེས་སུ་དྲན་པ་དེ་ལྟ་བུ་ཤིན་དུ་བསྒོམས་པ་ཡིན་ཞིང་ཤིན་དུ་འདྲེས་པར་བྱས་ལ་ཤིན་དུ་ཡིད་ལ་བྱས་པ་ཡིན་པ་དེའི་ལས་ཚད་མེད་པ་དེ་ལྟ་བུ་མ་ལུས་པར་བྱང་བར་
འགྱུར་རོ། །དེ་དེ་ལྟར་བསོད་ནམས་དང་། སྟོབས་དང་། བརྩོན་འགྲུས་དང་། ཏིང་ངེ་འཛིན་དང་། གཟུངས་དང་། བཟོད་པ་དང་། རྣམ་པར་རོལ་པ་དང་། མངོན་པར་ཤེས་པ་ཚད་མེད་པར་འགྱུར་རོ། །
དེས་དེ་ལྟར་གང་ཡང་རུང་བ་དག་ཡོངས་སུ་རྫོགས་པར་བྱས་ན་མྱུར་དུ་འཁོར་བ་ལས་རྣམ་པར་ཐར་བར་འགྱུར་ཏེ། མཚམས་མེད་པ་བྱེད་པ་དང་། དམ་པའི་ཆོས་སྤོང་བ་དང་། འཕགས་པ་ལ་སྐུར་པ་འདེབས་
པ་ནི་མ་གཏོགས་སོ། །དེ་ལྟ་ཡིན་ཡང་མཚམས་མེད་པ་བྱེད་པ་དང་། དམ་པའི་ཆོས་སྤོང་བ་དང་། འཕགས་པ་ལ་སྐུར་པ་འདེབས་པ་དེ་ཡང། བདུན་ཕྲག་བདུན་དུ་བཞི་པ་རབ་ཀྱི་མཐའ་གནས་ཡིད་ལ་བྱེད་པ་སངས་རྒྱས་
<pb id="61.234a"/>
རྗེས་སུ་དྲན་པ་འདི་འདིར་ཇི་ལྟར་བསྟན་པ་བཞིན་སྒོམ་པར་བྱེད་ན་བདུན་ཕྲག་བདུན་པོ་དེ་འདས་ནས་ལས་ཀྱི་སྒྲིབ་པ་སུམ་བཅུ་མ་ཟད་ཅིང་ལྷག་མ་སྐྱོན་མེད་པར་མ་ལུས་པར་བྱང་བར་འགྱུར་རོ། །བཞི་པ་རབ་ཀྱི་མཐའ་གནས་
ཡིད་ལ་བྱེད་པ་སངས་རྒྱས་རྗེས་སུ་དྲན་པ་སྒོམ་པ་དེ་ལྟ་བུ་དེ་ནི་དེ་ལྟར་དོན་ཆེ་བ་ཡིན་ནོ། །སུ་ལ་ལ་བཞི་པ་རབ་ཀྱི་མཐའ་གནས་ཡིད་ལ་བྱེད་པ་སངས་རྒྱས་རྗེས་སུ་དྲན་པ་འདི་དེ་ལྟར་ཐོས་པ་ཙམ་རྣ་ལམ་དུ་ཐོས་པ་དེ་ལ་མི་འམ་མི་མ་
ཡིན་པའི་བར་དེ་ཉེ་བར་བརྟགས་ནས་དད་པ་དང་། དགའ་བ་དང་། མཆོག་ཏུ་དགའ་བ་སྐྱེའོ། །དེ་བཙོན་རའི་འཆིང་བ་དམ་པོ་ལས་ཡོངས་སུ་ཐར་བར་འགྱུར་རོ། །གང་སུ་དག་སྡུག་བསྔལ་བར་གྱུར་པའི་སེམས་ཅན་ཐམས་ཅད་ཀྱང་
སྡུག་བསྔལ་དག་ལས་ཡོངས་སུ་ཐར་བར་འགྱུར་རོ། །ལོངས་སྤྱོད་ཀྱི་སྡུག་བསྔལ་དང་། ཆད་པ་དང་། བརྡེག་པ་དང་། གཡངས་ས་དང་། མེ་དང་། ཆུ་དང་། དུག་དང་། དགྲ་ཐམས་ཅད་དང་། འབྱུང་པོ་ཐམས་ཅད་དང་། ནད་
ཀྱི་འཇིགས་པ་དང་། གནས་ཀྱི་འཇིགས་པ་དང་། རྒྱལ་པོའི་འཇིགས་པ་དང་ཞེས་བྱ་བ་ནས་བྲན་ཀྱི་འཇིགས་པ་ཞེས་བྱ་བའི་བར་དང་། ངན་འགྲོར་འགྲོ་བའི་འཇིགས་པ་ཞེས་བྱ་བའི་བར་ལས་ཡོངས་སུ་ཐར་བར་འགྱུར་རོ། །བདེ་འགྲོར་འགྲོ་
བའི་རྒྱུར་འགྱུར་རོ། །སུ་སངས་རྒྱས་རྗེས་སུ་དྲན་པ་དེ་ལྟ་བུ་ཐོས་པ་ཙམ་རྣ་ལམ་དུ་གྲགས་ན་དེ་ལ་ཉེ་བར་གརྟགས་ནས་དད་པ་སྐྱེས་སྟེ། དེ་ལྟར་དོན་ཆེ་ཞིང་ཕན་ཡོན་ཆེ་བ་ཡིན་ན་སུ་ཇི་ལྟར་བསྟན་པ་བཞིན་དེ་བཞིན་དུ་
བསྒོམ་པ་ལྟ་སྨོས་ཀྱང་ཅི་དགོས། ཆོས་ཀྱི་རྣམ་གྲངས་འདི་བཤད་པ་ན་སྔོན་ཡོངས་སུ་སྦྱང་བ་བྱས་པ་དཀྲིགས་པ་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་བཅུ་རྩ་དྲུག་ནི་སངས་རྒྱས་རྗེས་སུ་དྲན་པའི་ཏིང་ངེ་འཛིན་དེ་ཐོབ་པར་གྱུར་
ཏོ། །ཇི་ལྟར་སྔར་བཤད་པ་བཞིན་དུ་ཡོན་ཏན་དེ་དག་དང་ཡང་ལྡན་པར་གྱུར་ཏོ། །དེའི་ཚེ་སྲོག་ཆགས་ཁྲག་ཁྲིག་ཕྲག་བརྒྱད་བཅུ་རྩ་བཞི་ནི་སྡུག་བསྔལ་ལ་ཆོས་ཤེས་པའི་བཟོད་པ་ཐོབ་པར་གྱུར་ཏོ། །དེའི་ཚེ་སེམས་ཅན་དཔག་
<pb id="61.234b"/>
ཡས་པ་ཁ་ཅིག་ནི་མཐར་གྱིས་གནས་པའི་སྙོམས་པར་འཇུག་པའི་རྣལ་འབྱོར་དང་འབྲས་བུ་དང་པོ་ལ་གནས་པར་གྱུར་ཏོ། །ཁ་ཅིག་ནི་དགྲ་བཅོམ་པ་ཉིད་ཀྱི་བར་ཐོབ་པར་གྱུར་ཏོ། །དེའི་ཚེ་སེམས་ཅན་དཔག་ཡས་པ་ནི་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་སྔོན་མ་བསྐྱེད་པའི་སེམས་བསྐྱེད་དོ། །མུན་བྲལ་མ་ལ་སོགས་པའི་བདུད་ཀྱི་བུ་མོ་ལྔ་བརྒྱ་པོ་དེ་དག་ཀྱང་སངས་རྒྱས་ཀྱི་མཐུས་བདུད་ཀྱི་གནས་སུ་འཁོད་བཞིན་སེམས་ཡོངས་སུ་སྦྱང་བའི་སངས་རྒྱས་རྗེས་
སུ་དྲན་པའི་ལུང་བསྟན་པ་འདི་ཐམས་ཅད་ཐོས་སོ། །ཐོས་ནས་ཀྱང་བུད་མེད་ཀྱི་དངོས་པོ་མི་སྣང་བར་གྱུར་ཏེ་སྐྱེས་པ་ཉིད་ཐོབ་བོ། །གང་དག་སྔོན་ཡོངས་སུ་སྦྱང་བ་བྱས་པ་དེ་དག་ཐམས་ཅད་སངས་རྒྱས་རྗེས་སུ་དྲན་པའི་ཏིང་ངེ་འཛིན་
དང་ལྡན་པར་གྱུར་ཏོ། །ཇི་སྐད་བཤད་པ་བཞིན་དུ་ཡོན་ཏན་དེ་དག་དང་ལྡན་པར་གྱུར་ཏོ། །དེ་དག་ཐམས་ཅད་ཚངས་པ་ཆེན་པོའི་ཆ་བྱད་དུ་བདག་ཉིད་མངོན་པར་སྤྲུལ་ནས་ཚངས་པ་ཆེན་པོ་རེ་རེ་ཡང་བྱེ་བ་བརྒྱ་སྟོང་ཕྲག་མང་པོས་ཡོངསུ་
བསྐོར་ཅིང་བྱེ་བ་བརྒྱ་སྟོང་ཕྲག་མང་པོས་མདུན་གྱིས་བལྟས་ཏེ། སིལ་སྙན་དང་། ཕེག་རྡོབ་པ་བྱེ་བ་བརྒྱ་ཕྲག་མང་པོས་ཡོངས་སུ་བསྐོར་ནས་དེ་དག་བདུད་ཀྱི་གནས་བསམ་གྱིས་མི་ཁྱབ་པ་བཀོད་པ་ནས་བཅོམ་ལྡན་འདས་ཀྱི་ཐད་དུ་
བབས་ཏེ། བཅོམ་ལྡན་འདས་དེ་ལ་ལྷ་རྫས་ཀྱི་མེ་ཏོག་དང་། ཕྲེང་བ་དང་། སྤོས་དང་། བྱུག་པ་དག་དང་། གདུགས་དང་། རྒྱལ་མཚན་དང་། བ་དན་དག་དང་། རིན་པོ་ཆེའི་རས་བཅོས་བུ་དང་། ཆོས་གོས་སྣ་ཚོགས་གཏོར་ཅིང་མངོན་པར་
གཏོར་ཏེ། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །འཕགས་པ་འདུས་པ་ཆེན་པོ་ཉི་མའི་སྙིང་པོའི་ལེའུ་བཅུ་གཅིག་པ་ལས་
སངས་རྒྱས་རྗེས་སུ་དྲན་པའི་ལེའུ་སྟེ་དགུ་པ་རྫོགས་སྷོ།།              །།<head n="2" t="བཅུ་བ། རི་རབ་ལ་གཤེགས་པའི་ལེའུ " type="tenpa" lv="198.1" zh="66.558"/>དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་སྐར་མ་ལ་དགའ་བ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་ལག་འགྲོའི་ཚོགས་ཐམས་ཅད་
<pb id="61.235a"/>
ཀྱི་ཞལ་ཏ་བྱོས་ཤིག་ཅེས་བཅོམ་ལྡན་འདས་ཀྱིས་བཀའ་སྩལ་པ་དང་། ཉོན་མོངས་པ་མེད་པའི་སེམས་ཀྱིས་གསོལ་པ། བཅོམ་ལྡན་འདས་ཀྱིས་དུས་ལགས་ཀྱིས་གཤེགས་ཤིག ། 
བཅོམ་ལྡན་འདས་གང་ཁྱོད་ཀྱིས་མཛད་པ་མཛད་ཅིག་བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་གང་དེ་བཞིན་གཤེགས་པས་ལག་འགྲོའི་ལས་བསྟན་པ་བསམ་གྱིས་མི་ཁྱབ་པ་ཡོངས་སུ་འབྱང་བ་ལུང་བསྟན་
པ་བཤད་པ་རབ་ཏུ་བསྟན་པའི་དུས་ཡིན་ནོ། །ཡང་དེའི་ཚེ་ལྷ་ཐམས་ཅད་ཅེས་བྱ་བ་ནས་གྲུལ་བུམ་ཐམས་ཅད་ཅེས་བྱ་བའི་བར་དག་མེ་ཏོག་དང་། སྤོས་དང་། རིན་པོ་ཆེ་དང་། རས་བཅོས་བུ་དང་། ཆོས་གོས་དང་། རྒྱན་དང་། སྤུད་པ་
དང་། གདུགས་དང་། རྒྱལ་མཚན་དང་། བ་དན་གྱི་ཆར་པ་དག་རབ་ཏུ་འབེབས་ཤིང་སིལ་སྙན་བྱེ་བ་ཁྲག་ཁྲིག་བརྒྱ་སྟོང་གི་རོལ་མོའི་སྒྲ་འབྱིན་པ་ལ་མི་དང་མི་མ་ཡིན་པ་ཐམས་ཅད་ཀྱིས་བསྔགས་པའི་ཡོན་ཏན་གྱིས་
བསྟོད་ནས་བཅོམ་ལྡན་འདས་གདན་ལས་མངོན་པར་བཞེངས་ཏེ་རིའི་རྒྱལ་པོ་རི་རབ་ག་ལ་བར་བྱང་ཕྱོགས་སུ་ཉེ་བར་གཤེགས་སོ། །འདོད་པ་ན་སྤྱོད་པ་དང་། གཟུགས་ན་སྤྱོད་པའི་ལྷ་ཐམས་ཅད་ཀྱིས་ཀྱང་གང་བཅོམ་ལྡན་འདས་
ཉན་ཐོས་ཀྱི་དགེ་འདུན་གྱིས་མདུན་དུ་བདར་ཅིང་བྱང་ཆུབ་སེམས་དཔའི་དགེ་འདུན་གྱིས་ཡོངས་སུ་བསྐོར་ཏེ་རི་རབ་ཀྱི་རྩེ་མོར་གཤེགས་པར་བཞེད་པར་ཤེས་སོ། །དེ་ལྟར་རིག་ནས་མི་མཇེད་ཀྱི་བདག་པོ་ཚངས་པས་བཅོམ་ལྡན་འདས་ཀྱི་ཕྱིར་རིན་
པོ་ཆེ་སྣ་བདུན་ལས་བྱས་པ་རས་བཅོས་བུ་སྣ་ཚོགས་དང་། ལྷ་རྫས་ཀྱི་རིན་པོ་ཆེའི་མེ་ཏོག་བཀྲམ་པའི་ཐེམ་སྐས་སྤྲུལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གི་ཐེམ་སྐས་ལས་གཤེགས་པར་གསོལ། ལྷའི་བུ་གཞན་
འཕྲུལ་དབང་བྱེད་རྣམས་ཀྱིས་ཀྱང་བཅོམ་ལྡན་འདས་ཀྱི་ཕྱིར་འཛམ་བུའི་ཆུ་བོའི་གསེར་གྱི་ཐེམ་སྐས་ཙན་དན་སྦྲུལ་གྱི་སྙིང་པོའི་ཕྱེ་མ་སྣ་ཚོགས་བཀྲམ་པ་དག་སྤྲུལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ཅག་གི་ཐེམ་སྐས་
<pb id="61.235b"/>
རྣམས་ལས་གཤེགས་པར་གསོལ། ལྷའི་བུ་འཕྲུལ་དགས་ཀྱང་བཅོམ་ལྡན་འདས་ཀྱི་ཕྱིར་ལྷ་རྫས་ཀྱི་གསེར་གྱི་ཐེམ་སྐས་ཙན་དན་ས་མཆོག་སྣ་ཚོགས་བསྐྲམ་པ་སྤྲུལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ཅག་གི་
ཐེམ་སྐས་ལས་གཤེགས་པར་གསོལ། ལྷའི་བུ་ཡོངས་སུ་དགའ་ལྡན་གྱི་བཅོམ་ལྡན་འདས་ཀྱི་ཕྱིར་ལྷ་རྫས་ཀྱི་བཻ་དཱུརྱའི་ཐེམ་སྐས་དུས་ཀྱི་རྗེས་སུ་འབྲང་བའི་ཙན་དན་གྱི་ཕྱེ་མ་སྣ་ཚོགས་བཀྲམ་པ་སྤྲུལ་ནས་འདི་སྐད་ཅེས་
གསོལ་ཏོ། །བཅོམ་ལྡན་འདས་བདག་གི་ཐེམ་སྐས་ལས་གཤེགས་པར་གསོལ། ལྷའི་བུ་རབ་འཐབ་བྲལ་གྱིས་བཅོམ་ལྡན་འདས་ཀྱི་ཕྱིར་ལྷ་རྫས་ཀྱི་ཕྱེ་མ་སྣ་ཚོགས་བཀྲམ་པ་སྤྲུལ་ནས་འདི་སྐད་ཅེས་གསོལ་ཏོ། །བཅོམ་
འདས་བདག་གི་ཐེམ་སྐས་ལས་གཤེགས་པར་གསོལ། ལྷ་རྣམས་ཀྱི་དབང་པོ་བརྒྱ་བྱིན་གྱིས་ཀྱང་བཅོམ་ལྡན་འདས་ཀྱི་ཕྱིར་མུ་ཏིག་དམར་པོའི་ཐེམ་སྐས་ལྷ་རྫས་ཀྱི་ཙན་དན་གྱི་ཕྱེ་མ་སྣ་ཚོགས་དང་། རིན་པོ་ཆེའི་དྲ་བ་
སྣ་ཚོགས་ཀྱིས་ཡོངས་སུ་ཁེབས་པ་སྤྲུལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གི་ཐེམ་སྐས་ལས་གཤེགས་པར་གསོལ། རྒྱལ་པོ་ཆེན་པོ་བཞིས་ཀྱང་བཅོམ་ལྡན་འདས་ཀྱི་ཕྱིར་ལྷ་རྫས་ཀྱི་རིན་
པོ་ཆེ་རྡོའི་སྙིང་པོ་ལས་བྱས་པ་ལྷ་རྫས་ཀྱི་རས་བཅོས་བུ་སྣ་ཚོགས་ཀྱིས་རབ་ཏུ་ཁེབས་པའི་ཐེམ་སྐས་དེ་ཉིད་སྤྲུལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ཅག་གི་ཐེམ་སྐས་ལས་རི་རབ་ཀྱི་རྩེ་མོར་གཤེགས་
པར་གསོལ། ལྷ་མ་ཡིན་གྱི་དབང་པོ་བཞི་འཁོར་དང་བཅས་པས་ཀྱང་བཅོམ་ལྡན་འདས་ཀྱི་ཕྱིར་ལྷ་རྫས་ཀྱི་སྤུག་གི་ཐེམ་སྐས་ལྷ་རྫས་ཀྱི་གསེར་གྱི་ཕྱེ་མ་སྣ་ཚོགས་ཀྱིས་ཡོངས་སུ་ཁེབས་པ་དེ་ཉིད་དུ་སྤྲུལ་ནས་འདི་སྐད་ཅེས་
གསོལ་ཏོ། །བཅོམ་ལྡན་འདས་བདག་ཅག་གི་ཐེམ་སྐས་ལས་རི་རབ་ཀྱི་རྩེ་མོར་གཤེགས་པར་གསོལ། དེ་ནས་བཅོམ་ལྡན་འདས་དེ་དག་ལ་ཐུགས་བརྩེ་ནས་བདག་ཉིད་འདུན་པས་བདག་དང་འདྲ་བའི་སངས་རྒྱས་ཀྱི་སྐུ་དྲུག་
<pb id="61.236a"/>
སྤྲུལ་ནས་སངས་རྒྱས་བདུན་པོ་དེ་དག་ལྷའི་དབང་པོ་དང་། ལྷ་མ་ཡིན་གྱི་དབང་པོ་ཐམས་ཅད་ཀྱི་མདུན་དུ་ཉན་ཐོས་ཀྱིས་མདུན་དུ་བདར་ཅིང་བྱང་ཆུབ་སེམས་དཔའི་དགེ་འདུན་གྱིས་ཡོངས་སུ་བསྐོར་ནས་བཅོམ་ལྡན་འདས་བཀོད་པ་
ཆེན་པོ་དེ་ལྟ་བུས་རི་རབ་ཀྱི་རྩེ་མོར་གཤེགས་སོ། །སངས་རྒྱས་བདུན་པོ་དེ་དག་མཆོག་ཏུ་ལྷན་ནེ་ལྷང་ངེར་རི་རབ་ཀྱི་རྩེ་མོ་ན་བཞུགས་སོ། །སངས་རྒྱས་ཀྱི་སྐུ་རེ་རེ་ལས་འོད་ཟེར་འདི་ལྟ་བུ་བྱུང་སྟེ། དཔེར་ན་ཟླ་བ་དང་ཉི་མ་བྱེ་བ་
ཕྲག་སྟོང་ཤར་བ་བཞིན་ནོ། །ཀླུ་གང་དག་དྲང་སྲོང་ཐུབ་པའི་གནས་རྟེན་དུ་ལྷགས་པ་དེ་དག་ཐམས་ཅད་ཀྱིས་དེ་མཐོང་ནས་ལྟད་མོར་གྱུར་ཏེ་གཅིག་ལ་གཅིག་དྲིས་པ། སྣང་བ་ཆེན་པོའི་ནང་ན་རྟེན་པ་རི་རབ་ཀྱི་རྩེ་མོ་ལ་གནས་
པ་བདུན་པོ་དེ་དག་ག་ལས་འོངས། དགའ་བོ་དང་ཉེ་དགའ་གཉིས་གྱིས་སྨྲས་པ། རི་རབ་རྩེ་ལ་ལྷ་རྣམས་ལྷན་ཅིག་ཚངས་པའི་མདུན་ན་འདོད་པ་འདི་གནས་པ། ཀུན་མཆོག་ལྷ་ཡི་དབང་ཕྱུག་ཤིན་དུ་མཁས་པ་རྣམས་ཀྱི་རིག་
པའི་ཕ་རོལ་ཕྱིན། །བདག་ཅག་ལ་ནི་བརྩེ་བས་འདིར་གནས་དཔལ་གྱི་གཟི་བརྗིད་ཀྱིས་ནི་ལོངས་སྤྱོད་བྱེད། །འཆིང་བ་རྣམས་ལས་ཐར་བར་བྱེད་ཀྱིས་ཀུན་ཀྱང་དེ་ལ་མགོ་བོས་ཕྱག་འཚོལ་ཅིག །མ་དྲོས་པས་འདི་
སྐད་ཅེས་སྨྲས་སོ། །དེ་འདི་མ་ཡིན་འདི་བདུད་སྡིག་ཅན་འགྲོ་གཙོ་འདོད་པའི་དབང་ཕྱུག་རྫུ་འཕྲུལ་ཅན། །ཁྱེད་ལ་སྙིང་བརྩེ་བ་ཡིས་བུ་དང་སྐྱེ་བོས་ཡོངས་བསྐོར་འདི་ནི་གནས་པ་ཡིས། །འདི་ནི་གང་ཞིག་ལ་ལ་འདོད་
ཁམས་སྡུག་བསྔལ་བཀྲེས་ཤིང་སྐོམ་པའི་ནད་ཀྱིས་འཇིག །སེམས་ཅན་དེ་ཡང་རབ་ཏུ་ཐར་བྱེད་ཁྱེད་ཅག་མྱུར་དུ་སྡུག་བསྔལ་རྣམས་ལས་ཐར་བར་བྱེད། །སའི་དབང་ཕྱུག་གིས་འདི་སྐད་སྐད་ཅེས་སྨྲས་སོ། །དེ་ལྟ་མ་ཡིན་འདིར་རྒྱལ་
ལྷ་དབང་འཐབ་བྲལ་དགའ་ལྡན་འཕྲུལ་དགའ་གཞན་འཕྲུལ་བ། །དེ་དག་ཁྱེད་ལ་སྙིང་བརྩེ་བ་ཡིས་རི་ལ་གནས་ཤིང་ཀླུ་ཡི་ཚོགས་ལ་ལྟ། །བདག་ཅག་ཡོངས་སུ་སྐྱོབས་ཤེས་ཀུན་གྱིས་གསང་མཐོར་དེ་དག་ལ་ནི་འོ་དོད་བོས། དེ་དག་
<pb id="61.236b"/>
རྟག་ཏུ་བདེ་དང་ལྡན་པས་ཁྱེད་ཅག་བཙོན་ར་དག་ནས་ཞི་བར་བྱེད། །རྒྱ་མཚོས་སྨྲས་པ། དེ་དག་མ་ཡིན་འདི་ནི་ལྷ་དབང་བརྒྱ་བྱིན་ཚོགས་བཅས་གཟི་བརྗིད་ལྷང་ངེ་བ། །དེ་ནི་གླིང་བཞིའི་ནང་ན་ཆོས་དང་ལྡན་པ་སུ་ཡོད་བརྩེ་བའི་ཡིད་ཀྱིས་
བལྟ། །ཁྱེད་ཅག་ཐམས་ཅད་བྱམས་པའི་ཡིད་དུ་གྱིས་ལ་ཁྲོ་བ་མྱུར་དུ་དོར་བར་གྱིས། །དེ་ཡིས་མྱུར་དུ་ལག་འགྲོ་ཐར་བྱེད་འདི་ནས་འཇིགས་པ་ཀུན་ནས་ཐར་བར་བྱེད། །ཤིན་དུ་བརྟན་གྱིས་སྨྲས་པ། དེ་ལྟ་མ་ཡིན་འདི་ཀུན་
གཟུགས་བརྟེན་ལྷ་ཚོགས་བསམ་གཏན་བདེ་ལྡན་གཟི་བརྗིད་ཅན། །སེམས་ཅན་རྣམས་ཀྱི་ཆེད་དུ་དྲང་སྲོང་འདིར་འཛེགས་འཁོད་ནས་བརྩེ་བས་ཕྱོགས་རྣམས་སུ། །མྱུར་དུ་སྲོག་ཆགས་རྣམས་ཀྱི་འགྲོ་བའི་སྡུག་བསྔལ་ཞི་བྱེད་
ཆོས་ཆུའི་ཆར་པ་འབེབས། །ལྷ་ཡི་ཡིད་ཀྱིས་ཐམས་ཅད་དེ་ལ་ཕྱག་འཚོལ་འདི་ནས་བདག་ཅག་ཐར་བར་བྱེད། །ཀླུ་ལུས་འབིགས་པའི་ཁབ་ཀྱིས་འདི་སྐད་ཅེས་སྨྲས་སོ། །འདི་ནི་གཟུགས་ན་བརྟེན་པའི་ལྷ་མིན་བཞི་པོ་འདི་
ཀུན་བདུད་ཀྱི་འབྱོར་པ་ཡིན། །ལུས་ངན་སྐྱེ་མཆོག་བདུད་རྩིའི་སྐོམ་དང་རྒྱུ་བར་བཏགས་པ་འདི་དག་གནས་པ་ནི། །གནོད་སྦྱིན་སྡེ་དང་བཅས་པས་ཡོངས་བསྐོར་ཕྱོགས་བཞི་སྐྱོང་བྱེད་སྡིག་པའི་སྐྱེ་བོ་སྒྲོལ། །
དེ་དག་གིས་ནི་བདག་ཅག་སེམས་ཅན་གཞན་མཐོང་འདི་ནས་མྱུར་དུ་ཐར་བར་བྱེད། །ཀླུ་རིན་ཆེན་སྐྱོང་གིས་འདི་སྐད་ཅེས་སྨྲས་སོ། །དེ་དག་མ་ཡིན་དེ་ནི་མགོ་བྲེགས་ངུར་སྨྲིག་གོས་ཅན་འཁོད་པར་སྣང་
བ་ཡིན། །དེ་དག་ལ་ནི་ཀུན་ལྟ་ཐལ་མོ་སྦྱར་འཁོད་སྐར་མའི་ནང་ན་ཟླ་བ་བཞིན། །བདུན་པོ་དེ་དག་ཆེར་སྒྲུབས་བརྟུལ་ཞུགས་བརྟན་པ་མགོ་བྲེགས་དག་གིས་མཐོང་བ་ཡིན། །ངུར་སྨྲིག་གོས་བགོས་མཚན་གྱིས་རབ་བརྒྱན་འགྲོ་བ་ཀུན་
གྱིས་མཆོད་པར་འོས་པར་མཐོང་། །ཀླུ་ལུས་འབིགས་པའི་ཁབ་ཀྱིས་འདི་སྐད་ཅེས་སྨྲས་སོ། །འདི་ནི་བདག་ཉིད་ཀྱིས་ཀྱང་འཇིག་རྟེན་འདྲེན་པ་ཡིན་ཏེ་ང་ལ་དེ་ལྟར་སྣང་། །སེམས་ཅན་རྣམས་ཀྱི་མཉམ་གཉེན་འགྲོ་བ་སྐྱོབ་
<pb id="61.237a"/>
པ་སྡུག་བསྔལ་རྒྱ་མཚོ་སེལ་བྱེད་པ། །གང་དག་ལྷན་ཅིག་སྣང་བ་དྲང་སྲོང་གཞན་རྣམས་ཀྱང་ནི་དེ་ཡིས་སྤྲུལ་པ་ཡིན། །བདག་ཅག་ལ་ནི་བརྩེ་བས་འདིར་གནས་ཁྱེད་ཅག་སྡུག་བསྔལ་རྣམས་ལས་ཐར་བར་བྱེད། །
དེ་ནས་བཅོམ་ལྡན་འདས་རི་རབ་ཀྱི་རྩེ་མོ་དེ་ལ་བཞུགས་མ་ཐག་ཏུ་རི་རབ་དཔག་ཚད་བརྒྱད་བཅུ་རྩ་བཞིར་འཁོར་བརྒྱ་སྟོང་ཡོད་པར་གྱུར་ཏོ། །དེ་ནས་འདོད་པ་ན་སྤྱོད་པ་དང་། གཟུགས་ན་སྤྱོད་པའི་ལྷ་རྣམས་ཀྱིས་བཅོམ་ལྡན་འདས་ཀྱི་
ཏེན་དུ་ལྷ་རྫས་ཀྱི་རིན་པོ་ཆེ་སྣ་བདུན་ལས་བྱས་པའི་ཁང་པ་བརྩེགས་པ་འོག་མིན་གྱི་ལྷའི་གནས་ལ་ཐུག་པའི་བར་མན་ཆད་སྣ་ཚོགས་པ། བལྟ་ན་སྡུག་པ། དཔག་ཚད་བརྒྱ་སྟོང་དུ་མར་སྤྲས་པ་དེ་སྲིད་ཅིག་སྤྲུལ་ཏེ། དེ་ནི་བཅོམ་ལྡན་
འདས་ལ་མཆོད་པའི་ལས་བྱ་བའི་ཕྱིར་ལྷ་རྫས་ཀྱི་རས་བཅོས་བུ་དང་། ཆོས་གོས་དང་། རྒྱན་དང་། སྥུད་པ་དང་། གདུགས་དང་། རྒྱལ་མཚན་དང་། བ་དན་དང་། སྤོས་དང་། མེ་ཏོག་སྣ་ཚོགས་ཀྱིས་ཤིན་དུ་བརྒྱན་པར་
སྤྲུལ་པ་ཡིན་ནོ། །དེའི་ཚེ་བཅོམ་ལྡན་འདས་ཀྱིས་ལྷ་རྣམས་ཀྱི་དབང་པོ་བརྒྱ་བྱིན་ལ་བོས་ཏེ་བཀའ་སྩལ་པ། ཀཽ་ཤི་ཀ་སངས་རྒྱས་ཀྱི་ཞིང་མི་མཇེད་ནི་ང་དང་། སངས་རྒྱས་རྣམས་དང་། བྱང་ཆུབ་སེམས་དཔའ་
སེམས་དཔའ་ཆེན་པོ་རྣམས་དང་། ཉན་ཐོས་ཆེན་པོ་རྣམས་དང་། དྲང་སྲོང་རྣམས་དང་། བདུད་རྣམས་དང་། དབང་ཆེར་བར་གྲགས་པའི་ལྷ་དང་། ཀླུ་དང་། གནོད་སྦྱིན་རྣམས་དང་། མི་དང་། མི་མ་ཡིན་
པ་རྣམས། ཀྱིས་ཤིན་དུ་ལོངས་སྤྱད་ཟིན་ཏོ། །དེ་བཞིན་དུ་ད་ལྟར་རི་རབ་འདི་ནི་དེ་བཞིན་གཤེགས་པ་ཉིད་ཀྱིས་ཤིན་དུ་ལོངས་སྤྱོད་ཟིན་ཏེ། ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ཀྱི་བྱང་ཆུབ་སེམས་དཔའ་
སེམས་དཔའ་ཆེན་པོ་དེ་དག་དང་། ལྷ་དབང་ཆེ་བར་གྲགས་པ་རྣམས་ཀྱིས་ཤིན་ཏུ་ལོངས་སྤྱད་ཟིན་ཏོ། །རི་རབ་ཀྱི་རྩེ་མོ་ན་གནས་པའི་འབྱུང་པོ་ཁྱེད་ལ་ཕན་པ་དང་བདེ་བར་གྱུར་ཅིག །བཙུན་པ་བཅོམ་ལྡན་འདས་གལ་ཏེ་བདག་
<pb id="61.237b"/>
ལ་ཐུགས་བརྩེ་བར་མཛད་ན་བཙུན་པ་བཅོམ་ལྡན་འདས། བཅོམ་ལྡན་འདས་ལ་ཕྱག་བགྱི་བ་དང་། བསྙེན་བཀུར་བགྱི་བ་དང་། རི་རབ་ལ་ལོངས་སྤྱད་པར་བགྱི་བའི་སླད་དུ་སངས་རྒྱས་ཀྱི་ཞིང་མི་མཇེད་འདི་ཐམས་ཅད་ན་གལ་ཏེ་ཡང་
གང་སུ་དག་བདུད་དམ། བརྒྱ་བྱིན་ནམ། ཚངས་པའམ། ལྷའི་དབང་པོའམ། ཀླུའི་དབང་པོའམ། གནོད་སྦྱིན་གྱི་དབང་པོའམ། དྲི་ཟའི་དབང་པོའམ། ལྷ་མ་ཡིན་གྱི་དབང་པོའམ། ནམ་མཁའ་ལྡིང་གི་དབང་པོ་
འམ། མི་འམ་ཅིའི་དབང་པོའམ། ལྟོ་འཕྱེ་ཆེན་པོའི་དབང་པོའམ། སེམས་ཅན་དབང་ཆེ་བར་གྲགས་པ། དབང་ཆེ་བར་གྲགས་པ་ལྷའི་དྲང་སྲོང་གི་བར་ཞེས་བགྱི་བ་ནས་མིའི་དྲང་སྲོང་གི་བར་དེ་དག་ཐམས་ཅད་
འདིར་ལྷགས་པར་གྱུར་ན་འདིར་བདག་ཅག་ལ་ཤས་ཆེར་ཕན་པ་དང་བདེ་བར་འགྱུར་ལགས་སོ། །དེར་བཅོམ་ལྡན་འདས་བཞུགས་ནས་འཛུམ་པ་མཛད་དེ། དེའི་ཞལ་གྱི་སྒོ་ནས་འོད་ཟེར་ཁ་དོག་སྔོན་པོ་དང་། སེར་
པོ་དང་། དམར་པོ་དང་། དཀར་པོ་དང་། ལེབ་རྒན་དང་། ཤེལ་གྱི་ཁ་དོག་ལྟ་བུ་རྣམས་སྣ་ཚོགས་བྱུང་ངོ་། །འོད་ཟེར་དེ་དག་གཤེགས་ནས་བདུད་ཀྱི་གནས་བྱེ་བ་ཕྲག་བརྒྱ་དང་། བརྒྱ་བྱིན་གྱི་གནས་བྱེ་བ་ཕྲག་བརྒྱ་དང་། 
ཚངས་པའི་གནས་ཞེས་བྱ་བ་ནས་ལྷའི་དབང་པོ་ཐམས་ཅད་ཀྱི་གནས་དང་། ལྷ་མ་ཡིན་གྱི་གནས་དང་། དྲང་སྲོང་གི་གནས་བྱེ་བ་ཕྲག་བརྒྱའི་སངས་རྒྱས་ཀྱི་ཞིང་འདི་ཇི་སྙེད་པ་ཐམས་ཅད་དུ་འོད་ཟེར་དེ་དག་ཞུགས་སོ། །དེ་དང་དེ་དག་ཏུ་སེམས་
ཅན་དབང་ཆེ་བར་གྲགས་པ་དབང་ཆེ་བར་གྲགས་པ་བདུད་དམ་ཞེས་བྱ་བ་ནས་དྲང་སྲོང་རྣམས་ཤེས་བྱ་བའི་བར་དུ་མིང་དུ་བཏགས་པ་དེ་དང་དེ་དག་ཐམས་ཅད་ལ་རབ་ཏུ་གོ་བར་མཛད་ནས་བདུད་ཅེས་བྱ་བ་ནས་དྲང་སྲོང་ཞེས་བྱ་བའི་བར་དེ་དང་དེ་དག་དེ་ནས་ཆས་ཏེ་
བཅོམ་ལྡན་འདས་ག་ལ་བ་དང་། སངས་རྒྱས་ཀྱི་སྐུ་དྲུག་པོ་དེ་དག་ག་ལ་བར་སྐད་ཅིག་ཐང་ཅིག་ཡུད་ཙམ་ཅིག་གིས་འདིར་རི་རབ་ཀྱི་རྩེ་མོར་འཁོད་དོ། །བཅོམ་ལྡན་འདས་ཀྱིས་སྤྲུལ་པ་དག་རྒྱུན་བཅད་ནས་བཀའ་སྩལ་པ། ངའི་སངས་རྒྱས་ཀྱི་ཞིང་
<pb id="61.238a"/>
འདི་ན་རིའི་རྒྱལ་པོ་རི་རབ་བྱེ་བ་ཕྲག་བརྒྱ་ཇི་སྙེད་ཡོད་པ་ཐམས་ཅད་ཀྱི་ནང་ན་རི་རབ་འདི་ནི་མཆོག་དང་ཕུལ་ཡིན་པར་ངས་བཤད་དེ། རི་རབ་འདི་ནི་འདུས་པ་ཆེན་པོ་ཐམས་ཅད་ཀྱིས་ལོངས་སྤྱོད་པ་ཡིན་ཞིང་རི་རབ་ཐམས་ཅད་
ཀྱི་རྒྱལ་པོ་ཡིན་ནོ། །དེ་ཐོས་ནས་བརྒྱ་བྱིན་ཀཽ་ཤི་ཀ་དང་ཞེས་བྱ་བ་ནས་མི་མཇེད་ཀྱི་བདག་པོ་ཚངས་པ་ཞེས་བྱ་བའི་བར་མཆོག་ཏུ་ཡིད་བདེ་བ་དང་རངས་པ་སྐྱེས་སོ། །བཅོམ་ལྡན་འདས་ཀྱི་མཐུས་ཀླུའི་རྒྱལ་པོ་ཆེན་པོ་བཞི་པོ་དེ་དག་
དྲང་སྲོང་ཐུབ་པའི་གནས་རྟེན་དེ་ནས་སོང་སྟེ། ཀླུའི་རྒྱལ་པོ་རྒྱ་མཚོ་ནི་འདི་ནས་ལྷོ་ཕྱོགས་ཀྱི་རྒྱ་མཚོ་ཆེན་པོའི་ནང་དུ་མཇུག་མས་འདུག་ནས་རི་རབ་ཀྱི་རྩེ་མོའི་བར་དུ་དེའི་མགོ་གཞག་སྟེ་བཅོམ་ལྡན་འདས་འབའ་ཤིག་ལ་ལྟའོ་ཞེས་བྱ་
བ་ནས་ཀླུའི་རྒྱལ་པོ་རིན་ཆེན་སྐྱོང་ཞེས་བྱ་བ་ནུབ་ཕྱོགས་ཀྱི་ཞེས་བྱ་བའི་བར་དང་། ཀླུའི་རྒྱལ་པོ་ལུས་འབིགས་པའི་ཁབ་ནི་བྱང་ཕྱོགས་ཀྱི་ཞེས་བྱ་བའི་བར་དང་། ཀླུའི་རྒྱལ་པོ་ཟླ་བ་ལ་རྩུབ་པ་ནི་ཤར་ཕྱོགས་ཀྱི་རྒྱ་མཚོ་ཆེན་པོའི་
ནང་དུ་མཇུག་མ་གཞག་ནས་ཞེས་བྱ་བ་ནས་རི་རབ་ཀྱི་རྩེ་མོའི་བར་དུ་དེའི་མགོ་བཞག་སྟེ་བཅོམ་ལྡན་འདས་འབའ་ཤིག་ལ་ལྟའོ། །ཞེས་བྱ་བའི་བར་དུའོ། །ཀླུ་ལྷག་མ་ཁྲག་ཁྲིག་བརྒྱ་སྟོང་ཕྲག་དཔག་ཏུ་མེད་པ་དེ་དག་ནི་དེ་ནས་འདོང་
བར་མ་ནུས་སོ། །དེ་དག་ཐམས་ཅད་ཀྱིས་གསང་བསྟོད་དེ་འདི་སྐད་ཅེས་སྨྲས་སོ། །བཙོན་ར་འདི་ནས་བདག་ཅག་ཡོངས་སུ་བསྐྱབ་པར་གསོལ། ཡོངས་སུ་ཐར་བར་མཛད་པར་གསོལ། ཀླུའི་རྒྱལ་པོ་དགའ་བོ་དང་། ཉེ་
དགའ་གཉིས་བཅོམ་ལྡན་འདས་རི་རབ་ཀྱི་རྩེ་མོ་ནས་འདིར་གཤེགས་ཤིང་གནས་རྟེན་འདིར་བཞུགས་ནས་ཀླུ་རྣམས་ལ་ཆོས་སྟོན་པར་འགྱུར་རོ་སྙམ་སྟེ། དེ་དག་གཉི་གས་གནས་རྟེན་ནས་རི་རབ་ཀྱི་རྩེ་མོའི་བར་དུ་དེ་སྲིད་ཀྱི་རང་གི་ལུས་
སྤྲུལ་ཏོ། །དེ་ནས་བརྒྱ་བྱིན་འདི་སྙམ་དུ་སེམས་ཏེ། ཀླུ་དེ་དག་ནི་ལུས་རྩུབ་ཅིང་འདུས་ཏེ་རེག་ན་གདུག་པ་ཡིན་པས་བཅོམ་ལྡན་འདས་ཀྱི་ཞབས་ཀྱི་མཐིལ་དག་རལ་བར་གྱུར་ན་མི་རུང་ངོ་སྙམ་ནས། དེས་ལག་འགྲོའི་ལུས་ལྷ་རྫས་
<pb id="61.238b"/>
ཀྱི་རས་བཅོས་བུ་དག་གིས་ཡོངས་སུ་གཡོགས་ཤིག་མགོ་ལ་ཙན་དན་སྦྲུལ་གྱི་སྙིང་པོ་དང་ཏ་མ་ལའི་ལོ་མའི་ཕྱེ་མས་ཡོངས་སུ་གཡོགས་ཏེ་ལྷ་རྫས་ཀྱི་མེ་ཏོག་དག་མངོན་པར་གཏོར་ཏོ། །དེ་ནས་བཅོམ་ལྡན་འདས་ཀྱིས་དྲང་སྲོང་
ཐུབ་པའི་གནས་རྟེན་དེ་རྒྱར་དཔག་ཚད་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་བཅུ་རྩ་བཞི་པར་སྤྲུལ་ཏོ། །མི་འཇེད་ཀྱི་བདག་པོ་ཚངས་པས་དེའི་དབུས་སུ་ལྷ་རྫས་ཀྱི་རིན་པོ་ཆེའི་རས་བཅོས་བུ་དང་། རྒྱན་དང་། ནོར་བུ་དང་། རིན་པོ་ཆེ་
རྣམས་ཀྱི་གདན་དག་བཏིང་ངོ་། །དེའི་ཚེ་བཅོམ་ལྡན་འདས་རི་རབ་ཀྱི་རྩེ་མོ་ལ་བཞུགས་ནས་ཀུན་ཤེས་ཀཽ་ཌི་ནྱ་ལ་བཀའ་སྩལ་པ། ཅི་ནས་ཀྱང་སངས་རྒྱས་ཀྱི་ཞིང་མི་མཇེད་ཐམས་ཅད་དུ་ཆུད་པ་ཐམས་
ཅད་ཀྱིས་ཐོས་པར་དེ་ལ་སངས་རྒྱས་ཀྱི་ཡུལ་གྱི་ཆོ་འཕྲུལ་གྱི་བྱིན་གྱིས་བརླབས་ཀྱི་སྟོབས་དེ་ལྟ་བུས་ཆོས་སྟོན་ཏེ། ཀཽ་ཌི་ནྱ་གང་མིག་གི་སྐྱེ་བ་དང་། གནས་པ་དང་། འབྱུང་བ་དང་། ཉེ་བར་ལེན་པ་ལ་མངོན་པར་ཞེན་པ་འདི་
ནི་སྡུག་བསྔལ་གྱི་སྐྱེ་བའོ། །འདི་ནི་ནད་དང་སྲིད་པའི་ཡན་ལག་རྣམས་ཀྱི་གནས་པའོ། །འདི་ནི་རྒ་ཤིའི་འབྱུང་བའོ། །ཀཽ་ཌི་ནྱ་གང་རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་སྐྱེ་བ་དང་། གནས་པ་དང་། འབྱུང་བ་དང་། ཉེ་
བར་ལེན་པ་ལ་མངོན་པར་ཞེན་པ་འདི་ནི་སྡུག་བསྔལ་གྱི་སྐྱེ་བའོ། །འདི་ནི་ནད་དང་། སྲིད་པའི་ཡན་ལག་རྣམས་ཀྱི་གནས་པའོ། །འདི་ནི་རྒ་ཤིའི་འབྱུང་བའོ། །ཀཽ་ཌི་ནྱ་གང་མིག་གི་འགོག་པ་དང་། ཉེ་བར་ཞི་བ་དང་། ནུབ་པ་དང་། 
ཉེ་བར་ལེན་པ་ཉེ་བར་ཞི་བ་འདི་ནི་སྡུག་བསྔལ་གྱི་འགོག་པའོ། །འདི་ནི་སྲིད་པའི་ཡན་ལག་རྣམས་ཀྱི་ཉེ་བར་ཞི་བའོ། །འདི་ནི་རྒ་ཤིའི་ནུབ་པའོ། །ཀཽ་ཌི་ནྱ་གང་རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་འགོག་པ་དང་། 
ཉེ་བར་ཞི་བ་དང་། ནུབ་པ་དང་། ཉེ་བར་ལེན་པ་རྣམ་པར་ཞི་བ་འདི་ནི་སྡུག་བསྔལ་གྱི་འགོག་པའོ། །འདི་ནི་སྲིད་པའི་ཡན་ལག་རྣམས་ཀྱི་ཉེ་བར་ཞི་བའོ། །འདི་ནི་རྒ་ཤིའི་ནུབ་པའོ། །ཆོས་གང་གིས་ང་ལྷ་དང་བཅས་པ་དང་། ཚངས་པ་དང་
<pb id="61.239a"/>
བཅས་པ་དང་། དགེ་སྦྱོང་དང་། བྲམ་ཟེར་བཅས་པ་དང་། ལྷ་དང་མིར་བཅས་པའི་སྐྱེ་དགུའི་འཇིག་རྟེན་ན་ཕུལ་ཡིན་པར་གྲགས་པ་དང་། བྱམས་པ་ཆེན་པོས་མཆོག་ཡིན་པར་གྲགས་པ་དང་། སྙིང་རྗེ་ཆེན་པོས་དམ་པ་
ཡིན་པར་གྲགས་པ་དང་། འཁོར་བའི་ཕ་རོལ་ཏུ་ཕྱིན་པས་བླ་ན་མེད་པར་གྲགས་པ་དང་། སྦྱིན་པ་དང་། དུལ་བ་དང་། ཡང་དག་པར་སྡོམ་པ་རྣམས་ཀྱིས་སེམས་ཅན་ཐམས་ཅད་ལ་སེམས་སྙོམ་པར་གྲགས་པའི་ཆོས་ཀྱི་སྦྱིན་པ་དང་། 
དུལ་བ་དང་། ཡང་དག་པར་སྡོམ་པ་དང་། ཚངས་པའི་གནས་པ་དང་། འཕགས་པའི་ལམ་ཡན་ལག་བརྒྱད་པ་ཡོངས་སུ་བསྒོམ་པའི་རྒྱུ་འཐུན་པའི་ཆོས་དེ་ནི་ངས་སེམས་ཅན་ཐམས་ཅད་ལ་རྒྱ་ཆེར་བསྟན་ཏོ། །གསོལ་བར་
མཛད་དོ། །སྟོན་པ་ཐུགས་བརྩེ་བ་ཅན་ཕན་པར་བཞེད་པས་གང་ཉན་ཐོས་རྣམས་ལ་མཛད་པ་ནི་ངས་མཛད་ཟིན་ཏེ། ད་ཁྱེད་ཅག་གིས་བྱ་བ་ཡིན་ནོ། །རྒ་ཤིའི་མཐར་དབྱུང་བའི་ཕྱིར་དགོན་པ་རྣམས་དང་། ཤིང་དྲུང་དང་། དུར་ཁྲོད་
དང་། རི་དང་། རི་ཁྲོད་དང་། བས་མཐའི་གནས་མལ་དེ་དག་ཏུ་ཕྱིས་འགྱོད་པ་ཅན་དུ་གྱུར་ན་མི་རུང་གིས་སྒོམས་ཤིག །རྩོལ་ཅིག །ངེད་ཀྱིས་རྗེས་སུ་བསྟན་པ་ནི་འདི་ཡིན་ནོ། །བཅོམ་ལྡན་འདས་ཀྱིས་ཆོས་ཀྱི་རྣམས་
གྲངས་འདི་བཤད་པ་ན། སངས་རྒྱས་ཀྱི་ཞིང་མི་མཇེད་འདིའི་གླིང་བཞི་པ་བྱེ་བ་ཕྲག་བརྒྱ་གང་ཡིན་པ་ཐམས་ཅད་དུ་གླིང་བཞི་པ་རེ་རེར་ཡང་སེམས་ཅན་དཀྲིགས་པ་བྱེ་བ་བརྒྱ་སྟོང་ཕྲག་མང་པོ་དེ་དག་གིས་ནི་དགེ་བའི་རྩ་བ་རྣམ་པ་སྣ་
ཚོགས་བསྐྱེད་དོ། །ཁ་ཅིག་ནི་ཏིང་ངེ་འཛིན་དང་། གཟུངས་དང་། བཟོད་པ་རྣམས་ལ་རྣམ་པར་གནས་པར་གྱུར་ཏོ། །དེ་བཞིན་དུ་ཆོས་རྣམས་ལ་ཆོས་ཀྱི་མིག་བསྐྱེད་དོ། །ཁ་ཅིག་ནི་སེམས་ཅན་དམྱལ་བར་འགྲོ་བའི་ལས་ཀྱི་སྒྲིབ་པ་
རྣམས་བྱང་ངོ་ཞེས་བྱ་བ་ནས་ཁ་ཅིག་ནི་སེམས་ཅན་དམྱལ་བ་དང་། དུད་འགྲོའི་བར་དང་། ཁ་ཅིག་གནོད་སྦྱིན་དབུལ་པོ་ཉིད་ཀྱི་བར་དང་། ཁ་ཅིག་ནི་མི་དབུལ་པོ་ཉིད་དུ་འགྲོ་བའི་ལས་ཀྱི་སྒྲིབ་པ་རྣམས་ཡོངས་སུ་བྱང་ངོ་། །ནད་ཀྱིས་
