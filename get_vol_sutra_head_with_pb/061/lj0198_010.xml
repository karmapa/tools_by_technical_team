<pb id="61.213a"/>
སྣྲུམས་དང་ནི། །ནམ་གྲུ་སྐག་ནི་བདེ་བྱེད་ཡིན། །གྲེ་དང་ཡང་ནི་ཆུ་སྨད་དང་། །གསུམ་པ་བྲ་ཉེ་སྒྲུབ་པ་ཡིན། །མཛའ་བོ་དང་ནི་མཛའ་མཆོག་ཏུ། །དེ་དག་དེར་ནི་འགྱུར་བ་ཡིན། །ནག་པ་སྣར་མ་མོན་གྲུམ་
བཞིན། །མགོ་གཉིས་མེ་བཞི་གྲོ་བཞིན་ཡང་། །འདིར་ནི་དེ་བདུན་ལྷོ་ཕྱོགས་ཀྱི། །ཁ་འཛིན་ཕྲུགས་ཤེས་བྱ་བ་ཡིན། །འཕགས་པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་མདོ། 
<bampo n="198.10" zh="66.262"/>བམ་པོ་བཅུ་པ། མཛའ་ཤེས་ཀྱི་ནི་ལྷ་མོ་ཡིས། །ཡར་གྱི་ངོ་ཡི་ཚེས་གཅིག་ལ། །འགྲོ་བར་བྱེད་པའི་གོ་རིམས་ཀྱང་། །ལྷ་མཚམས་ལ་ནི་སྨྲས་པ་ཡིན། །བྲ་ཉེ་ཚེས་ནི་བཅྭོ་ལྔ་ཡི། །ཉིན་པར་ཡང་ནི་ཡུད་ཙམ་
ཡིན། །མཚན་མོ་ཡང་ནི་དེ་ཙམ་སྟེ། །ཉིན་མཚན་གཅིག་ལ་བྲ་ཉེ་ཡིན། །ཆུ་ཡི་ལྷ་མོ་དེ་ཡང་ནི། །ཉིན་དང་མཚན་དུ་མཉམ་པ་སྟེ། །ཡུད་ཙམ་སུམ་བཅུ་ཐམ་པ་སྟེ། །དེའི་ལོངས་སྤྱོད་ཐང་ཅིག་ཤོག །རྒྱལ་པོ་ལེགས་བརྟན་
སྙིང་རྗེ་སྤངས། །འཐུན་པར་ཡུལ་འཁོར་སྐྱོང་བ་བཞིན། །དེ་བཞིན་དུ་ནི་མི་ཟད་པའི། །བྲ་ཉེ་ཡང་ནི་འགྲོ་བར་ཤོག །འཛམ་གླིང་འདི་ལ་སྟོན་པར་ཤོག །དེ་བཞིན་ཁྱེད་ཅག་ཐམས་ཅད་ཀྱིས། །དེ་ལ་དམོད་པ་བོར་
བར་གྱིས། །དེ་བཞིན་འགྲོ་ལ་བསྟན་པར་གྱིས། །ཀུན་གྱིས་སྨྲས་པ། དེ་བཞིན་རྟག་ཏུ་གྱུར་པར་ཤོག །མི་ཟད་པ་ཡི་བྱ་བ་གྱིས། །ཁྱོད་ཀྱིས་སྤྱོད་པས་གང་སྐྱེ་བ། །མི་ཡི་ཐུ་བོ་མི་ཟད་འགྱུར། །དེ་ཡི་མངལ་འཇུག་ཆུ་
སྟོད་ཡིན། །བྲ་ཉེ་ལ་ནི་སྐྱེས་པའི་མི། །འཆི་བའི་ཚེ་ན་ལྷ་མཚམས་དང་། །ཁྲུམས་སྟོད་ཅེས་ནི་བྱ་བ་ཡིན། །འདི་ལ་མཁས་པས་བརྟག་བྱ་སྟེ། །ས་རི་མོན་གྲུ་མ་ཡིན་གཞི། །དམག་འགྲོ་རྩོད་པའི་གནས་དག་གིས། །
བྱ་སྤང་སྤུ་གྲིའི་ལས་མི་བྱ། །སྣར་མ་མེ་བཞི་བྱི་བཞིན་ནི། །རྒུད་བྱེད་དགྲ་རྣམས་ཁྱོད་ཀྱིས་གཞོམ། །ཁྱོད་ཀྱིས་ལས་ནི་ཆེ་ཆུང་ཀུན། །གྲེ་ཡི་ཚེ་ན་བྱ་བར་གྱིས། །ཆུ་སྨད་དང་ནི་དབོ་ཡང་ནི། །ཕུན་སུམ་ཚོགས་པར་བྱེད་
<pb id="61.213b"/>
པར་བྱེད་པར་བརྗོད། །སྨན་རྣམས་བརྟེན་བྱ་སྦྱིན་དང་དུལ། །གོས་དང་རྒྱན་ཀྱི་བྱ་བའང་བརྗོད། །མགོ་དང་ནག་པ་ཞེས་བྱ་དང་། །གྲོ་བཞིན་མཆུ་ནི་བདེ་བར་བྱེད། །ས་ག་ནབ་སོ་མོན་གྲེ་སྟེ། །དེ་དག་ལམ་འཇུག་སྒྲུབ་པ་ཡིན། །སྐག་
དང་སྣྲུམས་ཤེས་བྱ་བ་དང་། །ཐ་སྐར་དང་ནི་མཆུ་དང་གྲེ། །གྲོགས་པོ་མཆོག་ཏུ་འགྱུར་བ་ཡིན། །བསྒྲུབ་ཏུ་མི་རུང་ལས་ཀྱང་གྱིས། །འདི་ཚེ་ཁྲི་བཞོན་གོས་དང་མལ། །མཛའ་བོ་རྣམས་ལའང་བརྩམ་པར་བྱ། །ཉི་མའི་བུ་ནི་
མིག་དམར་ཏེ། །དྲང་སྲོང་ཆེན་པོ་དེར་དཔང་བཙུགས། །བཅུ་གཉིས་ཁྱིམ་དུས་གནས་དེ་ནས། །དེར་ཡོད་ལས་འཐུན་གྲིབ་གོམ་དྲུག །དེར་ནི་དུས་ཀྱང་མཉམ་པ་ཡིན། །ཉིན་དང་མཚན་ཀྱང་མཚུངས་པ་ཡིན། །དེ་ཡོད་ཐ་
སྐར་མཚན་མོ་གང་། །ལྷ་མཚམས་ཉིན་པར་གནས་པ་ན། །ཁྱོད་ཀྱིས་ང་ནི་སྤང་བར་གྱིས། །མཁའ་ལ་སྤྱོད་ཅིང་ཁྱོད་ཀྱིས་སྟོན། །གླིང་བཞི་པ་ནི་མགུ་བྱའི་ཕྱིར། །འདི་ནི་ཇི་ལྟར་ལྷགས་པ་བཞིན། །ངས་འདིར་གང་ཞིག་ཡང་
དག་བརྗོད། །ལྷ་ཡི་དྲང་སྲོང་ཀུན་དགའ་གྱུར། །དེ་བཞིན་ཁྱོད་ནི་ཀུན་དུ་སོང་། །སྨིན་དྲུག་དེ་བཞིན་མེ་ཡི་ལྷ། །བདག་ཉིད་གླིང་བཞི་དེར་གནས་ཤིང་། །ཁྱོད་ཀྱིས་མེ་བཞིན་མྱུར་བྱ་གྱིས། །ཡུད་ཙམ་སུམ་བཅུར་ཚལ་
དུ་སོང་། །དེར་གང་མི་ཡི་ཟས་འབྱུང་བ། །དམ་པའི་གྲགས་དང་ལོངས་སྤྱོད་ཀྱང་། །ཟླ་ཉ་ཁྱོད་འདིར་ཡང་ལེགས་རྫོགས། །དེ་ལྟར་ང་ཡིས་ཐོབ་པ་ཡིན། །ཞག་བཞི་ཐམ་པར་ནད་པ་ནི། །མྱུར་བ་ཁོ་
ནར་ཐར་བར་གྱིས། །མངལ་དུ་འཇུག་པ་མེ་བཞི་བསྲུངས། །ཆུ་སྟོད་འཆི་བར་བྱེད་པ་ཡིན། །སྐག་ཁྲུམས་སྟོད་སྨད་ནབ་སོ་དང་། །མོན་གྲེ་འཕེལ་བར་བྱེད་པ་ཡིན། །ཁྱོད་ཀྱིས་བྱ་བ་འདི་སྤོངས་ཤིག ། 
དམག་དང་རྩོད་པའི་གནས་འགྲོ་དང་། །སྤུ་གྲི་ཡི་ནི་ལས་རྣམས་སོ། །གྲོ་བཞིན་དང་ནི་ནག་པ་དང་། །མགོ་ནི་རྒུད་པར་བྱེད་པ་ཡིན། །ལག་དང་དབོ་ནི་འདིར་འཇོམས་བྱེད། །བྱེད་པའི་བྱ་བ་འདི་གྱིས་ཤིག །ཆེ་དང་ཆུང་
<pb id="61.214a"/>
བ་གང་ཅི་ཡང་། །སྣར་མས་ཕུན་སུམ་ཚོགས་པར་བྱེད། །བྱི་བཞིན་དང་ནི་ནག་པར་བཅས། །དེར་ནི་བྱ་བ་གང་རྩི་དང་། །གོམ་པ་སྦྱིན་པ་གོས་དང་མལ། །དེར་ནི་རྒྱན་གྱིས་བརྒྱན་པར་བྱ། །ལག་ནི་བདེ་བར་བྱེད་པ་
སྟེ། །མོན་གྲུམ་དང་ནི་ས་རི་ཡང་། །གསུམ་པོ་དག་ནི་དེ་དག་ཡིན། །ལམ་དུ་འཇུག་པ་འང་དེ་དག་ཡིན། །རྒྱལ་དང་ལྷ་མཚམས་ཁྲུམས་སྟོད་ནི། །ལས་དག་སྒྲུབ་པར་བྱེད་པ་ཡིན། །མཆུ་སྣྲུབས་སྐག་དང་ཁྲུམས་
སྨད་དང་། །དེ་དང་དེ་རྣམས་དྲག་བྱེད་གྲོགས། །སྐལ་བཟང་བག་མ་གཏོང་དང་བཞོན། །མལ་ཡང་དེར་ནི་དེ་བྱ་སྟེ། །ཁྱིམ་དང་དུས་ཤེས་བྱ་བ་དང་། །གཟའ་རྣམས་བདག་གིས་བརྗོད་པ་ཡིན། །དེ་ལྟར་བདག་གིས་དུས་
ཀུན་བརྗོད། །ཁྱོད་ཅི་དྲང་སྲོང་ལྷ་མི་དགའ། །བདག་གིས་བྱེད་དེ་བཤད་པ་བཞིན། །ལྷ་དབང་དྲང་སྲོང་འཁོར་དང་བཅས། །མི་ཡིས་ཐལ་སྦྱར་འདི་སྐད་སྨྲས། །འབྱུང་པོ་ཀུན་ལ་ཕན་པ་ཁྱོད། །འགྲོ་བ་ལ་
ནི་སྐྱོབ་པ་ཁྱོད། །དེ་ལྟར་ཤེས་མཉམ་ཇི་བཞིན་ཁྱོད། །ཡང་སྨྲས་པ། རྔ་བོང་ཅན་གྱི་དྲང་སྲོང་སྟེ། །སྣར་མ་ཆུ་ཡི་རིགས་ཀྱང་ཡིན། །ཆུ་ཡི་ལྷ་མོ་ཁྱོད་ཡིན་ན། །གསུམ་པར་ཡང་ནི་འགྲོ་བར་གྱིས། །
བྱེད་པ་ཆུང་དང་འབྲིང་ཡིན་ཞིང་། །བཞི་བཅུ་རྩ་ལྔ་ཐམ་པ་ཡིན། །ཡུད་ཙམ་དུ་ནི་ཁྱོད་ཀྱིས་འགྲོ། །དུག་དང་ཤ་ནི་ཟས་ཡིན་ནོ། །ཁྱོད་ལ་སྤྱོད་པར་བྱེད་པ་ཡིས། །གང་དག་མི་རྣམས་སྐྱེ་འགྱུར་བ། །དེ་དག་
ཕྱུག་ཅིང་ཆོས་དང་ལྡན། །ཞག་ལྔ་ནད་པ་མྱུར་དུ་གསོས། །དེ་འདིར་ཁྱོད་ཀྱིས་བསྟན་པར་གྱིས། །བྱི་བཞིན་ནམ་གྲུས་མངལ་དུ་འཇུག །འཆི་བ་སྣྲུམས་དང་མཆུ་བཞིན་ཏེ། །རྒྱལ་དང་ལྷ་མཚམས་
ཁྲུམས་སྟོད་འཕེལ། །དམག་འགྲོ་བག་མ་གཏོང་བ་ཡི། །གནས་ནས་འགྲོ་བར་བྱེད་པ་དང་། །ཉོ་ཚོང་དང་ནི་བཟོ་བྱེད་པ། །དེ་འདྲ་བ་ཡི་བྱ་བ་སྤོངས། །ས་རི་མོན་གྲུམ་དེ་དག་འདིར། །རྒུད་བྱེད་དགྲ་འདིར་གཞོམ་པར་བྱ། །
<pb id="61.214b"/>
མེ་བཞི་ལས་ཀྱི་རྒྱུ་སྐར་ཡིན། །ཆེ་ཆུང་ཐམས་ཅད་འདིར་གྱིས་ཤིག །མགོ་དང་ནག་པ་གྲོ་བཞིན་ཏེ། །དེ་དག་ཕུན་སུམ་ཚོགས་པར་བྱེད། །རྩི་བྱེད་ན་ཡང་དེ་དག་སྟེན། །དེར་བྱིན་གོས་རྒྱན་སྣ་ཚོགས་སྒྲོགས། །ནབ་སོ་དང་ནི་ས་ག་དང་། །
མོན་གྲེ་བདེ་བར་བྱེད་པ་སྟེ། །དེ་དག་ལ་ནི་ལམ་དུ་འཇུག །སྣྲོན་ནི་སྒྲུབ་པ་བྱེད་པ་ཡིན། །སྐག་ཅེས་བྱ་བ་ཁྲུམས་སྨད་ནི། །དྲག་པོའི་ལས་དག་བྱེད་པ་ཡིན། །ཆུ་སྟོད་ཆུ་སྨད་ཐ་སྐར་དང་། །བྲ་ཉེ་ཁྲུམས་སྟོད་ཆུ་སྨད་མཛའ། །དབོས་
ནི་སྐལ་བ་བཟང་པོ་སྦྱིན། །བརྩོན་པ་དང་ནི་བཞོན་པ་དང་། །མལ་དང་ཁྲི་ནི་བཤམ་པ་ཡང་། །འདི་ལ་བྱ་བ་དེ་འཇུག་གོ། །ཡང་སྨྲས་པ། འགྲོ་བ་བཞི་དང་ལྡན་པར་ནི། །མགོ་ལ་ཁྱོད་ནི་གནས་པར་འགྱུར། །མི་ཡི་ལས་བྱ་མྱུར་དུ་
སྒྲུབས། །ཡུད་ཙམ་སུམ་བཅུ་འགྲོ་བར་གྱིས། །ཞག་བརྒྱད་ནད་པ་མྱུར་དུ་གསོས། །ཁྱོད་ཟས་ཚོན་ཤ་ཟླ་བའི་ལྷ། །དེར་ནི་སྐྱེས་དགུ་གང་དག་སྐྱེ། །དཔའ་ཞིང་འབྱོར་བར་འགྱུར་བ་ཡིན། །ཁྱབ་འཇུག་བདེན་འདི་ཤིན་དུ་བསྲུངས། །
དེ་བྱེད་ཇི་བཞིན་ང་ཡིས་བཤད། །གྲོ་བཞིན་ཐ་སྐར་མངལ་དུ་འཇུག །ཆུ་གཉིས་གྲེ་དབོ་འཆི་བར་བྱེད། །སྣྲོན་གྱི་ཚེ་ནི་བྱ་བ་འཕེལ། །སྐག་དང་གཞན་བཅས་ཐོབ་པར་བྱེད། །ལམ་རིང་རྩོད་དང་གནས་ནས་འགྲོ། །བྱ་བ་དེ་འདྲ་
སྤང་བར་གྱིས། །ནབ་སོ་རྒུད་པར་བྱེད་པ་སྟེ། །མོན་གྲེ་ས་ག་བཞིན་དུ་ཤེས། །གསང་བའི་གནས་བཞིན་བརྩམ་པར་གྱིས། །བརྫུན་གཡོ་དམངས་ཀྱིས་འཇོམས་པར་བྱེད། །ནག་པ་ལས་ཀྱི་རྒྱུ་སྐར་ཏེ། །འདི་ལ་ཆེ་ཆུང་ཐམས་ཅད་
རྩོམ། །ལག་ནི་ཕུན་སུམ་ཚོགས་པར་བྱེད། །མོན་གྲུམ་ས་རི་གཞན་ཐོབ་བྱེད། །འདིར་ནི་སྨན་དང་སྦྱིན་འདུལ་བཞོན། །རྒྱན་དང་གོས་ཀྱང་ཐོབ་པར་བྱེད། །རྒྱལ་དང་ལྷ་མཚམས་ཁྲུམས་སྟོད་བདེ། །དེ་དག་ལམ་དུ་ཤིན་དུ་འཕྲོད། །
སྣྲུམས་དང་ནམ་གྲུ་མཆུ་སྒྲུབ་བྱེད། །འདི་ལ་གཏུམ་པོའི་ལས་ཀྱང་བྱ། །མེ་བཞི་དགྲ་ཟིན་བྲ་ཉེ་དང་། །སྣར་མ་དབྱེར་མེད་ཆུ་གཉིས་བཞིན། །སྐལ་བཟང་བག་མ་གཏོང་དང་བཞོན། །མལ་ཀུན་འདིར་ནི་བྱེད་དུ་ཆུག ། 
<pb id="61.215a"/>
ལག་ལྷ་དྲག་མོས་དེ་ཚེ་སྨྲས། །ཚེས་ལྔ་ལ་ནི་ཁྱོད་གནས་ཏེ། །ཡུད་ཙམ་བཅྭ་ལྔ་ཁྱོད་འགྲོ་བྱེད། །ཁྱོད་ཀྱི་ཟས་ནི་མར་སར་ཏེ། །དྲག་ཅིང་མི་ཟད་སྡང་བྱེད་སྒྲུབ། །ནད་པ་ཡང་ནི་ཞག་བཅུ་ཡིན། །ཁྱོད་ལ་སྤྱོད་
པས་མི་གང་སྐྱེ། །སྲིད་པ་གསུམ་དུ་མི་ཟད་འགྱུར། །ནོར་ཚོལ་བྱེད་ཅིང་ཆོམ་པོས་འཆི། །ཁྱོད་ཀྱི་སྦྱོར་བས་དེ་ཡིན་ནོ། །མོན་གྲུ་སྣྲུམས་ལ་མངལ་དུ་འཇུག །ཆུ་དང་ནམ་གྲུས་འཕེལ་བར་འགྱུར། །དབོ་ཡི་
ཚེ་ན་འཆི་བར་བྱེད། །ཆུ་གཉིས་བྲ་ཉེ་ཇི་བཞིན་ནོ། །སྐྱེ་དང་འཇིག་དང་འཕེལ་བ་ཡི། །བྱེད་པ་དེ་ནི་སྤོང་བར་གྱིས། །ལྷ་མཚམས་དང་ནི་ཁྲུམས་སྟོད་དེར། །བྱེད་པ་བསྟན་ནས་རྒུད་པར་བྱེད། །ས་རི་ལས་ཀྱི་རྒྱུ་
སྐར་ཡིན། །བྱེད་པ་ཆུང་ངུ་ཐམས་ཅད་འཇུག །ས་ག་དང་ནི་མོན་གྲེ་དང་། །ནབ་སོ་ཕུན་སུམ་ཚོགས་པར་བྱེད། །ཁྲུམས་སྨད་པར་ནི་བདེ་བྱེད་ཡིན། །སྣྲོན་དང་སྐག་ནི་ལམ་ན་མཉམ། །གྲེ་ནི་སྒྲུབ་པར་བྱེད་པ་
སྟེ། །ཆུ་སྟོད་ཐ་སྐར་གསུམ་པ་ཡིན། །མེ་བཞིའི་བར་གཞན་གྲོགས་མཆོག་སྟེ། །སྨིན་དྲུག་ནག་པ་གྲོ་བཞིན་དང་། །བྱི་བཞིན་བག་མ་གཏོང་དང་བཞོན། །མལ་དང་སྐལ་བ་བཟང་པོར་སྒྲུབ། །ཉི་མའི་ལྷ་མོ་ནབ་
སོས་སྨྲས། །ཚེས་དྲུག་ལ་ཡང་གནས་པར་འགྱུར། །སྦྲུལ་ཤ་ཁྱོད་ཀྱི་ཟས་སུ་ཤོག །ལས་ཀྱང་དྲག་པོར་བྱ་བར་གྱིས། །ཡུད་ཙམ་བཞི་བཅུ་རྩ་ལྔར་འགྲོ། །འདིར་ནི་ནད་པ་ཞག་བརྒྱད་ཡིན། །ཁྱོད་སྤྱད་སུ་ཡང་
མི་ནང་སྐྱེ། །ཞིང་པ་ལོངས་སྤྱོད་ལྡན་པར་འགྱུར། །རྟ་དང་གླང་ཆེན་ཟད་པར་འགྲོ། །ནབ་སོས་མངལ་དུ་འཇུག་པར་འགྱུར། །འདི་ནི་མོན་གྲེའི་ཟས་ཡིན་ཏེ། །སྨིན་དྲུག་ལ་ནི་འཆི་བར་བྱེད། །ཁྲུམསྨད་རྒུད་པར་བྱེད་པ་ཡིན། །
སྐག་སྣྲོན་ལས་ཀྱི་རྒྱུ་སྐར་ཡིན། །ས་ག་བརྟུལ་ཞུགས་བསྟན་པ་ཡིན། །རྒྱལ་ཡང་ཕུན་སུམ་ཚོགས་པར་བྱེད། །ལག་དང་ལྷ་མཚམས་ཞེས་བྱ་དང་། །ཁྲུམས་སྟོད་ཀྱང་ནི་བདེ་བར་བྱེད། །མཆུ་དང་ནམ་གྲུ་བཞིན་དུ་སྟེ། །དེ་དག་
<pb id="61.215b"/>
ལམ་དུ་ཞུགས་ན་བཟང་། །བྲ་ཉེ་ཆུ་སྨད་གྲེ་དང་དབོ། །སྒྲུབ་བྱེད་ནག་པ་གྲོ་བཞིན་དང་། །ས་རི་སྣར་མ་མགོ་མོན་གྲུམ། །མི་ཡི་ནང་ཁྱོད་གྲོགས་མཆོག་འགྱུར། །རྒྱལ་འདིར་ལྷ་མོ་ཕུར་བུ་ཁྱོད། །ཚེས་བདུན་གནས་ཁྱོད་ཡུད་སུམ་
བཅུ། །འགྲོ་བྱེད་བུ་རམ་སྦྲང་རྩི་ཟས། །ཆོས་ལྡན་བྱེད་ཆུད་མྱུར་དུ་སྒྲུབ། །ནད་ཀྱང་ཞག་ལྔ་ཁོ་ན་སྟེ། །ཁྱོད་སྤྱོད་སུ་ཡང་མི་ནང་སྐྱེ། །ཚུལ་དགའ་ཆོས་སྨྲས་མདུན་འདོན་བློན། །ཞིང་རིང་བག་གཏོང་དེ་དག་འཇིག །ཁྲུམས་
སྟོད་དང་ནི་ལྷ་མཚམས་ལ། །མངལ་དུ་འཇུག་པར་བྱེད་པ་སྟེ། །དབོ་དང་ཡང་ནི་ཐ་སྐར་དང་། །ཆུ་སྨད་ལ་ནི་འཕེལ་བར་བྱེད། །སྣར་མ་ནག་པ་གྲོ་བཞིན་འཆི། །གསུམ་པོ་དེ་དག་ཤེས་པར་གྱིས། །མཆུ་སྣྲུམས་ནམ་གྲུ་དེ་དག་གསུམ། །
རྒུད་བྱེད་མཁས་པས་ཤེས་པར་གྱིས། །ལྷ་མཚམས་བྱེད་པ་ཐམས་ཅད་ལ། །ལས་དག་གི་ནི་རྒྱུ་སྐར་ཏེ། །མཁས་པས་ཤེས་པ་ཁོ་ནར་གྱིས། །སྣྲོན་ནི་ཕུན་སུམ་ཚོགས་པར་བྱེད། །ཁྲུམས་སྨད་སྐག་གིས་ཐོབ་བྱེད་གྲེ། །ཆུ་
སྟོད་ཐ་སྐར་གསུམ་པོ་བདེ། །མེ་བཞི་སྒྲུབ་མིན་དྲུག་དབྱེར་མྱེད། །དེ་བཞིན་མཁས་པས་གསུམ་ཤེས་གྱིས། །ས་རི་གྲོགས་དང་གྲོགས་མཆོག་སྟེ། །མགོ་དང་ལག་དང་མོན་གྲུམ་བཞིན། །ས་ག་དང་ནི་མོན་གྲེ་ཡང་། །
དོན་ནི་འབྲས་བུར་བཅས་པ་ཡིན། །སྦྲུལ་གྱི་ལྷ་མོ་སྐག་འདིར་སྨྲ། །ཚེས་བརྒྱད་ལ་ནི་ཁྱོད་གནས་ཀྱིས། །ཡུད་ཙམ་བཅྭ་ལྔས་ཁྱོད་འགྲོ་བྱེད། །གོད་པའི་ཤ་ནི་ཟས་ཡིན་ནོ། །འགྲོ་བའི་ནང་དུ་གཤིན་རྗེ་ཡི། །བྱེད་
པ་མི་ཟད་ཁྱོད་གནས་ཀྱིས། །ཉིན་དེར་ཁྱོད་སྤྱོད་སུ་མིར་སྐྱེ། །ཁྲོ་ཞིང་སྡིག་པ་ཅན་དུ་འགྱུར། །ཤིན་དུ་མི་སྡུག་ཚུལ་ཁྲིམས་ཉམས། །ཆོས་གོས་གདིང་བ་ཟད་འགྱུར་ཞིང་། །ཁྲུམས་སྨད་ཅེས་བྱ་རབ་མཆོག་ལ། །
མངལ་དུ་འཇུག་པ་སྟོན་པར་བྱེད། །མེ་བཞི་སྨིན་དྲུག་འཆི་བར་བྱེད། །མགོ་སྣྲུམས་གྲེ་ནི་རོ་མྱངས་པས། །རྒུད་བྱེད་ཆུ་སྟོད་ཐ་སྐར་དང་། །སྣྲོན་ནི་ལས་ཀྱི་རྒྱུ་སྐར་ཡིན། །སྣྲུམས་དང་ནམ་གྲུ་མཆུ་ཞེས་པ། །གསུམ་པོ་ཕུན་སུམ་
<pb id="61.216a"/>
ཚོགས་པར་བྱེད། །བྲ་ཉེ་བདེ་བྱེད་གྲེ་དབོ་དང་། །གྲོ་བཞིན་མཆུ་གཉིས་ཁྱོད་ཐོས་སྒྲུབ། །ནག་པ་སྣར་མ་མཆུ་གཉིས་དང་། །མོན་གྲེ་ལྷ་མཚམས་ས་ག་དང་། །ལག་དང་ནབ་སོ་དེ་དག་གྲོགས། །ཁྲུམས་སྟོད་ཀྱང་ནི་དེ་བཞིན་ནོ། །
གཤིན་རྗེའི་ཡི་དགས་ལྷ་མོས་སྨྲས། །ཚེས་དགུ་ལ་ནི་ཁྱོད་གནས་ཤིང་། །ཡུད་ཙམ་སུམ་བཅུར་ཉིན་འཚན་ཏུ། །ཏིལ་གྱི་སྦྱར་ཐུག་ཟས་ཡིན་ནོ། །སེམས་ཅན་བྱེད་པ་ཆུང་འབྲིང་སྒྲུབས། །ཞག་བརྒྱད་ཐམ་པར་ནད་པ་སོས། །གོང་
མའི་བྲ་ཉེ་སུ་མིར་སྐྱེ། །བསོད་ནམས་བྱེད་པར་བཤད་པ་ཡིན། །བརྫུན་སྲོག་ཤིན་དུ་ཡུན་རིངས་བསྲུངས། །སྣྲུམས་ནི་ལས་ཀྱི་རྒྱུ་སྐར་ཡིན། །འདིར་ཡང་ནམ་གྲུས་མངལ་དུ་འཇུག །ས་ག་ལ་ཡང་འཆི་བར་བྱེད། །ལག་ཅེས་བྱ་བ་
ཁོ་ན་དང་། །མོན་གྲེ་ཡང་ནི་གསུམ་པ་ཡིན། །སྣར་མ་དང་ནི་ནག་པ་དང་། །གསུམ་པ་གྲོ་ཞིན་འདིར་དགའ་བྱེད། །དབོ་དང་བྲ་ཉེ་རྒུད་བྱེད་ཡིན། །ཆུ་སྨད་ཕུན་སུམ་ཚོགས་པར་བྱེད། །ཐ་སྐར་དང་ནི་གྲེ་དང་ནི། །མཆུ་གཉིས་འཕེལ་
བར་བྱེད་པ་ཡིན། །གསུམ་པོ་དེ་དག་ཤེས་པར་གྱིས། །མེ་བཞི་དང་ནི་བྱིན་ཞིན་དང་། །སྨིན་དྲུག་ཀྱང་ནི་བདེ་བར་བྱེད། །ས་རི་དེ་ལ་སྒྲུབ་པ་ཡིན། །མགོ་གཉིས་དང་ནི་མོན་གྲུམ་བཅས། །དེ་གསུམ་རྗེ་གྲོགས་ཤེས་པར་གྱིས། །སྣྲོན་
རྒྱལ་ལྷ་མཚམས་ཆུ་སྟོད་དང་། །ནབསོ་ལྷག་པར་ཟླ་བའང་ཡིན། །སྐལ་ལྡན་ལྷ་མོ་གྲེ་ཡིས་སྨྲས། །ཚེས་བཅུ་ལ་ནི་ཁྱོད་གནས་ཤིག །བིལ་བ་མར་སར་ཟས་ཡིན་ཏེ། །ཡུད་ཙམ་སུམ་བཅུར་ཁྱོད་ཀྱིས་འགྲོ། །འགྲོ་འདིར་
བྱ་བ་ཆུང་ངུ་བསྒྲུབས། །ཞག་བདུན་ནད་པ་ཁྱོད་སྤྱོད་པས། །སུ་ཞིག་མིར་སྐྱེ་དྲི་དགའ་འདོད། །གོས་དང་རྒྱན་དག་འདོད་པ་ཡིན། །བྱེ་བྲག་ཕྱེད་རྣམས་སུ་སྲུང་བ། །ཐ་སྐར་ལ་ནི་མངལ་འཇུག་འགྱུར། །ནབསོས་འཆི་མགོ་
ཟིན་རོ་མྱང་། །འཕེལ་བྱེད་སྨིན་དྲུག་རྒུད་པར་བྱེད། །མེ་བཞིའང་མཁས་པས་མངོན་ཤེས་གྱིས། །གྲེ་ཞེས་བྱ་དང་བྲ་ཉེ་དང་། །ཆུ་སྨད་ཅེས་ནི་བྱ་བ་གསུམ། །ཕུན་སུམ་ཚོགས་བྱེད་ཤེས་པར་གྱིས། །འདི་ནི་ས་ག་
<pb id="61.216b"/>
མོན་གྲེ་ཡང་། །སྒྲུབ་ཡིན་ལག་ལའང་བདེ་བ་སྟེ། །སྣར་མ་ནག་པ་གྲོ་ཞིན་ཉིན། །མཁས་པས་གྲོགས་གཉིས་ཤེས་པར་གྱིས། །རྣམ་པ་དྲུག་ཏུ་འགྱུར་བ་ནི། །སྐག་དང་ནམ་གྲུ་རྒྱལ་དག་དང་། །སྣྲུམས་དང་སྣྲོན་ཞེས་བྱ་བ་དང་། །
ཁྲུམས་གཉིས་གང་ཡིན་འདིར་ཡིན་ནོ། །ལྷག་པར་ཡང་ནི་དེ་བཞིན་དུ། །ཐམས་ཅད་ཀྱང་ནི་བགྲང་བར་གྱིས། །མཁས་པ་བློ་གྲོས་ལྡན་པ་ཡིས། །རང་གི་ཐམས་ཅད་ཤེས་པར་གྱིས། །གྲེ་དབོ་ཉི་མའི་ལྷ་མོས་སྨྲས། །
ཚེས་ནི་བཅུ་གཅིག་ཁྱོད་གནས་ཀྱིས། །ཡུད་ཙམ་བཞི་བཅུ་རྩ་ལྔ་ཡིས། །ཁྱོད་ནི་རྣམ་པར་གྲོལ་བར་གྱིས། །མགོ་ཡིས་ལས་ནི་ཆུང་ངུས་ཀྱང་། །ས་བོན་ཐོབ་ཅིང་བསྐྱེད་བྱ་སྟེ། །ཞག་བཅུར་ནད་པ་ཞི་བར་གྱིས། །
ཁྱོད་སྤྱད་སྐྱེ་དགུ་གང་འབྱུང་བ། །བླུན་ཞིང་བསྙེན་གནས་གནས་པའི་དང་། །སྦྱིན་བྲལ་འགྲོ་ལ་སྡང་མི་སྡུག །དུག་གིས་འཆི་བར་འགྱུར་བ་སྟེ། །དེ་ཡི་མངལ་འཇུག་བྲ་ཉེ་ཤོག །ནམ་གྲུ་མོན་
གྲེ་འཕེལ་བར་བྱེད། །ལག་ཅེས་བྱ་དང་ས་ག་དང་། །སྣྲོན་ཞེས་བྱ་བ་གསུམ་པ་སྟེ། །དེ་དག་འཆི་བར་བྱེད་པ་ཡིན། །ཁྲུམས་སྨད་དང་ནི་རྒྱལ་ཡང་འདིར། །རྒུད་བྱེད་ཡིན་པར་ཤེས་པར་གྱིས། །སྣར་མ་དང་
ནི་ཆུ་སྨད་ཀྱང་། །དེའི་ལས་རྒྱུ་སྐར་ཤེས་པར་གྱིས། །མེ་བཞིའང་ཕུན་སུམ་ཚོགས་བྱེད་ཅིང་། །བྱི་ཞིན་དང་ནི་སྨིན་དྲུག་ཀྱང་། །བདེ་བར་བྱེད་པའི་གནས་ཡིན་ཏེ། །མོན་གྲུ་དང་ནི་མགོ་སྒྲུབ་བྱེད། །ནབསོ་
ཁྲུམས་སྟོད་ལྷ་མཚམས་འདིར། །མཁས་པ་བཞིན་དུའང་ཤེས་པར་གྱིས། །གྲོགས་དང་གྲོགས་མཆོག་ཐ་སྐར་ཏེ། །མཆུ་དང་ནམ་གྲུ་སྐག་དང་བཅས། །སྣྲུམས་དང་ཁྲུམས་སྟོད་ཅེས་བྱ་བ། །དྲུག་པོ་
དེ་དག་ནམ་མཁའ་ལ། །ཉི་མའི་ལྷ་མོ་ལྷན་ཅིག་པར། །མཁས་པ་ཡིས་ནི་ཤེས་པར་གྱིས། །བཅུ་གཉིས་ཁྲུ་མྱུར་རྒྱལ་བྱེད་མཁའི། །དཔལ་ལས་བྱ་བར་མྱུར་མི་ཟད། །ཡུད་ཙམ་སུམ་བཅུར་འགྲོ་བར་
<pb id="61.217a"/>
གྱིས། །སེམས་ཅན་རྣམས་ལ་ཕན་པར་བྱིན། །ཨེ་མ་ཁྱོད་ཟས་ལྷམ་མཆུ་གཤེར། །ཞག་ལྔ་ནད་པ་མྱུར་དུ་གསོས། །དེར་གནས་སྐྱེ་དགུ་གང་སྐྱེ་བ། །དབང་ཕྱུག་གཙོ་བོ་ནོར་ལྡན་ཡིན། །ཆོམ་རྐུན་
རྣམས་ནི་འདུལ་བྱེད་མཆོག །སྦྱིན་དང་དུལ་བར་བྱེད་པ་ཡིན། །མཆོག་སྦྱིན་རྣམ་པ་སྣ་ཚོགས་ཀྱི། །མཆོད་སྦྱིན་བྱེད་པར་འགྱུར་བ་ཡིན། །བྱང་ཆུབ་ཀྱི་ནི་ཡན་ལག་བདུན། །གོ་འཕང་སྲུང་བར་བྱེད་པས་ན། །དེ་ཡི་
གྲགས་པ་མངལ་འཇུག་ཀྱང་། །སྐག་ཅེས་བྱ་བ་ཁོ་ན་ཡིན། །ལྷ་མཚམས་འཆི་བར་བྱེད་པ་སྟེ། །དེ་ཡི་འཕེལ་བྱེད་ནབསོ་ཡིན། །ཁྲུམས་སྟོད་ཅེས་ནི་བྱ་བ་ཡང་། །ལས་ཀྱི་རྒྱུ་སྐར་དབྱེར་མེད་པའོ། །ས་རི་མོན་
གྲུམ་འདིར་རྒུད་བྱེད། །འདིར་ནི་མགོ་ཡང་གསུམ་པ་ཡིན། །ཕུན་སུམ་ཚོགས་བྱེད་འདིར་གྲོ་བཞིན། །ས་རི་སྣར་མའང་གསུམ་པ་ཡིན། །མོན་གྲེ་བདེ་བར་བྱེད་པ་སྟེ། །འདིར་ནི་ས་ག་ལག་གསུམ་པ། །སྣྲོན་དང་
རྒྱལ་ཡང་སྒྲུབ་པ་སྟེ། །འདིར་ནི་ཁྲུམས་སྨད་གསུམ་པའང་ཡིན། །གྲོགས་དང་གྲོགས་མཆོག་འདི་དྲུག་སྟེ། །ཆུ་སྟོད་མཆུ་དང་ཐ་སྐར་དང་། །ཆུ་སྨད་ཅེས་ནི་བྱ་བ་དང་། །གྲེ་དང་བྲ་ཉེ་འཆི་བར་བྱེད། །དགའ་བྱེད་ལྷ་མོ་
ནག་པས་སྨྲས། །ཁྱོད་མཁའ་མྱུར་སོང་ཡུད་སུམ་བཅུར། །མི་ཟད་ལས་བྱེད་མྱུར་གནས་ཤིག །ཡན་ལག་རྨས་པའང་ཁྱོད་ཀྱིས་བཟའ། །ཞག་དྲུག་ནད་པ་མྱུར་དུ་གསོས། །ཁྱོད་ལ་གནས་པས་སྐྱེ་དགུ་སྐྱེ། །
གླུ་དང་རོལ་མོའི་སྒྲ་མཁས་འགྱུར། །སྦྱིན་དགའ་འདོད་སྤྱོད་མཁས་ལ་སྡུག །སྣར་མ་དེ་ཡི་མངལ་འཇུག་ཡིན། །ཐ་སྐར་ཞེས་ནི་བྱ་བ་དང་། །མཆུ་ནི་འཆི་བར་བྱེད་པ་སྟེ། །ཆུ་སྟོད་ཅེས་བྱ་གསུམ་པའང་ཡིན། །
ཁྲུམས་སྨད་འཕེལ་བར་བྱེད་པ་སྟེ། །སྣྲོན་དང་རྒྱལ་ནི་གསུམ་པའང་ཡིན། །དེ་ཡི་ལས་ཀྱི་རྒྱུ་སྐར་ནི། །གྲོ་བཞིན་ཡིན་གྱི་བགྲང་བར་གྱིས། །འདིར་ནི་མོན་གྲེ་རྒུད་པར་བྱེད། །ས་ག་འདིར་ལག་གསུམ་པའང་
<pb id="61.217b"/>
ཡིན། །མགོ་ནི་ཕུན་སུམ་ཚོགས་བྱེད་འདིར། །ས་རི་མོན་གྲུམ་གསུམ་པའང་ཡིན། །འདིར་ཡང་ལྷ་མཚམས་བདེ་བར་བྱེད། །མགོ་ཞེས་ཀྱང་ནི་བྱ་བ་དང་། །ཁྲུམས་སྟོད་ཅེས་ནི་བྱ་བ་དང་། །སྐག་ཀྱང་འདིར་ནི་
སྒྲུབ་པ་ཡིན། །གྲོགས་དང་གྲོགས་མཆོག་སྣྲུམས་ནམ་གྲུ། །འདིར་དྲུག་ཆུ་སྨད་སྨིན་དྲུག་དང་། །བྲ་ཉེ་དང་ནི་དབོ་དང་ཡང་། །ས་བོན་གྲེ་དང་ས་རི་སྟེ། །ཕ་མས་འདིར་སྨྲས་གླིང་བཞི་བར། །མཁའ་ལ་ཁྱོད་སོང་ཚེས་
བཅུ་བཞིར། །ཁྱོད་སྤྱོད་འགྲོ་བའི་གླིང་བཞི་བར། །ལྔ་ཡུད་དྲག་བྱོས་ཁྱོད་སོང་ཤིག །མེ་ཏོག་ནས་ཤིན་ཟས་ཡིན་ཏེ། །ཞག་
ལྔར་ནད་པ་མྱུར་དུ་གསོས། །ཁྱོད་སྤྱད་སྐྱེ་དགུ་སུ་སྐྱེ་བ། །རྩིས་པ་འབྱོར་རྙེད་ཁྲོ་བར་འགྱུར། །འདིར་ནི་རྒྱུ་སྐར་ཁྲོ་སྡང་གཡོ། །སྣར་མ་མེ་བཞི་རྒུད་པར་བྱེད། །འདིར་ནི་སྨིན་དྲུག་བྱིན་ཞིན་དང་། །
གསུམ་པ་དབོ་ནི་ཕུན་སུམ་ཚོགས། །ས་ག་དང་ནི་ནབསོ་དང་། །གསུམ་པ་ཁྲུམས་སྟོད་སྒྲུབ་པ་ཡིན། །འདིར་བདེ་ནག་པ་མགོ་མོན་གྲུམ། །རྣམ་པ་དྲུག་ནི་མཛའ་བོ་ཡིན། །ནམ་གྲུ་སྣྲོན་མཛའ་ཐ་སྐར་དང་། །མཆུ་
སྣྲུམས་དེ་དག་མཆོག་ཏུ་མཛའ། །བྱི་བཞིན་ཚངས་པའི་ལྷ་མོས་སྨྲས། །ཚེས་དྲུག་མཁའ་ལ་ཁྱོད་ཡུད་སོང་། །མི་ཟད་བྱ་བ་འབྱུང་བྱའི་ཕྱིར། །མར་སར་ཡང་ནི་ཁྱོད་ཟོ་ཤིག །ཁྱོད་ལ་སེམས་ཅན་སུ་གནས་པ། །
དཔའ་ཞིང་སྲན་ཐུབ་འབྱོར་རྒྱལ་གཙོ། །ཡུལ་འཁོར་གྲོང་འཇོམས་དགྲ་ཐུལ་བ། །དབོ་ལ་དེ་ནི་མངལ་དུ་འཇུག །དེ་ལ་འཕེལ་བྱེད་འཆི་བ་མེད། །དེ་ཡི་རྒྱུ་སྐར་ཀུན་གྲོགས་མཆོག །གྲོ་བཞིན་ཁྱབ་འཇུག་ལྷ་སྲོང་
སྨྲས། །ངའི་གཡས་ཚེས་བདུན་འདིར་ཁྱོད་སོང་། །སུམ་བཅུའི་ཡུད་ཤ་བུ་རམ་ཟས། །འཕྲོག་བྱེད་བྱ་བ་ཆུང་ངུ་སྒྲུབས། །ཁྱོད་གནས་སྐྱེ་དགུ་སུ་སྐྱེ་བ། །མཁས་པར་བྱེད་པའི་མཆོག་ཡིན་ཏེ། །གྲོགས་སྐྱོང་རྣམས་ཀྱིས་
<pb id="61.218a"/>
མཆོད་པ་ཡིན། །འདིར་དེ་མེ་བཞིས་མངལ་འཇུག་ཡིན། །རྒྱལ་ཞེས་བྱ་དང་ལྷ་མཚམས་དང་། །ཁྲུམས་སྟོད་ལ་ནི་འཕེལ་བར་བྱེད། །མཆུ་སྣྲུམས་གྲོ་བཞིན་འཆི་བར་བྱེད། །སྣར་མ་ལས་ཀྱི་རྒྱུ་སྐར་ཡིན། །ས་རི་མོན་གྲེ་ལག་
རྒུད་བྱེད། །མོན་གྲུམ་མགོ་ཞེས་བྱ་བ་དང་། །ནག་པ་ཕུན་སུམ་ཚོགས་པར་བྱེད། །ཁྲུམས་སྟོད་ནབསོ་ས་ག་བདེ། །ནམ་གྲུ་ནབསོ་སྣྲོན་སྐག་སྒྲུབ། །རྣམ་དྲུག་གྲོགས་དང་གྲོགས་མཆོག་སྟེ། །སྨིན་དྲུག་ཆུ་སྨད་དེ་དག་ཡིན། །དེ་གཉིས་
གསུམ་པ་དབོ་ཡང་ཡིན། །མོན་གྲུམ་དྲང་སྲོང་ནོར་ལྷས་སྨྲས། །ཚེས་བརྒྱད་ཡུད་ཙམ་སུམ་བཅུར་ཁྱོད། །བཞིར་སོང་ལས་ཆུང་ཁྱོད་ཁུ་འཐུང་། །དེར་ནི་ནད་བཏབ་ལོ་གཅིག་གསོས། །ཁྱོད་གནས་སྐྱེ་དགུ་སུ་སྐྱེ་བ། །ཁྲོ་ཞིང་རྙེད་
གོས་དུས་ཀྱང་སྤངས། །ནང་མིས་ཡོངས་སྐོར་མཆོད་སྦྱིན་བསྲུངས། །འདིར་དེའི་མངལ་འཇུག་ནག་པ་ཡིན། །གྲེ་དང་བྲ་ཉེ་འཆི་བར་བྱེད། །ཆུ་སྟོད་གསུམ་པར་བགྲང་བར་གྱིས། །སྣྲོན་སྐག་ནམ་གྲུ་འཕེལ་བར་བྱེད། །ས་ག་ནབ་སོ་
ཁྲུམས་སྟོད་རྒུད། །ས་རི་དང་ནི་མོན་གྲེ་དང་། །ལག་ནི་ཕུན་སུམ་ཚོགས་པར་བྱེད། །ལས་ཀུན་གཉེན་གྱིས་ཤིན་དུ་བསྲུང། །དེ་ཡི་མངལ་འཇུག་སྐག་ཡིན་ནོ། །མོན་གྲེ་ཞེས་ནི་བྱ་བ་དང་། །ལག་ནི་འཆི་བར་བྱེད་པ་སྟེ། །མེ་བཞི་དང་ནི་
མོན་གྲེ་དང་། །སྣར་མ་འཕེལ་བར་བྱེད་པ་ཡིན། །ནམ་གྲུ་དེ་ལས་རྒྱུ་སྐར་ཡིན། །བྲ་ཉེ་དང་ནི་ཆུ་སྨད་དང་། །གྲེ་ཞེས་ཀྱང་ནི་བྱ་བ་ཡང་། །གསུམ་པ་ཡིན་ཏེ་རྒུད་པར་བྱེད། །ཆུ་སྟོད་མཆུ་དང་ཐ་སྐར་ནི། །ཕུན་སུམ་ཚོགས་བྱེད་ནག་པ་དང་། །
མོན་གྲུམ་མགོ་ནི་སྒྲུབ་པར་བྱེད། །བྱི་ཞིན་དབོ་ནི་བདེ་བར་བསྒྲགས། །རྣམ་དྲུག་གྲོགས་དང་གྲོགས་མཆོག་ཡིན། །ཁྲུམས་སྟོད་ཁྲུམས་སྨད་ནབ་སོ་འདིར། །རྒྱལ་ཞེས་བྱ་དང་ལྷ་མཚམས་དང་། །ས་ག་འདིར་ནི་
སྨྲས་པ་ཡིན། །ཆུ་སྟོད་གཞི་ཡི་ལྷ་མོས་སྨྲས། །ཚེས་བཞིའི་འཚམས་ཁྱོད་མཁའ་ལ་སོང་། །ནྱ་གྲོ་དྷ་ནི་ཟས་ཡིན་ཏེ། །ཡུད་ཙམ་སུམ་བཅུར་འགྲོ་བར་བྱེད། །གདབ་མོ་ཆུ་ཡི་ལས་ཕྱིར་ཡིན། །བད་ཀན་གྱུར་ནད་ཆུང་བར་
<pb id="61.218b"/>
འགྱུར། །ཁྱོད་སྤྱོད་སྐྱེ་དགུ་དེར་སུ་སྐྱེ། །ཆོས་གནས་བརྩོན་ཐོས་ལོངས་སྤྱོད་ལྡན། །མཁས་པ་དག་དང་ཕྲད་པ་ཡིན། །བྱ་བ་ཀུན་ལ་མཁས་པ་ཡིན། །དེ་སྐྱེའི་རྒྱུ་སྐར་འདིར་མཆུ་ཡིན། །འདིར་ལས་རྒྱུ་སྐར་ཐ་སྐར་ཡིན། །ནག་པ་མགོ་དང་མོན་གྲུམ་
འཕེལ། །ས་ག་ཁྲུམས་སྟོད་ནབ་སོ་ནི། །འདིར་ཡང་འཆི་བར་བྱེད་པ་ཡིན། །དབོ་ནི་འདིར་ཡང་རྒུད་པར་བྱེད། །སྨིན་དྲུག་བྱི་ཞིན་གསུམ་པའང་ཡིན། །འདི་ནི་ཕུན་སུམ་ཚོགས་བྱེད་གྲེ། །བྲ་ཉེ་ཆུ་སྨད་གསུམ་པའང་ཡིན། །
ཁྲུམས་དང་ས་རི་མོན་གྲེ་བསྒྲུབ། །མེ་བཞི་སྣར་མ་གྲོ་ཞིན་བདེ། །གྲོགས་དང་གྲོགས་འབྲིང་རྣམ་དྲུག་སྟེ། །ནམ་གྲུ་རྒྱལ་དང་ལྷ་མཚམས་སྐག །སྣྲོན་དང་འདིར་ནི་ཁྲུམས་སྨད་ཡིན། །ཁྲུམ་སྨད་དྲང་སྲོང་ཀུན་ལྷས་སྨྲས། །ཚེས་
ལྔར་བཞི་བཅུར་ལྔ་ཡུད་འགྲོ། །ཁྱོད་ཆུང་བསྡུ་བྱར་ཁྱོད་ཟས་མངར། །ཞག་བདུན་ནད་གསོས་སྐྱེ་བ་བསྲུང་། །ཁྱོད་སྤྱོད་སྐྱེ་དགུ་སུ་སྐྱེ་བ། །བུ་ལྡན་ཡིན་ཞིང་ནད་ཀྱང་མེད། །གྲོགས་མང་རབ་ཏུ་འབྱོར་པ་སྟེ། །མངལ་
དུ་འཇུག་པའང་ཆུ་སྟོད་ཡིན། །མོན་གྲེ་དང་ནི་ལག་དང་ནི། །ས་རི་ཁོ་ནས་འཕེལ་བར་བྱེད། །ཁྲུམས་སྨད་དང་ནི་ལྷ་མཚམས་དང་། །རྒྱལ་ཡང་འདིར་ནི་འཆི་བྱེད་ཡིན། །གཤིན་རྗེའི་ལྷ་མོ་ལ་མགོས་སྨྲས། །རྒྱལ་ཞེས་བྱ་
དང་ལྷ་མཚམས་དང་། །ཁྲུམས་སྨད་བདེ་བར་བྱེད་པ་སྟེ། །ཐ་སྐར་མཆུ་སྣྲུམས་སྒྲུབ་པ་ཡིན། །དབོ་ཞེས་ཀྱང་ནི་བྱ་བ་དང་། །ཆུ་སྨད་སྨིན་དྲུག་གྲོགས་ཀྱང་བྱེད། །སྣར་མ་བྱི་ཞིན་རྩིས་ནས་ཀྱང་། །གསུམ་པ་མེ་བཞི་
གྲོགས་མཆོག་ཡིན། །མོན་གྲེ་བྲ་ཉེའི་ལྷ་མོས་སྨྲས། །གླིང་བཞིའི་མཁའ་ལ་ཁྱོད་སོང་ཤིག །ཡུད་ཙམ་བཅྭོ་ལྔར་ཞོ་མར་ཟོ། །ཞག་བདུན་ནད་གསོས་ལས་ཀྱང་ཆུང་། །འདིར་ཁྱོད་གནས་པས་སྐྱེ་དགུ་སྐྱེ། །
ཁྲོ་བར་བྱེད་ཅིང་མེད་པ་ཡིན། །ཆུ་བྲན་ལ་ནི་བསྲུང་བར་གྱིས། །མངལ་འཇུག་འདིར་ནི་ས་རི་ཡིན། །ཐ་སྐར་མཆུ་སྣྲུམས་འཕེལ་བར་བྱེད། །ཆུ་སྨད་ཅེས་ནི་བྱ་བ་དང་། །སྨིན་དྲུག་འཆི་བར་བྱེད་པ་སྟེ། །དབོ་ཡང་གསུམ་པར་ཤེས་པར་
<pb id="61.219a"/>
བྱ། །ཁྲུམས་སྨད་རྒྱལ་དང་ལྷ་མཚམས་ནི། །རྒུད་བྱེད་ལག་ལས་རྒྱུ་སྐར་ཡིན། །ཁྲུམས་སྟོད་ནབ་སོ་ས་ག་སྟེ། །དེ་དག་ཕུན་སུམ་ཚོགས་པར་བྱེད། །སྣྲོན་སྐག་ནམ་གྲུ་བདེ་བར་བྱེད། །གྲེ་དང་ཆུ་སྟོད་བྲ་ཉེ་སྒྲུབ། །གྲོ་ཞིན་མགོ་དང་
མེ་བཞི་དང་། །སྣར་མ་བྱི་ཞིན་གྲོགས་མཆོག་གྲོགས། །ཁྲུམས་སྟོད་དྲང་སྲོང་གིས་སྨྲས་ཁྱོད། །ལན་ཆུང་གཡོ་བྱེད་ཡུད་སུམ་བཅུར། །བཅུ་བཞི་ཚེས་གླིང་བཞི་འདིར་སོང་། །ཤ་སྲན་ཁྱོད་ཟོ་མེ་ཏོག་བསྣམས། །དེར་ནི་སེམས་ཅན་
གང་དག་སྐྱེས། །གྱ་གྱུ་གཡོ་རྐུན་བླུན་ཞིང་འཐབ། །རི་དགས་སྲོག་གཅོད་ཡུད་སུམ་བཅུར། །ནད་པ་མྱུར་དུ་ཐར་བྱེད་ཅིང་། །སྐྱེ་དགུ་དེ་དག་དམག་རྐུན་དང་། །རྒྱུད་སྒྲ་རྟག་བསྲུངས་ས་ག་ཡང་། །འདིར་མངལ་འཇུག་ཡིན་བྲ་ཉེ་
དང་། །ཆུ་སྟོད་གསུམ་པ་གྲེ་འདིར་འཕེལ། །སྣར་མ་བྱི་ཞིན་ཤི་སོས་བྱེད། །ཐམས་ཅད་བྱ་ཕྱིར་ནབ་སོ་ལག །རྒུད་བྱེད་ནམ་གྲུ་སྣྲོན་སྐག་བཞིན། །ཕུན་ཚོགས་ཁྲུམས་སྨད་ལྷ་མཚམས་རྒྱལ། །ཐ་སྐར་མཆུ་སྣྲུམས་
འདིར་བདེ་བྱེད། །སྨིན་དྲུག་ཆུ་དབོ་གསུམ་པ་སྒྲུབ། །མོན་གྲུ་མགོ་དང་ནག་པ་གྲོགས། །གྲོགས་མཆོག་མོན་གྲུ་ལག་ས་རི། །ཁྲུམས་སྨད་ཉི་མའི་ལྷ་མོ་ཁྱོད། །བཅུ་གཅིག་ཚེས་ལ་མཁའ་ལ་སོང་། །ཡུད་
ཙམ་བཞི་བཅུ་རྩ་ལྔར་སོང་། །རི་དགས་ཤ་གཏོར་ཞག་བདུན་རིམས། །ཁྱོད་སྤྱད་སྐྱེ་དགུ་སུ་སྐྱེ་བ། །གླུ་དང་གར་མཁས་ནོར་འབྲུ་མང་། །རབ་ཏུ་རིག་པའི་ཕ་རོལ་ཕྱིན། །འདིར་ནི་ཆོས་ཀྱི་སྦྱིན་པ་བྱེད། །ལྷ་མཚམས་
འཕེལ་བྱེད་སྨིན་དྲུག་དང་། །ཆུ་སྨད་འཆི་བར་བྱེད་པ་སྟེ། །ནག་པ་མགོ་དང་གྲོ་ཞིན་དང་། །རྒྱལ་དེའི་ལས་ཀྱི་རྒྱུ་སྐར་ཡིན། །སྣྲུམས་དང་ཐ་སྐར་མཆུ་རྒུད་བྱེད། །ནམ་གྲུ་སྣྲོན་སྐག་འདིར་ཕུན་ཚོགས། །མེ་བཞི་བྱི་ཞིན་སྒྲུབ་པ་སྟེ། །
བདེ་བར་བྱེད་པ་ཆུ་སྟོད་གྲེ། །བྲ་ཉེ་དང་ནི་ནག་པ་དང་། །ས་རི་མོན་གྲུམ་ལག་ཡིན་ནོ། །ནབ་སོ་དང་ནི་ས་ག་དང་། །མོན་གྲེ་གསུམ་པ་གྲོགས་མཆོག་ཡིན། །དྲང་སྲོང་ལྷ་མོ་རྒྱལ་སྨྲས་ཁྱོད། །མི་ཡི་འཇམ་ཆུང་བྱ་བའི་ཕྱིར། །བཅུ་བཞིའི་
<pb id="61.219b"/>
ཚེས་ཡུད་སུམ་བཅུར་སོང་། །གཏོར་མ་བུ་རམ་མུན་པ་སྲུངས། །ཞག་ནི་ཉི་ཤུར་ཁྱོད་བསྲུང་བས། །སྐྱེ་དགུ་སྐྱེ་འཛངས་ནོར་འབྲུ་ལྡན། །སྦྱོར་དང་རབ་སྦྱོར་བྱ་བ་དང་། །དབྱིག་རྣམས་དཔག་ཏུ་མེད་པའང་ཡིན། །དེ་ཡི་མངལ་འཇུག་སྣྲོན་
ཡིན་ཏེ། །མེ་བཞི་སྣར་མ་བྱི་ཞིན་འཕེལ། །ས་རི་མོན་གྲུ་ལག་འཆི་བྱེད། །ལས་ཀྱི་རྒྱུ་སྐར་འདིར་སྐག་ཡིན། །དབོ་དང་ཆུ་སྨད་སྨིན་དྲུག་བདེ། །གྲོ་ཞིན་ནག་པ་སྣར་མ་སྒྲུབ། །ཆུ་སྟོད་གྲེ་བྲ་ཉེ་རྒུད་བྱེད། །ཐ་སྐར་མཆུ་སྣྲུམས་
ཕུན་ཚོགས་བྱེད། །ནབ་སོ་ས་ག་མོན་གྲེ་གྲོགས། །རྒྱལ་དང་ལྷ་མཚམས་གྲོགས་མཆོག་སྟེ། །ཁྲུམས་སྟོད་དྲང་སྲོང་གིས་སྨྲས་པ། །དྲི་ཟའི་ལྷ་མོ་ཡུད་སུམ་བཅུར། །ཚེས་ནི་བཅུ་བཞིར་ཁྱོད་སོང་ཤིག །བྱུང་བྱའི་
གཏོར་མ་ཟན་དྲོན་ཤ། །འདིར་ཞག་ཉི་ཤུ་ལྔ་ནད་ཡིན། །སྲོག་ལྡན་འབྲས་དཀར་བརྒྱ་ཡིས་བསྲུངས། །ཁྱོད་སྤྱད་སྐྱེ་དགུ་སུ་སྐྱེ་བ། །སྨན་སྦྱོར་བྱེད་པ་སྨན་པ་ཡིན། །གླུ་གར་རོལ་མོའི་སྒྲ་མཁས་འགྱུར། །འདིར་དེའི་
མངལ་འཇུག་སྣྲུམས་ཡིན་ནོ། །ནག་པ་མགོ་དང་གྲོ་ཞིན་འཕེལ། །ནབ་སོ་མོན་གྲེ་ལག་འཆི་བྱེད། །སྐྱེ་འཆི་འཕེལ་ཉོ་ཚོང་ལམ་འགྱེད། །ཐལ་མོ་འདྲེག་མཁན་ལས་རྟག་སྤོངས། །སྨིན་དྲུག་གྲེ་དབོ་ཆུ་སྨད་གཉིས། །
རྒུད་བྱེད་འདིར་ནི་དགྲ་ཕམ་བྱེད། །ཁྱོད་ཀྱིས་ལས་དག་ཆེ་ཆུང་བྱས། །མཆུ་དང་གྲེ་འདི་བརྟན་ཕུན་ཚོགས། །ཆུ་སྟོད་དང་ནི་བྲ་ཉེ་དང་། །གསུམ་པ་ཁྲུམས་སྨད་བདེ་བར་བྱེད། །མེ་བཞི་སྣར་མ་བདེ་བྱའི་ཕྱིར། །གསང་བའི་
ལམ་དུ་འགྲོ་བ་ཡིན། །ལག་དང་མོན་གྲུམ་ས་རི་སྒྲུབ། །དྲག་པོའི་ལས་རྣམས་ཀུན་གྱིས་ཤིག །རྒྱལ་དང་ལྷ་མཚམས་ཁྲུམས་སྟོད་གྲོགས། །བྱ་བ་སྐལ་བཟང་འདིར་ཆུད་ཟ། །སྐག་སྣྲོན་གྲོགས་མཆོག་བརྟེན་པ་སྟེ། །
ཁྲུམས་སྨད་འདིར་ཡང་གསུམ་པ་ཡིན། །སྐལ་བ་བཟང་དང་བཞོན་པ་དང་། །མལ་དང་ཤིན་དུ་བརྟན་པར་གྱིས། །དྲུག་བདུན་དེ་དག་ལས་བཞིན་དང་། །སྣ་ཚོགས་མཁས་པས་ཤེས་ནས་སུ། །སྔོན་གྱི་བྱ་བ་བཞིན་དུ་གྱིས། །གཤིན་
<pb id="61.220a"/>
རྗེའི་ལྷ་ཚེ་བཅུ་བཞིར་སོང་། །ཟླ་ཉ་ཟླ་བ་རངས་པའི་ཚེ། །སྨིན་དྲུག་ཀྱང་ནི་འགྲོ་བར་གྱིས། །ལྷ་དང་མི་དང་དྲང་སྲོང་རྣམས། །བྱེད་པ་གང་གིས་སྔར་བསྟན་བཞིན། །ཞག་ནི་སུམ་བཅུ་ཟླ་བ་རངས། །ཉིན་དང་མཚན་ནི་མཉམ་པ་སྟེ། །
ཡུད་ཙམ་བཅྭ་ལྔ་བཅྭ་ལྔ་ཡིན། །གྲིབ་མའི་གོམ་དྲུག་འདིར་ཀུན་འཁོར། །ཐ་སྐར་གྱིས་ནི་མཚན་མོ་ཐོབ། །ཉི་མའི་མདུན་ན་ལྷ་མཚམས་ཏེ། །ལྷོ་ཕྱོགས་སུ་ནི་ཉི་མ་འཁོར། །ཞིང་གི་དཀྱིལ་འཁོར་མིག་དམར་ཡིན། །གཉི་བུ་ལྷ་སྲོང་
རབ་སྤྲོ་བྱས། །ཁྱོད་ཀྱིས་ཟླ་བ་འདི་ལ་ནི། །རྩྭ་དང་ལག་འགྲོ་གནོད་སྦྱིན་དང་། །སྡིག་པ་ལས་སོགས་བསྲུང་བར་གྱིས། །ཆ་དང་ཆར་ནི་དུས་བཞག་པར། །སྡིག་པ་ཞེས་བྱ་ཁྱོད་ཕན་སོང་། །ཕྱོགས་དང་ཕྱོགས་སུ་ལས་བཞག་པར། །
ཁྱོད་ནི་ཡང་དག་ཕན་པར་སོང་། །མི་མཐུན་འཐུན་དང་འཕེལ་འདི་ཡིན། །འགྲོ་བ་ལ་ནི་ཕན་པ་ཡི། །རྗེས་སུ་འཐུན་པ་བདག་གིས་སུ། །དང་པོར་བསྡུ་བ་བྱས་འདི་ཡིན། །དེ་ནས་དྲང་སྲོང་རྔ་བོང་གིས་ཐམས་ཅད་ལ་ཐལ་མོ་རབ་ཏུ་
སྦྱར་ཏེ་འཁོར་ལ་གོ་བར་བྱེད་ཅིང་སྨྲས་པ། འདི་ལྟར་བདག་གིས་གོ་རིམས་དང་པོ་དང་། མཚན་མོ་དང་། ཉིན་མོ་དང་། ཟླ་བ་དང་། ཟླ་བ་ཕྱེད་དང་། རྒྱུ་སྐར་དང་གཟའ་དང་། དུས་དང་། ཁྱིམ་དང་། གནས་དང་། འགྲོ་བར་བྱེད་པ་
དང་། འཁོར་བ་དང་། འགྲོ་བ་དང་། མཐོང་བ་དང་། ཐོས་པ་དང་། རྣམ་པར་ཤེས་པ་དེ་བཞིན་དུ་ད་ལྟར་ཡང་བསྟན་ཅིང་རྣམ་པར་གཞག་ན། ཅི་ཁྱེད་ཅག་འདི་ལྟར་རྣམ་པར་གཞག་པ་དང་གདགས་པར་རྒྱུ་སྐར་དང་། གཟའ་
ཡོངས་སུ་མགུ་བ་ལ་རྗེས་སུ་ཡི་རང་བར་བྱེད་དམ། འོན་ཏེ་མ་ཡིན། དེ་ནས་དེ་ཉིད་ཀྱི་ཚེ་ལྷ་མ་ཡིན་དང་། མི་དང་། དྲང་སྲོང་དང་། ལྷ་དང་། ལག་འགྲོ་དང་། མིའམ་ཅིའི་ཚོགས་ཐམས་ཅད་ཀྱིས་ཐལ་མོ་རབ་ཏུ་སྦྱར་བ་བཏུད་
ནས་འདི་སྐད་ཅེས་སྨྲས་སོ། །ཀྱེ་ཁྱོད་ནི་ལྷ་ཐམས་ཅད་ཀྱི་བླ་མ། ལྷ་དང་ལྷ་མ་ཡིན་དུ་བཅས་པའི་འགྲོ་བའི་ནང་ན་གཙོ་བོ། མཚུངས་པ་མེད་པར་མཁས་ལ་མངོན་པར་རྟོགས་པའི་སྙིང་བརྩེ་བས་བསྐལ་པ་ཕ་རོལ་དྲན་པའོ། །
<pb id="61.220b"/>
སེམས་ཅན་ཐམས་ཅད་ལ་ཕན་པར་འདོད་པའོ། །དཔལ་ཐམས་ཅད་ཕུན་སུམ་ཚོགས་པའོ། །ཡོན་ཏན་ཐམས་ཅད་ཀྱི་ཕ་རོལ་དུ་ཕྱིན་པའོ། །དུས་གསུམ་ཐམས་ཅད་མཉམ་པ་ཉིད་དང་ལྡན་པ་ཡིན་ཏེ། འདི་ལྟ་བུའི་མཚན་མོ་དང་། 
ཉིན་མོ་དང་། སྐད་ཅིག་དང་། རྒྱུ་སྐར་དང་། གཟའ་དང་། ཟླ་བ་དང་། ཟླ་བ་ཕྱེད་འདོགས་པར་བྱེད་པའི་ཡེ་ཤེས་དེ་ལྟ་བུ་ཡོད་པའི་སེམས་ཅན་དེ་ལྟ་བུ་སུ་ཡང་ལྷ་དང་ལྷ་མ་ཡིན་དུ་བཅས་པའི་ནང་ན་མེད་པ་ཡིན་ནོ། །ཇི་ལྟར་ཁྱོད་ཀྱིས་ད་
ལྟར་བཏགས་པ་བཞིན་དུ་བདག་ཅག་ཐམས་ཅད་ཀྱིས་དེར་དད་པ་བྱིན་པ་ཡིན། རྗེས་སུ་ཡང་ཡི་རང་ངོ་། །ལེགས་ལྡན་ལེགས་སོ། །སེམས་ཅན་ཐམས་ཅད་ལ་ཕན་པའི་ཕྱིར་རྒྱུ་སྐར་དང་། གཟའ་དང་། ཁྱིམ་དང་། དུས་ཀྱི་ཚོགས་
ཀྱིས་ཡོངས་སུ་བསྐོར་བའི་ཟླ་བ་གཉིས་པ་ལ་ཡང་གདགས་པར་གྱིས་ཤིག །དྲང་སྲོང་རྔ་བོང་གིས་རབ་ཏུ་སྨྲས་པ། བདག་གི་རྒྱུ་སྐར་སྨིན་དྲུག་བརྗོད། །ཟླ་བ་ཉ་ཚེ་ཟླ་རངས་འགྱུར། །སྟོན་ཟླ་ཐ་ཆུངས་ཞེས་བྱ་བ། །འདི་ནི་རབ་ཏུ་
བརྗོད་པ་ཡིན། །མཚན་མོ་ཡང་ནི་ཡུད་ཙམ་ཅིག །ཡོངས་སུ་སྐོར་ཏེ་སླར་ལྡོག་བྱེད། །བྲ་ཉེ་དང་ནི་སྨིན་དྲུག་ཀྱང་། །ལན་གཉིས་ཡོངས་སུ་འཁོར་བར་བྱེད། །དེ་བས་རྒྱུ་སྐར་ཐམས་ཅད་ཀྱང་། །ཕྱིར་ཞིང་འཇུག་
པར་བྱེད་པ་སྟེ། །སྣར་མ་གཅིག་པུའང་ཟླ་ངོ་དེར། །ཚེས་གཅིག་ལ་ནི་མཁའ་ལ་འགྲོ། །ཇི་ལྟར་སྔར་བྱ་བཤད་པ་བཞིན། །དེ་བཞིན་ཁྱོད་ཀྱིས་སྐྱེ་དགུ་སྲུངས། །དེ་ཙམ་མགོ་ཚེས་གཉིས་ལ་འགྲོ། །དེ་ཙམ་ལག་ཚེས་གསུམ་ལ་འགྲོ། །ཚེས་བཞི་ལ་ཡང་
ནབ་སོ་སྟེ། །རྒྱལ་ཡང་ཚེས་ནི་ལྔ་ལ་འགྲོ། །ཚེས་དྲུག་ལ་ནི་སྐག་གིས་ཚིགས། །མཆུ་ཡང་ཚེས་ནི་བདུན་ལ་སྲུང། །ཚེས་བརྒྱད་ལ་ནི་གྲེ་ཡིན་ཏེ། །ཚེས་དགུ་ལ་ནི་དབོ་འགྲོ་བྱེད། །མེ་བཞིའང་ཚེས་ནི་བཅུ་ལ་འཇུག །ནག་
པའང་ཚེས་བཅུ་གཅིག་ལ་འགྲོ། །ས་རིའང་ཚེས་བཅུ་གཉིས་ལ་གནས། །ཚེས་བཅུ་གསུམ་ལའང་ས་ག་སྟེ། །ཚེས་བཅུ་བཞི་ལ་ལྷ་མཚམས་ཡིན། །ཚེས་བཅུ་ལྔ་ལ་དེ་བཞིན་སྣྲོན། །འདི་ནི་ཟླ་བ་ཕྱེད་དུ་
<pb id="61.221a"/>
བཤད། །ཡར་གྱི་ངོ་ལ་སྣྲུམས་སྒྲུབ་སྟེ། །ཚེས་གཅིག་ལ་ནི་སྐྱེ་དགུ་སྲུང་། །ཚེས་གཉིས་ལ་ནི་ཆུ་སྟོད་ཡིན། །ཚེས་གསུམ་ལ་ནི་ཆུ་སྨད་ཡིན། །ཚེས་བཞི་ལ་ནི་བྱི་ཞིན་སྲུང་། །ཚེས་ལྔ་ལ་ནི་གྲོ་ཞིན་ཡིན། །
ཚེས་དྲུག་ལ་ནི་མོན་གྲུམ་ཚིགས། །ཚེས་བདུན་ལ་ནི་ཆུ་ལྷ་ཡིན། །ཚེས་བརྒྱད་ལ་ནི་ཁྲུམས་སྟོད་ཡིན། །ཚེས་དགུ་ལ་ནི་ཁྲུམས་སྨད་ཡིན། །ཚེས་བཅུ་ལ་ཡང་ནམ་གྲུ་སྲུང་། །དེ་བཞིན་བཅུ་གཅིག་ཚེས་ཐ་སྐར། །
གཤིན་རྗེའི་ལྷ་མོ་ཚེས་བཅུ་གཉིས། །ཚེས་བཅུ་གསུམ་ལ་མེ་ལྷ་མོ། །ཚེས་བཅུ་བཞི་ལའང་སྣར་མ་ཡིན། །ཟླ་བ་རངས་ལ་མགོ་བཤད་དོ། །དགུན་ཟླ་ར་བའི་ཟླ་བ་འདིར། །ལྷ་ཡི་བླ་མ་ཕུར་བུ་སྟེ། །
འདི་ནི་ལྷན་ཅིག་བྱེད་པར་གཟུང་། །དེ་བས་གཟའ་ཞེས་བྱ་བར་གཤིད། །དེ་ཕྱིར་ཉིན་མོ་ཚེས་བཅུ་བཞིར། །ཡུད་ཙམ་མཚན་མོ་བཅུ་དྲུག་སྟེ། །སྨིན་དྲུག་གིས་ནི་མཚན་མོ་འཐོབ། །སྣྲུམས་ཀྱང་ཉི་མའི་མདུན་ན་སྟེ། །གྲིབ་ཚོད་གོམ་པ་བརྒྱད་ཡིན་
ཞིང་། །ཉི་མ་ཡོངས་སུ་འཁོར་བར་བྱེད། །ལྷོ་ཕྱོགས་ཉི་མར་ཁ་ལྟས་འཁོར། །དེ་བཞིན་དགུན་ཟླ་ར་བ་ཡི། །ཟླ་འདིར་ཁྱིམ་གཞུར་ཤེས་པར་བྱ། །མར་གྱི་ངོ་ཡི་ཚེས་གཅིག་ལའང་། །ལག་ནི་སྒྲུབ་པར་བྱེད་པ་ཡིན། །
ཚེས་གཉིས་ལ་ནི་ནབ་སོ་སྟེ། །ཚེས་གསུམ་རྒྱལ་དུ་ཤེས་པར་གྱིས། །འདིར་ཚེས་བཞི་ལའང་སྐག་ཡིན་ཏེ། །མཆུ་ཡང་ཚེས་ནི་ལྔ་ལ་འགྲོ། །ཚེས་དྲུག་ལ་ཡང་གྲེ་ཡིན་ཏེ། །ཚེས་བདུན་ལ་
ཡང་དབོ་ཡིན་བཤད། །ཚེས་བརྒྱད་ལ་ནི་མེ་བཞི་ཡིན། །ཚེས་དགུ་ལ་ནི་ནག་པ་གནས། །ཚེས་བཅུ་ལ་ནི་ས་རི་འགྲོ། །ཚེས་བཅུ་གཅིག་ལ་ས་ག་འགྲོ། །ཚེས་བཅུ་གཉིས་ལའང་
ལྷ་མཚམས་ཏེ། །ཚེས་བཅུ་གསུམ་ལ་སྣྲོན་ཡིན་ནོ། །ཚེས་བཅུ་བཞི་ལའང་སྣྲུམས་ཡིན་ཏེ། །ཚེས་བཅྭ་ལྔ་ལའང་ཆུ་སྟོད་བཤད། །
<pb id="61.221b"/>
ཡར་གྱི་ངོ་ཡི་ཚེས་གཅིག་ལ། །ཆུ་སྨད་ཀྱང་ནི་རུང་བ་ཡིན། །ཚེས་གཉིས་བྱི་ཞིན་གྲོ་བཞིན་ཏེ། །ཚེས་གསུམ་ལ་ནི་མོན་གྲུ་འགྲོ། །ཚེས་བཞིར་མོན་གྲེ་འགྲོ་རུང་སྟེ། །ཚེས་ལྔ་ལ་ནི་ཁྲུམས་སྟོད་ཡིན། །ཚེས་དྲུག་ལ་ཡང་
ཁྲུམས་སྨད་ཡིན། །ཚེས་བདུན་ལ་ནི་ནམ་གྲུ་འགྲོ། །ཚེས་བརྒྱད་ལ་ནི་ཐ་སྐར་རུང་། །ཚེས་དགུར་གཤིན་རྗེའི་ལྷ་མོ་ཡིན། །ཚེས་བཅུར་སྨིན་དྲུག་འགྲོར་རུང་སྟེ། །ཚེས་བཅུ་གཅིག་ལའང་སྣར་མ་ཡིན། །
ཚེས་བཅུ་གཉིས་ལའང་མགོ་ཡིན་ཏེ། །ཚེས་བཅུ་གསུམ་ལ་ལག་ཀྱང་འགྲོ། །ཚེས་བཅུ་བཞི་ལ་ནབ་སོ་སྟེ། །ཟླ་བ་ཉ་ལ་རྒྱལ་ཡང་ཡིན། །ཟླ་བ་ཉ་བ་འདི་ལ་ཡང་། །འདིར་ནི་རང་བཞིན་བརྗོད་པར་བྱ། །
ལྷོ་ཡི་ཕྱོགས་སུ་ཕྱིན་ནས་ཀྱང་། །ཉི་མ་ཡོངས་སུ་འཁོར་བར་བྱེད། །ཉིན་པར་བཅུ་གསུམ་ཤེས་པར་གྱིས། །མཚན་མོ་བཅུ་བདུན་འགྲོ་བར་བྱེད། །མཚན་མོ་ཡང་ནི་མཆོག་ཤེས་གྱིས། །ཉི་མའི་
མདུན་དུའང་གྲོ་ཞིན་ཏེ། །གྲིབ་ཚོད་གོམ་པ་བཅུ་ཐམ་པ། །ཉི་མ་ཡོངས་སུ་འཁོར་བར་བྱེད། །འཇིག་རྟེན་མཁས་པ་རྣམས་ཀྱིས་ཀྱང་། །འདིར་ནི་སྤེན་པའི་ཞིང་བསྟན་པ། །འདི་ལ་མགོ་ཡིན་ཤེས་པར་
གྱིས། །ཟླ་བ་གསུམ་པ་རྣམ་གཞག་ནས། །ཟླ་བ་མར་གྱི་ཚེས་གཅིག་ལ། །སྐག་ནི་སྒྲུབ་པར་བྱེད་པ་ཡིན། །ཚེས་གཉིས་ལ་ནི་མཆུར་ཤེས་གྱིས། །ཚེས་གསུམ་ལ་ནི་གྲེ་ཡིན་ནོ། །ཚེས་
བཞི་ལ་ནི་དབོ་འགྲོ་སྟེ། །ཚེས་ལྔ་ལ་ནི་མེ་བཞི་འགྲོ། །ཚེས་དྲུག་ལ་ནི་ནག་པ་སྒྲུབ། །ཚེས་བདུན་ལ་ནི་ས་རི་འགྲོ། །ཚེས་བརྒྱད་ལ་ཡང་ས་ག་སྟེ། །ཚེས་དགུ་ལ་ནི་ལྷ་མཚམས་ཡིན། །ཚེས་བཅུ་ལ་ནི་སྣྲོན་འགྲོ་སྟེ། །
ཚེས་བཅུ་གཅིག་ལ་སྣྲུམས་འཇུག་བྱ། །ཚེས་བཅུ་གཉིས་ལ་ཆུ་སྟོད་ཡིན། །ཚེས་བཅུ་གསུམ་ལ་ཆུ་སྨད་ཡིན། །ཚེས་བཅུ་བཞི་ལ་བྱིན་ཞིན་ཏེ། །ཚེས་བཅྭ་ལྔ་ལ་གྲོ་ཞིན་འགྲོ། །ཟླ་བ་ཡར་གྱི་ཚེས་གཅིག་ལ། །མོན་གྲུམ་སྒྲུབ་པར་བྱེད་པ་ཡིན། །
<pb id="61.222a"/>
ཚེས་གཉིས་ལ་ནི་མོན་གྲེ་སྟེ། །ཚེས་གསུམ་ལ་ཡང་ཁྲུམས་སྟོད་ཡིན། །ཚེས་བཞི་ལ་ནི་ཁྲུམས་སྨད་ཡིན། །ཚེས་ལྔ་ལ་ནི་ནམ་གྲུ་འགྲོ། །ཚེས་དྲུག་ལ་ནི་ཐ་སྐར་ཚིགས། །ཚེས་བདུན་གཤིན་རྗེའི་ལྷ་མོ་ཡིན། །དེ་བཞིན་ཚེས་
བརྒྱད་སྨིན་དྲུག་སྟེ། །ཚེས་དགུ་ལ་ནི་སྣར་མ་འགྲོ། །ཚེས་བཅུ་ལ་ཡང་མགོ་ཡིན་ཏེ། །ལག་ནི་ཚེས་བཅུ་གཅིག་ལ་འགྲོ། །ཚེས་བཅུ་གཉིས་ལའང་ནབ་སོ་སྟེ། །ཚེས་བཅུ་གསུམ་ལ་རྒྱལ་ཡང་ཡིན། །ཚེས་བཅུ་བཞི་
ལའང་སྐག་ཡིན་ཏེ། །མཆུ་ནི་ཟླ་བ་རབ་རྫོགས་བྱེད། །དགུན་ཟླ་ཐ་ཆུང་རང་བཞིན་ཡང་། །མཐར་གྱིས་ཀྱང་ནི་བརྗོད་པར་བྱ། །ལྷོ་ཡི་ཕྱོགས་སུ་ཕྱིན་ནས་ཀྱང་། །ཉི་མ་ཡོངས་སུ་འཁོར་བར་བྱེད། །མཚན་
མོ་བཅྭ་བརྒྱད་ཤེས་པར་གྱིས། །ཉིན་པར་ཡང་ནི་བཅུ་གཉིས་ཡིན། །རྒྱལ་ཡང་མཚན་མོ་འཐོབ་པར་བྱེད། །ཉི་མའི་མདུན་ན་མོན་གྲེ་ཡིན། །གྲིབ་ཚོད་ཀྱང་ནི་སོར་བཅུ་བདུན། །ཉི་མ་ཡོངས་སུ་འཁོར་
བར་བྱེད། །སྤེན་པ་ལྷ་ཡི་བླ་མ་དག །ཞིང་དེར་རབ་ཏུ་བརྗོད་པ་ཡིན། །འདིར་ཁྱིམ་བུམ་པ་མཉམ་པ་མེད། །དཔྱིད་ཟླ་ར་བ་མར་གྱི་ངོར། །ཚེས་གཅིག་གྲེ་ནི་བསྒྲུབ་པར་བྱད། །ཚེས་གཉིས་ལ་ནི་དབོ་ཡིན་ནོ། །ཚེས་
གསུམ་ལ་ནི་མེ་བཞི་སྟེ། །ཚེས་བཞིའི་བར་དུ་ནག་པ་ཡིན། །ཚེས་ལྔ་ལ་ནི་ས་རི་སྟེ། །ཚེས་དྲུག་ལ་ནི་ས་ག་ཡིན། །ཚེས་བདུན་ལ་ནི་ལྷ་མཚམས་ཏེ། །ཚེས་བརྒྱད་ལ་ནི་སྣྲོན་ཡིན་ནོ། །ཚེས་དགུ་ལ་ནི་སྣྲུམས་
ཡིན་ཏེ། །ཚེས་བཅུ་ལ་ནི་ཆུ་སྟོད་ཡིན། །ཚེས་བཅུ་གཅིག་ལ་ཆུ་སྨད་ཡིན། །ཚེས་བཅུ་གཉིས་ལ་བྱི་ཞིན་ཏེ། །ཚེས་བཅུ་གསུམ་ལ་གྲོ་ཞིན་ཡིན། །ཚེས་བཅུ་བཞི་ལ་མོན་གྲུམ་སྟེ། །ཚེས་བཅུ་ལྔ་ལ་མོན་གྲེ་ཡིན། །
དེ་ནི་ཟླ་བ་ཕྱེད་ཡིན་ནོ། །ཟླ་བ་ཡར་གྱི་ཚེས་གཅིག་ལ། །ཁྲུམས་སྟོད་ཅེས་ནི་བྱ་བ་ཡིན། །ཚེས་གཉིས་ལ་ནི་ཁྲུམས་སྨད་ཡིན། །ཚེས་གསུམ་ལ་ནི་ནམ་གྲུ་སྟེ། །ཚེས་བཞི་ལ་ནི་ཐ་སྐར་ཡིན། །ཚེས་ལྔ་ལ་ནི་བྲ་ཉེ་ཡིན། །ཚེས་དྲུག་ལ་
<pb id="61.222b"/>
ནི་སྨིན་དྲུག་ཏེ། །ཚེས་བདུན་ལ་ནི་སྣར་མ་ཡིན། །ཚེས་བརྒྱད་ལ་ནི་མགོ་ཡིན་ཏེ། །ཚེས་དགུ་ལ་ནི་ལག་ཡིན་ནོ། །ཚེས་བཅུ་ལ་ནི་ནབ་སོ་སྟེ། །ཚེས་བཅུ་གཅིག་ལ་རྒྱལ་ཡིན་ནོ། །ཚེས་བཅུ་གཉིས་ལ་སྐག་ཡིན་ཏེ། །ཚེས་བཅུ་
གསུམ་ལ་མཆུ་ཡིན་ནོ། །ཚེས་བཅུ་བཞི་ལ་གྲེ་ཡིན་ཏེ། །ཟླ་རངས་ཚེས་བཅུ་ལྔ་ལ་དབོ། །འདིར་ནི་དཔྱིད་ཟླ་ར་བ་ཡིས། །རང་བཞིན་ཡང་ནི་བརྗོད་པར་བྱ། །བྱང་ཕྱོགས་སུ་ནི་ཁ་ལྟས་ཏེ། །ཉི་མ་ཡོངས་སུ་འཁོར་
བར་བྱེད། །ཉིན་པར་བཅུ་གསུམ་ཤེས་པར་གྱིས། །མཚན་མོ་བཅུ་བདུན་འགྲོ་བར་བྱེད། །མཆུས་ཀྱང་མཚན་མོ་འཐོབ་པར་བྱེད། །ཉིན་པར་ཁྲུམས་སྟོད་འགྲོ་བར་བྱེད། །གྲིབ་ཚོད་སོར་ནི་བཅུ་གཉིས་སུ། །ཉི་མ་
ཡོངས་སུ་འཁོར་བར་བྱེད། །ཞིང་དེར་ལྷ་ཡི་བླ་མ་ཡང་། །རྣམ་པར་གནས་པ་ཁོ་ནར་ནི། །བཤད་པ་ཡིན་ཏེ་འདིར་ཡང་ནི། །དེར་ནི་མཚན་མོ་འབྱུང་བ་ཡིན། །དཔྱིད་ཟླ་འབྲིང་པོའི་ཟླ་ངོ་ཡི། །དང་པོར་ཚེས་གཅིག་
མེ་བཞི་སྟེ། །ཚེས་གཉིས་ལ་ནི་ནག་པ་ཡིན། །ཚེས་གསུམ་ལ་ནི་ས་རི་ཡིན། །ཚེས་བཞི་ལ་ནི་ས་ག་སྟེ། །ཚེས་ལྔ་ལ་ནི་ལྷ་མཚམས་ཡིན། །ཚེས་དྲུག་ལ་ནི་སྣྲོན་ཡིན་ནོ། །ཚེས་བདུན་ལ་ནི་སྣྲུམས་ཡིན་ནོ། །ཚེས་བརྒྱད་ལ་ནི་ཆུ་སྟོད་ཡིན། །
ཚེས་དགུ་ལ་ནི་ཆུ་སྨད་ཡིན། །ཚེས་བཅུ་ལ་ནི་བྱི་ཞིན་ཏེ། །ཚེས་བཅུ་གཅིག་ལ་གྲོ་ཞིན་ཡིན། །ཚེས་བཅུ་གཉིས་ལ་མོན་གྲུམ་སྟེ། །ཚེས་བཅུ་གསུམ་ལ་མོན་གྲེ་ཡིན། །ཚེས་བཅུ་བཞི་ལ་ཁྲུམས་སྟོད་ཡིན། །
ཚེས་བཅོ་ལྔ་ལ་ཁྲུམས་སྨད་ཡིན། །དེ་ནི་ཟླ་བ་ཕྱེད་ཡིན་ཏེ། །ཟླ་བ་ཡར་གྱི་ཚེས་གཅིག་ལ། །ནམ་གྲུ་ཚེས་གཉིས་ཐ་སྐར་ཏེ། །ཚེས་གསུམ་ལ་ནི་བྲ་ཉེ་ཡིན། །ཚེས་བཞི་ལ་ནི་སྨིན་དྲུག་སྟེ། །ཚེས་ལྔ་ལ་ནི་སྣར་མ་
ཡིན། །ཚེས་དྲུག་ལ་ནི་མགོ་ཡིན་ཏེ། །ཚེས་བདུན་ལ་ནི་ལག་ཡིན་ནོ། །ཚེས་བརྒྱད་ལ་ནི་ནབ་སོ་སྟེ། །ཚེས་དགུ་ལ་ནི་རྒྱལ་ཡིན་ནོ། །ཚེས་བཅུ་ལ་ནི་སྐག་ཡིན་ནོ། །ཚེས་བཅུ་གཅིག་ལ་མཆུ་ཡིན་ནོ། །ཚེས་བཅུ་
<pb id="61.223a"/>
གཉིས་ལ་གྲེ་ཡིན་ཏེ། །ཚེས་བཅུ་གསུམ་ལ་དབོ་ཡིན་ནོ། །ཚེས་བཅུ་བཞི་ལ་མེ་བཞི་སྟེ། །ཚེས་བཅུ་ལྔ་ལ་ནག་པ་ཡིན། །དཔྱིད་ཟླ་འབྲིང་པོ་ཁོ་ན་ཡི། །རང་བཞིན་ཡང་ནི་བརྗོད་པར་བྱ། །བྱང་གི་ཕྱོགས་སུ་ཁ་
ལྟས་ཏེ། །ཉི་མ་ཡོངས་སུ་འཁོར་བར་བྱེད། །འདིར་ནི་ཕྱིས་ཀྱང་ཡུད་ཙམ་དག །ཡོངས་སུ་འཁོར་བར་ཤེས་པར་བྱེད། །ཡུད་ཙམ་ཡང་ནི་རེ་རེ་ཞིག །ཉིན་མཚན་དག་ལ་འཇུག་པར་བྱེད། །ཉིན་པར་བཅུ་བཞི་ཤེས་པར་གྱིས། །
མཚན་མོའང་བཅུ་དྲུག་ཤེས་པར་གྱིས། །གྲེ་དབོ་མཚན་མོ་འཐོབ་པར་བྱེད། །ཉི་མའི་མདུན་ན་ཐ་སྐར་ཡིན། །གྲིབ་ཚོད་སོར་བརྒྱད་ཉི་མ་འཁོར། །ཉི་མའི་བུ་ནི་མིག་དམར་ཏེ། །གཟའ་རྣོ་ཤིན་དུ་མི་ཟད་ཡིན། །ཁྱིམ་
ལུག་ལ་ནི་ཡང་དག་གནས། །དཔྱིད་ཟླ་ཐ་ཆུངས་མར་གྱི་ངོའི། །དང་པོ་ཚེས་གཅིག་ས་རི་སྟེ། །ཚེས་གཉིས་ལ་ནི་ས་ག་ཡིན། །ཚེས་གསུམ་ལ་ནི་ལྷ་མཚམས་ཡིན། །ཚེས་བཞི་ལ་ནི་སྣྲོན་ཡིན་ཏེ། །ཚེས་ལྔ་ལ་ནི་སྣྲུམས་
ཡིན་ནོ། །ཚེས་དྲུག་ལ་ནི་ཆུ་སྟོད་ཡིན། །ཚེས་བདུན་ལ་ནི་ཆུ་སྨད་ཡིན། །ཚེས་བརྒྱད་ལ་ནི་བྱི་ཞིན་ཏེ། །ཚེས་དགུ་ལ་ནི་གྲོ་ཞིན་ཡིན། །ཚེས་བཅུ་ལ་ནི་མོན་གྲུམ་སྟེ། །ཚེས་བཅུ་གཅིག་ལ་མོན་གྲེ་ཡིན། །ཚེས་བཅུ་
གཉིས་ལ་ཁྲུམས་སྟོད་ཡིན། །ཚེས་བཅུ་གསུམ་ལ་ཁྲུམས་སྨད་ཡིན། །ཚེས་བཅུ་བཞི་ལ་ནམ་གྲུ་སྟེ། །ཚེས་བཅྭ་ལྔ་ལ་ཐ་སྐར་ཡིན། །དེ་ནི་ཟླ་བ་ཕྱེད་ཡིན་ཏེ། །ཟླ་བ་ཡར་གྱི་ཚེས་གཅིག་ལ། །བྲ་ཉེ་སྒྲུབ་པར་བྱེད་པ་ཡིན། །
ཚེས་གཉིས་ལ་ནི་སྨིན་དྲུག་སྟེ། །ཚེས་གསུམ་ལ་ནི་སྣར་མ་ཡིན། །ཚེས་བཞི་ལ་ནི་མགོ་ཡིན་ཏེ། །ཚེས་ལྔ་ལ་ནི་ལག་ཡིན་ནོ། །ཚེས་དྲུག་ལ་ནི་ནབ་སོ་སྟེ། །ཚེས་བདུན་ལ་ནི་རྒྱལ་ཡིན་ནོ། །ཚེས་བརྒྱད་ལ་ནི་སྐག་ཡིན་ཏེ། །
ཚེས་དགུ་ལ་ནི་མཆུ་ཡིན་ནོ། །ཚེས་བཅུ་ལ་ནི་གྲེ་ཡིན་ཏེ། །ཚེས་བཅུ་གཅིག་ལ་དབོ་ཡིན་ནོ། །ཚེས་བཅུ་གཉིས་ལ་མེ་བཞི་ཡིན། །ཚེས་བཅུ་གསུམ་ལ་ནག་པ་སྟེ། །ཚེས་བཅུ་བཞི་ལ་ས་རི་ཡིན། །ཟླ་རངས་ཚེས་ནི་
<pb id="61.223b"/>
བཅྭ་ལྔ་ལ། །ས་ག་ཡིན་ཏེ་ས་ག་ཡི། །གོ་རིམས་བརྗོད་བྱ་བྱང་ཕྱོགས་སུ། །ཁ་བལྟས་ཉི་མ་ཡོངས་སུ་འཁོར། །མཚན་མོ་མཉམ་མཚུངས་རྣམ་པ་སྟེ། །བཅུ་ལྔ་བཅྭ་ལྔར་བཤད་པ་ཡིན། །ནག་པས་མཚན་མོ་འཐོབ་པར་
བྱེད། །ཉིན་པར་ཡང་ནི་སྨིན་དྲུག་ཡིན། །གྲིབ་ཚོད་དག་ཀྱང་གོམ་པ་དྲུག །ཉི་མ་ཡོངས་སུ་འཁོར་བར་བྱེད། །ལྷ་མིན་བླ་མ་པ་བ་སངས། །འདིར་ཡང་ཞིང་ཞེས་གདགས་པ་ཡིན། །ཁྱིམ་གླང་ཡིན་ཏེ་མཁས་རྣམས་ཀྱིས། །
ཟླ་བ་བདུན་པོ་བཤད་པ་ཡིན། །དབྱར་ཟླ་ར་བ་མར་གྱི་ངོའི། །དང་པོ་ཚེས་གཅིག་ལྷ་མཚམས་སྒྲུབ། །ཚེས་གཉིས་ལ་ནི་སྣྲོན་ཡིན་ཏེ། །ཚེས་གསུམ་ལ་ནི་སྣྲུམས་ཡིན་ནོ། །ཚེས་བཞི་ལ་ནི་ཆུ་སྟོད་ཡིན། །ཚེས་ལྔ་ལ་ནི་ཆུ་སྨད་ཡིན། །ཚེས་དྲུག་
ལ་ནི་བྱི་ཞིན་ཡིན། །ཚེས་བདུན་ལ་ནི་གྲོ་ཞིན་ཡིན། །ཚེས་བརྒྱད་ལ་ནི་མོན་གྲུམ་སྟེ། །ཚེས་དགུ་ལ་ནི་མོན་གྲེ་ཡིན། །ཚེས་བཅུ་ལ་ནི་ཁྲུམ་སྟོད་ཡིན། །ཚེས་བཅུ་གཅིག་ལ་ཁྲུམ་སྨད་ཡིན། །ཚེས་བཅུ་གཉིས་ལ་ནམ་གྲུ་སྟེ། །ཚེས་བཅུ་གསུམ་ལ་
ཐ་སྐར་ཡིན། །ཚེས་བཅུ་བཞི་ལ་བྲ་ཉེ་ཡིན། །ཚེས་བཅྭ་ལྔ་ལ་སྨིན་དྲུག་སྟེ། །དེ་ནི་ཟླ་ཕྱེད་ཟླ་བ་ཡར། །ཚེས་གཅིག་ལ་ནི་སྣར་མ་སྒྲུབ། །ཚེས་གཉིས་ལ་ནི་མགོ་ཡིན་ཏེ། །ཚེས་གསུམ་ལ་ནི་ལག་ཡིན་ནོ། །ཚེས་
བཞི་ལ་ནི་ནབ་སོ་སྟེ། །ཚེས་ལྔ་ལ་ནི་རྒྱལ་ཡིན་ནོ། །ཚེས་དྲུག་ལ་ནི་སྐག་ཡིན་ཏེ། །ཚེས་བདུན་ལ་ནི་མཆུ་ཡིན་ནོ། །ཚེས་བརྒྱད་ལ་ནི་གྲེ་ཡིན་ཏེ། །ཚེས་དགུ་ལ་ནི་དབོ་ཡིན་ནོ། །ཚེས་བཅུ་ལ་ནི་མེ་བཞི་སྟེ། །
ཚེས་བཅུ་གཅིག་ལ་ནག་པ་ཡིན། །ཚེས་བཅུ་གཉིས་ལ་ས་རི་སྟེ། །ཚེས་བཅུ་གསུམ་ལ་ས་ག་ཡིན། །ཚེས་བཅུ་བཞི་ལ་ལྷ་མཚམས་ཏེ། །ཚེས་བཅུ་ལྔ་ལ་སྣྲོན་ཡིན་ནོ། །དབྱར་ཟླ་ར་བའི་རིམ་བརྗོད་བྱ། །བྱང་ཕྱོགས་
ཁ་ལྟས་ཉི་མ་འཁོར། །འཕེལ་བྱེད་ཉིན་པར་བཅུ་དྲུག་ཏུ། །ཤེས་བྱ་མཚན་མོའང་བཅུ་བཞི་ཡིན། །ས་གས་མཚན་མོ་འཐོབ་པར་བྱེད། །ཉི་མའི་མདུན་ན་མགོ་ཡིན་ནོ། །གྲིབ་ཚོད་གོམ་པ་བཞི་ཡིན་ཏེ། །
<pb id="61.224a"/>
འདི་ནི་ཡོངས་སུ་འཁོར་བར་བྱེད། །དེར་ཞིང་གཟའ་ལྷག་ཉི་མའི་བུ། །འཇམ་པོར་བྱེད་པའི་གཟའ་ཡིན་ནོ། །སྦྱོར་བའི་ཁྱིམ་ཡིན་ཉིན་པར་འགྲོ། །བརྒྱད་པ་ཡིན་པར་བརྗོད་པ་ཡིན། །དབྱར་ཟླ་འབྲིང་པོའི་ཚེས་གཅིག་
ལ། །སྣྲུམས་ནི་སྒྲུབ་པར་བྱེད་པ་ཡིན། །ཚེས་གཉིས་ལ་ནི་ཆུ་སྟོད་ཡིན། །ཚེས་གསུམ་ལ་ནི་ཆུ་སྨད་ཡིན། །ཚེས་བཞི་ལ་ནི་བྱི་ཞིན་ཏེ། །ཚེས་ལྔ་ལ་ནི་གྲོ་ཞིན་ནོ། །ཚེས་དྲུག་ལ་ནི་མོན་གྲུམ་སྟེ། །ཚེས་བདུན་ལ་ནི་མོན་གྲེ་ཡིན། །
ཚེས་བརྒྱད་ལ་ནི་ཁྲུམས་སྟོད་ཡིན། །ཚེས་དགུ་ལ་ནི་ཁྲུམས་སྨད་ཡིན། །ཚེས་བཅུ་ལ་ནི་ནམ་གྲུ་སྟེ། །ཚེས་བཅུ་གཅིག་ལ་ཐ་སྐར་ཡིན། །ཚེས་བཅུ་གཉིས་ལ་བྲ་ཉེ་སྟེ། །ཚེས་བཅུ་གསུམ་ལ་སྨིན་དྲུག་ཡིན། །ཚེས་བཅུ་བཞི་
ལ་སྣར་མ་སྟེ། །ཚེས་བཅྭ་ལྔ་ལ་མགོ་ཡིན་ནོ། །དེ་ནི་ཟླ་བ་ཕྱེད་ཡིན་ཏེ། །ཟླ་བ་ཡར་གྱི་ཚེས་གཅིག་ལ། །ལག་ནི་སྒྲུབ་པར་བྱེད་པ་ཡིན། །ཚེས་གཉིས་ལ་ནི་ནབ་སོ་ཡིན། །ཚེས་གསུམ་ལ་ནི་རྒྱལ་ཡིན་ནོ། །ཚེས་བཞི་ལ་ནི་
སྐག་ཡིན་ནོ། །ཚེས་ལྔ་ལ་ནི་མཆུ་ཡིན་ནོ། །ཚེས་དྲུག་ལ་ནི་གྲེ་ཡིན་ནོ། །ཚེས་བདུན་ལ་ནི་དབོ་ཡིན་ཏེ། །ཚེས་བརྒྱད་ལ་ནི་མེ་བཞི་ཡིན། །ཚེས་དགུ་ལ་ནི་ནག་པ་སྟེ། །ཚེས་བཅུ་ལ་ནི་ས་རི་ཡིན། །ཚེས་བཅུ་གཅིག་
ལ་ས་ག་སྟེ། །ཚེས་བཅུ་གཉིས་ལ་ལྷ་མཚམས་ཡིན། །ཚེས་བཅུ་གསུམ་ལ་སྣྲོན་ཡིན་ཏེ། །ཚེས་བཅུ་བཞི་ལ་སྣྲུམས་ཡིན་ནོ། །ཟླ་ཉ་ཟླ་བར་ཆུ་སྟོད་ཡིན། །བདག་གིས་དབྱར་འབྲིང་རིམ་བརྗོད་བྱ། །བྱང་
ཕྱོགས་བཞིན་གྱི་དཀྱིལ་འཁོར་བལྟས། །ཉི་མ་ཡོངས་སུ་འཁོར་བར་བྱེད། །ཉིན་པར་ཡུད་ཙམ་བཅུ་བདུན་ཏེ། །མཚན་མོ་ཡང་ནི་བཅུ་གསུམ་ཡིན། །སྣྲོན་གྱིས་ཀྱང་ནི་མཚན་མོ་འཐོབ། །ཉི་མར་བཅས་ན་
ནབས་སོ་ཡིན། །གྲིབ་ཚོད་གོམ་པ་གཉིས་ཡིན་ཏེ། །ཉི་མ་ཡོངས་སུ་འཁོར་བར་བྱེད། །ཟླ་བ་ཞེས་བྱ་ཞིང་ཡིན་ཏེ། །ལག་དང་ཡང་དག་ལྡན་པ་ཡིན། །འདི་ཁྱིམ་སྦལ་པ་ཞེས་བྱ་བ། །ཟླ་བ་དགུ་པར་
<pb id="61.224b"/>
བཤད་པ་ཡིན། །དབྱར་ཟླ་ཐ་ཆུངས་མར་ངོ་ཡི། །ཚེས་གཅིག་ལ་ནི་ཆུ་སྨད་སྒྲུབ། །ཚེས་གཉིས་བྱི་ཞིན་གྲོ་བཞིན་ཏེ། །ཚེས་གསུམ་ལ་ནི་མོན་གྲུམ་ཡིན། །ཚེས་བཞི་ལ་ནི་མོན་གྲེ་སྟེ། །ཚེས་ལྔ་ལ་ནི་ཁྲུམས་སྟོད་ཡིན། །ཚེས་དྲུག་ལ་ནི་
ཁྲུམས་སྨད་ཡིན། །ཚེས་བདུན་ལ་ནི་ནམ་གྲུ་སྟེ། །ཚེས་བརྒྱད་ལ་ནི་ཐ་སྐར་ཡིན། །ཚེས་དགུ་ལ་ནི་བྲ་ཉེ་སྟེ། །ཚེས་བཅུ་ལ་ནི་སྨིན་དྲུག་ཡིན། །ཚེས་བཅུ་གཅིག་ལ་སྣར་མ་ཡིན། །ཚེས་བཅུ་གཉིས་ལ་མགོ་ཡིན་ནོ། །ཚེས་
བཅུ་གསུམ་ལ་ལག་ཡིན་ནོ། །ཚེས་བཅུ་བཞི་ལ་ནབ་སོ་ཡིན། །ཚེས་བཅུ་ལྔ་ལ་རྒྱལ་ཡིན་ཏེ། །དེ་ནི་ཟླ་བ་ཕྱེད་ཡིན་ནོ། །ཟླ་བ་ཡར་གྱི་ཚེས་གཅིག་ལ། །སྐག་ནི་སྒྲུབ་པར་བྱེད་པ་ཡིན། །ཚེས་གཉིས་ལ་ནི་མཆུ་
ཡིན་ནོ། །ཚེས་གསུམ་ལ་ནི་གྲེ་ཡིན་ཏེ། །ཚེས་བཞི་ལ་ནི་དབོ་ཡིན་ནོ། །ཚེས་ལྔ་ལ་ནི་མེ་བཞི་སྟེ། །ཚེས་དྲུག་ལ་ནི་ནག་པ་ཡིན། །ཚེས་བདུན་ལ་ནི་ས་རི་སྟེ། །ཚེས་བརྒྱད་ལ་ནི་ས་ག་ཡིན། །ཚེས་དགུ་ལ་ནི་
ལྷ་འཚམས་ཏེ། །ཚེས་བཅུ་ལ་ནི་སྣྲོན་ཡིན་ནོ། །ཚེས་བཅུ་གཅིག་ལ་སྣྲུམས་ཡིན་ཏེ། །ཚེས་བཅུ་གཉིས་ལ་ཆུ་སྟོད་ཡིན། །ཚེས་བཅུ་གསུམ་ལ་ཆུ་སྨད་ཡིན། །ཚེས་བཅུ་བཞི་ལ་བྱི་ཞིན་ཏེ། །ཟླ་བ་
རངས་ལ་གྲོ་བཞིན་ནོ། །བདག་གིས་དབྱར་ཐའི་རིམ་བརྗོད་བྱ། །དེ་བཞིན་བྱང་གི་ཕྱོགས་སུ་ནི། །ཉི་མ་གདོང་ཕྱེད་བལྟས་ཏེ་འཁོར། །ཉིན་པར་བཅྭ་བརྒྱད་ཐོབ་ནས་ཀྱང་། །མཚན་མོ་ཡང་ནི་བཅུ་གཉིས་ཏེ། །ཆུ་སྟོད་ཀྱིས་ནི་
མཚན་མོ་འཐོབ། །ཉི་མའི་མདུན་ན་མཆུ་ཡིན་ནོ། །གྲིབ་ཚོད་གོམ་པ་ཕྱེད་ཡིན་ཏེ། །ཉི་མ་ཡོངས་སུ་འཁོར་བར་བྱེད། །འདིར་ཞིང་ཉི་མ་ལྡན་པ་ཡིན། །སས་ཀྱང་གཟེར་ནི་གཏོང་བར་བྱེད། །འདིར་ཁྱིམ་སེང་གེར་ཤེས་པར་
གྱིས། །ཟླ་བ་བཅུ་པོ་བཤད་པ་ཡིན། །སྟོན་ཟླ་ར་བ་མར་གྱི་ངོའི། །དང་པོར་ཚེས་གཅིག་མོན་གྲུམ་སྒྲུབ། །ཚེས་གཉིས་ལ་ནི་མོན་གྲེ་སྟེ། །ཚེས་གསུམ་ལ་ནི་ཁྲུམས་སྟོད་ཡིན། །ཚེས་བཞི་ལ་ནི་ཁྲུམས་སྨད་ཡིན། །ཚེས་ལྔ་ལ་ནི་
<pb id="61.225a"/>
ནམ་གྲུ་སྟེ། །ཚེས་དྲུག་ལ་ནི་ཐ་སྐར་ཡིན། །ཚེས་བདུན་ལ་ནི་བྲ་ཉེ་སྟེ། །ཚེས་བརྒྱད་ལ་ནི་སྨིན་དྲུག་ཡིན། །ཚེས་དགུ་ལ་ནི་སྣར་མ་སྟེ། །ཚེས་བཅུ་ལ་ནི་མགོ་ཡིན་ནོ། །ཚེས་བཅུ་གཅིག་ལ་ལག་ཡིན་ཏེ། །ཚེས་
བཅུ་གཉིས་ལ་ནབ་སོ་ཡིན། །ཚེས་བཅུ་གསུམ་ལ་རྒྱལ་ཡིན་ཏེ། །ཚེས་བཅུ་བཞི་ལ་སྐག་ཡིན་ནོ། །ཚེས་བཅུ་ལྔ་ལ་མཆུ་ཡིན་ཏེ། །དེ་ནི་ཟླ་བ་ཕྱེད་ཡིན་ནོ། །ཟླ་བ་ཡར་གྱི་ཚེས་གཅིག་ལ། །གྲེ་ནི་སྒྲུབ་པར་བྱེད་པ་སྟེ། །
ཚེས་གཉིས་ལ་ནི་དབོ་ཡིན་ནོ། །ཚེས་གསུམ་ལ་ནི་མེ་བཞི་སྟེ། །ཚེས་བཞི་ལ་ནི་ནག་པ་ཡིན། །ཚེས་ལྔ་ལ་ནི་ས་རི་སྟེ། །ཚེས་དྲུག་ལ་ནི་ས་ག་ཡིན། །ཚེས་བདུན་ལ་ནི་ལྷ་མཚམས་ཏེ། །ཚེས་བརྒྱད་ལ་ནི་
སྣྲོན་ཡིན་ནོ། །ཚེས་དགུ་ལ་ནི་སྣྲུམས་ཡིན་ཏེ། །ཚེས་བཅུ་ལ་ནི་ཆུ་སྟོད་ཡིན། །ཚེས་བཅུ་གཅིག་ལ་ཆུ་སྨད་ཡིན། །གྲོ་བཞིན་བྱི་བཞིན་ཚེས་བཅུ་གཉིས། །ཚེས་བཅུ་གསུམ་ལ་མོན་གྲུམ་སྟེ། །ཚེས་བཅུ་བཞི་ལ་མོན་
གྲེ་ཡིན། །ཟླ་བ་ཉ་བའི་ཟླ་རངས་ལ། །ཁྲུམས་སྟོད་ཅེས་ནི་བྱ་བ་ཡིན། །བདག་གིས་སྟོན་ཟླ་ར་རིམ་བརྗོད། །ལྷོ་ཕྱོགས་ཉི་མའི་འཁོར་ལོ་ལྡོག །ཉིན་པར་ཡང་ནི་བཅུ་བདུན་ཏེ། །མཚན་མོ་ཡང་ནི་བཅུ་གསུམ་ཡིན། །
གྲོ་ཞིན་གྱིས་ཀྱང་མཚན་མོ་འཐོབ། །ཉི་མའི་མདུན་ན་གྲེ་ཡིན་ཏེ། །གྲིབ་ཚོད་དག་ཀྱང་གོམ་པ་གཉིས། །ཉི་མ་ཡོངས་སུ་འཁོར་བར་བྱེད། །ཟླ་བུ་གཟའ་ལྷག་ཅེས་བྱ་བ། །དེར་ནི་ཞིང་ལ་ཡང་དག་གནས། །
དེར་ཁྱིམ་བུ་མོ་བཞག་པ་སྟེ། །ཟླ་བ་བཅུ་གཅིག་བདག་གིས་བཤད། །སྟོན་ཟླ་འབྲིང་པོ་མར་གྱི་ངོའི། །དང་པོར་ཚེས་གཅིག་ཁྲུམས་སྨད་སྒྲུབ། །ཚེས་གཉིས་ལ་ནི་ནམ་གྲུ་སྟེ། །ཚེས་གསུམ་ལ་ནི་ཐ་སྐར་ཡིན། །
ཚེས་བཞི་ལ་ནི་བྲ་ཉེ་སྟེ། །ཚེས་ལྔ་ལ་ནི་སྨིན་དྲུག་ཡིན། །ཚེས་དྲུག་ལ་ནི་སྣར་མ་སྟེ། །ཚེས་བདུན་ལ་ནི་མགོ་ཡིན་ནོ། །ཚེས་བརྒྱད་ལ་ནི་ལག་ཡིན་ཏེ། །ཚེས་དགུ་ལ་ནི་ནབ་སོ་ཡིན། །ཚེས་བཅུ་ལ་ནི་རྒྱལ་ཡིན་ཏེ། །ཚེས་
<pb id="61.225b"/>
བཅུ་གཅིག་ལ་སྐག་ཡིན་ནོ། །ཚེས་བཅུ་གཉིས་ལ་མཆུ་ཡིན་ཏེ། །ཚེས་བཅུ་གསུམ་ལ་གྲེ་ཡིན་ནོ། །ཚེས་བཅུ་བཞི་ལ་དབོ་ཡིན་ཏེ། །ཚེས་བཅུ་ལྔ་ལ་མེ་བཞི་ཡིན། །དེ་ནི་ཟླ་བ་ཕྱེད་ཡིན་ཏེ། །ཟླ་ཡར་ཚེས་གཅིག་ནག་པ་སྒྲུབ། །
ཚེས་གཉིས་ལ་ནི་ས་རི་སྟེ། །ཚེས་གསུམ་ལ་ནི་ས་ག་ཡིན། །ཚེས་བཞི་ལ་ནི་ལྷ་མཚམས་ཏེ། །ཚེས་ལྔ་ལ་ནི་སྣྲོན་ཡིན་ནོ། །ཚེས་དྲུག་ལ་ནི་སྣྲུམས་ཡིན་ཏེ། །ཚེས་བདུན་ལ་ནི་ཆུ་སྟོད་ཡིན། །ཚེས་བརྒྱད་ལ་ནི་ཆུ་སྨད་
ཡིན། །ཚེས་དགུར་བྱི་ཞིན་གྲོ་ཞིན་ཏེ། །ཚེས་བཅུ་ལ་ནི་མོན་གྲུམ་ཡིན། །ཚེས་བཅུ་གཅིག་ལ་མོན་གྲེ་ཡིན། །ཚེས་བཅུ་གཉིས་ལ་ཁྲུམས་སྟོད་ཡིན། །ཚེས་བཅུ་གསུམ་ལ་ཁྲུམས་སྨད་ཡིན། །ཚེས་བཅུ་བཞི་ལ་
ནམ་གྲུ་སྟེ། །ཟླ་རངས་ཉ་ཚེ་ཐ་སྐར་ཡིན། །དེ་ནི་ཟླ་བ་ཕྱེད་ཡིན་ཏེ། །སྟོན་ཟླ་འབྲིང་པོའི་ངོ་ལ་ནི། །ལོ་སྐོར་བདག་གིས་བརྗོད་པར་བྱ། །ལྷོ་ཡི་ཕྱོགས་སུ་ཁ་ལྟས་ཏེ། །ཉི་མ་ཡོངས་སུ་འཁོར་བར་བྱེད། །ཉིན་པར་
བཅུ་དྲུག་འགྲོ་བྱེད་ཅིང་། །མཚན་མོ་ཡང་ནི་བཅུ་བཞི་ཡིན། །ཁྲུམས་སྟོད་ཀྱིས་ནི་མཚན་མོ་འཐོབ། །ཉི་མའི་མདུན་ན་ནག་པ་ཡིན། །གྲིབ་ཚོད་དག་ནི་གོམ་བཞི་སྟེ། །ཉི་མ་ཡོངས་སུ་འཁོར་བར་བྱེད། །
ལྷ་མིན་བླ་མ་པ་བ་སངས། །གཟའ་ནི་ཞིང་ལ་རྣམ་པར་གཞག །འདིར་ཁྱིམ་སྲང་ཞེས་བྱ་བ་བཞག །ཟླ་བ་བཅུ་གཉིས་བཤད་པ་ཡིན། །ཡོངས་སུ་འཁོར་བ་དེ་ཡིས་ནི། །ལོ་ནི་དེ་ལྟར་འགྲོ་བར་བྱེད། །
མིག་སྟོང་ཡང་དང་ཡང་དུ་ནི། །འདུས་ཏེ་ཆོས་ཀྱི་ཕྱོགས་ལ་ལྟོས། །ཁྱོད་ནི་ཤེས་རབ་གཞི་ཡིན་ན། །ཆོས་མ་ཡིན་པའང་བཟློག་པར་གྱིས། །ཆོས་གནས་ཚུལ་ཁྲིམས་ཕུན་སུམ་ཚོགས། །ཐོས་ཕྱུག་
མཁས་པ་བསམ་གཏན་པ། །དེ་དག་ཁྱོད་ཀྱིས་ཆོས་གོས་དང་། །བཟའ་བཏུང་རྣམས་ཀྱིས་རྗེས་སུ་སྲུངས། །ཡང་དག་གནས་ཏེ་བརྒྱ་བྱིན་གྱིས། །རྔ་བོང་ལ་ནི་ཐལ་སྦྱར་ནས། །རབ་ཏུ་སྨྲས་པ་
<pb id="61.226a"/>
བདག་ཅག་གིས། །བྱ་བ་ཡང་ནི་བསྒོ་བར་གྱིས། །སྨྲས་པ། ལྷ་ཡི་བླ་མ་ཁྱོད་ཀྱིས་སུ། །རྟག་པར་ཚངས་པར་སྤྱོད་པ་སྲུངས། །རིག་སྔགས་སྨན་དང་གསང་སྔགས་རྣམས། །ཐམས་ཅད་ལ་
ནི་བྱ་བ་སྒྲུབས། །ལས་ཀུན་དྲང་སྲོང་ཟླ་བ་དང་། །ཟླ་བ་ཆུང་དང་ཞག་དང་བཞི། །བཟོ་ཡི་ལས་ཀྱི་མཐའ་ཀུན་ལ། །གཙོ་བོ་ཡིན་པར་བཀོད་པ་ཡིན། །དྲག་པོ་དུང་གི་སྣ་ཅན་དང་། །དགོན་པ་དང་ནི་ལྕི་བ་སྟེ། །
གནོད་སྦྱིན་བཞི་པོ་དེ་དག་ནི། །མཆོད་སྦྱིན་རིབ་མར་གཙོ་བོར་བཀོད། །རྒྱ་མཚོ་ཆུ་ལྷ་འཇོག་པོ་དང་། །རིན་ཆེན་སྐྱོང་དང་རིང་དུ་འགྲོ། །ས་ཡིད་ཚེས་དང་ཟླ་སྲུངས་དང་། །གནས་ཐར་བྱེད་པ་རྒྱ་མཚོ་ནི། །གཙོ་བོར་
གཞག་སྟེ་མ་དྲོས་དང་། །ཁབ་ཀྱིས་ལུས་འབིགས་ཆུ་ལྷས་བྱིན། །རི་དགས་འཁྲུགས་པ་ཀླུ་དེ་བཞི། །ཀླུ་རྣམས་ཀྱི་ནི་གཙོ་བོར་བཀོད། །ཁྱོད་ནི་དགེ་བ་རབ་སྐྱེད་པ། །ནེ་ཙོ་ཡི་ནི་ཁྱབ་བྱེད་
པ། །མཁས་པ་ཞིང་གི་གཙོ་བོ་སྟེ། །དེ་འདྲ་བ་ནི་ཇི་ལྟ་བུ། །ཁྱོད་ནི་སྙིང་པོ་ཁོ་ནས་ཀྱང་། །མེ་ཡི་རྩེ་མོའི་གཙོ་བོ་སྟེ། །ཁྱོད་ནི་རླུང་དམར་འགུལ་གཡོ་བ། །རླུང་ཡང་བ་ཡི་གཙོ་བོ་ཡིན། །
རྡོ་རྗེའི་མིག་དང་སེང་གེའི་མིག །ལེགས་མཐོང་ལག་ན་མདུང་གསུམ་ཐོགས། །ལྷ་མོ་བཞི་པོ་དེ་དག་ནི། །གྲོང་ཁྱེར་གཙོ་བོར་བཀོད་པ་ཡིན། །གོང་མའི་ཆར་སྐྱེས་རྩིབས་མུ་ཁྱུད། །
འཁོར་ལོ་སྤེན་པ་གནོད་སྦྱིན་བཞི། །དེ་དག་རིན་ཆེན་བརྟགས་པ་ལ། །ཉོ་ཚོང་བྱེད་པའི་གཙོ་བོར་བཀོད། །ཕྱོགས་མཚམས་སུ་ནི་བཞི་ཡིན་ཏེ། །བསྲུང་བའི་ཕྱིར་ནི་ཡང་དག་གནས། །ཡུལ་
འཁོར་གྲོང་ཁྱེར་ཐམས་ཅད་དུ། །བསྲུང་བའི་ཕྱིར་ནི་འབྱུང་པོ་བཀོད། །དྲང་སྲོང་དག་ནི་ཐམས་ཅད་དང་། །ལྷ་ཡི་ཚོགས་དང་ཀླུ་རྣམས་དང་། །ལྷ་མ་ཡིན་དང་མི་རྣམས་ཀྱི། །བར་
<pb id="61.226b"/>
ཡང་རྗེས་སུ་ཡི་རང་བྱེད། །ལུང་བསྟན་རབ་ཏུ་རྒྱལ་བ་མཆོག །ཐུབ་པ་ཡི་ནི་གཙོ་བོ་སྟེ། །ཁྱོད་ནི་སྐྱེ་དང་འགག་པ་དང་། །ཟས་དང་རོ་དང་མེ་ཏོག་མཆོག །ཁྱོད་ནི་དྲི་འཕེལ་བྱེད་པ་སྟེ། །ཤུ་དག་རྫོགས་བྱེད་
འབྲས་བུའི་མཆོག །ཁྱོད་ནི་ལམ་བདེ་སྐྱེད་པ་སྟེ། །རྣམ་པར་འཚེ་ལས་རྒྱལ་བའི་གཙོ། །དགའ་བོ་དང་ནི་ཉེ་དགའ་གཉིས། །རི་བོ་རྣམས་ཀྱི་གཙོ་བོར་བཀོད། །ནོར་རྒྱས་བུ་དང་ཐང་ཤིང་ཞིང་། །ལྕི་
མཆོག་མིག་དམར་སྨུགས་བྱེད་སྐེམ། །ཁྱོད་ནི་དབྱངས་ཅན་ཆུ་ཡི་གཙོ། །ཁྱོད་ནི་གྲུབ་དང་ཡིད་འཕྲོག་པ། །ཟླ་བ་འཕྲོག་པར་བྱེད་པ་སྟེ། །བཅུད་ཀྱི་ལེན་གྱི་གཙོ་བོ་ཡིན། །གཟའ་དང་རྒྱུ་སྐར་དུས་ཀྱང་ཡིན། །
ཁྱིམ་རྣམས་ཐམས་ཅད་རྣམ་པར་གཞག །རྒྱལ་པོ་ཆེན་པོ་བཞི་ཡང་ནི། །སྐལ་ལྡན་རྒྱུར་ནི་རྣམ་པར་གཞག །ལུས་ངན་གནོད་སྦྱིན་རྣམས་ཀྱི་གཙོ། །གྲུལ་བུམ་རྣམས་ཀྱི་འཕགས་སྐྱེས་པོ། །
ཀླུ་རྣམས་ཀྱི་ནི་མིག་མི་བཟང་། །དྲི་ཟ་རྣམས་ཀྱི་ཡུལ་འཁོར་སྲུང་། །ཐམས་ཅད་ཀྱི་གླིང་ཆེན་པོ་བཞི། །གླིང་གཞན་བརྒྱད་ཁྲིད་ཐམས་ཅད་དུ། །དྲང་སྲོང་རྔ་བོང་གིས་གང་ཡོངས་སུ་སྐྱོང་བ་མ་བཀོད་པར་
བཏང་བའི་གནས་ཅི་ཡང་མེད་དོ། །དེལྟར་ལྷ་དང་། ཀླུ་དང་། གནོད་སྦྱིན་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོ་དང་། མི་དང་མི་མ་ཡིན་པ་དེ་དག་ཐམས་
ཅད་ཀྱིས་ཀྱང་ལེགས་སོ་ཞེས་བྱ་བ་བྱས་པར་གྱུར་ཏོ། །དྲང་སྲོང་རྔ་བོང་གི་བྱ་བ་དེ་ལ་ཡང་དག་པར་རྗེས་སུ་ཡི་རང་བར་གྱུར་ཏོ། །བྱ་བ་དེ་ནི་མཆོད་པ་དང་། རིམ་གྲོ་བྱ་བར་སོ་སོར་གནས་པར་གྱུར་ཏོ། །དེའི་རྗེས་
ལ་ཤིན་དུ་ཡུན་རིང་ཞིག་ན་དྲང་སྲོང་ཐུབ་པ་ལམ་ཞེས་བྱ་བ་བྱུང་སྟེ། དེས་ཀྱང་སྐར་མའི་དཔྱད་རབ་ཏུ་བྱས་སོ། །ཞག་གིས་མི་ཐུབ་པ་དང་། ཤོལ་ཡོད་པ་ཡང་བཤད་དོ། །ཡང་དེའི་ཚེ་དྲང་སྲོང་ཐུབ་པའི་གནས་རྟེན་ག་ལ་བར་ཀླུ་ཐམས་
