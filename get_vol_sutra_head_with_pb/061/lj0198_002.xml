<pb id="61.109b"/>
ཌི་རྡུང་བ་དག་ཏུ་བྱེད་ཅིང་། དེར་ཡང་གལ་ཏེ་དགེ་སྦྱོང་ལྟར་བཅོས་པ་སྡིག་པ་སྤྱོད་པའི་དགེ་སློང་ཉུང་ཡང་རུང་། མང་ཡང་རུང་བ་དག་ཀྱང་འདུ་ལ། དེར་གལ་ཏེ་དགེ་སློང་ཆོས་ཀྱིས་གནས་པ། 
ཚུལ་ཁྲིམས་ཡོངས་སུ་དག་པ། ངོ་ཚ་ཤེས་པ་དང་། ཁྲེལ་ཡོད་པ་ཕུན་སུམ་ཚོགས་པ་དགེ་སློང་ལྔ་ཡང་འདུ་ན། རྒྱལ་པོ་ཆེན་པོ་དགེ་སློང་གི་དགེ་འདུན་དེ་ནི་ཆོས་ཚད་མེད་པ་དང་ལྡན་པ་ཡིན་ཞིང་སྦྱིན་གནས་ཆེན་
པོ་དང་། ལྷ་དང་མི་ཐམས་ཅད་ཀྱིས་མཆོད་པར་འོས་པར་འགྱུར་རོ། །རྒྱལ་པོ་ཆེན་པོ་དེ་ལྟ་བས་ན་དགེ་སློང་ཆོས་ཀྱིས་གནས་པ་དག་དང་། ཆོས་ཀྱི་ཀུན་དགའ་ལ་དགའ་བ་དག་ཁྱེད་ཀྱི་ལག་ཏུ་ངས་ཡོངས་
སུ་གཏད་དོ། །ཁྱིམ་ན་གནས་པ་དང་རབ་ཏུ་བྱུང་བ་ལ་ལས་དེ་དག་ལ་རྐྱེན་གང་ཡང་རུང་བ་དག་གིས་གཙེས་སམ། གནོད་པར་བྱས་ན་མི་རུང་གིས་ཁྱེད་ཀྱིས་སྲུངས་ཤིག །འཕགས་པ་ཤིན་དུ་
རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་མདོ། <bampo n="198.2" zh="66.262"/>བམ་པོ་གཉིས་པ། རྒྱལ་པོ་གཟུགས་ཅན་སྙིང་པོས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་ཅི་དགེ་སློང་སྡིག་པ་སྤྱོད་
པ་ཚུལ་ཁྲིམས་འཆལ་པ་རྣམས་ཀྱིས་དགེ་འདུན་གྱི་ནང་དུ་ལོངས་སྤྱོད་པར་བགྱི་ལགས་སམ། ཆོས་གོས་དང་། བསོད་སྙོམས་དང་། མལ་ཆ་དང་། སྟན་དང་། ན་བའི་གསོས་སྨན་དང་། ཡོ་
བྱད་དམ་པ་དག་ཀྱང་ལོངས་སྤྱོད་དང་ཉེ་བར་སྤྱོད་པར་བགྱི་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་གང་ཁྱེད་ཀྱི་བློན་པོ་ཆེན་པོ་དང་། སྣ་ཆེན་པོ་ལ་གཏོགས་པ་དང་། 
རྒྱལ་པོས་བཀྲབས་པ་དང་། ཉུང་རུམ་དང་། རྒྱལ་རིགས་དང་། བྲམ་ཟེ་དང་། ཁྱིམ་བདག་གཞུང་ལུགས་ལས་འགལ་བ་ཉེས་པ་དང་བཅས་པ་ཞིག་ཡོད་ན། གང་ན་རྒྱལ་པོ་ཆེན་པོའི་དགའ་སྟོན་
<pb id="61.110a"/>
ནམ་དུས་སྟོན་ཉེ་བར་གནས་པར་གྱུར་པའི་འཁོར་གྱི་ནང་དེར་ཉེས་པ་དང་བཅས་པའི་སྐྱེས་བུ་དེ་འཇུག་པ་དང་། ལོངས་སྤྱོད་པ་དང་། དགའ་བ་དང་། རྩེ་བ་ཉམས་སུ་མྱོང་བར་བྱ་བ་དང་། བདེ་བ་དང་། 
ཡིད་བདེ་བ་མང་ཞིང་གནས་པར་ནུས་སམ། རྒྱལ་པོས་གསོལ་པ། བཙུན་པ་བཅོམ་ལྡན་འདས་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་དེ་བཞིན་དུ་གང་ཚུལ་ཁྲིམས་
འཆལ་པ་སྡིག་པའི་ཆོས་ཀུན་ཏུ་སྤྱོད་པ། ཤིང་རུལ་པ་ལྟ་བུར་གྱུར་པ། དགེ་སྦྱོང་མ་ཡིན་པར་དགེ་སྦྱོང་དུ་ཁས་འཆེ་བ། ཚངས་པར་སྤྱོད་པ་མ་ཡིན་པར་ཚངས་པར་སྤྱོད་པར་ཁས་འཆེ་བའི་གང་ཟག་དེ་ལྟ་བུ་ནི་འདས་
པ་དང་། མ་བྱོན་པ་དང་། ད་ལྟར་གྱི་སངས་རྒྱས་བཅོམ་ལྡན་འདས་ཐམས་ཅད་ལ་གནོད་པ་ཡིན་ཏེ། དེ་ནི་བཅོམ་ལྡན་འདས་ཀྱི་ཉན་ཐོས་མ་ཡིན་ཞིང་བདུད་ཀྱི་སྟོབས་ཀྱི་རིགས་ཀྱིས་ཟིན་པ་ཡིན་ནོ། །གང་ཟག་
དེ་ནི་ལམ་ཉམ་ང་བ་ལ་གནས་པ་ཡིན་ཏེ། དེ་ནི་ཕྱིས་ཀྱང་ཉན་ཐོས་ཀྱི་དགེ་འདུན་གྱི་ནང་དུ་བགྲང་བ་མ་ཡིན་ནོ། །དེ་བཞིན་དུ་དེར་འཇུག་པར་བྱ་བ་མ་ཡིན་ཏེ། དགེ་སློང་ཆོས་ཀྱིས་གནས་པ་རྣམས་ལ་བསྔོས་
ན་ཐ་ན་ཏིལ་གྱི་ཕུབ་མ་ཙམ་ཡང་ལོངས་སྤྱོད་པར་འོས་པ་མ་ཡིན་ན། དགེ་འདུན་གྱི་ནང་དུ་ཉེ་བར་ལོངས་སྤྱོད་པར་བྱ་བ་ལྟ་སྨོས་ཀྱང་ཅི་དགོས་ཏེ། དེ་ནི་ཆོས་འདུལ་བ་འདིས་བོར་བ་ཡིན་ནོ། །རྒྱལ་པོ་གཟུགས་
ཅན་སྙིང་པོས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་སྤྱོད་པའི་མཚན་ཉིད་ཀྱི་མཚན་མ་གང་དག་གིས་དགེ་སློང་ཚུལ་ཁྲིམས་འཆལ་པ། སྡིག་པའི་ཆོས་ཀུན་དུ་སྤྱོད་པ། དགེ་སློང་ཆོས་
ཀྱིས་གནས་པ་རྣམས་ཀྱི་ནང་དུ་སླན་ཆད་གནས་པ་དང་། ལོངས་སྤྱོད་དང་ཉེ་བར་སྤྱོད་པར་བགྱིད་པར་མི་འོས་པར་འཚལ་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་རྣམ་པ་འདི་ལྟ་
<pb id="61.110b"/>
བུས་ཚུལ་ཁྲིམས་འཆལ་པའི་མགོ་འབྱུང་བར་འགྱུར་རོ་ཞེས་གང་གིས་ཀྱང་མྱུར་དུ་རྣམ་པར་ཤེས་པར་མི་ནུས་ཏེ། རྒྱལ་པོ་ཆེན་པོ་འདི་ནི་ནང་གི་དང་པོར་སངས་རྒྱས་ལ་མ་གུས་པ་ཡིན་ནོ། །ཆོས་དང་དགེ་འདུན་དང་། 
མཁན་པོ་དང་། སློབ་དཔོན་དང་། བླ་མའི་གནས་ལྟ་བུ་རྣམས་ལ་མ་གུས་པ་ཡིན། འཕགས་པའི་རིགས་བཏང་བ་ཡིན། རྣལ་འབྱོར་ཡིད་ལ་བྱེད་པ་ལ་ཀུན་དགའ་བ་མ་ཡིན། ངོ་ཚ་ཤེས་པ་དང་། ཁྲེལ་ཡོད་
པ་རྣམ་པར་སྤངས་པ་ཡིན། ཁྱིམ་ན་གནས་པ་དང་འདྲིས་པ་ཡིན། ཚིག་ཀྱལ་པ་སྨྲ་བ་ཡིན། བདག་ལ་བསྟོད་པ་ཡིན། གཞན་ལ་སྨོད་པ་ཡིན། དེ་ལྟ་བུ་དག་ལ་ཀུན་དགའ་བ་ཡིན། སྡིག་པའི་སྙི་ལ་ཆགས་
པ་ཡིན། ལམ་ངན་པར་ཞུགས་པ་ཡིན། ཁེངས་པ་ཡིན། ཁ་དྲག་པ་ཡིན། འཕྲལ་གཡོར་ཅན་ཡིན། འཕྱར་པོ་ཡིན། ཁ་ཤིང་ཅན་ཡིན། གཡོ་སྒྱུ་ཅན་ཡིན། སྒྱུ་བྱེད་པ་ཡིན། དགེ་སྦྱོང་
ཡོན་པོ་ཡིན། དགེ་སྦྱོང་གཡོ་ཅན་ཡིན། དགེ་སློང་སྙེ་ལོང་ལྟ་བུ་ཡིན། དགེ་སློང་གི་དགེ་འདུན་མི་མཐུན་པར་འདོད་པར་སྨྲ་བ་ཡིན། རྙེད་པ་དང་། བཀུར་སྟི་དང་། ཚིགས་སུ་བཅད་པ་ལ་མངོན་པར་དགའ་བ་ཡིན། 
འདུ་འཛིའི་ཀུན་དགའ་ལ་དགའ་བ་ཡིན་ཏེ། སྡིག་པ་ཅན་གྱི་དགེ་སློང་ཚུལ་ཁྲིམས་འཆལ་པ་དེ་ནི་ཇི་སྲིད་དུ་དེའི་ཚུལ་ཁྲིམས་འཆལ་པའི་མགོ་བྱུང་བར་མ་གྱུར་གྱི་བར་དུ་གང་གིས་ཀྱང་མཚན་མ་དེ་དག་གིས་མྱུར་དུ་ཤེས་
པར་མི་ནུས་སོ། །སྡིག་པ་ཅན་གྱི་དགེ་སློང་དེ་གང་གི་ཚེ་ཁྱིམ་གྱི་གཞི་དང་། ཞིང་གི་གཞི་དང་། ཀུན་དགའ་ར་བའི་གཞི་དང་། བྲན་དང་། བྲན་མོ་དང་། གླང་པོ་ཆེ་དང་། རྟ་དང་། རྔ་མོ་དང་། བོང་བུ་
དང་། ལུག་དག་གང་ཟག་གིར་སྲེལ་བར་བྱེད་ན་དེ་ནི་དེའི་ཚུལ་ཁྲིམས་འཆལ་བའི་མགོ་བྱུང་བ་ཡིན་ཏེ། ཚུལ་ཁྲིམས་འཆལ་པའི་མགོ་དེས་ནི་སྡིག་པ་ཅན་གྱི་དགེ་སློང་དེ་དགེ་སློང་གི་དགེ་འདུན་གྱི་ནང་ནས་དོར་བ་
<pb id="61.111a"/>
ཡིན། གནས་པར་བྱ་བ་མ་ཡིན། ལོངས་སྤྱོད་པར་བྱ་བ་མ་ཡིན། དགེ་སློང་གི་དངོས་པོ་ལས་ལྷུང་བ་ཡིན། ཕམ་པར་གྱུར་པ་ཡིན་ཏེ། དགེ་སློང་གི་ཚུལ་ལས་ཀྱང་ཕྱིས་བསླང་དུ་མེད་པར་
འགྱུར་བ་ཡིན་ནོ། །རྒྱལ་པོ་ཆེན་པོ་མི་གདོལ་པ་གནས་ན་གནས་པར་བྱེད་པ་ནི་སླའི། དགེ་སློང་གདོལ་པ་ཡོངས་སུ་འཛིན་པ་དང་བཅས་པ། རྒྱུད་ཚིག་པ། དོན་ལ་མི་ལྟ་པ། འཇིག་རྟེན་ཕ་རོལ་བཏང་བ། 
སྙིང་རྗེའི་བསམ་པ་མེད་པ། ཕྱི་ས་ཁུང་ཆེན་པོ་དང་འདྲ་བ་བདུད་ཀྱི་ལམ་དུ་ཞུགས་པ། ལྷ་དང་མི་རྣམས་ལ་གནོད་པ་བྱེད་པ། དུས་གསུམ་ཐམས་ཅད་ཀྱི་དྲང་སྲོང་ཐུབ་པ་རྣམས་ལ་སླུ་བར་བྱེད་པ། དཀོན་
མཆོག་གསུམ་གྱི་གདུང་ཆོས་ཀྱི་མར་མེ་མེད་པར་བྱེད་པ། ཆོས་ཀྱི་རྒྱ་མཚོ་སྐེམས་པར་བྱེད་པ། ཆོས་སྨྲ་བའི་དབྱེན་བྱེད་པ། སྦྱིན་པ་པོ་དང་སྦྱིན་བདག་འདྲིད་པར་བྱེད་པ། དགེ་སློང་ཆོས་ཀྱིས་གནས་པ་རྣམས་
ལ་ཐོ་འཚམ་པར་བྱེད་པ། དགེ་འདུན་འཐུན་པར་བྱེད་པའི་རྒྱུན་གཅོད་པར་བྱེད་པ་ནི་དེ་ལྟ་མ་ཡིན་ནོ། །སྡིག་པ་ཅན་གྱི་དགེ་སློང་དེ་ནི་ཡོངས་སུ་འཛིན་པའི་རྐྱེན་གྱིས་མཐོ་རིས་ཀྱི་ལམ་ལས་རྒྱལ་པོ་ལྡོག་པར་བྱེད་པ་ཡིན་ནོ། །
རྒྱལ་རིགས་དང་། བྲམ་ཟེ་དང་། རྗེའུ་རིགས་དང་། དམངས་རིགས་དང་། སྐྱེས་པ་དང་། བུད་མེད་དང་། ཁྱེའུ་དང་། བུ་མོ་ལྡོག་པར་བྱེད་པ་ཡིན་ནོ། །ངན་སོང་གི་ལམ་གསུམ་ལ་རབ་ཏུ་གཞོག་པར་བྱེད་པ་ཡིན་ནོ། །རྒྱལ་པོ་
ཆེན་པོ་སྡིག་པ་ཅན་གྱི་དགེ་སློང་དེ་ཡོངས་སུ་འཛིན་པའི་རྒྱུ་མཚན་གྱིས་ལྷ་དང་མི་ཇི་སྙེད་ཅིག་མི་སྐྱིད་པར་བྱེད་པར་འགྱུར་བ་ལ་ལྟོས། རྒྱལ་པོ་ཆེན་པོ་དེ་ལྟ་བས་ན་ཡོངས་སུ་འཛིན་པ་དང་བཅས་པའི་དགེ་སློང་དང་། དགེ་སློང་
ཆོས་ཀྱིས་གནས་པ། ཡོན་ཏན་གྱིས་ཕྱུག་པ་དག་དང་ལྷན་ཅིག་ཏུ་ཀུན་དགའ་ར་བ་གཅིག་དང་། གཙུག་ལག་ཁང་གཅིག་ཏུ་གནས་པར་མི་བྱའོ། །གལ་ཏེ་སྡིག་པ་ཅན་གྱི་དགེ་སློང་དེ་ཁ་དྲག་ཅིང་ངོ་ཚ་ཤེས་པ་དང་ཁྲེལ་ཡོད་
<pb id="61.111b"/>
པ་རྣམ་པར་སྤངས་ཏེ། དགེ་སློང་དེ་དག་དང་ལྷན་ཅིག་གནས་པར་བྱེད་ན། དེའི་ཕྱིར་དགེ་སློང་ཆོས་ཀྱིས་གནས་པ་དེ་དག་གིས་བྱམས་པ་དང་ལྡན་ཞིང་ཆོས་དང་འཐུན་པས་དྲན་པར་བྱ་སྟེ། གལ་ཏེ་སྡིག་པ་ཅན་གྱི་དགེ་སློང་དེ་གནས་
དེ་ནས་འགྲོ་བ་ལྟ་ན། དེ་ལྟ་ན་ནི་ལེགས། གལ་ཏེ་འགྲོ་བར་མི་བྱེད་ན་དེར་དགེ་སློང་ཆོས་ཀྱིས་གནས་པ་དེ་དག་དོང་ལ་གྲོང་ཁྱེར་དང་། གྲོང་རྡལ་དང་། གྲོང་དང་། ལྗོངས་དང་། རི་འོར་དེ་དག་ན་རྒྱལ་རིགས་སམ། བྲམ་ཟེ་འམ། 
རྗེའུ་རིགས་སམ། དམངས་རིགས་གང་དབང་བྱེད་དུ་འཇུག་པ་དེ་ལ་སྦྲན་པར་བྱའོ། །གལ་ཏེ་རྒྱལ་རིགས་དང་། བྲམ་ཟེ་དང་། རྗེའུ་རིགས་དང་། དམང་རིགས་དེས་སྡིག་པ་ཅན་གྱི་དགེ་སློང་ཡོངས་སུ་འཛིན་པ་དང་བཅས་པ་
གནས་དེ་ནས་ཟློག་པར་བྱེད་ན་དེར་ནི་དགེ་སློང་ཆོས་ཀྱིས་གནས་པ་དེ་དག་གིས་གནས་པར་བྱའོ། །ཇི་སྟེ་རྒྱལ་རིགས་དང་། བྲམ་ཟེ་དང་། རྗེའུ་རིགས་དང་། དམང་རིགས་དེ་བཟའ་བ་དང་། བཏུང་བ་དང་། རྙེད་པའི་རྒྱུས་སྡིག་
པ་ཅན་གྱི་དགེ་སློང་ཡོངས་སུ་འཛིན་པ་དང་བཅས་པའི་ཕྱོགས་བྱེད་པ་ལྟ་ན། དེའི་ཕྱིར་དགེ་སློང་ཆོས་ཀྱིས་གནས་པ་དེ་དག་གིས་ཁྲོ་བ་བསྟན་པར་མི་བྱའོ། །ཆགས་པ་མ་ཡིན། ང་རྒྱལ་མ་ཡིན་ཏེ། འོན་ཀྱང་ཅང་མི་སྨྲ་བར་
གནས་དེ་ནས་འགྲོ་བར་བྱ་ཞིང་དགོན་པའི་གནས་སམ། ནགས་ཁྲོད་དམ། རིའམ། རི་བོའི་འོར་གཞན་གང་ན་སྒྲ་གཅོམ་ཆུང་བ་དང་། ནང་དུ་ཡང་དག་འཇོག་དང་འཚམ་པའམ། ཚུལ་བཞིན་དུ་ཡིད་ལ་བྱེད་པ་དང་། འཐུན་
པ་དེར་གནས་པར་བྱའོ། །ཡང་རྒྱལ་པོ་གཟུགས་ཅན་སྙིང་པོས་མཆི་མ་ཕྱུང་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་གང་བཟའ་བ་དང་། བཏུང་བ་དང་། རྙེད་པའི་སླད་དུ་སྡིག་པ་ཅན་གྱི་
དགེ་སློང་ཡོངས་སུ་འཛིན་པ་དང་བཅས་པའི་ཕྱོགས་བགྱིད་ཅིང་། དགེ་སློང་ཆོས་ཀྱིས་གནས་པ། ཡོན་ཏན་གྱིས་ཕྱུག་པོ་རྣམས་ཀྱང་གནས་ནས་མཆི་བར་འགྱུར་བའི་རྒྱལ་རིགས་དང་། བྲམ་ཟེའམ། རྗེའུ་རིགས་
<pb id="61.112a"/>
དང་། དམང་རིགས་ནི་ཉམས་པ་ལགས་སོ། །བཙུན་པ་བདེ་བར་གཤེགས་པ་མཆོག་ཏུ་ཉམས་པ་ལགས་སོ། །དེའི་མི་ཉིད་རྙེད་པ་ནི་རྙེད་པར་དཀའ་བ་ལགས་ཏེ། འཁོར་བ་ན་འཁོར་བར་བགྱིད་པ་དེའི་མི་
ཉིད་རྙེད་པའི་ཐ་མ་ནི་དེ་ལགས་སོ། །སངས་རྒྱས་བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པ་གྲངས་མ་མཆིས། དཔག་ཏུ་མ་མཆིས་པ་གང་གཱའི་ཀླུང་གི་བྱེ་མ་སྙེད་འཇིག་རྟེན་དུ་འབྱུང་བར་འགྱུར་བས་ཀྱང་། གང་དགེ་སློང་
ཆོས་ཀྱིས་གནས་པ་རྣམས་ཀྱི་ཚིག་གུས་པར་མི་ཉན་པའི་སེམས་ཅན་དེ་ནི་ངན་སོང་རྣམས་ལས་ཡོངས་སུ་ཐར་པར་བགྱི་བ་འམ། མཐོ་རིས་སུ་གཞག་པར་མི་སྤྱོད་དེ། དེ་ནི་སྡིག་པའི་ལས་དེ་ལྟ་བུ་དང་ལྡན་པར་འགྱུར་ལགས་
སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་མ་འོངས་པའི་དུས་ན་ལ་ལར་གང་དགེ་སློང་ཆོས་ཀྱིས་གནས་པ་རྣམས་ལ་ཤིན་ཏུ་དད་པའི་རྒྱལ་རིགས་དང་། བྲམ་ཟེ་དང་། རྗེའུ་རིགས་དང་། དམངས་རིགས་དག་
འབྱུང་བར་འགྱུར་ཏེ། དེ་དག་གི་དོན་དུ་དགོན་པའི་གནས་དག་བྱེད་པར་འགྱུར་རོ། །གཙུག་ལག་ཁང་དང་། དགོན་པའི་གནས་དེར་ཡང་ཁྱིམ་གྱི་གཞི་ནས་ཞིང་གི་གཞི་དང་། བྲན་དང་། བྲན་མོ་དང་། ཀུན་དགའ་ར་བའི་བར་དེ་དག་གི་
ལོངས་སྤྱོད་དང་། ཉེ་བར་སྤྱོད་པའི་ཕྱིར་ཡོངས་སུ་གཏོང་བ་བྱེད་པར་འགྱུར་རོ། །དེ་དག་འཆི་བའི་དུས་བྱས་ནས་ཀྱང་རྒྱལ་རིགས་ཤིང་སཱ་ལ་ཆེན་པོ་ལྟ་བུ་དག་ཏུ་སྐྱེ་བར་འགྱུར་བ་ནས་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་ལྷ་རྣམས་ཀྱི་
ནང་དུ་སྐྱེ་བའི་བར་དུ་འགྱུར་རོ། །སངས་རྒྱས་ཀྱི་ཞིང་ཡོངས་སུ་དག་པ་དག་ཏུ་ཡང་སྐྱེ་བར་འགྱུར་རོ། །སངས་རྒྱས་བཅོམ་ལྡན་འདས་རྣམས་དང་ཡང་ཕྲད་པར་འགྱུར་བ་ནས་རིང་པོ་མི་ཐོགས་པར་སྦྱིན་པ་པོ་དང་། སྦྱིན་བདག་དེ་
དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བའི་བར་དུ་འགྱུར་ཏེ། དེ་དག་ནི་ངའི་བསྟན་པ་ལ་དགེ་སློང་ཆོས་ཀྱིས་གནས་པ་རྣམས་ཡང་དག་པར་འཛིན་པར་བྱེད་པར་འགྱུར་བ་ཡིན་ནོ། །
<pb id="61.112b"/>
རྒྱལ་པོ་ཆེན་པོ་འདི་ལྟ་སྟེ། གང་ཁྱོད་ཀྱི་བུ་འམ། སྤུན་ནམ། བཀྲབས་པ་འམ། སྣ་ཆེན་པོ་ལ་གཏོགས་པ་གང་ཡང་རུང་བ་ཞིག་ཉེས་པ་དང་བཅས་པ་ཡིན་ན། གང་དང་གང་དུ་རྒྱལ་པོ་ཆེན་པོའི་དུས་སྟོན་ནམ་དགའ་སྟོན་བྱུང་བ་
དེར་རྒྱལ་པོ་ཆེན་པོས་དགའ་བ་དང་བདེ་བ་རྣམ་པ་སྣ་ཚོགས་ཉམས་སུ་མྱོང་བར་བྱེད་ན། རྒྱལ་པོ་ཆེན་པོ་འདི་ཇི་སྙམ་དུ་སེམས། སྐྱེས་བུ་དེ་ཁྱོད་ཀྱི་མདུན་དུ་འདུག་ཅིང་སྐྱིད་པ་དང་རྩེ་བ་མྱོང་བར་བྱེད་པ་འམ། དགའ་བ་དང་བདེ་བ་རྣམ་པ་
སྣ་ཚོགས་ཀྱིས་གནས་པར་བྱེད་ནུས་སམ། རྒྱལ་པོ་ཆེན་པོས་གསོལ་པ། བཙུན་པ་བཅོམ་ལྡན་འདས་མ་ལགས་ཏེ། སྐྱེས་བུ་དེས་བདག་གི་མདུན་ན་མཆིས་པར་ཡང་རྔོ་མི་ཐོག་ལགས་ན་སྐྱིད་པ་དང་རྩེ་བ་མྱོང་བར་བགྱིད་པ་ལྟ་སྨོས་
ཀྱང་ཅི་འཚལ། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་དེ་བཞིན་དུ་གང་ཟག་གང་ཞིག་གང་ཟག་གིར་བྲན་དང་བྲན་མོ་སྲེལ་བར་བྱེད་ཅིང་ཁྱིམ་གྱི་གཞི་ནས་ཞིང་གི་གཞི་དང་ལུག་དག་གི་བར་སྲེལ་བར་བྱེད་ནང་ཡང་
དེའི་སྟོན་པ་མ་ཡིན་ལ། དེ་ཡང་ངའི་ཉན་ཐོས་མ་ཡིན་ནོ། །དུས་གསུམ་དུ་གཤེགས་པའི་ཡང་དག་པར་རྫོགས་པའི་སངས་རྒྱས་ཐམས་ཅད་ལ་ཡང་གནོད་པར་བྱེད་པ་དང་བཅས་པ་ཡིན་ནོ། །དེ་ནི་ཆོས་ཀྱི་གནས་པ་རྣམས་ཀྱི་གནས་དེ་
ལྟར་བསྔོས་པ་དག་ཏུ་ཆོས་དང་འཐུན་པས་གནས་པར་འོས་པ་མ་ཡིན་ནོ། །རྒྱལ་རིགས་དང་། བྲམ་ཟེ་དང་། རྗེའུ་རིགས་དང་། དམངས་རིགས་གང་ཡང་སྡིག་པ་ཅན་གྱི་དགེ་སློང་ཡོངས་སུ་འཛིན་པ་དང་བཅས་པ་དེའི་དོན་བྱེད་
པ་དང་། དེ་ནས་འགྲོར་མི་སྟེར་བའི་རྒྱལ་རིགས་ནས་དམངས་རིགས་ཀྱི་བར་དེ་ནི་དུས་གསུམ་དུ་གཤེགས་པའི་སངས་རྒྱས་བཅོམ་ལྡན་འདས་ཐམས་ཅད་ལ་ཡང་གནོད་པ་བྱེད་པ་དང་བཅས་པ་ཆེན་པོ་ཡིན་ནོ། །སྦྱིན་པ་མང་པོ་སྦྱིན་པར་
བྱེད་དུ་ཟིན་ཀྱང་འོན་ཀྱང་དེ་འཆི་བའི་དུས་བྱས་ནས་མནར་མེད་པའི་སེམས་ཅན་དམྱལ་བ་ཆེན་པོ་རྣམས་ཀྱི་ནང་དུ་སྐྱེ་བར་འགྱུར་རོ། །རྒྱལ་པོ་ཆེན་པོ་དེ་ལྟ་བས་ན་བདག་ལ་ཕན་པར་ཡང་དག་པར་རྗེས་སུ་ལྟ་བས་སྡིག་པ་ཅན་
<pb id="61.113a"/>
གྱི་དགེ་སློང་ཡོངས་སུ་འཛིན་པ་དང་བཅས་པའི་ཕྱོགས་སུ་གནས་པར་མི་བྱའོ། །དེ་ཅིའི་ཕྱིར་ཞེ་ན། འདི་ལྟར་དེ་ནི་ལྷ་དང་མི་ཐམས་ཅད་ལ་ཡང་གནོད་པ་དང་། ཕན་པ་མ་ཡིན་པ་དང་། ལོག་པར་ལྟུང་བར་བྱ་བའི་
ཕྱིར་ཞུགས་པ་དང་། དཀོན་མཆོག་གསུམ་གྱི་གདུང་མེད་པར་བྱ་བའི་ཕྱིར་ཞུགས་པ་ཡིན་པའི་ཕྱིར་རོ། །རྒྱལ་པོ་ཆེན་པོ་རྒྱལ་རིགས་སམ། བྲམ་ཟེ་འམ། རྗེའུ་རིགས་སམ། དམང་རིགས་གང་ཞིག་དགེ་སློང་ཆོས་ཀྱིས་
གནས་པ་རྣམས་ཀྱི་ཆོས་ཀྱི་ཕྱོགས་ལ་ཡང་དག་པར་གནས་པར་བྱེད་ཅིང་སྡིག་པ་ཅན་གྱི་དགེ་སློང་རྣམས་ཀྱི་ཕྱོགས་ལ་མ་ཡིན་ན། དེ་སྦྱིན་པ་མི་སྦྱིན་དུ་ཟིན་ཀྱང་འོན་ཀྱང་དེ་ནི་ཆོས་ཀྱི་རྒྱུའི་ཕྱིར་དུས་གསུམ་དུ་གཤེགས་པའི་སངས་རྒྱས་
བཅོམ་ལྡན་འདས་ཐམས་ཅད་ཀྱི་སྦྱིན་བདག་དམ་པ་ཡིན་ནོ། །དེ་ནི་དམ་པའི་ཆོས་རྗེས་སུ་སྲུང་བའི་ཕྱིར་དམ་པའི་ཆོས་འཛིན་པ་དམ་པ་ཡིན་པར་ལྟ་བར་བྱའོ། །འཆི་བའི་དུས་བྱས་ནས་ཀྱང་སངས་རྒྱས་ཀྱི་ཞིང་ཡོངས་སུ་དག་
པ་རྣམས་སུ་སྐྱེ་བར་འགྱུར་བ་ནས་རིང་པོ་མི་ཐོགས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བའི་བར་དུ་འགྱུར་རོ། །རྒྱལ་པོ་ཆེན་པོ་དེ་ལྟ་བས་ན་རྒྱལ་རིགས་འཚམ་པ་ཁྱོད་ཀྱི་
ལག་ཏུ་ཆོས་ཀྱིས་གནས་པ་དང་བསྟན་པ་ངས་ཡོངས་སུ་གཏད་ཀྱིས་ལྔ་བརྒྱ་པ་ཐ་མ་ལ་གནས་པའི་བར་དུ་ཁྱེད་ཀྱིས་ངའི་ཆོས་ཀྱིས་གནས་པ་ཡང་དག་པར་ཟུང་ཤིག་དང་། དེའི་རྐྱེན་གྱིས་ངའི་ཆོས་ཀྱི་ཚུལ་འདི་དང་། དཀོན་མཆོག་
གསུམ་གྱི་གདུང་ཡུན་རིང་དུ་གནས་པར་འགྱུར་ཞིང་ལྷ་དང་མི་རྣམས་ལ་ཕན་པ་དང་བདེ་བར་འགྱུར་རོ། །དེ་ནས་བཅོམ་ལྡན་འདས་ལ་རྒྱལ་པོ་གཟུགས་ཅན་སྙིང་པོས་འདི་སྐད་ཅེས་གསོལ་ཏོ། །བཙུན་པ་བཅོམ་
ལྡན་འདས་ཞལ་ཏ་པ་ཞེས་བགྱི་ལགས་ན་བཅོམ་ལྡན་འདས་ཇི་ཙམ་གྱིས་ན་ཞལ་ཏ་པར་གདགས་པས་གདགས་པར་མཛད་པ་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་དགེ་སློང་གཉིས་
<pb id="61.113b"/>
ཞལ་ཏ་པར་ངས་གནང་ངོ་། །གཉིས་གང་ཡིན་ཞེ་ན། གང་ཡང་རྣམ་པར་ཐར་པ་བརྒྱད་ལ་སྒོམ་པའི་དགྲ་བཅོམ་པ་དང་གང་ཡང་དགེ་སློང་སློབ་པ་རྒྱུན་དུ་ཞུགས་པ་ཡིན་ཏེ། རྒྱལ་པོ་ཆེན་པོ་དགེ་སློང་འདི་གཉིས་ཞལ་ཏ་པའི་ལས་
བྱེད་པར་ངས་གནང་ངོ་། །འདུས་པ་ཆེན་པོ་ཐེག་པ་ཆེན་པོའི་མདོ་ལས་ལེའུ་བཅུ་གཅིག་པ་སྟེ། ཉི་མའི་སྙིང་པོའི་ལེའུ་ལས་དམ་པའི་ཆོས་བསྲུང་བའི་འདུས་པ་དང་པོ་རྫོགས་སྷོ།།             །།<head n="2" t="གཉིས་པ། ཕོ་ཉའི་ལེའུ།" type="tenpa" lv="198.1" zh="66.299"/>གང་གི་ཚེ་བཅོམ་ལྡན་
འདས་རྒྱལ་པོ་གཟུགས་ཅན་སྙིང་པོ་དང་ཐབས་གཅིག་ཏུ་དགེ་སློང་ཆོས་ཀྱིས་གནས་པ་རྣམས་ཀུན་ཏུ་བསྲུང་བའི་གཏམ་ཡང་ཡང་དག་པར་རྩོམ་པ་མཛད་པ་དེའི་ཚེ་དེའི་དུས་ན་ཤར་ཕྱོགས་སུ་སངས་རྒྱས་ཀྱི་ཞིང་ཚད་མེད་པ་གང་གའི་
ཀླུང་གི་བྱེ་མ་སྙེད་འདས་པ་དེ་ན་འཇིག་རྟེན་གྱི་ཁམས་ཡོངས་སུ་གདུང་བ་མེད་པ་ཞེས་བྱ་བ་ཡོད་དོ། །དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཙམ་པ་ཀའི་མདོག་ཅེས་བྱ་བ་བཞུགས་ཏེ་འཚོ་ཞིང་
གཞེས་ལ་ཆོས་ཀྱང་སྟོན་ཏོ། །སངས་རྒྱས་ཀྱི་ཞིང་དེ་ན་བཅོམ་ལྡན་འདས་དེ་བཞིན་གཤེགས་པ་ཙམ་པ་ཀའི་མདོག་དེའི་འཁོར་དུ་བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོ་ཞེས་བྱ་བ་ཆོས་ཉན་པའི་ཕྱིར་
འདུག་པར་གྱུར་ཏོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོས་གྱེན་དུ་རྣམ་པར་བལྟས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོས་སྟེང་གི་ནམ་མཁའ་ལ་
བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མེད་དཔག་ཏུ་མེད་པ་ཤར་ཕྱོགས་ནས་ཆས་ཤིང་ནུབ་ཕྱོགས་སུ་འདོང་བ་དག་མཐོང་བར་གྱུར་ཏོ། །དེ་ནས་གང་དུ་བྱང་ཆུབ་སེམས་དཔའ་སེམས་དཔའ་ཆེན་པོ་དག་འདོང་བ་ནུབ་
ཕྱོགས་སུ་བལྟས་ནས་ཀྱང་། དེ་ནས་སྣང་བ་ཆེན་པོ་མཐོང་ནས་དེའི་ཚེ་སངས་རྒྱས་ཙམ་པ་ཀའི་མདོག་ག་ལ་བ་དེ་ལོགས་སུ་ཐལ་མོ་སྦྱར་བ་རབ་ཏུ་བཏུད་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་
<pb id="61.114a"/>
སྟེང་གི་ནམ་མཁའ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མ་མཆིས། དཔག་ཏུ་མ་མཆིས་པ་ཤར་ཕྱོགས་ནས་ཆས་ཤིང་ནུབ་ཕྱོགས་སུ་མཆི་བ་དག་བདག་གིས་མཐོང་ལགས་སོ། །ནུབ་ཕྱོགས་སུ་
སྣང་བ་ཆེན་པོ་ཡང་བདག་གིས་མཐོང་ལགས་ན་འདི་ལ་རྒྱུ་གང་ལགས། དེ་ནས་དེ་བཞིན་གཤེགས་པ་ཙམ་པ་ཀའི་མདོག་གིས་བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོ་ལ་འདི་སྐད་ཅེས་བཀའ་སྩལ་ཏོ། །
རིགས་ཀྱི་བུ་ནུབ་ཕྱོགས་སུ་སངས་རྒྱས་ཀྱི་ཞིང་ཚད་མེད་པ་གང་གཱའི་ཀླུང་གི་བྱེ་མ་སྙེད་འདས་ནས་སྙིགས་མ་ལྔ་དང་ལྡན་པར་གནས་པ་ན་སངས་རྒྱས་ཀྱི་ཞིང་མི་མཇེད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་དགྲ་བཅོམ་པ་ཡང་
དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ། ཆོས་ཀྱི་ཚུལ་དང་དཀོན་མཆོག་གསུམ་གྱི་གདུང་ཡུན་རིང་དུ་གནས་པར་མཛད་པའི་ཕྱིར་དང་། ཆོས་ཀྱིས་གནས་པ་ཉིད་རྒྱུན་མི་
གཅད་པའི་ཕྱིར་འདུས་པ་ཆེན་པོ་ལ་ཐེག་པ་གསུམ་རྣམ་པར་གཏན་ལ་དབབ་པ་བསྟན་པའི་སྒོའི་ཆོས་ཀྱི་རྣམ་གྲངས་རབ་ཏུ་སྟོན་པར་མཛད་དོ། །སངས་རྒྱས་ཀྱི་ཞིང་མི་མཇེད་དེར་བདུད་ཀྱི་ཡུལ་རྣམ་པར་གཞིག་པའི་ཕྱིར་དང་། 
སྟོབས་དང་མི་ལྡན་པར་མཛད་པའི་ཕྱིར་དང་། ཆོས་ཀྱི་རྒྱལ་མཚན་བསྒྲེང་བར་མཛད་པའི་ཕྱིར་དང་། ཆོས་ཀྱི་ཚུལ་ཡུན་རིང་དུ་གནས་པར་མཛད་པའི་ཕྱིར་འདུ་བ་མཛད་དེ། དེར་ཡང་དེ་བཞིན་གཤེགས་པ་ཐམས་ཅད་
ཀྱིས་རིན་པོ་ཆེའི་ཏོག་ཅེས་བྱ་བའི་གཟུངས་སྔགས་བཤད་ཅིང་སངས་རྒྱས་ཀྱི་ཞིང་ཡང་ལོངས་སྤྱད་པར་མཛད་ནས་སླར་གཤེགས་སོ། །ཡང་དེ་བཞིན་གཤེགས་པ་ཤཱཀྱ་ཐུབ་པ་དེས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་
དང་། ཉན་ཐོས་ཆེན་པོ་རྣམས་ཀྱི་འདུས་པ་ཆེན་པོ་ཡང་དག་པར་འདུས་པར་མཛད་དེ། སོ་སོ་ཡང་དག་པར་རིག་པ་བཞི་དང་ལྡན་པའི་སྤྱན་གསུམ་དང་། ཚངས་པའི་གནས་པ་དག་བསྟན་ཀྱང་ད་དུང་འཁོར་སངས་
<pb id="61.114b"/>
རྒྱས་ཀྱི་ཞིང་མི་མཇེད་ཀྱི་ས་དང་ནམ་མཁའ་མ་འདྲེས་པར་གང་བ་ཞིག་དེ་བཞིན་གཤེགས་པ་ཆོས་དམ་པ་གསུང་བ་ཤཱཀྱ་ཐུབ་པའི་ཆོས་བསྟན་པ་ལ་ངོམས་པ་མེད་དོ། །དེ་ནས་དེ་བཞིན་གཤེགས་པ་མཆོག་ཏུ་སྙན་པར་གསུང་བ་ཤཱཀྱ་
ཐུབ་པ་སྡུ་བའི་དངོས་པོ་བཞི་དང་། ཉི་མའི་སྙིང་པོའི་ཆོས་ཀྱིས་གནས་པ་ཉིད་དང་། བདུད་ཀྱི་ཡུལ་རྣམ་པར་འཇིག་པར་མཛད་པའི་འོད་ཟེར་གྱི་ལེའུ་དང་། སེམས་ཅན་གྱི་ལས་ཟད་པར་འགྱུར་བའི་གཟུངས་སྔགས་བཤད་པར་
བཞེད་ནས་དེ་འདི་སྙམ་དུ་དགོངས་ཏེ། ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ན་ཕ་རོལ་དུ་ཕྱིན་པ་དྲུག་ལ་བྱང་ཆུབ་སེམས་དཔའ་སེམས་དཔའ་ཆེན་པོ་གང་དག་བསྐལ་པ་བརྒྱས་ངེས་པར་བྱུང་བ་ནས་སངས་རྒྱས་ཀྱི་ཆོས་མ་
འདྲེས་པ་བཅྭ་བརྒྱད་ལ་གཞན་གྱི་དྲིང་མི་འཇོག་པའི་ཕྱིར་མི་ལྡོག་པ་སྒྲིབ་པ་མེད་པའི་ཡེ་ཤེས་ལ་མཁས་པའི་བར་འཁོད་པ་དེ་དག་ཐམས་ཅད་སངས་རྒྱས་ཀྱི་ཞིང་མི་མཇེད་འདིར་ཞུགས་པར་གྱུར་ཅིང་། འདིར་འཁོད་ནས་རང་རང་གི་
དགེ་བའི་ཕྱོགས་དང་བསམ་གཏན་དག་གིས་རྣམ་པར་སྤྱོད་པར་གྱུར་ལ། དེས་ན་སངས་རྒྱས་ཀྱི་ཞིང་འདིར་ས་ཆེན་པོ་ཤིན་དུ་སྐལ་བ་དང་ལྡན་པ་དང་བཅུད་དང་ལྡན་པ་དང་། ཡོན་ཏན་དང་ལྡན་པ་དང་། དྲན་པ་དང་ལྡན་
པ་དང་། བརྩོན་འགྲུས་དང་ལྡན་པ་དང་། གཏོང་བ་དང་ལྡན་པར་སངས་རྒྱས་ཀྱི་ཞིང་གཞན་བཞིན་གྱུར་ཅིག་སྙམ་དགོངས་སོ། །དེ་ལྟ་བས་ན་ད་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་གང་སུ་དག་སངས་རྒྱས་ཀྱི་
ཞིང་མི་མཇེད་དེར་ཞུགས་པ་དེ་དག་དེར་འཁོད་ནས་རང་རང་གི་ཇི་ལྟར་འཚམ་པའི་དགེ་བའི་ཕྱོགས་ཀྱིས་བསམ་གཏན་དག་བྱེད་དེ། སྒོམ་པ་དེ་དག་ལས་ཁ་ཅིག་གིས་ལུས་ལས་ནི་འོད་འདི་ལྟ་བུ་བྱུང་སྟེ། དཔེར་ན་འབྲུ་མར་
གྱི་མར་མེ་བཞིན་ནོ། །ཁ་ཅིག་གི་ལུས་ལས་ནི་འོད་འདི་ལྟ་བུའི་བར་དག་བྱུང་སྟེ། གང་ན་ཟླ་བ་དང་ཉི་མ་བྱེ་བ་བརྒྱ་སྟོང་ཕྲག་མང་པོའི་འོད་བཞིན་ནོ། །དེར་བྱང་ཆུབ་སེམས་དཔའ་སེམས་དཔའ་ཆེན་པོ་མང་དུ་
<pb id="61.115a"/>
འདུས་པ་ད་ལྟར་སྣང་བ་ཆེན་པོས་སངས་རྒྱས་ཀྱི་ཞིང་མི་མཇེད་ཁྱབ་པར་གྱུར་ཏོ། །ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ནས་བྱང་ཆུབ་སེམས་དཔའ་སེམས་དཔའ་ཆེན་པོ་གང་དག་ལྷགས་པར་གྱུར་པའི་
བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཐམས་ཅད་ཀྱང་སྔོན་དེར་མ་ཕྱིན་པ་ཤ་སྟག་དེའི་ཚེ་ཏིང་ངེ་འཛིན་ལས་ལངས་ནས་སངས་རྒྱས་ཀྱི་ཞིང་མི་མཇེད་དེར་ཆས་ཏེ། དེར་དོང་ནས་ཀྱང་སྐྱིལ་མོ་དཀྲུང་གིས་འཁོད་ཅིང་རང་
རང་གི་བསམ་གཏན་རྣམ་པ་སྣ་ཚོགས་དག་གིས་རྩེ་བར་བྱེད་དོ། །དེར་ཡང་དེ་བཞིན་གཤེགས་པ་ཤཱཀྱ་ཐུབ་པ་ལ་དེ་དག་ཕྱག་འཚལ་བར་བྱེད་དོ། །བསྙེན་བཀུར་བྱེད་དོ། །འདུས་པ་ཆེན་པོ་དེ་ལ་ཡང་ལྟ་བར་བྱེད་དོ། །
དེར་དེ་དག་ཉི་མའི་སྙིང་པོའི་ཆོས་ཀྱིས་གནས་པ་དང་། ཀླུ་རྣམ་པར་འཇིག་པར་མཛད་པའི་འོད་ཟེར་གྱི་ལེའུ་དང་། སེམས་ཅན་རྣམས་ཀྱི་ལས་ཟད་པར་འགྱུར་བའི་གཟུངས་སྔགས་ཉན་པར་ཡང་བྱེད་དོ། །རིགས་
ཀྱི་བུ་ཁྱོད་ཀྱང་ད་ལྟར་ཏིང་ངེ་འཛིན་ལས་ལངས་པས་རིགས་ཀྱི་བུ་ཁྱོད་ད་མི་མཇེད་ཀྱི་འཇིག་རྟེན་གྱི་ཁམས་སུ་འགྲོ་བར་བྱའོ། །རིགས་ཀྱི་བུ་སངས་རྒྱས་ཀྱི་ཞིང་མི་མཇེད་དེ་ན་ནི་སེམས་ཅན་རྣམས་ཤིན་དུ་སྲེད་པའི་ཀུན་དུ་
སྦྱོར་བ་དང་ལྡན་ཞིང་སྲིད་པའི་ལྟུང་ལ་གཏགས་པ་དག་ཡིན་ཏེ། སངས་རྒྱས་ཀྱི་ཞིང་དེ་ན་ནང་ན་ཡང་བུད་མེད་གཟུགས་མི་སྡུག་པ་དང་། ཚུལ་དུ་མི་ཤིས་པ་དང་། མཆོག་ཏུ་གཟུགས་ཀྱི་རྒྱགས་པས་དྲེགས་པ་དང་། 
དྲི་ང་བ་དང་། མི་གཙང་བ་དང་། གཙང་སྦྲར་སྤྱོད་པའི་རྒྱགས་པས་དྲེགས་པ་དང་། ངོ་གཉིས་བྱེད་པ་དང་། བདེན་པ་མ་ཡིན་པའི་ཚིག་སྨྲ་བ་དང་། ཚངས་པར་སྤྱོད་པར་ང་རྒྱལ་བྱེད་པ་དང་། བླུན་པ་དང་། 
མཁས་པར་ང་རྒྱལ་ཅན་དང་། སེར་སྣ་ཅན་དང་། གཏོང་བར་ང་རྒྱལ་ཅན་དང་། མ་དད་པ་དང་། དད་པར་ང་རྒྱལ་ཅན་དང་། གཡོ་སྒྱུ་ཅན་དང་། སྒྱུ་བྱེད་པ་དང་། དྲང་པོའོ་སྙམ་པའི་ང་རྒྱལ་ཅན་དང་། 
<pb id="61.115b"/>
ཕྲག་དོག་ཅན་དང་། ཕྲག་དོག་མེད་པའོ་སྙམ་པའི་ང་རྒྱལ་ཅན་དང་། གནོད་སེམས་དང་ལྡན་པའི་སེམས་དང་། བྱམས་པར་ང་རྒྱལ་ཅན་དང་། རྣམ་པར་དབྱེན་བྱེད་པ་དང་། འཐུན་པར་ང་རྒྱལ་ཅན་དང་། ལོག་
པར་ལྟ་བ་པ་དང་། ཡང་དག་པར་ལྟ་བར་ང་རྒྱལ་ཅན་དང་། སྐྱེས་བུ་དམ་པ་མཁས་པ་ཆེན་པོ་རྫུ་འཕྲུལ་དང་ལྡན་པ་མངོན་པར་ཤེས་པས་རྣམ་པར་རྩེ་བ་དག་བསམ་གཏན་ཡོངས་སུ་སྦྱོང་བ་བྱས་སུ་ཟིན་ཀྱང་ཡུད་ཙམ་གྱིས་བུད་
མེད་ཀྱི་དབང་དུ་འགྱུར་བ་ཡིན་ནོ། །བུད་མེད་ཀྱི་ཉེས་པས་དགེ་བའི་རྩ་བ་ཐམས་ཅད་ལས་ཡོངས་སུ་ཉམས་པ་དག་དང་། ངན་སོང་བ་དག་དང་། སེམས་ཅན་དམྱལ་བ་པ་དག་ཏུ་འགྱུར་བ་ཡིན་ནོ། །རིགས་ཀྱི་བུ་
ཁྱེད་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་ངའི་བཀས་ཞུ་བའི་ཕྱིར་ངའི་བཀས་མི་མཇེད་ཀྱི་འཇིག་རྟེན་གྱི་ཁམས་སུ་འགྲོ་བར་སྤྲོ་ན་དེར་ཉི་མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་པར་འཇིག་པར་མཛད་པའི་འོད་
ཟེར་གྱི་ལེའུ་སེམས་ཅན་རྣམས་ཀྱི་ལས་ཟད་པར་འགྱུར་བའི་གཟུངས་སྔགས་ལ་ང་དད་པ་སྦྱིན་པར་མཛད་དོ། །དེར་བདེན་པ་དང་རྗེས་སུ་འཐུན་པའི་གཟུངས་སྔགས་མཐུ་ཆེ་བ། ཕན་ཡོན་ཆེ་བ། འདོད་པའི་
འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ། གཟུགས་ཀྱི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ། གཟུགས་མེད་པའི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ། ང་རྒྱལ་དང་། ལྷག་པའི་
ང་རྒྱལ་དང་། ངའོ་སྙམ་པའི་ང་རྒྱལ་ཐམས་ཅད་ཀུན་ཏུ་ཟད་པར་བྱེད་པ། ཚོལ་བ་ཐམས་ཅད་ཀུན་དུ་ཟད་པར་བྱེད་པ། བརྣབ་སེམས་ཐམས་ཅད་དང་། རྒོད་པ་ཐམས་ཅད་དང་། མ་རིག་པ་ཐམས་ཅད་ཀུན་དུ་
ཟད་པར་བྱེད་པ། འཇིག་ཚོགས་ལ་ལྟ་བ་ཐམས་ཅད་དང་། མཐར་འཛིན་པའི་ལྟ་བ་ཐམས་ཅད་དང་། ཐེ་ཙོམ་ཐམས་ཅད་དང་། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་ཐམས་ཅད་ཀུན་དུ་ཟད་པར་
<pb id="61.116a"/>
བྱེད་པ། རྟག་པར་ལྟ་བ་ཐམས་ཅད་དང་། ཆད་པར་ལྟ་བ་ཐམས་ཅད་ཀུན་དུ་ཟད་པར་བྱེད་པ། སེམས་ཅན་དུ་ལྟ་བ་ཐམས་ཅད་དང་། སྒྲིབ་པར་ལྟ་བ་ཐམས་ཅད་དང་། གསོ་བར་ལྟ་བ་ཐམས་ཅད་དང་། 
གང་ཟག་དུ་ལྟ་བ་ཐམས་ཅད་དང་། བྱེད་པ་པོར་ལྟ་བ་ཐམས་ཅད་དང་། ཚོར་བ་པོར་ལྟ་བ་ཐམས་ཅད་ཀུན་དུ་ཟད་པར་བྱེད་པ། གཟུགས་སུ་ལྟ་བ་ཐམས་ཅད་དང་། སྒྲར་ལྟ་བ་ཐམས་ཅད་དང་། དྲིར་ལྟ་བ་
ཐམས་ཅད་དང་། རོར་ལྟ་བ་ཐམས་ཅད་དང་། རེག་བྱར་ལྟ་བ་ཐམས་ཅད་ཀུན་དུ་ཟད་པར་བྱེད་པ། རྨད་དུ་བྱུང་བ་ཆེན་པོར་ལྟ་བ་ཐམས་ཅད་དང་། སྐྱེ་བར་ལྟ་བ་ཐམས་ཅད་དང་། གནས་པར་ལྟ་བ་ཐམས་ཅད་ཀུན་དུ་
ཟད་པར་བྱེད་པ་འདི་དང་། བདེན་པ་དང་རྗེས་སུ་འཐུན་པའི་བཟོད་པ་གཟུགས་ཀྱི་ཕུང་པོ་ཐམས་ཅད་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པར་བྱེད་པ་ནས་རྣམ་པར་ཤེས་པའི་ཕུང་པོ་ཐམས་ཅད་ཀྱི་བར་ཡང་དག་པ་ཇི་ལྟ་
བ་བཞིན་དུ་ཡོངས་སུ་ཤེས་པར་བྱེད་པ། མིག་གི་དབང་པོ་ཐམས་ཅད་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པར་བྱེད་པ་ནས་ཡིད་ཀྱི་དབང་པོ་ཐམས་ཅད་ཀྱི་བར་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པར་བྱེད་པ་
ཕུང་པོ་དང་། ཁམས་དང་། སྐྱེ་མཆེད་ཐམས་ཅད་ཀྱི་བར་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པར་བྱེད་པ། སྤོང་བར་བྱེད་པ། ཆོས་ཐམས་ཅད་འདོད་ཆགས་དང་བྲལ་བར་བྱེད་པ། བྱང་གྲོལ་
གྱི་བདེ་བ་ཐམས་ཅད་སྟོན་པར་བྱེད་པ་འདི་བསྐུར་བར་མཛད་དོ། །དེ་ཅིའི་ཕྱིར་ཞེ་ན། དེ་དང་དེ་ན་སེམས་ཅན་རྣམས་འབྱུང་པོ་དམུས་ལོང་འདྲ་བ་དག་དང་། མཆོག་ཏུ་གླེན་པ་དག་དང་། འབྱུང་པོ་ལུག་དང་འདྲ་
བ་དག་དང་། འདོད་པའི་འདོད་ཆགས་ཀྱིས་མྱོས་པ་དག་ཡོད་དེ། བདེན་པ་དང་རྗེས་སུ་འཐུན་པའི་བཟོད་པ་འདི་ནི་སེམས་ཅན་དེ་དག་གི་ལྟ་བ་ཐམས་ཅད་སྤོང་བ་དང་། ལོངས་སྤྱོད་མི་ཟད་པ་ཉིད་བྱེད་པ་ཡིན། བདེན་པ་
<pb id="61.116b"/>
དང་རྗེས་སུ་འཐུན་པའི་བཟོད་པ་འདི་ནི་ཆོས་ཐམས་ཅད་ཀྱི་གཏེར་བརྟན་པ་ཡིན། བསམ་གྱིས་མི་ཁྱབ་པའི་ཆོས་ལ་བདུད་དང་ཕས་ཀྱི་རྒོལ་བ་ཐམས་ཅད་ཚར་གཅོད་པར་བྱེད་པ། བདུད་ཐམས་ཅད་ཀྱི་ཡུལ་རྣམ་པར་འཇིག་པར་
བྱེད་པ་ཡིན་ནོ། །རིགས་ཀྱི་བུ་གཞན་ཡང་བདེན་པ་དང་རྗེས་སུ་འཐུན་པའི་བཟོད་པ་འདི་ནི་བདུད་རྣམས་ཚར་གཅོད་པར་བྱེད་པ་ཡིན། ཀླུ་རྣམས་ཕམ་པར་བྱེད་པ་ཡིན། ལྷ་རྣམས་དགའ་བར་བྱེད་པ་ཡིན། གནོད་སྦྱིན་རྣམས་
སྙིང་དགའ་བར་བྱེད་པ་ཡིན། ལྷ་མ་ཡིན་རྣམས་འབྲོས་པར་བྱེད་པ་ཡིན། ནམ་མཁའ་ལྡིང་རྣམས་དངང་བར་བྱེད་པ་ཡིན། མི་འམ་ཅི་རྣམས་དད་པར་བྱེད་པ་ཡིན། ལྟོ་འཕྱེ་ཆེན་པོ་རྣམས་སྐྲག་པར་བྱེད་པ་ཡིན། ཕས་ཀྱི་
རྒོལ་བ་རྣམས་འདུལ་བར་བྱེད་པ་ཡིན། རྒྱལ་རིགས་རྣམས་མངོན་པར་དད་པར་བྱེད་པ་ཡིན། བྲམ་ཟེ་རྣམས་འཇུག་པར་བྱེད་པ་ཡིན། རྗེའུ་རིགས་རྣམས་དགའ་བར་བྱེད་པ་ཡིན། དམངས་རིགས་རྣམས་དགའ་བར་བྱེད་པ་
ཡིན། བུད་མེད་འདོད་ཆགས་དང་བྲལ་བར་བྱེད་པ་ཡིན། མང་དུ་ཐོས་པ་རྣམས་སྐྱོ་བར་བྱེད་པ་ཡིན། རྣལ་འབྱོར་སྤྱོད་པ་རྣམས་མངོན་པར་དགའ་བར་བྱེད་པ་ཡིན། ནད་ཐམས་ཅད་རབ་ཏུ་ཞི་བར་བྱེད་པ་ཡིན། 
ཐབ་མོ་དང་། མུ་གེ་དང་། དུས་མ་ཡིན་པར་འཆི་བ་དང་། ཕ་རོལ་གྱི་དམག་ཚོགས་དང་། དུས་མ་ཡིན་པའི་རླུང་དང་། དུས་མ་ཡིན་པའི་ཆར་དང་། ཤྭ་དང་། དུས་མ་ཡིན་པའི་ལྷགས་པ་དང་། དུས་མ་ཡིན་པའི་ཚ་བ་དང་། དངོས་པོ་ཁ་
བ་དང་། ཚ་བ་དང་། རྩུབ་པོ་དང་། ཧྲུད་ཧྲུད་པོ་དང་། རེག་པར་དཀའ་བ་རྣམས་རྣམ་པར་ཞི་བར་བྱེད་པ། སྤྲུག་པར་བྱེད་པ། མངོན་སུམ་དུ་གྱུར་པ་རྣམ་པར་འཕེལ་བར་བྱེད་པ། དམ་པའི་ཆོས་ཀྱི་ཚུལ་གསལ་བར་བྱེད་པ་ཡིན། 
དཀོན་མཆོག་གསུམ་གྱི་གདུང་རྒྱུན་མི་གཅོད་པར་བྱེད་པ་ཡིན། སངས་རྒྱས་ཀྱི་བསྟན་པ་རྟོན་པར་བྱེད་པ་ཡིན། འཁོར་བས་སྐྲག་པ་རྣམས་དབུགས་འབྱིན་པར་བྱེད་པ་ཡིན་པ་ནས་ཟད་པ་ཤེས་པའི་བར་སྐྱེད་པར་བྱེད་པ་ཡིན། མི་སྐྱེ་བ་ཤེས་པ་
<pb id="61.117a"/>
རྟོགས་པར་བྱེད་པ་ཡིན། མ་རིག་པའི་མུན་པའི་ཕུང་པོ་ཐམས་ཅད་རབ་ཏུ་འཇོམས་པར་བྱེད་པ་ཡིན། སྡུག་བསྔལ་གྱི་ཁུར་འདོར་བར་བྱེད་པ་ཡིན་ནོ། །སྱད་ཡ་ཐེ་དན། བ་ཡེ་བ་ཡ་པ་རི་བཱ་རེ། བཱ་ཧེ་བཱ་ཧ་
པ་རི་བཱ་རེ། པྲྀ་ཐ་བེ། པྲྀ་ཐ་བཱ་པ་རི་བཱ་རེ། ཨཱ་བེ་ཨཱ་བ་པ་རི་བཱ་རེ། ཏེ་ཛེ་ཏེ་ཛ་པ་རི་བཱ་རེ། མཱ་ལེ་མཱ་ལ་པ་རི་བཱ་རེ། ཁ་གེ་ཁ་ག་པ་རི་པཱ་རེ། ཨཱ་ལོ་ཀེ་ཨཱ་ལོ་ཀ་པ་རི་བཱ་རེ། སྠཱ་མེ་སྠཱ་མ་པ་རི་བཱ་རེ། རི་ཛེ་རི་ཛ་པ་རི་བཱ་རེ། སི་ལེ་
སི་ལ་པ་རི་བཱ་རེ། ག་མེ་ག་མ་པ་རི་བཱ་རེ། ཨཱ་བོ་པ་ཨ་བོ་པ་པ་རི་བཱ་རེ། མཱ་ལ་མ་ལ་མ། ལ་མ་ལ་མ། རཱ་ལ་རཱ་ལ་མ། བཱི་ཛྙཱ་ན་བྷཱུ་ཏ་གྲཱ་ཧེ། བྷཱུ་ཏ་གྲ་ཧཱ་པ་རི་བཱ་རེ། ཙཀྵུ་གྲ་ཧ་པ་རི་བཱ་རེ། ཤོ་ཏྲ་གྲ་ཧེ། ཤོ་ཏྲ་གྲ་ཧཱ་པ་རི་བཱ་རེ། གྷྲཱ་ཎ་
གྲ་ཧེ། གྷྲཱ་ཎ་གྲ་ཧཱ་པ་རི་བཱ་རེ། ཛི་ཧྭཱ་གྲ་ཧེ། ཛི་ཧྭཱ་གྲ་ཧཱ་པ་རི་བཱ་རེ། ཀཱ་ཡ་གྲ་ཧེ། ཀཱ་ཡ་གྲ་ཧཱ་པ་རི་བཱ་རེ། མན་གྲ་ཧེ། མན་གྲ་ཧཱ་པ་རི་བཱ་རེ། སྤརྴ་གྲ་ཧེ། སྤརྴ་གྲ་ཧཱ་པ་རི་བཱ་རེ། བེ་ད་ནཱ་གྲ་ཧེ། བེ་ད་ནཱ་གྲ་ཧཱ་པ་རི་བཱ་རེ། 
ཏྲྀཥྞཱ་གྲ་ཧེ། ཏྲྀཥྞཱ་གྲ་ཧཱ་པ་རི་བཱ་རེ། ཨུ་པཱ་དཱ་ན་གྲ་ཧེ། ཨུ་པཱ་དཱ་ན་གྲ་ཧཱ་པ་རི་བཱ་རེ། བྷཱ་བ་གྲ་ཧེ། བྷཱ་བ་གྲ་ཧཱ་པ་རི་བཱ་རེ། ཛཱ་ཏི་གྲ་ཧེ། ཛཱ་ཏི་གྲ་ཧཱ་པ་རི་བཱ་རེ། ཛ་ར་མ་ར་ཎ་གྲ་ཧེ། ཛ་ར་མ་ར་ཎ་གྲ་ཧཱ་པ་རི་བཱ་རེ། དུཿཁ་
སན་ཏ་པཱ་ན་གྲ་ཧེ། དུཿཁ་སན་ཏ་པཱ་ན་གྲ་ཧཱ་པ་རི་བཱ་རེ། ཨཱ་ར་པཱ་ར་དྭི་ཛ་གྲ་ཧེ། ཨཱ་ར་པཱ་ར་དྭི་ཛ་གྲ་ཧཱ་པ་རི་བཱ་རེ། ཨ་བརྟ་བི་བརྟ་སྱ། ཨ་བ་ར་མུ་པ་མ་ས་སྱ། བེ་ག་བི་ནི། བརྟི་ཨཱརྱ་རསྨི་སྃ་བེ་ག་ཤཱན་ཏི་སྭཱ་ཧཱ། 
རིགས་ཀྱི་བུ་ཉི་མའི་སྙིང་པོའི་ཆོས་ཀྱིས་གནས་པ་ཀླུ་རྣམ་པར་འཇིག་པར་མཛད་པའི་འོད་ཟེར་གྱི་ལེའུ་དང་། སེམས་ཅན་རྣམས་ཀྱི་ལས་ཟད་པར་འགྱུར་བའི་གཟུངས་འདི་ལ་ངས་དད་པ་སྦྱིན་པར་མཛད་ཅིང་བདེན་པ་དང་རྗེས་སུ་
འཐུན་པའི་བཟོད་པ་བསྐུར་བར་མཛད་ཀྱིས་ལོང་ལ་སངས་རྒྱས་ཀྱི་ཞིང་མི་མཇེད་དུ་སོང་ཤིག །ངའི་བཀས་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་གནོད་པ་ཆུང་ངམ། བསྐྱོད་པ་ཡང་ངམ། སྟོབས་དང་བདེ་བར་རེག་པ་ལ་
<pb id="61.117b"/>
གནས་སམ་ཞེས་ཀྱང་ཞུས་ལ། དེ་ལ་འདི་སྐད་དུ། ཤར་ཕྱོགས་སུ་སངས་རྒྱས་ཀྱི་ཞིང་ཚད་མ་མཆིས་པ་གང་གའི་ཀླུང་གི་བྱེ་མ་སྙེད་འདས་པ་དེ་ན་འཇིག་རྟེན་གྱི་ཁམས་ཡོངས་སུ་གདུང་བ་མེད་པ་ཞེས་བགྱི་བ་མཆིས་སོ། །སངས་
རྒྱས་ཀྱི་ཞིང་དེ་ན་དེ་བཞིན་གཤེགས་པ་ཙམ་པ་ཀའི་མདོག་ཅེས་བགྱི་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །དེ་བཞིན་གཤེགས་པ་དེས་ཀྱང་བདག་དེ་ནས་འདིར་བཅོམ་ལྡན་འདས་ལ་ཡོངས་སུ་ཞུ་བའི་སླད་དུ་བཏང་
ལགས་ན། བཙུན་པ་བཅོམ་ལྡན་འདས་ཅི་སྙུང་བ་མི་མངའ་ལགས་སམ། གནོད་པ་ཆུང་ངམ། ཁྱོད་ཀྱི་འཁོར་བྲོ་འཚལ་བ་མ་མཆིས་ལགས་སམ། གནོད་པ་ཆུང་ངམ། དམ་པའི་ཆོས་ཉན་པར་འཚལ་བ་དག་
ལགས་སམ། ཇི་ལྟར་ཐོས་པ་བཞིན་དུ་ཆོས་དང་ལྡན་པ་ལགས་སམ། ཆོས་དེ་ལ་ནན་ཏན་སྙིང་པོར་བགྱིད་པ་ལགས་སམ། ཆོས་ཀྱིས་གནས་པ་དང་ལྡན་པར་གནས་ལགས་སམ། ཁྱོད་ཀྱི་སངས་རྒྱས་ཀྱི་
ཞིང་འདིར་བདུད་ཀྱི་ཡུལ་དང་། ཀླུའི་ཡུལ་བཅོམ་ལགས་སམ། སངས་རྒྱས་གཅིག་གི་ཡུལ་ལགས་སམ། འདིར་ཁྱོད་ཀྱིས་ཆོས་ཀྱི་འཁོར་ལོ་ཐོགས་པ་མ་མཆིས་པར་བསྐོར་བར་མཛད་ལགས་སམ། གང་ལ་ལ་
སངས་རྒྱས་ཀྱི་ཡུལ་འདིར་ཆོས་མ་ལགས་པའི་འཁོར་ལོ་སྐོར་བ་དེ་ལ་ཡང་དེ་བཞིན་གཤེགས་པ་ཙམ་པ་ཀའི་མདོག་དེས་ཉི་མའི་སྙིང་པོའི་ཆོས་ཀྱིས་གནས་པ་ཀླུ་རྣམ་པར་འཇིག་པར་མཛད་པའི་འོད་ཟེར་གྱི་ལེའུ་དང་། སེམས་
ཅན་རྣམས་ཀྱི་ལས་ཟད་པར་འགྱུར་བའི་གཟུངས་སྔགས་འདི་ལ་དད་པ་གནང་སྟེ། དེ་ནས་ཀྱང་བདེན་པ་དང་རྗེས་སུ་འཐུན་པའི་གཟུངས་སྔགས་མཐུ་ཆེ་བ། ཕན་ཡོན་ཆེ་བ། འདོད་པའི་འདོད་ཆགས་ཐམས་ཅད་ཀུན་དུ་
ཟད་པར་བགྱིད་པ། གཟུགས་ཀྱི་འདོད་ཆགས་ཐམས་ཅད་ཀུན་དུ་ཟད་པར་བགྱིད་པ། གཟུགས་མེད་པའི་འདོད་ཆགས་ཀུན་དུ་ཟད་པར་བགྱིད་པ་ནས་མ་རིག་པའི་མུན་པའི་ཕུང་པོ་ཐམས་ཅད་རབ་ཏུ་འཇོམ་པའི་བར་
<pb id="61.118a"/>
བགྱིད་པ་དང་། སྡུག་བསྔལ་གྱི་ཕུང་པོའི་ཁུར་འདོར་བར་བགྱིད་པ་འདི་བསྐུར་ལགས་སོ་ཞེས་གསོལ་ཅིག །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོ་དེས་འདི་སྐད་ཅེས་གསོལ་
ཏོ། །བཙུན་པ་བཅོམ་ལྡན་འདས་བདེན་པ་དང་རྗེས་སུ་འཐུན་པའི་བཟོད་པ་ཡོན་ཏན་དང་ཕན་ཡོན་དང་བཅས་པ་བདག་གིས་བཟུང་ལགས་ན། བཙུན་པ་བཅོམ་ལྡན་འདས་སངས་རྒྱས་ཀྱི་ཞིང་མི་མཇེད་དུ་མཆི་བ་ལ་འཇིགས་པ་
འབའ་ཞིག་མཆིས་ལགས་སོ། །དེ་ཅིའི་སླད་དུ་ཞེ་ན། ད་ལྟར་བཅོམ་ལྡན་འདས་ལས་བདག་གིས་མངོན་དུ་ཐོས་ཤིང་མངོན་དུ་བཟུང་ལག་སྟེ། འདི་ལྟར་སངས་རྒྱས་ཀྱི་ཞིང་མི་མཇེད་དེ་ན་སེམས་ཅན་རྣམས་འདོད་ཆགས་
ཀྱི་ཤས་ཆེ་བ་དམུས་ལོང་དང་འདྲ་བ་དག་ལགས་ཏེ། དེ་ན་བུད་མེད་ཀྱང་གཟུགས་མི་སྡུག་པ་དང་། ཚུལ་དུ་མི་ཤིས་པ་དང་། མཆོག་དུ་གཟུགས་ཀྱི་རྒྱགས་པས་དྲེགས་པ་ནས་སེམས་ཅན་རྣམས་བསམ་གཏན་ལ་རབ་ཏུ་སྤྱོད་
པ་བགྱིས་པ། མངོན་པར་ཤེས་པས་རྣམ་པར་རྩེ་བ། སྐྱེས་བུ་དམ་པ་མཁས་པ་ཆེན་པོ་དག་ཀྱང་ལྷག་པར་བུད་མེད་ཀྱི་དབང་དུ་འགྱུར་བ་ལགས་སོ། །བུད་མེད་ཀྱི་ཉེས་པས་དགེ་བའི་རྩ་བ་ཐམས་ཅད་ལས་ཡོངས་སུ་
ཉམས་པ་དག་དང་། ངན་སོང་བ་དག་དང་། སེམས་ཅན་དམྱལ་བའི་བར་འབྱུང་ཞིང་འབྱུང་བར་འགྱུར་བའི་སླད་དུའོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཙམ་པ་ཀའི་མདོག་དེས་བྱང་ཆུབ་སེམས་དཔའ་སེམས་
དཔའ་ཆེན་པོ་ཉི་མའི་ཤུགས་ཀྱི་སྙིང་པོ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་ཁྱོད་ནི་བདག་གི་དོན་དུ་སྨྲ་བ་མ་ཡིན་ཞིང་བདག་ལ་ཕན་པའི་ཕྱིར་ཞུགས་པ་མ་ཡིན་ནོ། །རིགས་ཀྱི་བུ་ཁྱོད་ནི་སེམས་ཅན་ཐམས་
ཅད་ཀྱི་དོན་དུ་སྨྲ་བ་ཡིན་ཞིང་ཁྱོད་ནི་སེམས་ཅན་ཐམས་ཅད་ལ་ཕན་པའི་ཕྱིར་ཞུགས་པ་ཡིན་ནོ། །རིགས་ཀྱི་བུ་སངས་རྒྱས་ཀྱི་ཞིང་མི་མཇེད་ན་དེ་བཞིན་གཤེགས་པ་ཤཱཀྱ་ཐུབ་པའི་འཁོར་ན་དགེ་བསྙེན་དྲི་མ་མེད་པར་གྲགས་
<pb id="61.118b"/>
པ་ཞེས་བྱ་བ་སྣང་བ་གང་ཡིན་པ་དེ་ཡང་སུ་ཡིན། དེ་ནི་ཁྱོད་ཉིད་མ་ཡིན་ནམ། དེ་ཅང་མི་སྨྲ་བར་གྱུར་ཏོ། །དེ་བཞིན་གཤེགས་པ་ཙམ་པ་ཀའི་མདོག་ང་ཡང་སངས་རྒྱས་ཀྱི་ཞིང་དེ་དང་། སངས་རྒྱས་ཀྱི་ཞིང་བྱེ་བ་ཕྲག་བརྒྱ་
སྟོང་གྲངས་མེད་པ་འདིའི་བར་དུ་སེམས་ཅན་ཡོངས་སུ་སྨིན་པར་བྱ་བའི་ཕྱིར་ལ་ལར་ཁ་ཅིག་ཏུ་ནི་ཚངས་པའི་ལུས་བྱད་དུ་ཀུན་དུ་སྣང་ངོ་། །སེམས་ཅན་ཡོངས་སུ་སྨིན་པར་བྱ་བའི་ཕྱིར་ཁ་ཅིག་ཏུ་ནི་དབང་ཕྱུག་གི་ལུས་བྱད་དུ་
ཀུན་དུ་སྣང་ངོ་། །ལ་ལར་ནི་དགེ་སྦྱོང་གི་ལུས་བྱད་དང་། ལ་ལར་ནི་བརྒྱ་བྱིན་གྱི་ལུས་བྱད་དང་། ལ་ལར་ནི་ལྷའི་ལུས་བྱད་དང་། ལ་ལར་ནི་ཀླུའི་དབང་པོའི་ལུས་བྱད་དང་། ལ་ལར་ནི་ལྷ་མ་ཡིན་གྱི་དབང་པོའི་
ལུས་བྱད་དང་། ལ་ལར་ནི་ནམ་མཁའ་ལྡིང་གི་དབང་པོའི་ལུས་བྱད་དང་། ལ་ལར་ནི་མི་འམ་ཅིའི་དབང་པོའི་ལུས་བྱད་དང་། ལ་ལར་ནི་ཤེད་ལས་སྐྱེས་ཀྱི་དབང་པོའི་ལུས་བྱད་དང་། ལ་ལར་ནི་རང་སངས་རྒྱས་ཀྱི་
ལུས་བྱད་དང་། ལ་ལར་ནི་ཉན་ཐོས་ཀྱི་ལུས་བྱད་དང་། ལ་ལར་ནི་རྒྱལ་རིགས་ཀྱི་ལུས་བྱད་དང་། ལ་ལར་ནི་བྲམ་ཟེའི་ལུས་བྱད་དང་། ལ་ལར་ནི་ཁྱིམ་བདག་གི་ལུས་བྱད་དང་། ལ་ལར་ནི་བུད་མེད་ཀྱི་ལུས་བྱད་
དང་། ལ་ལར་ནི་ཁྱེའུའི་ལུས་བྱད་དང་། ལ་ལར་ནི་བུ་མོའི་ལུས་བྱད་དང་། ལ་ལར་ནི་དུད་འགྲོའི་སྐྱེ་གནས་ཀྱི་ལུས་བྱད་དང་། ལ་ལར་ནི་ཡི་དགས་ཀྱི་ལུས་བྱད་དང་། ལ་ལར་ནི་སེམས་ཅན་དམྱལ་བའི་
ལུས་བྱད་དུ་ཀུན་དུ་སྣང་ངོ་། །དེ་ལྟ་མོད་ཀྱི་འཁོར་འདི་ན་གང་དག་ང་དང་ཐབས་གཅིག་ལྷན་ཅིག་ཏུ་སྙོམས་པར་འཇུག་པར་མཛད་ཅིང་བཞེངས་པར་ཡང་མཛད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་བརྒྱད་ཁྲི་ཡོད་དོ། །
འཁོར་འདི་ན་བྱང་ཆུབ་སེམས་དཔའ་ཁ་ཅིག་བློ་གཡོ་བ་དག་དང་། བློ་རྒྱུད་རྣམ་པར་མི་གནས་པ་དག་ཀྱང་ཡོད་དེ། དེ་བཞིན་གཤེགས་པ་ཤཱཀྱ་ཐུབ་པ་ལ་བལྟ་བ་དང་། ཕྱག་འཚལ་བ་དང་། བསྙེན་བཀུར་བྱ་བ་དང་། 
<pb id="61.119a"/>
འདུས་པ་ཆེན་པོ་དེ་ལ་ཡང་བལྟ་བ་དང་། དེ་བཞིན་གཤེགས་པ་ཤཱཀྱ་ཐུབ་པ་དེ་ལས་ཀྱང་འདུས་པ་ཆེན་པོ་མཉན་པར་མཆོག་ཏུ་འདོད་པར་གྱུར་ཏོ། །བྱང་ཆུབ་སེམས་དཔའ་དེ་དག་ཀྱང་ང་ཁོ་ན་དང་ཐབས་གཅིག་
ཏུ་དེ་ཉིད་དུ་འདོང་བར་འདོད་དེ། དེར་དེ་དག་འདོད་པའི་འདོད་ཆགས་ཀྱི་རྒྱུས་སླུ་བར་གྱུར་ན་མི་རུང་ཞིང་དེར་ངའི་སྐྱེས་བུ་དམ་པ་མ་ཡིན་པའི་བྱེད་པ་འགྲོ་བར་གྱུར་ན་མི་རུང་བས་དེ་དག་གི་དོན་དུ་ངས་བཤད་དོ། །ཡང་དེ་བཞིན་
གཤེགས་པ་ཙམ་པ་ཀའི་མདོག་གིས་བྱང་ཆུབ་སེམས་དཔའ་ཉི་མའི་ཤུགས་ཀྱི་སྙིང་པོ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་མ་འཇིགས་ཤིག་མ་འཇིགས་ཤིག །སྐྱེས་བུ་དམ་པ་ཁྱེད་ལ་འདི་ལྟ་སྟེ། 
གཟུངས་སྔགས་གང་གིས་སྲིད་པ་གསུམ་གྱི་བཙོན་རར་ཐམས་ཅད་དུ་མངོན་པར་མི་དགའ་བའི་འདུ་ཤེས་ཅན་དང་། མཚན་མ་མེད་པའི་ཏིང་ངེ་འཛིན་རྣམ་པར་ཐར་པའི་སྒོ་ལ་རེག་ནས་རྫོགས་པར་བྱས་ཏེ་གནས་པ་དང་། མི་གཡོ་
བའི་ཏིང་ངེ་འཛིན་ལ་འཇུག་པ་དང་། མགོ་མཉམ་དུ་ཡོངས་སུ་མྱ་ངན་ལས་འདས་པར་འགྱུར་བའི་གཟུངས་སྔགས་ཉི་མ་སྣང་བའི་པད་མ་ཞེས་བྱ་བ་ལུས་ཀྱི་ཚོར་བ་ཐམས་ཅད་སྒྲུབ་པར་བྱེད་པ། ལུས་ཀྱི་འདུ་ཤེས་
ཐམས་ཅད་སྒྲུབ་པར་བྱེད་པ། དུལ་བའི་ས་སྒྲུབ་པར་བྱེད་པ། རྣམ་པར་གྲོལ་བ་སྒྲུབ་པར་བྱེད་པ། སྲིད་པའི་རྒྱ་མཚོ་ཡོངས་སུ་གཅོད་པ་སྒྲུབ་པར་བྱེད་པ། དཀོན་མཆོག་གསུམ་གྱི་གདུང་གི་གགས་ལྡོག་པ་
སྒྲུབ་པར་བྱེད་པ། བྱམས་པ་ཆེན་པོ་སྒྲུབ་པར་བྱེད་པ། སྙིང་རྗེ་ཆེན་པོ་སྒྲུབ་པར་བྱེད་པ། ཤེས་རབ་རྣམ་པར་གྲོལ་བ་ཐམས་ཅད་སྒྲུབ་པར་བྱེད་པ། བདུད་བཞི་དང་ཕས་ཀྱི་རྒོལ་བ་ཐམས་ཅད་འདུལ་བ་སྒྲུབ་
པར་བྱེད་པ། ཟད་པ་ཤེས་པ་དང་མི་སྐྱེ་བ་ཤེས་པ་སྒྲུབ་པར་བྱེད་པ། ལོངས་སྤྱོད་དང་། ཚེའི་འདུ་བྱེད་ཐམས་ཅད་དང་། ཞི་བ་དང་། གཏན་དུ་ཡོངས་སུ་མྱ་ངན་ལས་འདས་པ་སྒྲུབ་པར་བྱེད་པ། ངས་སྦྱིན་པར་མཛད་དོ། །
<pb id="61.119b"/>
རིགས་ཀྱི་བུ་གང་ལ་ལ་ཉི་མ་སྣང་བའི་གཟུངས་སྔགས་འདི་སེམས་རྩེ་གཅིག་པས་ཉན་པར་བྱེད་ན་འདོད་ཆགས་ལ་སོགས་པའི་ཉོན་མོངས་པ་ཐམས་ཅད་སྲབ་མོར་བྱེད་དོ། །འཆི་བའི་དུས་བྱས་ནས་ཀྱང་ལྷ་རྣམས་ཀྱི་ནང་དུ་
ཚེ་རབས་བདུན་འཁོར་བར་བྱེད་ཅིང་ཚེ་རབས་དྲན་པར་ཡང་འགྱུར་ལ་དེར་འདོད་པ་རྣམས་ཀྱིས་ཀྱང་གོས་པར་མི་འགྱུར་རོ། །དེ་རྣམས་ཀྱི་ནང་དུ་ལྷའི་དྲང་སྲོང་དུ་འགྱུར་ཞིང་ལྷ་རྣམས་ཀྱིས་མཆོད་པའི་འོས་སུ་འགྱུར་རོ། །དེ་དེ་
ནས་ཤི་འཕོས་ནས་མི་རྣམས་ཀྱི་ནང་དུ་ཚེ་རབས་བདུན་འཁོར་བར་བྱེད་ཅིང་འདིར་འདོད་པ་རྣམས་ཀྱིས་རྗེས་སུ་གོས་པར་ཡང་མི་འགྱུར་རོ། །འདིར་མི་རྣམས་ཀྱི་ནང་དུ་མིའི་དྲང་སྲོང་དུ་འགྱུར་ཞིང་ལྷ་དང་མི་ཐམས་ཅད་ཀྱིས་
ཕྱག་བྱ་བའི་འོས་སུ་གྱུར་པ་དང་། མཆོད་པའི་འོས་སུ་འགྱུར་རོ། །གང་ལ་ལ་ཉི་མ་སྣང་བའི་གཟུངས་སྔགས་སེམས་རྩེ་གཅིག་པས་ལན་བདུན་གྱི་བར་དུ་ཉན་པར་བྱེད་ན་དེ་འཆི་བའི་དུས་བྱས་ནས་ལྷ་རྣམས་ཀྱི་
ནང་དུ་ལན་བདུན་གྱི་བར་དུ་དྲང་སྲོང་མངོན་པར་ཤེས་པ་ལྔ་དང་ལྡན་པར་འགྱུར་ཞིང་ལྷ་ཐམས་ཅད་ཀྱིས་ཕྱག་བྱ་བའི་འོས་དང་མཆོད་པའི་འོས་སུ་འགྱུར་རོ། །དེ་འདིར་མི་རྣམས་ཀྱི་ནང་དུ་ལན་བདུན་དུ་དྲང་སྲོང་མངོན་པར་ཤེས་པ་
ལྔ་དང་ལྡན་པར་འགྱུར་ཞིང་ལྷ་དང་། ཀླུ་དང་། གནོད་སྦྱིན་དང་། ལྷ་མ་ཡིན་དང་། མི་དང་། མི་མ་ཡིན་པ་རྣམས་ཀྱིས་ཕྱག་བྱ་བའི་འོས་དང་། མཆོད་པའི་འོས་སུ་འགྱུར་རོ། །རིགས་ཀྱི་བུ་གང་ལ་ལ་ལྷ་རྣམས་ཀྱི་ནང་
དུ་ཡང་ལྷའི་འདུས་པ་རྣམས་ལ་གཟུངས་སྔགས་ཉི་མ་སྣང་བའི་པད་མ་ཞེས་བྱ་བ་འདི་ལན་བདུན་དུ་རྗོད་པར་བྱེད་ལ། དེ་དག་ཀྱང་སེམས་རྩེ་གཅིག་པས་ཉན་པར་བྱེད་ན་ལྷ་དང་ལྷ་མོ་དེ་དག་ཐམས་ཅད་ཀྱང་འདོད་པའི་ཡོན་ཏན་ལྔ་པོ་ཐམས་
ཅད་ལ་མི་ལྟ་བའི་སེམས་དང་ལྡན་པར་འགྱུར་ཞིང་བསམ་གཏན་ལ་མངོན་པར་དགའ་བར་འགྱུར་རོ། །གལ་ཏེ་ལ་ལ་འདིར་རྒྱལ་པོ་རྣམས་སམ། རྒྱལ་རིགས་རྣམས་སམ། བྲམ་ཟེ་རྣམས་སམ། རྗེའུ་རིགས་རྣམས་
<pb id="61.120a"/>
སམ། དམངས་རིགས་རྣམས་ཀྱི་རྣ་གུང་དུ་ལན་བདུན་དུ་རྗོད་པར་བྱེད་ལ། གལ་ཏེ་དེ་དག་ཀྱང་སེམས་རྩེ་གཅིག་པས་ཉན་པར་བྱེད་ན་དེ་དག་ཐམས་ཅད་འདོད་པའི་ཡོན་ཏན་ལྔ་པོ་ཐམས་ཅད་ལ་མི་ལྟ་བའི་སེམས་
དང་ལྡན་པ་དང་བསམ་གཏན་ལ་མངོན་པར་དགའ་བར་འགྱུར་རོ། །རིགས་ཀྱི་བུ་བུད་མེད་གང་ལ་ལ་གཟུངས་སྔགས་ཉི་མ་སྣང་བའི་པད་མ་ཞེས་བྱ་བ་འདི་ཉན་པར་བྱེད་ཅིང་ཉིན་ཞག་བདུན་དུ་ལས་གཞན་མི་བྱེད་པར་རྣམ་པར་སེམས་
པར་བྱེད་དམ། ལྕེས་ཁ་ཏོན་དུ་བྱེད་ན་དེའི་རིས་འཐུན་པ་ལ་འདོད་ཆགས་ལ་སོགས་པའི་ཉོན་མོངས་པ་ཐམས་ཅད་བསྲབས་པར་འགྱུར་རོ། །འདི་ནི་དེའི་བུད་མེད་འཐོབ་པའི་ཐ་མ་ཡིན་ནོ། །བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ལས་ཕྱིར་མི་ལྡོག་པར་འགྱུར་རོ། །དེ་ཕྱིས་ཀྱང་བླ་ན་མེད་པའི་ཡོངས་སུ་མྱ་ངན་ལས་འདས་ཀྱི་བར་དུ་རང་གི་སྨོན་ལམ་མ་གཏོགས་པར་འཁོར་བ་ན་འཁོར་བའི་ཚེ་བུད་མེད་འཐོབ་པ་རྙེད་པར་མི་འགྱུར་རོ། །རིགས་ཀྱི་བུ་
གང་ལ་ལ་གཟུངས་སྔགས་ཉི་མ་སྣང་བའི་པད་མ་ཞེས་བྱ་བ་འདིས་ལན་བདུན་དུ་རྩི་གྲང་མོ་ལས་བྱ་བས་ནས་རྔ་བོ་ཆེ་འམ་དུང་ལ་བྱུགས་ནས། རྔ་བོ་ཆེ་དེ་རྡུང་བར་བྱེད་དམ། དུང་འབུད་པར་བྱེད་ན་གང་དང་གང་དུ་དེ་དག་གི་སྒྲ་འགྲོ་བ་དེ་དང་དེར་
མི་རྣམས་ལ་བྱད་སྟེམས་ཐམས་ཅད་ཀྱི་རྒྱུ་མེད་པར་འགྱུར་རོ། །དེར་སྨན་གྱི་སྦྱོར་བ་འགྲོ་བ་དང་། ཕོ་ཉ་དང་། ཡིག་འབྲུ་དང་། ཡིད་ལ་བྱེད་པ་དང་། ལུས་འགྱུར་བ་དང་། ཚུལ་འཆོས་པ་དང་། འཆིང་བ་དང་། ལུས་དང་། 
སྙིང་གི་ཀུན་དུ་གདུང་བ་མཐོང་བར་མི་འགྱུར་རོ། །ལས་སྒྲུབ་པ་མེད་པར་འབྲས་བུ་འགྲུབ་པར་འགྱུར་ཏེ། རིགས་ཀྱི་བུ་གཟུངས་སྔགས་ཉི་མ་སྣང་བའི་པད་མ་ཞེས་བྱ་བ་འདི་ནི་དེ་ལྟར་རྫུ་འཕྲུལ་ཆེ་བ་ཡིན་ནོ། །ཏད་ཡ་ཐཱ། 
སིད་དྷ་མ་ཏེ། བི་ལོ་ཀ་མ་ཏེ། ཨེ་ལེ་ཀེ་ཏེ་རེ་ཥེ། རཱུ་ཙི་སུ་རཱུ་ཙི། བུད་དྷེ་བི་བུད་དྷེ། མ་ཧཱ་བུད་དྷེ། ཨུ་ན་མ་ད་དེ་ཨུ་ན་མ་ད་ཏ། པྲ་ཏི་ཥེ་དྷ་ནེ། ར་ག་དྷུ་ར་ག་དྷུ་བ་པྲ་ཏི་ཥེ་དྷ་ནེ་བིན་དུ། བིན་དུ་མ་ཏེ། ཙི་ཊ་ཙི་ཊ་
<pb id="61.120b"/>
པྲ་ཏི་ཥེ་དྷ་ནི། ཨརྐ་ཙན་དྲ་ཨ་དྷེ། ཧ་ཏ་ཙི་ད་ཏི་ཧ་ཏ་ནིརྨི། ཧ་ཏ་ཀཱ་མ་བེ་གེ །ཧ་ཏ་པཽ་ན་བྷ་བི་ར་ཛེ། ཧ་ཏ་ཙཀྵུ་ས་མ་ཏེ། ཧ་ཏ་བི་ཏ་མ་བུད་དྷེ། ཧ་ཏ་ཡཱ་གྲེ། ཧ་ཏ་བི་ས་མཱ་གྲེ། ཧ་ཏ་སུ་མུ་དྲ་ཙ་བེ། ཧ་ཏ་བི་ཏ་མཱ་རཱ་ཛེ། 
ཧ་ཏ་ཏི་ཏ། ཧ་ཏ་དྷརྨ་ཙ་ཙ་ཏེ། ཧ་ཏ་དྷརྨ་རཱ་ཛེ། ཧ་ཏ་བ་ཧུ་རཱ་ཛེ། ཧ་ཏ་པ་བརྫ་མ་ཏི། ཧ་ཏཽ་གྷ་རཤྨི་ཧ་ཏ་དྷརྨ་སིད་དྷི། ཧ་ཏ་སརྦ་ཨུ་པ་དྷ་ན་ཛྙཱ་ཛྙཱ་ཛྙཱ། བི་ཛྙཱ་ཛྙཱ་ཛྙཱ། རི་བི་ཛྙཱ་ཛྙཱ་ཛྙ། སརྦ་མཱརྒ་ཛྙ་ཛྙཱ། ཨེ་ཥ་ཨནྟ་སང་ས་ར་
དུཿཁེ་སྭཱ་ཧཱ། རིགས་ཀྱི་བུ་འདོད་པའི་ཆུ་བོ་ཐམས་ཅད་ཀུན་དུ་སྐེམས་པར་བྱེད་པ་ངེས་པར་འབྱུང་བའི་ཕ་རོལ་ཏུ་འགྲོ་བའི་གཟུངས་སྔགས་འདི་བཟུང་ནས་མི་མཇེད་ཀྱི་འཇིག་རྟེན་གྱི་ཁམས་སུ་སོང་ཤིག །ཁྱོད་ཀྱིས་
འདོད་པའི་བདུད་ཀྱི་མཆིལ་པ་ཐམས་ཅད་དང་། ཕ་རོལ་གནོན་པ་དང་། ཡུལ་ལ་བརྩོན་པའི་ཕ་རོལ་གནོན་པས་ཕ་རོལ་གནོན་པ་བྱེད་དུ་ཟིན་ཀྱང་། སུས་ཀྱང་ཁྱོད་ཀྱི་ལུས་སམ་སེམས་ལ་འདོད་པའི་ཀུན་དུ་སྦྱོར་བ་དག་གིས་གོས་
པར་བྱེད་མི་ནུས་ན་གཟུངས་སྔགས་འདི་ཇི་ལྟར་ཐོས་པ་བཞིན་དུ་སངས་རྒྱས་ཀྱི་ཞིང་མི་མཇེད་དུ་སོང་ནས་ཀྱང་སྦྱོར་བ་བྱོས་ཤིག །དེར་གལ་ཏེ་བདུད་བྱེ་བ་ཕྲག་བརྒྱ་གསང་སྔགས་ཀྱི་སྦྱོར་བ་ཐམས་ཅད་དང་། སྨན་གྱི་སྦྱོར་བ་ཐམས་ཅད་དང་། 
ཆོས་ཀྱི་སྦྱོར་བ་ཐམས་ཅད་དང་། ལྷ་དང་། མི་གཞན་དག་གིས་འདོད་པའི་དྲི་ང་བ་དག་གིས་གོས་པར་བྱ་བ་ལྟ་ཅི་སྨོས། དེ་ནས་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོ་ལ་སོགས་པ་བྱང་ཆུབ་སེམས་དཔའ་བྱེ་བ་ཁྲག་ཁྲིག་བརྒྱ་
སྟོང་མང་པོ་དང་། ལྷ་བྱེ་བ་ཁྲག་ཁྲིག་བརྒྱ་སྟོང་མང་པོ་དང་། ལྷ་དང་། མི་རྣམས་ངོ་མཚར་རྙེད་ཅིང་རྨད་དུ་བྱུང་བ་རྙེད་པར་གྱུར་ནས་འདི་སྐད་ཅེས་གསོལ་ཏོ། །སངས་རྒྱས་བཅོམ་ལྡན་འདས་རྣམས་ཀྱི་ཡེ་ཤེས་གཟིགས་པ་
དང་། མངའ་བརྙེས་པ་ནི་ངོ་མཚར་ལགས་སོ། །མཆོག་ཏུ་ངོ་མཚར་ལགས་ཏེ། འདོད་པས་ཀུན་དུ་གདུང་བ་རྣམ་པར་འཇིག་པར་བགྱིད་པའི་གཟུངས་སྔགས་འདི་ནི་བདག་ཅག་གིས་སྔོན་མ་ཐོས་ལགས་སོ། །དེ་ནས་འཁོར་དེར་
<pb id="61.121a"/>
ལྷའི་བུ་མོ་དང་། མིའི་བུ་མོ་བརྒྱད་ཁྲི་བཞི་སྟོང་གིས་བསྙེན་བཀུར་བྱས་ནས་གཟུངས་སྔགས་འདི་ཐོས་པར་གྱུར་ཏོ། །ཐོས་མ་ཐག་ཏུ་དེ་དག་གི་མོ་མཚན་ནུབ་པར་གྱུར་ཅིང་། ཕོ་མཚན་བྱུང་བར་གྱུར་ཏེ། ཐམས་ཅད་
ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ། །དེ་ནས་དེ་བཞིན་གཤེགས་པ་ཙམ་པ་ཀའི་མདོག་གིས་མེ་ཏོག་ཙམ་པ་ཀའི་ཕྲེང་བ་བཞེས་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་
ཀྱི་སྙིང་པོ་ལ་འདི་སྐད་ཅེས་བཀའ་སྩལ་ཏོ། །ཀྱེ་རིགས་ཀྱི་བུ་མེ་ཏོག་ཙམ་པ་ཀའི་ཕྲེང་བ་འདི་དང་། གཟུངས་སྔགས་ཉི་མ་སྣང་བའི་པད་མ་ཞེས་བྱ་བ་འདི་དང་། བདེན་པ་དང་རྗེས་སུ་མཐུན་པའི་བཟོད་པ་དེ་ཟུང་
ཤིག །འདོད་པ་གློག་གི་འོད་ལྟ་བུ་སེལ་བར་བྱེད་པ་འདི་གཉིས་དང་། ཆོས་ཀྱི་སྒོ་མོ་དེར་ཁྱེར་ལ་ངའི་བཀས་དེ་བཞིན་གཤེགས་པ་ཤཱཀྱ་ཐུབ་པ་ལ་གནོད་པ་ཆུང་ངམ། སྐྱོད་པ་ཡང་ངམ། སྟོབས་དང་བདེ་
བར་རེག་པ་ལ་གནས་སམ་ཞེས་ཀྱང་ཞུས་ལ། དེ་ལ་འདི་སྐད་དུ་ཁྱོད་ལ་དེ་བཞིན་གཤེགས་པ་ཙམ་པ་ཀའི་མདོག་ཞུ་བར་མཛད་ལགས་ཏེ། བཙུན་པ་བཅོམ་ལྡན་འདས་ཅི་བསྙུང་བ་མི་མངའ་ལགས་སམ། 
གནོད་པ་ཆུང་ངམ། ཁྱོད་ཀྱི་འཁོར་གུས་པར་ཉན་ལགས་སམ། ཆོས་འཚལ་བ་ལགས་སམ། ཆོས་ཀྱིས་གནས་པ་ལགས་སམ། ཆོས་ལ་བརྩོན་པ་ལགས་སམ། སངས་རྒྱས་ཀྱི་ཡུལ་
ཐམས་ཅད་ན་ཉོན་མོངས་པ་སེལ་བར་བགྱིད་པ་དེ་དག་དང་། ཆོས་ཀྱི་སྒོ་ལ་དེ་བཞིན་གཤེགས་པ་དེས་དད་པ་སྩལ་ཏེ། དེ་ནས་འདོད་པ་གློག་གི་འོད་ལྟ་བུ་སེལ་བར་བགྱིད་པ། ཆོས་ཀྱི་སྒོའི་གཟུངས་
སྔགས་མཐུ་སྟོབས་ཆེ་བ། ཕན་ཡོན་ཆེ་བ། འདོད་པའི་འདོད་ཆགས་ཐམས་ཅད་ཀུན་དུ་ཟད་པར་བགྱིད་པ། གཟུགས་ཀྱི་འདོད་ཆགས་ཐམས་ཅད་ཟད་པར་བགྱིད་པ་ནས། མ་རིག་པའི་མུན་པའི་
