<pb id="13.101a"/>
ངན་པས་སྨད་གཡོགས་ནས་སྒྲེན་མོར་འདུག་པ་མཐོང་བ་དང་། དེ་མ་དད་དེ་འཕྱ་བ་ལ་ཞུགས་སོ། །དགེ་སྦྱོང་ཤཱཀྱའི་བུ་ནི་མི་གཙང་བ་སྟེ། རྐང་པ་ལ་རེག་པ་ཁ་དང་མགོ་བོ་ལ་རེག་ཅིང་གོས་ངན་པས་སྨད་གཡོགས་ནས་སྒྲེན་མོར་
འདུག་གོ་ཞེས་སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་རབ་ཏུ་དད་པ་དག་ནི་དུགས་ཁང་གི་ནང་དུ་ཐོང་ཤིག །དད་པ་ཆུང་བ་ནི་མ་གཏང་ཤིག།           །། 
འདུལ་བ་གཞུང་དམ་པ། <bampo n="8.34" zh="13.235"/>བམ་པོ་སུམ་བཅུ་རྩ་བཞི་པ། གླེང་གཞི་ནི་མཉན་དུ་ཡོད་པ་ན་སྟེ། མཉན་དུ་ཡོད་པ་ན་ཁྱིམ་བདག་གཞན་ཞིག་གིས་སངས་རྒྱས་ལ་སོགས་པ་དགེ་སློང་གི་དགེ་འདུན་དག་དུགས་ཁང་དུ་སྤྱན་དྲངས་ཏེ་དགེ་སློང་དག་
ནང་དུ་ཞུགས་པ་དང་། དེ་ན་དགྲ་བཅོམ་པའི་དགེ་སློང་ཞིག་གིས་ཚུལ་ཁྲིམས་ཉམས་པའི་དགེ་སློང་ཞིག་ལ་ལས་བྱེད་ཅིང་འདུག་པ་དང་། བཅོམ་ལྡན་འདས་ཀྱང་ནང་དུ་གཤེགས་ནས་དེས་ལས་བྱེད་པ་གཟིགས་ནས། བཅོམ་ལྡན་འདས་
ཀྱིས་དགེ་སློང་དག་ལ་བཀའ་སྩལ་པ། དགེ་སློང་ཁྱེད་ཅག་གིས་དགེ་སློང་འདི་ལ་དགེ་སློང་འདིས་ལས་བྱེད་པ་མཐོང་ངམ། བཙུན་པ་མཐོང་ངོ་ཞེས་གསོལ་པ་དང་། དགེ་སློང་ལས་བྱེད་པ་འདི་ནི་དགྲ་བཅོམ་པ་ཟག་པ་ཟད་པའོ། །
གང་ལ་ལས་བྱ་བ་འདི་ནི་ཚུལ་ཁྲིམས་ཉམས་པ་སྡིག་པའི་ཆོས་ཅན། ཁོང་རུལ་བ། ཟགས་པ། གསོག་དུ་གྱུར་པ། དུང་དགྲ་ལྟ་བུར་སྤྱོད་པ། དགེ་སྦྱོང་མ་ཡིན་པ་དགེ་སྦྱོང་དུ་ཡི་དམ་འཛིན་པ། ཚངས་པར་སྤྱོད་པ་
མ་ཡིན་པ་ཚངས་པར་སྤྱོད་པར་ཡི་དམ་འཛིན་པ་སྟེ། དེ་བས་ན་དགེ་སློང་དག་སེང་གེ་ལྟ་བུས་ཝ་འདྲ་བའི་ལས་མ་བྱེད་ཅིག །བྱས་ན་འདས་པ་དང་བཅས་པར་འགྱུར་རོ། །བཅོམ་ལྡན་འདས་ཀྱིས་སེང་གེ་འདྲ་བས་ཝ་ལྟ་བུའི་
ལས་མ་བྱེད་ཅིག་ཅེས་བཀའ་སྩལ་པ་དང་། མཉན་དུ་ཡོད་པ་ན་ཁྱིམ་བདག་གཞན་ཞིག་དེ་དང་རིགས་མཉམ་པ་ལས་ཆུང་མ་ཞིག་བླངས་ཏེ། དེ་དེ་དང་ལྷན་ཅིག་རྩེ་དགའ་ཡོངས་སུ་སྤྱོད་དོ། །དེས་རྩེ་དགའ་ཡོངས་སུ་སྤྱད་པ་ལས་དུས་
<pb id="13.101b"/>
ཕྱི་ཞིག་ན་ཆུང་མ་སེམས་ཅན་དང་ལྡན་པར་གྱུར་ནས། དེ་ལ་ཟླ་བ་བརྒྱད་དམ་དགུ་འདས་པ་དང་བུ་བཙས་ནས་བུ་ཕོ་ཞིག་བྱུང་སྟེ། དེ་གཟུགས་ལེགས་པ་བལྟ་ན་སྡུག་ཅིང་མཛེས་པ་ཡན་ལག་ཐམས་ཅད་དང་ལྡན་པ་ཞིག་ནས་དེ་བཙས་པའི་
བཙས་སྟོན་ཆེན་པོ་བྱས་ནས་མིང་བཏགས་སོ། །དེ་བསྲིངས་བསྐྱེད་ནས་ཆེར་གྱུར་པ་དང་། དེ་དུས་ཕྱི་ཞིག་ན་འཛེ་ཏའི་ཚལ་དུ་སོང་སྟེ། ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ནས་དེ་མཛོད་གསུམ་དང་ལྡན་པར་གྱུར་ཏེ། 
དེས་འདི་སྙམ་དུ་བཅོམ་ལྡན་འདས་ཀྱིས་དགེ་སློང་དག་བུའི་ཕ་མ་ནི་དཀའ་བར་བྱ་བ་བྱེད་དེ། ཕན་པར་བྱེད་པའོ། །གསོ་བར་བྱེད་པའོ། །སྐྱེད་པར་བྱེད་པའོ། །ནུ་མ་སྣུན་པར་བྱེད་པའོ། །འཛམ་བུའི་གླིང་སྣ་ཚོགས་པ་སྟོན་པར་བྱེད་པ་
ཡིན་ཏེ། བུས་ཕྲག་པ་གཅིག་ལ་ནི་མ་གཉིས་པ་ལ་ནི་ཕ་ཁྱེར་ཏེ་ལོ་བརྒྱ་ཚང་གི་བར་དུ་ཁྱེར་རམ། ཡང་ན་ས་གཞི་ཆེན་པོ་ནོར་བུ་དང་། མུ་ཏིག་དང་། བཻ་དཱུརྱ་དང་། དུང་དང་། ཤེལ་དང་། གསེར་དང་། དངུལ་དང་། ཨ་སྨྲ་གར་བ་དང་། སྤུག་
དང་། གཡས་ཕྱོགས་སུ་འཁྱིལ་བ་དེ་ལྟ་བུ་དག་གིས་དབང་པོར་བཅུག་གམ་དབང་ཕྱུག་ཏུ་བཅུག་ཀྱང་དེས་ནི་ཕ་དང་མ་ལ་བུས་ཕན་བཏགས་པ་འམ་ཉེ་བར་ཕན་བཏགས་པར་མི་འགྱུར་གྱི། གང་གིས་ཕ་མ་དད་པ་མེད་པ་དད་པ་ཕུན་སུམ་ཚོགས་པར་
བྱས་སམ། ཡང་དག་པར་བསྐུལ་ཏམ། དུལ་བར་བྱས་སམ། འཇུག་པར་བྱས་སམ། སོ་སོར་བཀོད་དམ། ཚུལ་ཁྲིམས་ངན་པ་ལས་ཚུལ་ཁྲིམས་ཕུན་སུམ་ཚོགས་པར། སེར་སྣ་ཅན་ལས་གཏང་བ་ཕུན་སུམ་ཚོགས་པར། 
ཤེས་རབ་འཆལ་བ་ལས་ཤེས་རབ་ཕུན་སུམ་ཚོགས་པར་ཡང་དག་པར་བསྐུལ། དུལ་བར་བྱས། ཞུགས་པར་བྱས། སོ་སོར་བཀོད་ན་དེ་ལྟ་བུ་ནི་བུས་ཕ་དང་མ་ལ་ཕན་བཏགས་པ་དང་། ཉེ་བར་ཕན་བཏགས་པར་འགྱུར་རོ་
ཞེས་གསུངས་སོ་སྙམ་དུ་བསམས་ནས། བདག་གིས་ཀྱང་ཅི་ནས་ཕ་མ་ལ་ཕན་གདགས་པ་ཅུང་ཟད་ཅིག་བྱའོ་སྙམ་ནས་ཇི་སྲིད་དགའ་བའི་བར་དུ་གཞོངས་སྤྱོད་ཅིང་འདུག་ནས་མཉན་དུ་ཡོད་པ་གང་ན་བ་དེ་ལོགས་སུ་གཞོངས་
<pb id="13.102a"/>
སྤྱོད་ཅིང་སོང་ངོ་། །མཐར་གྱིས་སྤྱད་པ་སྤྱོད་ཅིང་མཉན་དུ་ཡོད་པར་ཕྱིན་ཏོ། །དེས་དེ་གཉིས་སྐྱབས་སུ་འགྲོ་བ་དང་། བསླབ་པའི་གནས་ལ་རབ་ཏུ་བཀོད་དོ། །དེ་ནས་དུས་ཕྱི་ཞིག་ན་དེས་ཕའི་དྲུང་དུ་ནོར་ལས་བསོད་ནམས་སུ་བྱ་བའི་
དངོས་པོ་བདུན་པོའི་ཡོན་ཏན་རྒྱས་པར་བརྗོད་པ་དང་། དེས་འཕགས་པ་བདག་གིས་ཀྱང་ནོར་སྣ་བདུན་ལས་བྱ་བའི་བསོད་ནམས་ཀྱི་དངོས་པོ་ཅུང་ཟད་ཅིག་བྱའོ་ཞེས་སྨྲས་པ་དང་། དེས་བགྲེས་པོ་དེ་བཞིན་ལེགས་ཀྱིས་གྱིས་ཤིག་ཅེས་སྨྲས་
པ་དང་། ཅི་ཞིག་བྱ། དུགས་ཁང་ཞིག་གྱིས་ཤིག །དེས་དུགས་ཁང་བྱས་ཏེ་ཁྱིམ་བདག་དེ་རང་གི་དུགས་ཁང་དུ་རང་གིས་ལས་བྱ་བ་ལ་ཞུགས་ཏེ་ཤིན་དུ་ངལ་བར་གྱུར་ནས་བཀྲུ་བའི་ཡོ་བྱད་དང་། འབྲུ་མར་དང་ཕྱེ་ལ་སོགས་པ་མང་
དུ་ལྷག་གོ། །དེ་ནས་དེས་བུ་བདག་རབ་ཏུ་ངལ་བར་གྱུར་གྱིས་ངའི་རྒྱབ་ཅུང་ཞིག་ཉེས་ཤིག་ཅེས་སྨྲས་པ་དང་། དེས་ཡབ་བཅོམ་ལྡན་འདས་ཀྱིས་སེང་གེ་ལྟ་བུས་ཝ་ལྟ་བུ་དག་ལ་བསྙེན་བཀུར་མ་བྱེད་ཅིག་ཅེས་བཀའ་སྩལ་ཏེ་མ་གནང་ངོ་། །
ཞེས་སྨྲས་པ་དང་། དེས་བུ་སེང་གེ་དང་ཝ་གང་ཞེས་སྨྲས་པ་དང་། ཡབ་བདག་ནི་སེང་གེ་དང་འདྲ། ཁྱོད་ནི་ཝ་དང་འདྲའོ། །བུ་དེ་ཅིའི་ཕྱིར་ཞེས་སྨྲས་པ་དང་། ཡབ་བདག་ནི་ཚུལ་ཁྲིམས་དང་ལྡན་པའོ། །ཁྱོད་ནི་ཚུལ་ཁྲིམས་ངན་པ་
དང་ལྡན་པའོ། །བུ་དེ་ལྟར་ཝ་དང་འདྲ་བ་ང་ལྟ་བུ་ལས་སེང་གེ་དང་འདྲ་བ་ཁྱོད་ལྟ་བུ་སྐྱེས་སམ་ཞེས་སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། 
དགེ་སློང་དག་རིགས་གང་ན་ཕ་མ་ལ་ཡང་དག་པར་མགུ་བར་བྱེད། ཡང་དག་པར་མཆོད་པར་བྱེད། ཡང་དག་པར་བདེ་བར་སྐྱོང་བར་བྱེད་པའི་རིགས་དེ་ནི་ཚངས་པ་དང་བཅས་པའོ། །དེ་ཅིའི་ཕྱིར་ཞེ་ན། རིགས་ཀྱི་བུ་ཕ་མ་ལ་
ཆོས་བཞིན་བྱེད། ཚུལ་བཞིན་བྱེད་པ་ནི་ཚངས་པ་ཞེས་བྱའོ། །དགེ་སློང་དག་རིགས་གང་ན་ཕ་མ་ལ་ཡང་དག་པར་མགུ་བར་བྱེད། ཡང་དག་པར་མཆོད་པར་བྱེད། ཡང་དག་པར་བདེ་བར་བསྙེན་བཀུར་བྱེད་པ་དེ་ནི་སློབ་དཔོན་དང་བཅས་པའོ། །
<pb id="13.102b"/>
དེ་ཅིའི་ཕྱིར་ཞེ་ན། རིགས་ཀྱི་བུས་ཕ་མ་ལ་ཆོས་བཞིན་བྱས་ན་སློབ་དཔོན་ལྟ་བུར་འགྱུར་རོ། །དགེ་སློང་དག་རིགས་གང་ན་ཕ་མ་ལ་ཡང་དག་པར་མགུ་བར་བྱེད། ཡང་དག་པར་མཆོད་པར་བྱེད། ཡང་དག་པར་བདེ་བར་བསྙེན་བཀུར་བྱེད་པའི་རིགས་
དེ་ནི་སྦྱིན་པར་རིགས་པར་བྱའོ། །དེ་ཅིའི་ཕྱིར་ཞེ་ན། རིགས་ཀྱི་བུས་ཕ་མ་ལ་ཆོས་བཞིན་དུ་བྱས་ན་སྦྱིན་པར་རིགས་པའོ། །དགེ་སློང་དག་རིགས་གང་ན་ཕ་མ་ལ་ཡང་དག་པར་མགུ་བར་བྱེད། ཡང་དག་པར་མཆོད་པར་བྱེད། ཡང་དག་པར་
བདེ་བར་བསྙེན་བཀུར་བྱེད་ན་རིགས་དེ་ནི་མ་དང་བཅས་པའོ། །དེ་ཅིའི་ཕྱིར་ཞེ་ན། རིགས་ཀྱི་བུས་ཕ་མ་ལ་ཆོས་བཞིན་དུ་བྱས་ན་མ་ལྟ་བུའོ། །དགེ་སློང་དག་རིགས་གང་ན་ཕ་མ་ལ་ཡང་དག་པར་མགུ་བར་བྱེད། ཡང་དག་པར་མཆོད་པར་
བྱེད། ཡང་དག་པར་བདེ་བར་བསྙེན་བཀུར་བྱེད་ན་རིགས་དེ་ནི་ལྷ་དང་བཅས་པའོ། །དེ་ཅིའི་ཕྱིར་ཞེ་ན། རིགས་ཀྱི་བུས་ཕ་མ་ལ་ཆོས་བཞིན་དུ་བྱས་ན་ལྷ་ལྟ་བུར་འགྱུར་རོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་། བདེ་བར་
གཤེགས་པས་དེ་སྐད་གསུངས་ནས་སྟོན་པས་ཡང་གསུངས་པ། ཕ་དང་མ་གཉིས་ཚངས་པ་སྟེ། །སློབ་དཔོན་ལྷ་ཡང་དེ་བཞིན་ནོ། །ཇི་ལྟར་མེ་ཡི་ལྷ་བྲན་བཞིན། །བུ་ཡི་སྦྱིན་པའི་གནས་ཡིན་ནོ། །དེ་བས་དེ་གཉིས་ཕྱག་བྱ་ཞིང་། །
ཕྱི་བར་བྱ་ཞིང་བཀྲུ་བ་དང་། །རྐང་པ་གཉིས་ཀྱང་བཀྲུ་བར་བྱ། །དེ་བཞིན་མཁས་པས་བསྙེན་བཀུར་བྱ། །ཡང་ན་བཟའ་བ་བཏུང་བ་དང་། །བགོ་བ་མལ་སྟན་དེ་བཞིན་ཏེ། །དེ་གཉིས་ཕ་དང་མ་གཉིས་ལ། །མཁས་པས་བསྙེན་བཀུར་
བཅས་བྱེད་ན། །འདིར་ནི་མནར་བར་མི་འགྱུར་ཏེ། །སོང་ནས་མཐོ་རིས་དགའ་བར་འགྱུར། །གང་གི་ཚེ་བཅོམ་ལྡན་འདས་ཀྱིས་མདོ་སྡེ་གསུངས་པ་དེའི་ཚེ་ན་དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་
སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་བཅོམ་ལྡན་འདས་ཀྱིས་ཕ་དང་། མ་དང་། བླ་མ་ལ་ནི་རིམ་གྲོ་བགྱིད་པའི་ཡོན་ཏན་བརྗོད་པ་ནི་ངོ་མཚར་ཆེའོ་ཞེས་ཞུས་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་
<pb id="13.103a"/>
དག་འདི་ལ་ཅི་ཞིག་ངོ་མཚར་ཆེར་ཡོད། ད་ལྟར་དེ་བཞིན་གཤེགས་པ་འདོད་ཆགས་མེད། ཞེ་སྡང་མེད། གཏི་མུག་མེད། སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་དགའ་བ་
དང་། འཁྲུག་པ་རྣམས་མེད་བཞིན་དུ་ཕ་མ་ལ་རིམ་གྲོ་བྱ་བའི་ཡོན་ཏན་བརྗོད་པ་པས་སྔོན་འདས་པའི་དུས་ན་ང་འདོད་ཆགས་དང་བཅས། ཞེ་སྡང་དང་བཅས། གཏི་མུག་དང་བཅས། སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་
འདོན་པ་དང་། སྡུག་བསྔལ་བ་དང་། ཡིད་མི་དགའ་བ་དང་། འཁྲུག་པ་རྣམས་ལས་ཡོངས་སུ་མ་གྲོལ་བ་ན་ཡང་མ་ལ་གནོད་པ་ཅུང་ཟད་ཞིག་བྱས་ནས་སྡུག་བསྔལ་ཆེན་པོ་རྗེས་སུ་མྱོང་ངོ་། །ཕན་པ་ཅུང་ཟད་ཞིག་བྱས་ནས་ཀྱང་བདེ་བ་ཆེན་པོ་
རྗེས་སུ་མྱོང་བར་གྱུར་ཏེ། དེ་དག་ལེགས་པར་ཤིན་དུ་ཡིད་ལ་བྱོས་ཤིག་དང་བཤད་པར་བྱའོ། །སྔོན་བྱུང་བ་ནི་དགེ་སློང་དག་སྔོན་འདས་པའི་དུས་ན་གྲོང་ཁྱེར་བཱ་རཱ་ཎ་སཱི་ན་དེད་དཔོན་མཛའ་བོ་ཞེས་བྱ་བ་ཕྱུག་ཅིང་ནོར་མང་ལ་ལོངས་སྤྱོད་
ཆེ། གནས་རྒྱ་ཆེ་ཞིང་ཡངས་པ་ཞིག་སྟེ། ངལ་བསོ་པོའི་ནོར་དང་འདྲ་བ། ངལ་བསོ་པོའི་ནོར་ལ་འགྲན་པ་ཞིག་ཡོད་དེ། དེས་རིགས་མཉམ་པའི་ཆུང་མ་ཞིག་བླངས་ནས་དེ་དེ་དང་ལྷན་ཅིག་ཏུ་རྩེ་དགའ་ཡོངས་སུ་སྤྱོད་དོ། །དེ་ལ་རྩེ་
དགའ་ཡོངས་སུ་སྤྱད་པ་ལས་བུ་ཕོ་རྣམས་བྱུང་ཡང་ཤི་ནས་དེ་བུ་མེད་དེ་བུ་འདོད་པས་ལྷ་གུ་ལང་དང་། བ་རུ་ཎ་དང་། ངལ་བསོ་པོ་དང་། བ་ས་བ་ལ་སོགས་པ་ལྷ་སྟོང་ལ་གསོལ་ཀྱང་དེའི་བུ་གསོན་པར་མ་གྱུར་ཏེ། དེ་ལ་གཞན་ཞིག་
གིས་དེ་སྟེ་ཁྱོད་ལ་བུ་ཕོ་ཞིག་བཙས་ན་བུ་མོའི་མིང་དུ་ཐོགས་ཤིག་དང་ཡུན་རིང་དུ་འཚོ་བར་འགྱུར་རོ་ཞེས་བསྒོའོ། །དེ་དུས་ཕྱི་ཞིག་ན་དེ་དང་ལྷན་ཅིག་ཏུ་རྩེ་དགའ་ཡོངས་སུ་སྤྱད་དོ། །དེས་རྩེ་དགའ་ཡོངས་སུ་སྤྱད་པས་དེའི་ཆུང་མ་སེམས་
ཅན་དང་ལྡན་པར་གྱུར་ནས་ཟླ་བ་བརྒྱད་དམ་དགུ་ལོན་ནས་ཁྱེའུ་ཞིག་བཙས་ཏེ། དེ་གཟུགས་ལེགས་ཤིང་བལྟ་ན་སྡུག་པ། མཛེས་པ། མདོག་གསེར་གྱི་ཁ་དོག་ལྟ་བུ། མགོ་གདུགས་འདྲ་བ། ལག་པ་རིང་བ། དཔྲལ་བའི་དབྱེས་ཆེ་བ་དང་། 
<pb id="13.103b"/>
ཀོས་ཀོ་རིང་བ། སྨིན་མ་སྙོམས་པ། སྣ་མཐོ་ཞིང་ཡན་ལག་དང་ཉིང་ལག་ཐམས་ཅད་དུ་ལྡན་པ་ཞིག་བཙས་ཏེ། དེ་བཙས་པའི་བཙས་སྟོན་ཆེན་པོ་བྱས་ནས་མིང་གདགས་པར་བརྩམས་ཏེ། མཛའ་བོའི་བུ་དེ་བུ་མོའི་མིང་དུ་བདགས་པས་
ན་ཁྱེའུ་འདིའི་མིང་བུ་མོ་མཛའ་མོར་གདགས་སོ། །ཅི་ཙམ་ན་ཁྱེའུ་བུ་མོ་མཛའ་མོ་ཞེས་བྱ་བ་དེ་ཆེར་གྱུར་པ་དང་། དེའི་ཕ་ཡང་རྒྱ་མཚོ་ཆེན་པོའི་ནང་དུ་ཞུགས་ཏེ་དེ་དེ་ཉིད་དུ་ཤི་བར་གྱུར་ཏོ། །དེ་ནས་བུ་མོ་མཛའ་མོས་མ་ལ་བདག་གི་ཕ་
སྔོན་གྱི་ལས་འབྲས་བུ་གང་གིས་འཚོ། བདག་ཀྱང་ཕྱིས་དེ་བཞིན་དུ་བསྒྲུབ་བོ་ཞེས་སྨྲས་པ་དང་། མས་བསམས་པ། སྔོན་རྒྱ་མཚོ་ཆེན་པོའི་ནང་དུ་འཇུག་པའི་ཚོང་པ་ཡིན་ནོ་ཞེས་འདི་ལ་སྨྲས་ན་ནི་འདི་ཉིད་ཀྱང་རྒྱ་མཚོ་ཆེན་པོའི་ནང་དུ་
ཞུགས་ཏེ་དེ་ཉིད་དུ་ཤི་བར་འགྱུར་རོ་སྙམ་དུ་བསམས་ནས། དེས་བུ་ཁྱོད་ཀྱི་ཕ་ནི་སྔོན་འབྲུ་འཚོང་བ་བྱེད་བྱེད་དེ། ཁྱོད་ཀྱང་དགའ་ན་འབྲུ་འཚོང་བ་གྱིས་ཤིག་ཅེས་སྨྲས་པ་དང་། དེས་འབྲུའི་ཚོང་ཁང་བརྩིགས་ཏེ། ཐོག་མའི་ཉིན་པར་ཀར་ཤ་
པ་ཎ་བཞི་རྙེད་དེ། དེས་དེ་དག་མ་ལ་བྱིན་ནོ། །དེ་ནས་དུས་ཕྱི་ཞིག་ན་གཞན་ཞིག་གིས་དེ་ལ་ཁྱོད་ཀྱི་ཕ་ནི་སྔོན་དྲི་འཚོང་བའོ་ཞེས་སྨྲས་པ་དང་། དེས་འབྲུ་འཚོང་བ་བཏང་སྟེ་དྲི་འཚོང་བའི་ཚོང་ཁང་བརྩིགས་སོ། །དེ་ནས་ཉི་མ་དང་པོའི་ཚེ་
ཀར་ཤ་པ་ཎ་བརྒྱད་རྙེད་ནས་དེས་ཡང་དེ་དག་མ་ལ་བྱིན་ནོ། །དེ་ནས་དུས་ཕྱི་ཞིག་ན་གཞན་ཞིག་གིས་དེ་ལ་ཁྱོད་ཀྱི་ཕ་ནི་གསེར་འཚོང་བ་ཡིན་ནོ་ཞེས་སྨྲས་པ་དང་། དེས་ཡང་དྲི་འཚོང་བ་བཏང་སྟེ་གསེར་འཚོང་བ་ལ་ཞུགས་པ་དང་། 
དེའི་ཉི་མ་དང་པོ་ལ་ཀར་ཤ་པ་ཎ་བཅུ་དྲུག་རྙེད་པ་དང་། དེས་ཡང་དེ་དག་མ་ལ་བྱིན་ནོ། །ཕྱི་དེ་ཉིན་མོ་དེས་ཀར་ཤ་པ་ཎ་སུམ་བཅུ་རྩ་གཉིས་རྙེད་པ་དང་། དེས་དེ་དག་མ་ལ་བྱིན་ནོ། །དེ་ནས་གསེར་འཚོང་བ་ཕྲག་དོག་ཅན་དག་
གིས་གྲོང་ཁྱེར་ཐམས་ཅད་ཀྱི་གསེར་འདིས་བསྡུས་སོ་སྙམ་དུ་བསམས་ནས་བུ་མོ་མཛའ་མོ་ལ་ཁྱོད་འདི་ལྟ་བུ་བྱེད་ཅིང་འཚོ་སྟེ་ཅི་རུང་། ཁྱོད་ཀྱི་ཕ་ནི་སྔོན་རྒྱ་མཚོ་ཆེན་པོར་འཇུག་པའི་ཚོང་པ་ཡིན་ན་ཁྱོད་སུས་འདི་འདྲ་བ་ངན་
<pb id="13.104a"/>
པས་འཚོ་བ་ལ་འཇུག་ཏུ་བཅུག་ཅེས་སྨྲས་པ་དང་། དེ་གསེར་འཚོང་བ་དག་གི་ཚིག་དེས་བསྐུལ་བས་དེ་མའི་ཐད་དུ་སོང་སྟེ། མ་བདག་གི་ཕ་ནི་འདི་ལྟར་སྔོན་རྒྱ་མཚོ་ཆེན་པོའི་ཚོང་པའོ་ཞེས་ཐོས་ན་རྗེས་སུ་གནོང་ཤིག་དང་། 
བདག་ཀྱང་རྒྱ་མཚོ་ཆེན་པོའི་ནང་དུ་ཞུགས་ལ་མཆིའོ་ཞེས་སྨྲས་པ་དང་། མས་དེ་ལ་བུ་དེ་ནི་བདེན་མོད་ཀྱི་ཁྱོད་ནི་གཞོན་ལ་བུ་གཅིག་པུ་སྟེ་ཁོ་མོ་བོར་ལ་རྒྱ་མཚོ་ཆེན་པོར་མ་འགྲོ་ཤིག་ཅེས་སྨྲས་པ་དང་། དེ་ནས་བུ་མོ་མཛའ་མོས་
མའི་ཚིག་མ་མཉན་ཏེ་བདག་གིས་གྲོང་ཁྱེར་དུ་གང་རྒྱ་མཚོ་ཆེན་པོར་ཞུགས་ཤིང་འདོང་དུ་དད་པ་རྣམས་འདོང་ངོ་ཞེས་དེས་བདག་ཉིད་དེད་དཔོན་དུ་བསྒྲགས་སོ། །དེ་ནས་ཚོང་པ་ལྔ་བརྒྱས་བསྐོར་ཏེ་དོང་བ་དང་། དེ་མའི་སྙིང་དུ་སྡུག་པས་
དཀྲུགས་ཏེ་མ་མཆི་མས་བརྣངས་བཞིན་རྐང་པ་གཉིས་ལ་བཟུང་སྟེ་བུ་ཁོ་མོ་བོར་ཏེ་རྒྱ་མཚོ་ཆེན་པོར་ཞུགས་ལ་མ་འགྲོ་ཤིག་ཅེས་བྱས་པ་དང་། དེ་འདི་ལྟར་སྙིང་རྗེ་ཞིང་མི་དགའ་སྟེ་དལ་གྱིས་སྨྲས་པ་ལ་ཁྲོས་ནས་མའི་མགོ་
བོ་རྐང་པས་ཕུལ་ཏེ་དེ་འདྲོན་པ་མང་པོ་དང་འགྲོགས་ཏེ་སོང་ངོ་། །མས་བུ་ཁྱོད་ལ་ལས་འདི་རྣམ་པར་སྨིན་པར་མ་གྱུར་ཅིག་ཅེས་སྨྲས་པ་དང་། དེ་ནས་དེ་གྲོང་དང་། གྲོང་ཁྱེར་དང་། རྒྱལ་པོའི་ཕོ་བྲང་འཁོར་རྣམས་ལ་ལྟ་ཞིང་རྒྱ་མཚོ་
ཆེན་པོའི་འགྲམ་དུ་ཕྱིན་པ་དང་། དེས་དོང་ཚེ་རྙིང་པ་ལྔ་བརྒྱས་གྲུ་བོ་ཆེ་ཉོས་ཏེ་གྲུའི་ནང་དུ་འཇུག་པ་དང་། འབྱིན་པ་དང་། མཉན་པ་དང་། ཉག་ཐག་འཛིན་པ་དང་། ཕྱོགས་རྟོག་པའི་མི་དག་ལ་གླ་བྱས་ནས་དེས་དྲིལ་ཆེན་པོ་
ལན་གསུམ་དུ་བསྒྲགས་ནས་རྒྱ་མཚོ་ཆེན་པོའི་ནང་དུ་ཞུགས་ཏེ་སོང་བ་དང་། ཇི་ཙམ་ཞིག་ན་ཆུ་སྲིན་ཉའི་རིགས་ཀྱིས་གྲུ་མ་རུང་བར་བྱས་ནས་བུ་མོ་མཛའ་མོ་གྲུ་ཚལ་ཞིག་ལ་འཇུས་ནས་མཐར་ཕྱིན་ཏོ། །དེ་ནས་སྐམ་ལ་
སོང་བ་དང་། དགའ་བ་ཞེས་བྱ་བའི་གྲོང་ཁྱེར་དེ་མཐོང་སྟེ། དེ་དེར་སོང་ནས་དེ་ན་ལྷའི་བུ་མོ་གཟུགས་ལེགས་ཤིང་བལྟ་ན་སྡུག་པ་བཞི་བྱུང་སྟེ། དེར་འོངས་ནས་བུ་མོ་མཛའ་མོ་བདེ་བར་འོངས་སམ། འདི་ནི་བདག་ཅག་གི་ཟས་ཀྱི་ཁང་པ་དང་། བཏུང་
<pb id="13.104b"/>
བའི་ཁང་པ་དང་། གོས་ཀྱི་ཁང་པ་དང་། ཉལ་བའི་ཁང་པ་དང་། ནོར་བུ་དང་། མུ་ཏིག་དང་། བཻ་དཱུརྱ་དང་། དུང་དང་། ཤེལ་དང་། བྱི་རུ་དང་། གསེར་དང་། དངུལ་གྱིས་གང་བ་ཡིན་གྱིས་དེ་བཞེས་ཤིག །ཚུར་སྤྱོན་བདག་ཅག་དང་ལྷན་ཅིག་བཞུགས་སོ་ཞེས་སྨྲས་
ནས། དེ་དང་ལྷན་ཅིག་ལོ་དུ་མ། ལོ་བརྒྱ་དུ་མ། ལོ་སྟོང་དུ་མ། ལོ་བརྒྱ་སྟོང་དུ་མར་ཇི་ལྟར་སེམས་ཅན་བསོད་ནམས་བྱས་པ། དགེ་བ་བྱས་པ། རྫུ་འཕྲུལ་ཆེན་པོ། མཐུ་ཆེན་པོས་རང་གི་བསོད་ནམས་ལ་མྱོང་བར་གྱུར་པ་བཞིན་མྱོང་བར་གྱུར་ཏོ། །
དེ་དག་གིས་ལྷོ་ཕྱོགས་ཀྱི་ལམ་དུ་མ་འགྲོ་ཤིག་ཅེས་བསྒོ་བ་དང་། དེ་ལྷོ་ཕྱོགས་ཀྱི་ལམ་དུ་མ་བཏང་ཡང་དེར་འགྲོ་བར་འཐེན་ཏེ། དེ་ཕྱི་ཞིག་ན་ལྷོ་ཕྱོགས་སུ་སོང་བ་དང་། དེས་རྟག་ཏུ་ར་རོ་བ་ཞེས་བྱ་བའི་གྲོང་ཁྱེར་མཐོང་ནས་དེའི་སྒོར་ཕྱིན་པ་དང་། དེ་ནས་
ཀྱང་ལྷའི་བུ་མོ་དེ་བས་ཀྱང་གཟུགས་ལེགས་པ། དེ་བས་ཀྱང་བལྟ་ན་སྡུག་པ། དེ་བས་ཀྱང་མཛེས་པ་བརྒྱད་བྱུང་སྟེ། དེ་དག་གིས་བུ་མོ་མཛའ་མོ་ཚུར་སྤྱོན་བདེ་བར་བྱོན་ཏམ། བདག་ཅག་གི་ཟས་ཀྱི་ཁང་པ་འདི་དང་། སྐོམ་གྱི་ཁང་པ་དང་གོས་ཀྱི་ཁང་པ་དང་ཉལ་བའི་ཁང་པ་དང་། 
ནོར་བུ་དང་། མུ་ཏིག་དང་། བཻ་དཱུརྱ་དང་། དུང་དང་། ཤེལ་དང་། བྱི་རུ་དང་། གསེར་དང་། དངུལ་དག་གིས་གང་བར་ཡོད་ཀྱིས་ཚུར་སྤྱོན་ལྷན་ཅིག་བཞུགས་སོ་ཞེས་སྨྲས་ནས། དེ་དག་དང་ལྷན་ཅིག་ལོ་དུ་མ། ལོ་བརྒྱ་དུ་མ། ལོ་སྟོང་དུ་མ། ལོ་བརྒྱ་སྟོང་དུ་མར་ཇི་ལྟར་
སེམས་ཅན་བསོད་ནམས་བྱས་པ། དགེ་བ་བྱས་པ། རྫུ་འཕྲུལ་ཆེན་པོ་མཐུ་ཆེན་པོས་མྱོང་བ་བཞིན་མྱོང་བར་གྱུར་ཏོ། །དེ་དག་གིས་ཀྱང་དེ་ལ་ལྷོ་ཕྱོགས་ཀྱི་ལམ་དུ་མ་འགྲོ་ཤིག་ཅེས་བསྒོའོ། །དེ་ལྷོ་ཕྱོགས་ཀྱི་ལམ་དུ་མ་འགྲོ་ཤིག་ཅེས་བསྒོ་ན་
ཇེ་ཐུར་འཐེན་ཏེ་འགྲོ་འདོད་ནས་ཇི་ཙམ་ཞིག་ནས་ལྷོ་ཕྱོགས་ཀྱི་ལམ་དུ་སོང་བ་དང་། དགའ་བ་ཅན་ཞེས་བྱ་བའི་གྲོང་ཁྱེར་མཐོང་ནས་དེའི་སྒོར་ཕྱིན་པ་དང་། དེ་ནས་ཡང་ལྷའི་བུ་མོ་དེ་བས་ཀྱང་གཟུགས་ལེགས་པ། དེ་བས་ཀྱང་བལྟ་ན་
སྡུག་པ། དེ་བས་ཀྱང་མཛེས་པ་བཅུ་དྲུག་བྱུང་སྟེ། དེ་དག་གིས་བུ་མོ་མཛའ་མོ་བདེ་བར་བྱོན་ཏམ། བུ་མོ་མཛའ་མོ་ཚུར་སྤྱོན་བདག་ཅག་གི་ཟས་ཀྱི་ཁང་པ་འདི་དང་། སྐོམ་གྱི་ཁང་པ་དང་། གོས་ཀྱི་ཁང་པ་དང་། ཉལ་བའི་ཁང་པ་དང་། 
<pb id="13.105a"/>
ནོར་བུ་དང་། མུ་ཏིག་དང་བཻ་དཱུརྱ་དང་། དུང་དང་། ཤེལ་དང་། བྱི་རུ་དང་། གསེར་དང་། དངུལ་དག་གིས་གང་བ་ཡོད་ཀྱིས་ཚུར་སྤྱོན་ལྷན་ཅིག་བཞུགས་སོ་ཞེས་སྨྲས་ནས། དེ་དག་དང་ལྷན་ཅིག་ལོ་དུ་མ་ལོ་བརྒྱ་དུ་མ། ལོ་སྟོང་དུ་མ། ལོ་བརྒྱ་སྟོང་དུ་མར་
ཇི་ལྟར་སེམས་ཅན་བསོད་ནམས་བྱས་པ། དགེ་བ་བྱས་པ། རྫུ་འཕྲུལ་ཆེན་པོ། མཐུ་ཆེན་པོས་མྱོང་བར་གྱུར་པ་བཞིན་མྱོང་བར་གྱུར་ཏོ། །དེ་དག་གིས་ཀྱང་དེ་ལ་ལྷོ་ཕྱོགས་ཀྱི་ལམ་དུ་མ་འགྲོ་ཤིག་ཅེས་བསྒོའོ། །དེ་ལ་ལྷོ་ཕྱོགས་ཀྱི་ལམ་
དུ་མ་འགྲོ་ཤིག་བསྒོ་ཡང་ཇེ་ཐུར་འཐེན་ཅིང་འགྲོ་བར་འདོད་ནས་དེ་ཇི་ཙམ་ཞིག་ན་ལྷོ་ཕྱོགས་ཀྱི་ལམ་དུ་སོང་བ་དང་། བླ་མའི་ཚངས་པ་ཞེས་བྱ་བའི་ཁང་པ་བཟང་པོ་ཞིག་མཐོང་ནས་དེའི་སྒོར་འོངས་པ་དང་། དེའི་ནང་ནས་ལྷའི་བུ་མོ་དེ་བས་
ཀྱང་གཟུགས་ལེགས་པ། དེ་བས་ཀྱང་བལྟ་ན་སྡུག་པ། ཤིན་ཏུ་བཟང་མོ་སུམ་བཅུ་རྩ་གཉིས་ཤིག་བྱུང་ནས་དེ་དག་གིས་བུ་མོ་མཛའ་མོ་ཚུར་སྤྱོན། མཛའ་མོ་བདེ་བར་བྱོན་ཏམ། བདག་གིས་ཟས་ཀྱི་ཁང་པ་འདི་དང་། སྐོམ་གྱི་ཁང་
པ་དང་། གོས་གྱི་ཁང་པ་དང་། ཉལ་བའི་ཁང་པ་དང་། ནོར་བུ་དང་། མུ་ཏིག་དང་། བཻ་དཱུརྱ་དང་། དུང་དང་། ཤེལ་དང་། བྱི་རུ་དང་། གསེར་དང་། དངུལ་ལ་སོགས་པ་རྣམ་པ་སྣ་ཚོགས་ཀྱིས་གང་བ་ཡོད་ཀྱིས་ཚུར་སྤྱོན་ལྷན་ཅིག་
ཏུ་བཞུགས་སོ་ཞེས་སྨྲས་ནས། དེ་དག་དང་ལྷན་ཅིག་ལོ་དུ་མ། ལོ་བརྒྱ་དུ་མ། ལོ་སྟོང་དུ་མ། ལོ་བརྒྱ་སྟོང་དུ་མར་ཇི་ལྟར་སེམས་ཅན་བསོད་ནམས་བྱས་པ། དགེ་བ་བྱས་པ། མཐུ་ཆེན་པོ། རྫུ་འཕྲུལ་ཆེན་
པོས་མྱོང་བ་བཞིན་མྱོང་བར་གྱུར་ཏོ། །དེ་དག་གིས་ཀྱང་ལྷོ་ཕྱོགས་ཀྱི་ལམ་དུ་མ་འགྲོ་ཤིག་ཅེས་བསྒོའོ། །དེ་ལྷོ་ཕྱོགས་ཀྱི་ལམ་དུ་མ་འགྲོ་ཤིག་ཅེས་བསྒོ་ཡང་ཇེ་ཐུར་འཐེན་ཅིང་འགྲོ་བར་འདོད་ནས་ཇི་ཙམ་ཞིག་ན་
ལྷོ་ཕྱོགས་ཀྱི་ལམ་དུ་སོང་ནས་དེ་ཕྱི་ཕྱིར་ཞིང་དད་པ་སྐྱེས་ཏེ་དེ་རིམ་གྱིས་ལྷོ་ཕྱོགས་སུ་སོང་བ་དང་། ལྕགས་ལས་བྱས་པའི་གྲོང་ཁྱེར་ཞིག་མཐོང་སྟེ་དེ་དེར་ཞུགས་སོ། །ཞུགས་མ་ཐག་ཏུ་དེའི་སྒོ་ཡང་སླར་བཅད་
<pb id="13.105b"/>
པར་གྱུར་ཏོ། །དེ་ནས་ཡང་ནང་དུ་སོང་བ་དང་སྒོ་ཡང་དེ་བཞིན་དུ་བཅད་དོ། །དེ་ནས་ཡང་ནང་དུ་སོང་བ་དང་སྒོ་ཡང་བཅད་པར་གྱུར་ཏེ། ཇི་ཙམ་ན་སྐྱེས་བུ་རབ་ཏུ་ལུས་ཆེ་བ་ཞིག་དེ་ནས་བྱུང་སྟེ། དེའི་སྤྱི་བོ་ལ་ལྕགས་ཀྱི་འཁོར་ལོ་འབར་བ། རབ་
ཏུ་འབར་བ། ཤིན་ཏུ་འབར་བ། མེ་ལྕེ་གཅིག་ཏུ་གྱུར་པ་ཞིག་འཁོར་ཞིང་འདུག་སྟེ། དེའི་མགོ་ལས་རྣག་ཁྲག་བྱུང་བ་ནི་ཟས་སུ་ཟ་བར་མཐོང་ངོ་། །དེ་ནས་བུ་མོ་མཛའ་མོས་སྐྱེས་བུ་དེ་ལ་ཁྱོད་ཅིའི་ཕྱིར་དེ་ལྟར་གྱུར་ཅེས་དྲིས་
པ་དང་། དེས་ངས་ནི་མ་ལ་གནོད་པ་བྱས་པའི་ཕྱིར་རོ། །ཞེས་སྐྱེས་བུ་དེས་དེ་སྐད་དུ་སྨྲས་མ་ཐག་ཏུ་བུ་མོ་མཛའ་མོ་དེའི་ལས་ཀྱང་མངོན་དུ་སྨིན་པར་གྱུར་ཏེ། བདག་གིས་ཀྱང་མ་ལ་གནོད་པ་བྱས་ནས་དེའི་ལས་ཀྱིས་
འདིར་ཁྲིད་དེ་འོངས་སོ་སྙམ་དུ་བསམས་པ་དང་། དེ་མ་ཐག་ཏུ་ནམ་མཁའ་ལས་སྒྲ་འདི་སྐད་དུ་གང་བཅིངས་པ་དེ་ནི་ཐར། གང་མ་བཅིངས་པ་དེ་ནི་བཅིངས་པའོ་ཞེས་སྒྲ་དེ་བྱུང་མ་ཐག་ཏུ་་སྐྱེས་བུ་དེའི་སྤྱི་བོ་ན་འཁོར་ལོ་
ཡོད་པ་དེ་ནི་མེད་པར་གྱུར། བུ་མོ་མཛའ་མོའི་སྤྱི་བོར་འཁོར་ལོ་བྱུང་ངོ་། །དེ་ནས་བུ་མོ་མཛའ་མོ་རབ་ཏུ་སྡུག་བསྔལ་བར་སྐྱེས་བུ་དེས་མཐོང་ནས་ཚིགས་སུ་བཅད་དེ་སྨྲས་པ། རྟག་ཏུ་དགའ་དང་དྲེགས་བྱེད་ཅིང་། །སྐྱིད་པ་བྱེད་
པ་བོར་བྱས་ཏེ། །ཚངས་པ་བླ་མའི་ཁང་པ་ནས། །ཅི་ཡི་ཕྱིར་ནི་ཁྱོད་འདིར་འོངས། །བུ་མོ་མཛའ་མོས་སྨྲས་པ། རྟག་ཏུ་དགའ་དང་དྲེགས་བྱེད་ཅིང་། །སྐྱིད་པ་བྱེད་པ་བོར་བྱས་ཏེ། །ཚངས་པ་བླ་མའི་ཁང་པ་ནས། །
འདིར་ནི་འོང་བར་འདོད་གྱུར་པ། །ཡུན་རིང་པོ་ཡི་ལས་ཀྱིས་གཉེར། །ལས་ཀྱིས་རིང་ནས་གཉེར་ནས་ཀྱང་། །གང་དུ་ལས་ཀྱིས་གཉེར་བ་དེར། །ལས་ཀྱང་རྣམ་པར་སྨིན་པར་གྱུར། །ལས་གང་རྣམ་པར་སྨིན་པས་ན། །
འཁོར་ལོ་འབར་དང་རབ་འབར་བ། །བདག་གི་སྲོག་ལ་གནོད་གྱུར་ཏེ། །ཀླད་ལ་འཁོར་ལོ་འབར་བར་གྱུར། །མི་དེས་སྨྲས་པ། ཁྱོད་ཀྱིས་ངན་པའི་སེམས་བསྐྱེད་དེ། །དཀའ་བ་བྱེད་པའི་མ་མགོ་བོར། །ཁྱོད་ཀྱིས་རྡོག་པ་
<pb id="13.106a"/>
རྒྱབ་པས་ན། །དེ་ཡི་ལས་ཀྱི་འབྲས་བུ་ཡིན། །འཁོར་ལོ་འབར་བ་རབ་འབར་བ། །བདག་གི་སྲོག་ལ་གནོད་བྱེད་པ། །ལོ་གྲངས་སྟོང་ཕྲག་ཇི་སྲིད་དུ། །ང་ཡི་གླད་ན་འཁོར་བར་འགྱུར། །མི་དེས་སྨྲས་པ། ལོ་གྲངས་སྟོང་
ཕྲག་དྲུག་བཅུ་དང་། །ལོ་གྲངས་བརྒྱ་ཡི་བར་དུ་ནི། །འབར་བའི་ལྕགས་ཀྱི་འཁོར་ལོས་ཀྱང་། །ཁྱོད་ཀྱི་མགོ་ལ་འཇོག་པར་བྱེད། །དེ་ནས་བུ་མོ་མཛའ་མོ་དེས་མི་དེ་ལ་ཀྱེ་སྐྱེས་བུ་གཞན་དག་ཀྱང་འདིར་འོང་བ་ལྟ་ཡོད་དམ་ཞེས་སྨྲས་པ་
དང་། མི་དེས་སྨྲས་པ། གང་གིས་ལས་འདི་ལྟ་བུ་བྱས་པ་དག་ནི་འདིར་འོང་བར་འགྱུར་རོ། །དེ་ནས་བུ་མོ་མཛའ་མོ་སྡུག་བསྔལ་གྱིས་མངོན་དུ་གཟིར་བ་དང་། སེམས་ཅན་རྣམས་ལ་སྙིང་རྗེ་བ་བསྐྱེད་ནས་མི་དེ་ལ་འདི་སྐད་ཅེས་སྨྲས་
སོ། །ཀྱེ་སྐྱེས་བུ་ངས་སེམས་ཅན་ཐམས་ཅད་ཀྱི་ཕྱིར་འཁོར་ལོ་འདི་མགོ་ལ་བཟོད་པར་བྱས། གཞན་གང་གིས་འདི་འདྲ་བའི་ལས་བྱས་པ་དེ་དག་འདིར་མ་འོང་ཤིག་ཅེས་སྨྲས་མ་ཐག་ཏུ་བུ་མོ་མཛའ་མོ་བྱང་ཆུབ་སེམས་དཔའ་དེའི་མགོ་
ལས་འཁོར་ལོ་དེ་ཤིང་ཏ་ལ་བདུན་ཙམ་དུ་ནམ་མཁའ་ལ་འཕགས་ནས་འདུག་པ་དང་། དེ་ཡང་དུས་འདས་ཏེ་དགའ་ལྡན་གནམ་གྱི་ལྷའི་ཁམས་སུ་སྐྱེས་སོ་ཞེས་བཅོམ་ལྡན་འདས་ཀྱིས་བཀའ་སྩལ་ཏོ། །དགེ་སློང་དག་ཇི་
སྙམ་དུ་སེམས། དེའི་དུས་ན་བུ་མོ་མཛའ་མོ་ཞེས་བྱ་བ་དེ་ནི་ང་ཉིད་ཡིན་ཏེ། དེའི་ཚེ་ངས་ཚོང་བྱས་ཏེ་ཀར་ཤ་པ་ཎ་མ་ལ་བྱིན་པ་དེའི་ལས་ཀྱི་རྣམ་པར་སྨིན་པས་ནི་གྲོང་ཁྱེར་ཆེན་པོ་རྣམ་པ་བཞིར་རབ་ཏུ་བདེ་བ་མྱོང་བར་
གྱུར་ཏོ། །དེ་ནས་ངས་མ་ལ་གནོད་པ་ཅུང་ཟད་ཅིག་བྱས་པ་དེའི་ལས་ཀྱི་འབྲས་བུ་རྣམ་པར་སྨིན་པས་ནི་རྣམ་པ་འདི་ལྟ་བུའི་སྡུག་བསྔལ་མྱོང་བར་གྱུར་ཏོ། །དེ་ལྟ་བས་ན་དགེ་སློང་དག་དེ་བཞིན་དུ་བསླབ་པར་གྱིས་ཤིག ། 
ཕ་དང་མ་ལ་ཕན་གདགས་པར་བྱའི་གནོད་པ་མ་བྱེད་ཅིག་དང་དེ་ལྟ་བུའི་གནོད་པ་མི་མྱོང་བར་འགྱུར་བ་ནི་ཇི་ལྟར་བུ་མོ་མཛའ་མོ་སོ་སོའི་སྐྱེ་བོའི་ཚེ་ན་མྱོང་བ་བཞིན་ཏེ་ཡོན་ཏན་མང་པོར་ཡང་འགྱུར་ཞིང་དེ་ཡང་དེ་བཞིན་གཤེགས་
<pb id="13.106b"/>
པ་ཡིན་ཏེ། དགེ་སློང་དག་དེ་བཞིན་དུ་བསླབ་པར་བྱོས་ཤིག །དགེ་སློང་དག་དེ་བས་ན་ཚུལ་ཁྲིམས་རབ་ཏུ་ཉམས་པར་གྱུར་ཀྱང་རྣམ་པ་ལྔ་ལ་ཉེ་གཡོག་བྱ་བར་གནང་སྟེ། ལྔ་གང་ཞེ་ན། ཕ་དང་། མ་དང་། མཁན་པོ་དང་། སློབ་དཔོན་
དང་། ནད་པ་རྣམས་སོ། །གླེང་གཞི་ནི་མཉན་དུ་ཡོད་པ་ན་སྟེ། བཅོམ་ལྡན་འདས་ཀྱིས་དགེ་སློང་དག་ལ་བཀའ་སྩལ་པ། དགེ་སློང་དག་ཉི་མ་ནི་ཤར། བྱ་རོག་ནི་ཟེར། ཞིང་པ་ནི་རྨོ་རྐོ་བྱེད། མ་ལུས་པར་རྐུ་བ་རྣམས་ནི་ངུའོ། །
དགེ་སློང་དག་དེ་ནི་དཔེར་བྱས་ཏེ། དོན་དེ་མི་ཤེས་པའི་ཕྱིར་དོན་དེ་ཡང་བསྟན་པར་བྱ་སྟེ། དགེ་སློང་དག་ཉི་མ་ཤར་ཅེས་བྱ་བ་ནི་དེ་བཞིན་གཤེགས་པ་ཡང་དག་པར་རྫོགས་པའི་སངས་རྒྱས་ཀྱི་ཚིག་བླ་དགས་སོ། །བྱ་རོག་ཟེར་རོ་ཞེས་
བྱ་བ་ནི་ཆོས་ཀྱི་སྣོད་གང་ཟག་རྣམས་ཀྱི་ཚིག་བླ་དགས་སོ། །ཞིང་པ་ཞིང་རྨེད་ཅེས་བྱ་བ་ནི་སྦྱིན་པར་བྱེད་པ་དང་། སྦྱིན་བདག་རྣམས་ཀྱི་ཚིག་བླ་དགས་སོ། །མ་ལུས་པར་རྐུ་བ་རྣམས་ནི་ངུའོ་ཞེས་བྱ་བ་ནི་བདུད་ཀྱི་འཁོར་གྱི་ཚིག་
བླ་དགས་སོ། །དེ་ལྟ་བས་ན་དགེ་སློང་དག་སྟོན་པ་ནི་ཉན་ཐོས་དག་ལ་ཐུགས་བརྩེ་བས་ཐུགས་རྗེའི་དོན་སྟོན་པ། ཕན་པར་དགོངས་པ། ཐུགས་རྗེ་བཞིན་བས་ན་ཁྱོད་ལ་དོན་བྱས་ཀྱིས་ཁྱོད་ཀྱིས་དེ་བྱ་བའི་རིགས་སོ། །
དེ་འདི་ལྟར་དགོན་པ་དང་། ཤིང་དྲུང་དང་། ཁང་སྟོང་དང་། རི་དང་། གྲོག་པོ་དང་། རི་ཕུག་དང་། སོག་མའི་ཕུང་པོ་དང་། བླ་གབ་མེད་པ་དང་། དུར་ཁྲོད་དང་། ནགས་ཚལ་གྱི་ཕྱོགས་དང་། བས་མཐར་གནས་པར་བྱ་སྟེ། དགེ་སློང་དག་
བག་མེད་པར་མ་བྱེད་ཅིག །ཕྱིས་འགྱོད་པར་གྱུར་ཏ་རེ། ངས་བསྟན་པ་འདི་ནི་ངས་རྗེས་སུ་བསྟན་པའོ། །བཅོམ་ལྡན་འདས་ཀྱིས་དགོན་པར་གནས་པར་གསུངས་པས་ན། ཕྱིས་འགྱོད་པར་གྱུར་ཏ་རེ། འདི་ནི་ངས་བསྟན་
པའོ་ཞེས་གསུངས་པའི་བར་དུ་སྔ་མ་བཞིན་ནོ། །དགེ་སློང་དག་དགོན་པ་དང་། ནགས་ཚལ་གྱི་ཕྱོགས་དང་། བས་མཐའ་ལ་གནས་ཤིང་བསམ་གཏན་བྱེད་པ་ལ་ཞུགས་སོ། །མཉན་དུ་ཡོད་པ་ན་ཁྱིམ་བདག་གཞན་ཞིག་གིས་དགོན་པ་ལ་
<pb id="13.107a"/>
གནས་པའི་དགེ་སློང་དག་གི་ཕྱིར་དགོན་པར་ཁྱིམ་བརྩིགས་ཏེ་ཇི་ཙམ་ཞིག་ན་བསོད་སྙོམས་པ་གཞན་ཞིག་གཞོངས་སྤྱད་པ་སྤྱོད་ཅིང་མཉན་དུ་ཡོད་པར་ཕྱིན་ནས་དེ་ཡང་སླར་ཁྱིམ་དུ་འོངས་ཏེ་འདུག་པ་དང་། དེ་དུས་ཕྱི་
ཞིག་ན་དེའི་སྐྲ་དང་ཁ་སྤུ་རིང་པོར་གྱུར་ནས་སྔ་དྲོའི་དུས་ན་ཤམ་ཐབས་བགོས་ཏེ། ལྷུང་བཟེད་དང་ཆོས་གོས་ཁྱེར་ཏེ་སོང་བ་དང་། དེ་ལ་ཁྱིམ་བདག་དེས་འཕགས་པ་སྐྲ་དང་ཁ་སྤུ་རིང་ངོ་ཞེས་སྨྲས་པ་དང་། དེས་བཞིན་བཟངས་འབྲེག་
མཁན་མེད་དོ་ཞེས་སྨྲས་ནས། ཁྱིམ་བདག་གིས་འཕགས་པ་དེ་ལྟར་ན་བཞུད་ཅིག་དང་བདག་གིས་འབྲེག་མཁན་གཏང་ངོ་ཞེས་སྨྲས་པ་དང་། དེས་བསོད་སྙོམས་བསླངས་ནས་སླར་སོང་བ་དང་། དེས་འབྲེག་མཁན་ཡང་བཏང་ངོ་། །བསོད་
སྙོམས་པ་དེ་རབ་ཏུ་ལེ་ལོ་ཅན་ཞིག་སྟེ། དེ་གདིང་བའི་སྟེང་དུ་འདུག་བཞིན་སྐྲ་བྲེགས་པ་དང་། སྐྲ་ཡང་གདིང་བའི་སྟེང་དུ་ལྷུང་བས་ཟད་པར་འདོར་མ་ནུས་སོ། །ཁྱིམ་བདག་དེས་བསམས་པ། འབྲེག་མཁན་ཁྱོད་སོང་ལ་དགེ་སློང་དེའི་
སྐྲ་དང་ཁ་སྤུ་དག་བྲེགས་སམ་མ་བྲེགས་ལྟོས་ཤིག་ཅེས་སྨྲས་པ་དང་། དེ་དེར་སོང་ངོ་། །སོང་ནས་གདིང་བའི་སྟེང་དུ་འདུག་པ་དང་། དེའི་གོས་ལ་སྐྲ་དག་ཆགས་ནས་ཁྱིམ་བདག་དེས་བསོད་སྙོམས་པ་དེ་ལ་མགུ་བ་དག་བྱས་ནས་སླར་
ཁྱིམ་དུ་སོང་བ་དང་། དེའི་ཆུང་མས་ཇོ་བོའི་སྲས་ཅི་ཁྱོད་འབྲེག་མཁན་གྱི་ཁྱིམ་ན་འདུག་འདུག །དེས་གོས་ལ་ལྟས་ན་སྐྲ་ཆགས་ཤིང་འདུག་པ་མཐོང་ནས་དེས་བསམས་པ། བསོད་སྙོམས་པ་དེ་གདིང་བའི་སྟེང་དུ་འདུག་བཞིན་
དུ་སྐྲ་མ་བྲེགས་གྲང་ཞེས་དེ་བལྟར་འགྲོའོ་སྙམ་བསམས་ནས། དེར་སོང་སྟེ་བལྟས་པ་དང་། དེའི་གདིང་བ་སྐྲ་དག་གིས་གང་ཞིང་འདུག་པ་མཐོང་ནས། འཕགས་པ་གདིང་བའི་སྟེང་དུ་སྐྲ་མི་འབྲེག་པ་ཙམ་ཡང་མི་ཤེས་སམ་ཞེས་ཉེས་པ་ངོར་བརྗོད་
པ་དང་། བསོད་སྙོམས་པ་དེ་གནོང་ནས་སྤ་གོང་སྟེ་ངོ་ཚ་ནས་ཅང་མི་ཟེར་བར་འདུག་གོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱིམ་བདག་དེ་དག་
<pb id="13.107b"/>
འཕྱ་བ་ནི་ཡུས་ཏེ། དེ་བས་ན་དགེ་སློང་གདིང་བའི་སྟེང་ན་འདུག་ཅིང་སྐྲ་མ་འབྲེག་ཤིག །བཅོམ་ལྡན་འདས་ཀྱིས་དགེ་སློང་དག་གདིང་བའི་སྟེང་ན་འདུག་ཅིང་སྐྲ་མ་འབྲེག་ཤིག་ཅེས་བཀའ་སྩལ་པ་དང་། དགེ་སློང་དག་གིས་གནས་ཁང་དང་། བཀད་ས་དང་། 
སྒོ་ཁང་དུ་སྐྲ་བྲེགས་ནས་དེ་ཉིད་ཉེས་པའི་དམིགས་སུ་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། གང་དགེ་འདུན་གྱི་ཕྱག་དར་བྱེད་པའི་གནས་དེར་སྐྲ་མ་འབྲེག་ཤིག །བྲེགས་ན་འདས་པ་དང་བཅས་པར་འགྱུར་རོ། །བཅོམ་ལྡན་
འདས་ཀྱིས་གང་དགེ་འདུན་གྱི་ཕྱག་དར་བྱ་བའི་གནས་དེར་སྐྲ་མ་འབྲེག་ཤིག་ཅེས་གསུངས་པ་དང་། དགེ་སློང་ཁ་ཅིག་རྒས་ཤིང་འཁོགས་ལ་རིད་པར་གྱུར། ཁ་ཅིག་ནི་ན་བར་གྱུར་ཏེ། ཕྱི་རོལ་དུ་འགྲོ་མི་ནུས། མི་ན་བ་དག་ཀྱང་ཚ་ཞིང་ཆར་པ་བབ་
པར་གྱུར་པ་དང་། དེ་དག་ཀྱང་ཕྱིར་འབྱུང་མི་ནུས་ནས་གནོད་པར་གྱུར་ཏོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། གང་དགེ་སློང་དག་རྒས་ཤིང་འཁོགས་ལ་
རིད་པར་གྱུར་པ་དང་། ན་སྟེ་མི་བདེ་བ་དག་ནི་སྔ་གང་དུ་སྐྲ་བྲེག་པར་གྱིས་ཤིག །མི་ན་བ་དག་ཚ་ཞིང་ཆར་པ་བབ་པར་གྱུར་ཏེ། ཕྱི་རོལ་དུ་འབྱུང་དུ་མི་བདེ་ན་དེ་ཡང་སྔ་གང་དུ་སྐྲ་བྲེག་པར་གྱིས་ཤིག །སའི་དངོས་པོ་ཐམས་ཅད་དུ་
ཡང་ས་གཞི་བྱི་བདར་བྱ། ཡང་ན་ནི་བྱེད་དུ་ཆུག་ཤིག །སྐྲ་ནི་བསྡུས་ལ་ཕྱག་དར་ཁྲོད་དུ་བོར་ཅིག །སེན་མོ་གཅོད་པ་ཡང་གོ་རིམས་འདི་བཞིན་ནོ། །གང་མི་བདེ་བར་གྱུར་པ་དེ་ལ་རྗེས་སུ་བཅས་ཀྱི་མི་བདེ་བ་མེད་པ་དེ་དག་ནི་དེ་
ལྟར་མ་བྱེད་ཅིག །བྱེད་ན་འདས་པ་དང་བཅས་པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ། དེའི་ཚེ་ན་དགེ་སློང་ཞིག་ན་བར་གྱུར་ནས་དེས་རྩ་བ་དང་། སྡོང་བུ་དང་། འདབ་མ་དང་། འབྲས་བུ་རྣམས་ཀྱི་སྨན་གྱིས་གསོས་ཀྱང་དེའི་
ནད་སོས་པར་མ་གྱུར་ནས། ཇི་ཙམ་ཞིག་ན་སྨན་པ་གཙུག་ལག་ཁང་དུ་འོངས་པ་དང་། དེ་ལ་དགེ་སློང་དག་གིས་བཞིན་བཟངས་དགེ་སློང་འདི་འདྲ་བར་ན་བར་གྱུར་ན་སྨན་དཔྱད་ཀྱི་ཐབས་སྟོན་ཅེས་སྨྲས་པ་དང་། དེས་འཕགས་པ་ཕྱི་དྲོ་
<pb id="13.108a"/>
ཕྱེ་ཟོ་ཤིག་དང་སོས་པར་འགྱུར་རོ་ཞེས་སྨྲས་པ་དང་། དེ་དག་གིས་བཞིན་བཟངས་ཕྱི་དྲོ་ཕྱེ་བཟའ་བར་བཅོམ་ལྡན་འདས་ཀྱིས་མ་གནང་ན་ངེད་ཅག་གིས་ཇི་ལྟར་ཕྱི་དྲོ་ཕྱེ་བཟའ་བར་བྱ་ཞེས་སྨྲས་པ་དང་། དེས་འཕགས་པ་ཁྱེད་ཅག་གི་
སྟོན་པ་ནི་ཐུགས་རྗེ་ཅན་ཡིན་གྱིས་གནང་བར་འགྱུར་རོ་ཞེས་སྨྲས་སོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བ་ལང་རྒན་པོ་སོ་མེད་པ་དག་
གིས་ནས་ཇི་ལྟར་ཟོས་པ་དེ་བཞིན་དུ་འབྱུང་བ་ཡོད་དེ། དེ་ལྟ་བས་ན་རྗེས་སུ་གནང་བ་ནི་བ་གླང་རྒན་པོས་ཟོས་པའི་ནས་ལས་ཕྱེར་ཐོགས་ཏེ་བྱིན་ཅིག །དེ་ལ་ཐེ་ཚོམ་མ་བྱེད་ཅིག །དེ་ལ་ཕྱེ་དེ་བྱིན་ཀྱང་སོས་པར་མ་གྱུར་ནས། 
དགེ་སློང་དག་གིས་སྨན་པ་ལ་ཞིབ་ཏུ་སྨྲས་པ་དང་། དེས་འཕགས་པ་དག་དེ་ནི་རོ་ཡལ་བས་མི་ཕན་ཏེ་ནས་གཞན་ལས་ཕྱེ་བྱོས་ལ་བྱིན་ཅིག་ཅེས་སྨྲས་སོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། 
བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གཞན་གྱིས་མ་ཟོས་པའི་ནས་ལས་ཕྱེར་བྱོས་ཏེ་ཚགས་ཀྱིས་ཚོགས་ལ་བྱིན་ཅིག་ཅེས་བཀའ་སྩལ་པ་དང་། དགེ་སློང་དག་གིས་དེ་བཞིན་དུ་བྱིན་ཡང་སོས་པར་མ་གྱུར་ནས། 
དགེ་སློང་དག་གིས་སྨན་པ་ལ་ཞིབ་ཏུ་སྨྲས་པ་དང་། དེས་འཕགས་པ་འདེའ་གུ་བྱོས་ལ་བྱིན་ཅིག་དང་སོས་པར་འགྱུར་རོ་ཞེས་སྨྲས་པ་དང་། དེ་ལྟར་གྱུར་པ་དག་དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་
འདས་ཀྱིས་བཀའ་སྩལ་པ། དེ་སྟེ་སྨན་པས་བསྒོ་ན་ཕྱེ་ལ་འདེའ་གུ་བྱོས་ལ་བྱིན་ཅིག །དེ་བཞིན་དུ་ཕྱེ་ལས་ཟན་དུ་བྱས་པ་དང་། དེ་ཉིད་ཀྱང་རུང་སྟེ་ཐམས་ཅད་བྱིན་ཅིག །དེ་ལ་ཐེ་ཚོམ་མ་བྱེད་ཅིག །གླེང་གཞི་ནི་མཉན་དུ་ཡོད་
པ་ན་སྟེ། དེའི་ཚེ་མཉན་དུ་ཡོད་པ་ན་དགེ་སློང་གཞན་ཞིག་ན་བར་གྱུར་ནས། དེས་རྩ་བ་དང་། སྡོང་བུ་དང་། འདབ་མ་དང་འབྲས་བུའི་སྨན་རྣམས་ཀྱིས་གསོས་ཀྱང་སོས་པར་མ་གྱུར་ནས་ཕྱི་ཞིག་ན་སྨན་པ་གཙུག་ལག་ཁང་དུ་འོངས་པ་དང་། 
<pb id="13.108b"/>
དགེ་སློང་དག་གིས་དྲིས་པ། བཞིན་བཟངས་དགེ་སློང་འདི་ན་བའི་ཐབས་འདི་ལྟ་བུ་ཞིག་ན་སྨན་དཔྱད་སྟོན་ཅིག་ཅེས་སྨྲས་པ་དང་། དེས་འཕགས་པ་དག་ཕྱི་དྲོ་ཁུ་ཤ་བྱིན་ཅིག་དང་སོས་པར་འགྱུར་རོ་ཞེས་སྨྲས་པ་དང་། དེ་དག་གིས་བཞིན་
བཟངས་ཕྱི་དྲོ་ཟ་བར་བཅོམ་ལྡན་འདས་ཀྱིས་མ་གནང་ན་དེ་ལ་ཕྱི་དྲོ་ཁུ་ཤ་ཇི་ལྟར་བཟའ་ཞེས་སྨྲས་པ་དང་། དེས་འཕགས་པ་དག་ཁྱེད་ཀྱི་སྟོན་པ་ནི་ཐུགས་རྗེ་ཅན་ཡིན་གྱིས་གནང་བར་འགྱུར་རོ་ཞེས་སྨྲས་སོ། །དེ་ལྟར་གྱུར་པ་དགེ་སློང་དག་གིས་
བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དྲེད་མོ་ཞེས་བྱ་བའི་སྲོག་ཆགས་ཞིག་ཡོད་དེ། དེས་ཤ་ཇི་ལྟར་ཟོས་པ་དེ་བཞིན་དུ་འབྱུང་གིས་དེ་ལྟ་བས་ན་རྗེས་སུ་གནང་བ་ནི་དྲེད་མོས་ཟོས་པའི་ཤ་
ལས་ཁུ་ཤར་བྱོས་ཏེ་བྱིན་ཅིག །དེ་ལ་ཐེ་ཚོམ་མ་བྱེད་ཅིག །དེ་དག་གིས་དྲེད་མོས་ཟོས་པའི་ཤ་ལས་ཁུ་ཤར་བྱས་ཏེ་བྱིན་ཡང་སོས་པར་མ་གྱུར་ནས། དགེ་སློང་དག་གིས་སྨན་པ་ལ་ཞིབ་ཏུ་སྨྲས་པ་དང་། དེས་འཕགས་པ་དག་དེ་ནི་རོ་ཡལ་ཟིན་
པས་ཤ་སར་པ་ལས་བྱས་པ་བྱིན་ཅིག་དང་སོས་པར་འགྱུར་རོ་ཞེས་སྨྲས་སོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་སྟེ་སྨན་པས་ཤ་སར་པ་ལས་ཁུ་ཤར་བྱོས་
ལ་བྱིན་ཅིག་ཅེས་བསྒོ་ན་ནི་དེ་ལྟ་བས་ན་རྗེས་སུ་གནང་བ་ནི་ཤ་སར་པ་ལས་ཁུ་ཤར་གྱིས་ལ་དར་གྱིས་ཚོགས་ཏེ་བྱིན་ཅིག །དགེ་སློང་དག་གིས་དེ་བཞིན་དུ་བྱིན་ཡང་སོས་པར་མ་གྱུར་ནས། དགེ་སློང་དག་གིས་སྨན་པ་ལ་ཞིབ་ཏུ་སྨྲས་
པ་དང་། དེས་འཕགས་པ་དག་སྣག་ཚོག་བྱོས་ལ་བྱིན་ཅིག་ཅེས་སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་སྟེ་སྨན་པས་སྣག་ཚོགས་བྱིན་ཅིག་ཅེས་
བསྒོ་ན་ནི་བྱིན་ཅིག །དེ་ལ་སོགས་ཏེ་གཏུབས་པ་དང་། སྐམ་པོ་ཐམས་ཅད་ཀྱང་བྱིན་ཅིག །དེ་ལ་ཐེ་ཚོམ་མ་བྱེད་ཅིག །གླེང་གཞིའི་སྒོ་གསུམ་པའི་མདོའི་ཚིགས་སུ་བཅད་པ་གསུམ་པའོ།              །<head n="4" t="གླེང་གཞིའི་སྒོ་གསུམ་པའི་མདོའི་ཚིགས་སུ་བཅད་པ་བཞི་པ་བཤད་པ།" type="shepa" lv="8.27.3.4" zh="13.254"/>མདོར་ན། དུད་པ་བཏུང་དང་སེང་
<pb id="13.109a"/>
རས་དང་། །སྣར་བླུགས་པ་དང་ཕོར་བུ་དང་། །ཁབ་རལ་དང་ནི་མིག་བྱུག་པ། །དྲང་སྲོང་ཆེན་པོས་གནང་བའོ། །སངས་རྒྱས་བཅོམ་ལྡན་འདས་མཉན་དུ་ཡོད་པ་ན་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །
སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་བཅོམ་ལྡན་འདས་ཀྱིས་དུད་པ་བཏུང་བའི་སྦུབ་བུ་ཆོངས་ཤིག་ཅེས་གསུངས་ན་ཇི་ལྟ་བུ་བཅང་བར་བགྱི། ཨུ་པཱ་ལི་རིན་པོ་ཆེ་ལས་བྱས་པ་མ་གཏོགས་སོ་བཙུན་པ་བཅོམ་
ལྡན་འདས་ཀྱིས་སེང་རས་ཆོངས་ཤིག་ཅེས་གསུངས་ན་ཇི་ལྟ་བུ་བཅང་བར་བགྱི། བལ་ལས་བྱས་པ་དང་། ཟར་མ་ལས་བྱས་པ་དང་། རས་ལས་བྱས་པའོ། །བཙུན་པ་བཅོམ་ལྡན་འདས་ཀྱིས་སྣའི་ནང་དུ་བླུགས་པ་ཆོངས་ཤིག་ཅེས་གསུངས་ན་ཇི་ལྟ་བུ་
བཅང་བར་བགྱི། ཨུ་པཱ་ལི་རིན་པོ་ཆེ་ལས་བྱས་པ་མ་གཏོགས་སོ། །བཙུན་པ་བཅོམ་ལྡན་འདས་ཀྱིས་རྗེས་བཞིན་བཏུང་བའི་ཕོར་བུ་ཆོངས་ཤིག་ཅེས་གསུངས་ན་ཇི་ལྟ་བུ་བཅང་བར་བགྱི། ཨུ་པཱ་ལི་དེ་ནི་རིན་པོ་ཆེ་མ་གཏོགས་པའོ། །
བཙུན་པ་བཅོམ་ལྡན་འདས་ཀྱིས་ཁབ་རལ་ཆོངས་ཤིག་ཅེས་གསུངས་ན་ཇི་ལྟ་བུ་བཅང་བར་བགྱི། ཨུ་པཱ་ལི་དེ་ནི་རིན་པོ་ཆེ་ལས་བྱས་པ་མ་གཏོགས་སོ། །བཙུན་པ་བཅོམ་ལྡན་འདས་ཀྱིས་མིག་བྱུག་པའི་སྨན་གྱི་སྣོད་ཆོངས་
ཤིག་ཅེས་གསུངས་ན་ཇི་ལྟ་བུ་བཅང་བར་བགྱི། ཨུ་པཱ་ལི་དེ་ནི་རིན་པོ་ཆེ་ལས་བྱས་པ་མ་གཏོགས་པའོ། །གླེང་གཞིའི་སྒོ་གསུམ་པའི་མདོའི་ཚིགས་སུ་བཅད་པ་བཞི་པའོ།              །<head n="4" t="གླེང་གཞིའི་སྒོ་གསུམ་པའི་མདོའི་ཚིགས་སུ་བཅད་པ་ལྔ་པ་བཤད་པ།" type="shepa" lv="8.27.3.5" zh="13.255"/>མདོར་ན། ཕོར་བུ་དང་ཡང་སྐུད་རིས་དང་། །
རྐང་གནས་པ་དང་རྐང་རྟེན་དང་། །བཀྲུ་སྨན་དག་དང་རྔན་པ་དང་། །ཤི་བར་གྱུར་པའི་ཆོས་གོས་སོ། །སངས་རྒྱས་བཅོམ་ལྡན་འདས་མཉན་དུ་ཡོད་པ་ན་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །
སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་བཅོམ་ལྡན་འདས་ཀྱིས་སྨན་གྱི་ཕོར་བུ་ཆོངས་ཤིག་ཅེས་གསུངས་ན་ཇི་ལྟ་བུ་བཅང་བར་བགྱི། ཨུ་པཱ་ལི་དེ་ནི་རིན་པོ་ཆེ་ལས་བྱས་པ་
<pb id="13.109b"/>
མ་གཏོགས་པའོ། །བཙུན་པ་བཅོམ་ལྡན་འདས་ཀྱིས་སྐུད་རིས་ཆོངས་ཤིག་ཅེས་གསུངས་ན་ཇི་ལྟ་བུ་བཅང་བར་བགྱི། ཨུ་པཱ་ལི་སྐུད་པ་བདུན་ལ་བྱས་པ་སྟེ། བལ་དང་། ལྡུམ་བུ་ཤ་ན་ཀ་དང་། རས་བལ་དང་། གསོ་མ་དང་། རྩྭ་དུ་གུ་ལ་དང་། ལྡུམ་བུ་ཀོ་ཏམ་པ་
དང་། སྲིན་བལ་གྱི་སྐུད་པ་ལས་བྱས་པའོ། །བཙུན་པ་བཅོམ་ལྡན་འདས་ཀྱིས་རྐང་རྟེན་ཆོངས་ཤིག་ཅེས་གསུངས་ན་ཇི་ལྟ་བུ་བཅང་བར་བགྱི། ཨུ་པཱ་ལི་དེ་ནི་རིན་པོ་ཆེ་ལས་བྱས་པ་མ་གཏོགས་པའོ། །བཙུན་པ་བཅོམ་ལྡན་འདས་ཀྱིས་ཁྲི་དང་
རྐང་རྟེན་ཆོངས་ཤིག་ཅེས་གསུངས་ན་ཇི་ལྟ་བུ་བཅང་བར་བགྱི། ཨུ་པཱ་ལི་དེ་ནི་རིན་པོ་ཆེ་ལས་བྱས་པ་མ་གཏོགས་པའོ། །གླེང་གཞི་ནི་མཉན་དུ་ཡོད་པ་ན་སྟེ། མཉན་དུ་ཡོད་པ་ན་ཁྱིམ་བདག་གཞན་ཞིག་ན་བར་གྱུར་ནས་དེས་སྨན་པ་ལ་
དྲིས་པ་བཞིན་བཟངས་བདག་ནད་འདི་འདྲ་བ་ཞིག་གིས་བཏབ་ན་སྨན་དཔྱད་སྟོན་ཅིག་ཅེས་སྨྲས་པ་དང་། དེས་ཁྱིམ་བདག་སྣུམ་བག་སྔར་ཟོ་ཤིག་དང་ཕྱིས་བཀྲུ་སྨན་གཏང་ངོ་ཞེས་སྨྲས་པ་དང་། དེ་སྣུམ་བག་ཟ་བ་ལ་ཞུགས་སོ། །
ཇི་ཙམ་ཞིག་ན་དེའི་གྲོང་དུ་ཉེ་བར་འགྲོ་བའི་དགེ་སློང་དེར་འོངས་ནས་དེས་ཁྱིམ་བདག་ཅི་བྱེད་ཅིང་འདུག་ཅེས་སྨྲས་པ་དང་། དེས་ཇི་ལྟར་གྱུར་པ་ཞིབ་ཏུ་སྨྲས་སོ། །དེས་ཁྱིམ་བདག་ཁོ་བོ་བཀྲུ་སྨན་གཏོང་བ་རབ་ཏུ་མཁས་ཀྱིས་སྨན་པ་
ལ་སྦྱིན་པ་དེ་ཁོ་བོ་ལ་བྱིན་ཅིག་དང་། ངས་ཁྱོད་ལ་བཀྲུ་སྨན་བཏང་ངོ་ཞེས་སྨྲས་པ་དང་། ཁྱིམ་བདག་དེས་ལེགས་ཀྱིས་དེ་བཞིན་དུ་བགྱིའོ་ཞེས་སྨྲས་ནས་དེས་དེ་བཀྲུ་སྨན་བཏང་ནས་གཙུག་ལག་ཁང་དུ་ལངས་ཏེ་སོང་ངོ་། །
ཁྱིམ་བདག་དེའི་བཀྲུ་སྨན་མཆོད་ནས་དེའི་ཉེ་དུ་དག་སོང་སྟེ་སྨན་པ་ལ་དྲིས་པ། ཁྱིམ་བདག་དེ་བཀྲུ་སྨན་མཆོད་ན་ཐབས་ཇི་ལྟ་བུར་བགྱི་ཞེས་སྨྲས་པ་དང་། དེ་ལ་བཀྲུ་སྨན་སུས་བླུད། དེ་དག་གིས་འཕགས་པ་འདི་ཞེས་བྱ་བས་བླུད་དོ་
ཞེས་སྨྲས་པ་དང་། དེ་ཁྲོས་ནས་དེ་ཉིད་ཀྱི་གན་དུ་སོང་ལ་དྲིས་ཤིག་ཅེས་སྨྲས་སོ། །དེ་དག་གིས་དེ་དེའུ་ཤི་བ་ལས་སོས་ནས་དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་
