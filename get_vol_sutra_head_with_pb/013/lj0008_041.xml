<pb id="13.175a"/>
<head n="4" t="རྐྱང་པའི་སྒོ་གཉིས་པའི་མདོའི་ཚིགས་སུ་བཅད་པ་ལྔ་པ་བཤད་པ།" type="shepa" lv="8.27.7.5" zh="13.407"/>འདུལ་བ་གཞུང་དམ་པ། <bampo n="8.41" zh="13.407"/>བམ་པོ་བཞི་བཅུ་རྩ་གཅིག་པ། མདོར་ན། གསར་བུས་འཇུག་པར་བྱ་བ་དང་། །འཁོར་རྣམས་རྣམ་པ་ལྔ་ཡིས་དང་། །ཡོན་དང་སྣོད་དང་རོལ་མོ་དང་། །དགེ་བསྙེན་དག་ནི་བསྒྲགས་པའོ། །
གླེང་གཞི་ནི་མཉན་དུ་ཡོད་པ་ན་སྟེ། བཅོམ་ལྡན་འདས་ཀྱིས་འཛམ་བུའི་གྲིབ་མ་ན་བཞུགས་པའི་སྐུ་གཟུགས་ལ་དུས་ཀྱི་མཆོད་རྟེན་ཆེན་པོ་དང་བཅས་པར་བྱོས་ལ། གྲོང་ཁྱེར་གྱི་ནང་དུ་བཀུར་བར་གྱིས་ཤིག་ཅེས་བཀའ་སྩལ་
པ་དང་། དགེ་སློང་དག་གིས་སུས་བཀུར་བར་མི་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་གཞོན་ནུ་དག་གིས་ཁྱེར་ཅིག །བཅོམ་ལྡན་འདས་ཀྱིས་དགེ་སློང་གཞོན་ནུ་དག་གིས་ཁྱེར་ཅིག་པར་བཀའ་སྩལ་པ་དང་། 
དེ་འཁོར་མེད་པར་གྱུར་པས་ན་མི་མཛེས་ནས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དང་། དགེ་སློང་མ་དང་། དགེ་སློབ་མ་དང་། དགེ་ཚུལ་དང་། དགེ་ཚུལ་མའི་འཁོར་ལྔ་དང་ཆོས་ཤིག །དད་པའི་བྲམ་ཟེ་དང་ཁྱིམ་བདག་གིས་ཡོན་
ཕུལ་ན་སུས་ཀྱང་མ་བླངས་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་གིས་བླང་བར་བྱོས་ཤིག །གཞོན་ནུས་བླང་ངམ་རྒན་པོ་རྣམས་ཀྱིས་བླང་བ་དེ་དག་གིས་མ་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། 
རྒན་པོ་རྣམས་ཀྱིས་ལོང་ཤིག །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དེ་དག་གིས་བཀུར་བར་བྱོས་ཤིག་དང་། དགེ་སློང་གནས་བརྟན་དག་གིས་ཁྱེར་ཏེ་ངལ་བར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་གནས་
བརྟན་དག་གིས་བསྲུངས་ལ་གཞན་གྱིས་བཀུར་བར་གྱིས་ཤིག །དགེ་སློང་དག་གིས་རོལ་མོ་མེད་པར་དོང་བ་དང་། ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ཀྱིས་གནང་ན་ནི་སྐུ་གཟུགས་གཤེགས་པའི་ཚེ་བདག་གིས་རོལ་མོ་སྦྱར་རོ་ཞེས་
སྨྲས་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཁྱིམ་བདག་དེ་ལྟར་ན་གནང་གིས་སྦྱོར་ཅིག །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་དགེ་སློང་རོལ་མོ་བགྱིར་རུང་ངམ། ཨུ་པཱ་ལི་མི་རུང་ངོ་། །ནམ་མཆོད་
<pb id="13.175b"/>
པའི་དུས་ན་འདི་སྐད་དུ་བཞིན་བཟངས་སྟོན་པ་ལ་མཆོད་པར་བྱོས་ཤིག་ཅེས་བསྒོ་ཤིག །རྐྱང་པའི་སྒོ་གཉིས་པའི་མདོའི་ཚིགས་སུ་བཅད་པ་ལྔ་པའོ།             །<head n="4" t="རྐྱང་པའི་སྒོ་གཉིས་པའི་མདོའི་ཚིགས་སུ་བཅད་པ་དྲུག་པ་བཤད་པ།" type="shepa" lv="8.27.7.6" zh="13.408"/>མདོར་ན། སྒྲོགས་པར་བྱེད་དང་སྣོད་སྦེད་དང་། །ཤིང་རྟ་ཐ་དད་བྱེད་པ་དང་། །སྣོད་རྣམས་
བགེད་པ་དུད་པ་དང་། །མདོའི་ཚིགས་སུ་བཅད་པར་བརྗོད་པའོ། །སངས་རྒྱས་བཅོམ་ལྡན་འདས་མཉན་དུ་ཡོད་པ་ན་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་དུས་སྟོན་ཆེན་པོ་གྱིས་ལ་ཤིང་
འཛམ་བུའི་གྲིབ་མ་ན་བཞུགས་པའི་སྐུ་གཟུགས་གྲོང་ཁྱེར་དུ་གཤེགས་པར་རྒྱས་པར་བྱོས་ཤིག་ཅེས་བཀའ་སྩལ་པ་དང་། དགེ་སློང་དག་གིས་བྲམ་ཟེ་དང་ཁྱིམ་བདག་དག་ལ་མ་སྦྲན་པར་དོང་ངོ་། །དེ་དག་གིས་ཨེ་མའོ་འཕགས་པ་དག་ངེད་ཅག་ལ་སྔར་
སྦྲན་ན་ནི་ངེད་ཀྱིས་ཡོན་རྣམས་སྟ་གོན་བྱ་བ་ཞིག་ཅེས་སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཞག་བདུན་ནམ་བརྒྱད་ཀྱི་སྔ་རོལ་ནས་དུས་ཀྱི་མཆོད་སྟོན་ཆེན་པོ་བྱེད་
དོ་ཞེས་གྲོང་ཁྱེར་དང་། ཚོང་དུས་དང་། སྲང་དང་། ལམ་དང་། ལམ་གྱི་བཞི་མདོ་དག་ཏུ་བསྒྲག་པར་བྱོས་ཤིག །དེ་དག་གིས་དུས་སྟོན་ནོ་དུས་སྟོན་ནོ་ཞེས་བསྒྲགས་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཞག་དུས་ཐོབ་ལ་ཞག་འདི་སྙེད་
ཅིག་ན་དུས་སྟོན་བྱེད་དོ་ཞེས་སྦྲོན་ཅིག །དེ་ལྟར་བྱས་ཀྱང་འཇིག་རྟེན་ཐམས་ཅད་ཀྱིས་མ་ཐོས་ནས་བཅོམ་ལྡན་འདས་ཀྱིས་བཀའ་སྩལ་པ། གྲོ་ག་ལ་བྲིས་ལ་བལ་གླང་གི་སྟེང་དུ་ཞོག་སྟེ། ཚོང་དུས་དང་། སྲང་དང་། ལམ་དང་། ལམ་གྱི་བཞི་མདོ་
དག་ཏུ་བསྒྲགས་པར་གྱིས་ཤིག །གང་གི་ཉིན་མོ་བཅོམ་ལྡན་འདས་ཀྱི་དུས་སྟོན་ཆེན་པོ་བྱེད་པ་ན། བཅོམ་ལྡན་འདས་ཀྱིས་དགེ་སློང་གནས་བརྟན་དང་། གནས་བརྟན་དག་གིས་ནི་ཡོན་རྣམས་སྲུངས་ཤིག །གཞོན་ནུ་རྣམས་ཀྱིས་ནི་ཁྱེར་ཅིག་
ཅེས་བཀའ་སྩལ་པ་དང་། དེས་ཁྱེར་ཏེ་བབ་བབ་ཏུ་བོར་བ་དང་། མ་བྱིན་པར་ལེན་པ་དག་གིས་བརྐུས་ནས། བཅོམ་ལྡན་འདས་ཀྱིས་བཀའ་སྩལ་པ། སྣོད་སྤྱད་སྦེད་པའི་དགེ་སློང་སྐོས་ཤིག །བསྐོ་བ་ནི་འདི་ལྟར་བསྐོའོ། །སྟན་བཏིང་ལ་གཎ་ཌཱི་བརྡུངས་
<pb id="13.176a"/>
ཤིང་དྲིས་པ་ལ་ལེན་གློན་པའི་དགེ་སློང་བསྐོས་ཏེ། དགེ་སློང་གི་དགེ་འདུན་རྣམས་ཚོགས་ཤིང་འཁོད་པ་དང་། སྔར་ནི་དད་པར་བྱོས་ཤིག །ཁྱོད་མིང་འདི་ཞེས་བྱ་བ་དགེ་འདུན་གྱི་སྣོད་སྦེད་པར་བསྐོ་ན་དད་དམ་ཞེས་དྲིས་ཏེ། 
དད་ན་དེས་ཀྱང་དད་དོ་ཞེས་སྨྲོས་ཤིག །དེའི་འོག་ཏུ་དགེ་སློང་ཅིག་གིས་གསོལ་བ་དང་ལས་བྱོས་ཤིག །གསོན་ཅིག་བཙུན་པའི་དགེ་འདུན་རྣམས། མིང་འདི་ཞེས་བགྱི་བ་འདི་དགེ་འདུན་གྱི་སྣོད་སྦེད་པར་དད་ན། དེ་སྟེ་དེ་དགེ་འདུན་གྱི་དུས་ལ་བབ་
ཅིང་བཟོད་ན་དགེ་འདུན་གྱིས་གནང་ཤིག་དང་མིང་འདི་ཞེས་བགྱི་བ་སྣོད་སྦེད་པར་བསྐོས་ཏེ། སྣོད་སྦེད་པ་མིང་འདི་ཞེས་བགྱི་བ་དགེ་འདུན་གྱི་སྣོད་སྦེད་དེ། འདི་ནི་གསོལ་བའོ། །ལས་ཀྱང་འདི་ལྟར་བྱ་སྟེ། གསོན་ཅིག་བཙུན་པའི་དགེ་འདུན་རྣམས་
མིང་འདི་ཞེས་བགྱི་བ་འདི་དགེ་འདུན་གྱི་སྣོད་སྦེད་པར་དད་དེ། དགེ་འདུན་གྱིས་མིང་འདི་ཞེས་བགྱི་བ་འདི་སྣོད་སྦེད་པར་བསྐོ་སྟེ་མིང་འདི་ཞེས་བགྱི་བ་འདི་དགེ་འདུན་གྱི་སྣོད་སྦེད་ན་ཚེ་དང་ལྡན་པའི་རྣམས་ལས་གང་ལ་མིང་འདི་ཞེས་བགྱི་བ་སྣོད་སྦེད་དུ་བསྐོ་
བར་བཟོད་པ་དེ་དག་ནི་ཅང་མ་གསུང་ཤིག །གང་ལ་མི་བཟོད་པ་དག་ནི་སྨྲོས་ཤིག །དགེ་འདུན་གྱིས་མིང་འདི་ཞེས་བགྱི་བ་འདི་སྣོད་སྦེད་པར་བསྐོ་སྟེ། དགེ་འདུན་གྱིས་བཟོད་ཅིང་གནང་བས་ན་ཅང་མི་གསུང་སྟེ། དེ་དེ་བཞིན་དུ་
འཛིན་ཏོ། །དེར་ཡང་རྙེད་པ་དག་མང་དུ་བྱུང་ནས་དགེ་སློང་མ་དག་གིས་འཕགས་པ་དག་བདག་ཅག་ལ་རྙེད་པའི་སྐལ་བ་སྩོལ་ཅིག་ཅེས་སྨྲས་ཀྱང་དགེ་སློང་དག་གིས་མ་བྱིན་ནོ། །དེ་དག་གིས་ཕྱི་དེ་ཉིན་མོ་ཤིང་རྟ་གཞན་ཞིག་
བཤམས་པ་དང་། བྲམ་ཟེ་དང་ཁྱིམ་བདག་དག་གིས་འཕགས་མ་དག་ཤིང་རྟ་འདི་ཉིད་དམ་འོན་ཏེ་གཞན་ཞིག་ཅེས་དྲིས་ན། དགེ་སློང་མ་དེ་དག་གིས་ཀྱང་རྙེད་པ་མང་དུ་གྱུར་ཏོ། །དགེ་སློང་མ་དག་གིས་རྙེད་པ་དང་བཀུར་སྟི་ལ་ངོམ་པར་གྱུར་
པ་དགེ་སློང་དག་གིས་མཐོང་ནས་འཕགས་པ་ཁྱེད་ཀྱིས་ཁོ་མོ་ཅག་ལ་རྙེད་པ་མ་བྱིན་མོད་ཀྱི། བདག་ཅག་གིས་ཀྱང་ཤིང་རྟ་ལོགས་ཤིག་ཏུ་བཤམས་པས་བདག་ཅག་ལ་ཡང་རྙེད་པ་མང་དུ་ཐོབ་པར་གྱུར་ཏོ་ཞེས་སྨྲས་པ་དང་། དེ་ལྟར་གྱུར་པ་དགེ་སློང་
<pb id="13.176b"/>
དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་དགོངས་པ། དགེ་སློང་དག་གང་ཉེས་པའི་དམིགས་སུ་གྱུར་པ་ནི་དགེ་སློང་མ་དག་གིས་དུས་སྟོན་གྱི་ཚེ་ཤིང་རྟ་གུད་དུ་བཤམས་པས་དེ་བས་ན་དགེ་སློང་དང་དགེ་སློང་མ་དག་
གིས་ཤིང་རྟ་ལོགས་ཤིག་ཏུ་མི་བཤམ་པར་དགོངས་ནས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དགེ་སློང་མས་ནི་མི་རིགས་པར་བྱས་ཏེ། དེ་བས་ན་དགེ་སློང་མས་དུས་སྟོན་གྱི་ཚེ་ཤིང་རྟ་ལོགས་ཤིག་ཏུ་མ་ཤོམ་ཤིག །དགེ་སློང་མ་
དག་གིས་དུས་སྟོན་གྱི་ཚེ་ཤིང་རྟ་ལོགས་ཤིག་ཏུ་བཤམས་ན་དབྱེན་བྱས་པ་དང་། ཉེ་བའི་ཉེས་པ་སྦོམ་པོར་འགྱུར་རོ། །སྣོད་དེ་དག་དེ་བཞིན་དུ་འདུག་པ་དང་དགེ་སློང་དག་གིས་ཇི་ལྟར་བྱ་བ་མི་ཤེས་ནས། བཅོམ་ལྡན་འདས་ཀྱིས་བགོས་ཤིག་ཅེས་
གསུངས་པ་དང་། དེ་དག་ཇི་ལྟར་བགོ་བ་མི་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། སྣོད་བགེད་པའི་དགེ་སློང་ཅིག་སྐོ་ཤིག །བསྐོ་བ་ནི་འདི་ལྟར་བྱའོ། །སྟན་ཐིང་སྟེ་གཎ་ཌཱི་རྡུངས་ལ་དྲིས་པ་ལ་ལན་གློན་པའི་དགེ་སློང་སྐོས་
ལ་དགེ་འདུན་ཐམས་ཅད་འདུས་ཏེ་འཁོད་པ་དང་སྔར་དད་པར་བྱོས་ཤིག །ཁྱོད་དགེ་འདུན་གྱི་སྣོད་བགེད་པར་བསྐོ་ན་དད་དམ་ཞེས་དྲིས་ལ། དེ་སྟེ་དད་དོ་ཞེས་ཟེར་ན་དེའི་འོག་ཏུ་དགེ་སློང་གཅིག་གིས་གསོལ་བ་དང་ལས་བྱོས་ཤིག །གསོན་ཅིག་
བཙུན་པའི་དགེ་སློང་རྣམས། སྣོད་བགེད་པ་མིང་འདི་ཞེས་བགྱི་བ་འདི་དགེ་འདུན་གྱི་སྣོད་བགེད་པར་དིང་ན། དེ་སྟེ་དགེ་འདུན་གྱི་དུས་ལ་བབ་ཅིང་བཟོད་ན། དགེ་འདུན་གྱིས་གནོང་ལ་དགེ་འདུན་གྱིས་མིང་འདི་ཞེས་བགྱི་བ་
འདི་སྣོད་བགེད་པར་སྐོས་ཤིག །མིང་འདི་ཞེས་བགྱི་བ་དགེ་འདུན་གྱི་སྣོད་བགེད་དེ་འདི་ནི་གསོལ་བའོ། །ལས་ཀྱང་འདི་ལྟར་བྱོས་ཤིག །གསོན་ཅིག་བཙུན་པའི་དགེ་འདུན་རྣམས་མིང་འདི་ཞེས་བགྱི་བ་སྣོད་བགེད་
པར་དད་ནས་དགེ་འདུན་གྱི་སྣོད་བགེད་དེ། དགེ་འདུན་གྱིས་མིང་འདི་ཞེས་བགྱི་བ་དགེ་འདུན་གྱི་སྣོད་བགེད་པར་ཚེ་དང་ལྡན་པ་རྣམས་གང་བཟོད་པ་ནི་ཅང་མ་གསུངས་ཤིག །མི་བཟོད་པ་ནི་སྨྲོས་ཤིག །དགེ་འདུན་གྱིས་མིང་འདི་ཞེས་བགྱི་
<pb id="13.177a"/>
བ་འདི་སྣོད་བགེད་པར་སྐོས་ཏེ། དགེ་འདུན་གྱིས་བཟོད་ཅིང་གནང་ན་ཅང་མི་གསུང་སྟེ་དེ་དེ་བཞིན་དུ་འཛིན་ཏོ། །རྐྱང་པའི་སྒོ་གཉིས་ཀྱི་མདོའི་ཚིགས་སུ་བཅད་པ་དྲུག་པའོ།               །
<head n="4" t="རྐྱང་པའི་སྒོ་གཉིས་པའི་མདོའི་ཚིགས་སུ་བཅད་པ་བདུན་པ་བཤད་པ།" type="shepa" lv="8.27.7.7" zh="13.412"/>མདོ་བར་མ་སྟེ། རྣམ་པ་ཐ་དད་བྱས་དང་ཡོན། །གང་གི་ཚེ་ན་གཅིག་ལས་ལྷག །གང་གི་ཚེ་ན་གཉིས་ལས་གཅིག །བདག་གིར་བྱ་བར་མི་རུང་ངོ་། །སངས་རྒྱས་བཅོམ་ལྡན་འདས་མཉན་དུ་ཡོད་པའི་འཛེ་ཏའི་ཚལ་མགོན་མེད་ཟས་སྦྱིན་གྱི་
ཀུན་དགའ་ར་བ་ན་བཞུགས་སོ། །གང་གི་ཚེ་དུས་སྟོན་ཆེན་པོ་བྱུང་བ་ན་རྙེད་པ་མང་པོ་དང་ལྡན་པར་གྱུར་ནས། དགེ་སློང་དག་གིས་ཇི་ལྟར་བྱ་བའི་ཐབས་མི་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། གོས་སྦེད་པའི་དགེ་སློང་གིས་སྟན་ཐིང་
ལ་གཎ་ཌཱི་བརྡུངས་ཏེ་དྲིས་པ་ལ་ལན་གློན་པའི་དགེ་སློང་བསྐོས་ལ་དགེ་འདུན་ཐམས་ཅད་འདུས་ཤིང་འཁོད་པའི་ནང་དུ་བཙོང་བར་བྱའོ། །དེ་དག་གིས་སུས་རིན་ཐང་གདབ་པར་མ་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། དགེ་འདུན་གྱི་གནས་
བརྟན་གྱིས་ཐོབ་ཤིག །དེ་དག་གིས་དེ་ཉིད་ཉོར་བཅུག་པ་དང་། དེ་ཉིད་ལ་ཉོར་མ་གཞུག་ཤིག །དགེ་འདུན་གྱི་གནས་བརྟན་གྱིས་རིན་ཆེར་བཏབ་སྟེ་སུས་ཀྱང་མ་ཉོས་ནས། བཅོམ་ལྡན་འདས་ཀྱིས་བཀའ་སྩལ་པ། ཆེར་མ་གདབ་ཤིག་ཅེས་
གསུངས་པ་དང་ཤིན་དུ་ཆུང་ངུ་བཏབ་བོ། །ཤིན་དུ་ཆུང་ངུ་ཡང་མ་གདབ་པར་རན་པར་ཐོབ་ཤིག །གང་གིས་ཐོག་མར་རིན་ཐང་བསྐྱེད་པ་དེ་ཉིད་ཉོར་ཆུག་ཅེས་སྨྲས་པ་དང་དེ་ལ་མ་བཙོང་བར་གང་གི་ཚེ་རིན་ཐང་སུས་ཀྱང་མ་བསྐྱེད་ན་སྡོད་
དེ་ཉིད་ལ་ཚོང་ཤིག །དྲུག་སྡེ་དག་གིས་རིན་ཆེར་བཏབ་སྟེ་རིན་ཆེར་བསླངས་ན་དགེ་འདུན་གྱི་དོན་གྱི་ཕྱིར་ངེད་ཀྱིས་རིན་ཐང་བསྐྱེད་དོ་ཞེས་སྨྲས་པ་དང་། བཅོམ་ལྡན་འདས་ཀྱིས་བཀའ་སྩལ་པ། གང་ཉོ་བ་དེས་རིན་ཐང་སྐྱེད་ཅིག ། 
གཞན་གྱིས་རིན་ཐང་བསྐྱེད་ན་འདས་པ་དང་བཅས་པར་འགྱུར་རོ། །དྲུག་སྡེ་དག་གིས་རིན་ཐང་བསྐྱེད་དེ་ཉོས་ནས་བཀུས་ཤིང་བགོས་སོ། །རིན་ལེན་པ་ལ་དེ་ཉིད་སླར་བྱིན་ནོ། །བཅོམ་ལྡན་འདས་ཀྱིས་བཀའ་སྩལ་པ། རིན་མ་འོངས་ཀྱི་
<pb id="13.177b"/>
བར་དུ་དེ་ལ་མ་སྦྱིན་ཅིག །རིན་མ་བྱིན་པར་བགོས་ན་འདས་པ་དང་བཅས་པར་འགྱུར་རོ། །རྐྱང་པའི་སྒོ་གཉིས་ཀྱི་མདོའི་ཚིགས་སུ་བཅད་པ་བདུན་པའོ།                 །<head n="4" t="རྐྱང་པའི་སྒོ་གཉིས་པའི་མདོའི་ཚིགས་སུ་བཅད་པ་བརྒྱད་པ་བཤད་པ།" type="shepa" lv="8.27.7.8" zh="13.413"/>མདོར་ན། གཙུག་ལག་ཁང་ནི་ཞིག་པ་དང་། །ལྕི་བའི་
ཕྱིར་ནི་དབེན་པར་བྱ། །ནམ་ཞིག་འཇིགས་པར་གྱུར་པ་ན། །སྐད་ཅིག་བརྙ་བ་དགེ་འདུན་གྱི། །སངས་རྒྱས་བཅོམ་ལྡན་འདས་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་དགེ་སློང་དག་
གནས་ཁང་ལྔ་རྩེག་ཏུ་བྱོས་ཤིག །དྲི་གཙང་ཁང་ནི་བདུན་རྩེག་སྒོ་ཁང་ཡང་བདུན་རྩེག་ཏུ་བྱོས་ཤིག་ཅེས་བཀའ་སྩལ་ཏོ། །དགེ་སློང་མའི་གནས་ཁང་ནི་སུམ་རྩེག་གོ། །དྲི་གཙང་ཁང་ནི་ལྔ་རྩེག་གོ། །སྒོ་ཁང་ཡང་ལྔ་རྩེག་གོ། །སྟེང་གི་ལྕིད་
ཀྱིས་རྩིག་པ་འཇིག་ཏུ་བྱེད་དེ། དེ་ལྟར་གྱུར་པ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། སྟེང་མའི་རིམ་གཅིག་ཕྲི་ཤིག །འོན་ཀྱང་འཇིག་པར་གྱུར་པ་དང་། བཅོམ་ལྡན་འདས་ཀྱིས་
བཀའ་སྩལ་པ། དེ་བཞིན་དུ་རིམ་གཉིས་ནས་བཞིའི་བར་དུ་ཕྲི་ལ་འོག་ཁང་གཅིག་པུ་ཞོག་ཤིག །གླེང་གཞི་ནི་མཉན་དུ་ཡོད་པ་ན་སྟེ། དགེ་སློང་རྣམས་ལ་འཇིགས་པ་དག་བྱུང་ནས། གཙུག་ལག་ཁང་སྟོང་པར་
བྱས་ཏེ། དགེ་འདུན་གྱི་མལ་སྟན་ཡང་བོར་ནས་བྲོས་ཏེ་དོང་བ་དང་། མ་བྱིན་པར་ལེན་པ་དག་གིས་བརྐུས་སོ། །བརྐུས་པས་དགེ་སློང་དག་ཕོངས་པར་གྱུར་ཏོ། །དེ་ལྟར་གྱུར་པ་དགེ་སློང་དག་གིས་
བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་འདུན་གྱི་མལ་སྟན་བོར་ཏེ་མ་འདོང་ཤིག །གང་དུ་དོང་བ་དེར་ཁྱེར་ཅིག །བཅོམ་ལྡན་འདས་ཀྱིས་གང་དུ་འདོང་བར་ཁྱེར་ཅིག་ཅེས་བཀའ་སྩལ་པ་དང་། དགེ་སློང་
ཞིག་གིས་བགོ་བ་དག་ཁྱེར་ཏེ་དགེ་སློང་དག་དང་ལྷན་ཅིག་ཏུ་བྲོས་ཏེ་དོང་བ་དང་། དེ་ན་ནུབ་མོ་དགེ་སློང་ཞིག་གིས་ཚེ་དང་ལྡན་པ་འདི་ནི་དགེ་འདུན་གྱི་ནང་ན་ང་ནི་རྒན་ཏེ་ཇི་ལྟར་རྒན་རིམས་སུ་དབང་ངོ་ཞེས་སྨྲས་པ་དང་དེ་བྱིན་ནོ། །དེས་དེ་བྱིན་ནས་ཇི་ཙམ་ནམ་ནངས་པ་དང་། 
<pb id="13.178a"/>
དེས་བསྒོ་བ་འདིས་ཁྱེར་ཅིག་ཅེས་སྨྲས་པ་དང་། དེས་སྨྲས་པ་གང་གི་ཚེ་བསྒོ་བར་བགོས་པ་དེའི་ཚེ་ན་ནི་ཁྱོད་རྒན་པོས་ཁྱེར་ལ་ད་བཀུར་བའི་ཚེ་ནི་ང་ལ་སྦྱིན་ནམ་ཁྱོད་ཉིད་ཁྱེར་ཅིག །དེ་ལྟར་གྱུར་པ་དགེ་སློང་དག་གིས་བཅོམ་
ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། གང་གིས་འཇིགས་པའི་ཚེ་ཁྱེར་ཁྱེར་བ་དེ་ཉིད་ཀྱིའོ། །གང་གི་ཚེ་འཇིགས་པ་མེད་པར་གྱུར་ན་ཡང་བཅོམ་ལྡན་འདས་ཀྱིས་གནང་ངོ་ཞེས་སླར་མ་ཕུལ་བ་དང་། 
དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་རེ་ཞིག་ངས་དགེ་འདུན་གྱི་མལ་སྟན་དག་གནང་གི་གཏན་དུ་ནི་མ་ཡིན་གྱི། འཇིགས་པ་དང་བྲལ་ན་སླར་
ཕུལ་ལ་རྒན་རིམས་སུ་བྱིན་ཅིག །རྐྱང་པའི་སྒོ་གཉིས་ཀྱི་མདོའི་ཚིགས་སུ་བཅད་པ་བརྒྱད་པའོ།               །<head n="4" t="རྐྱང་པའི་སྒོ་གཉིས་པའི་མདོའི་ཚིགས་སུ་བཅད་པ་དགུ་པ་བཤད་པ།" type="shepa" lv="8.27.7.9" zh="13.414"/>མདོར་ན། འཛེ་ཏའི་ཚལ་དུ་མཆོད་སྟོན་ཚེ། །རྔ་ཆེན་གྱིས་ནི་འདུ་བར་བྱ། །གྲལ་ནི་ཆོལ་བར་འཁོད་པ་དང་། །དགེ་སློང་ལས་ནི་
ཞལ་ཏར་བསྐོ། །སངས་རྒྱས་བཅོམ་ལྡན་འདས་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ། ཁྱིམ་བདག་མགོན་མེད་ཟས་སྦྱིན་པས་བཅོམ་ལྡན་འདས་ལ་དེ་སྟེ་བཅོམ་ལྡན་འདས་ཀྱིས་གནང་ན་བདག་
གིས་དུས་སྟོན་ཆེན་པོ་བགྱིའོ་ཞེས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཁྱིམ་བདག་ངས་གནང་གིས་བྱོས་ཤིག །དེ་འཛེ་ཏའི་ཚལ་དུ་དུས་སྟོན་བྱས་པ་དང་། དགེ་སློང་དག་མ་འདུས་པར་གྱུར་ནས་བཅོམ་ལྡན་
འདས་ཀྱིས་མཆོད་སྟོན་ཆེན་པོ་བྱེད་ན་གཎ་ཌཱི་དང་། རྔ་དང་། དུང་བུས་ཤིག་དང་། དགེ་སློང་དག་གདུགས་ཚོད་ལ་བབ་པར་དུས་རིག་པར་འགྱུར་རོ་ཞེས་བཀའ་སྩལ་པ་དང་། དགེ་སློང་དག་རྔ་དང་དུང་དག་གི་སྒྲས་བརྡེགས་ན་ཆོལ་པར་
འཁོད་དོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་ལས་ཞལ་ཏ་བ་བསྐོས་ཏེ་ཅི་ནས་རྒན་རིམས་སུ་འཁོད་ཅིག །ཇི་ལྟར་རྒན་རིམས་སུ་འཁོད་པ་དང་། 
<pb id="13.178b"/>
ནམ་ཟས་དག་རྒན་རིམས་ནས་བྲིམས་ཏེ། གཞོན་ནུའི་གན་དུ་ཕྱིན་ཙམ་ནས་གདུགས་ཚོད་ཀྱང་ཡོལ་ཏེ། དགེ་སློང་དག་ཟས་ཀྱི་བར་ཆད་དུ་གྱུར་ཏོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་
སྩལ་པ། ལྔ་བརྒྱ་ཕྲེང་དུ་གྱིས་ལ་ཁ་ཟས་ནི་རྒན་རིམས་ཀྱི་མདུན་དུ་ཞོག་ཤིག །དགེ་སློང་དག་གིས་དེ་བཞིན་དུ་བྱས་པ་དང་ཁྱིམ་བདག་ནི་བཟའ་བ་འདྲིམ་པ་ལ་རྐུའོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། 
བཅོམ་ལྡན་འདས་ཀྱིས་བཀའ་སྩལ་པ། འདྲིམ་པའི་སྤྱན་པ་དགེ་སློང་སྐོས་ཤིག །དེ་དག་ཀྱང་ཁ་ཟས་ཀྱི་བར་ཆད་དུ་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། དེ་དག་སྔར་ཟན་བྱིན་ལ་ཕྱིས་ཞལ་ཏ་བྱེད་དུ་ཆུག་ཤིག །རྐྱང་
པའི་སྒོ་གཉིས་པའི་མདོའི་ཚིགས་སུ་བཅད་པ་དགུ་པའོ།               །<head n="4" t="རྐྱང་པའི་སྒོ་གཉིས་པའི་མདོའི་ཚིགས་སུ་བཅད་པ་བཅུ་པ་བཤད་པ།" type="shepa" lv="8.27.7.10" zh="13.416"/>མདོར་ན། དགེ་སློང་མ་ནི་མང་དུ་གྱུར། །དགེ་སློང་དང་པོ་ཡི་རང་དང་། །གཅིག་དང་གཉིས་དང་མང་པོ་དང་། །བུ་ཆུང་རབ་ཏུ་དགར་གྱུར་པའོ། །སངས་རྒྱས་བཅོམ་ལྡན་འདས་
འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ། རི་བྲགས་ཀྱི་གྲོང་གཞན་ཞིག་ན་ཁྱིམ་བདག་ཞིག་གནས་པ་དེས་དགེ་སློང་མ་མང་ཞིག་བཤོས་ལ་སྤྱན་དྲངས་ནས་ཇི་ཙམ་ཞིག་ན་དགེ་སློང་གཅིག་ཅིག་འདྲོན་པ་
མང་པོ་དང་ལྷན་ཅིག་ཏུ་ལྗོངས་རྒྱུ་བ་སྤྱོད་ཅིང་རི་བྲགས་ཀྱི་གྲོང་དེར་ཕྱིན་པ་དང་། དེ་དེར་བསོད་སྙོམས་ལ་ཞུགས་ན་དེ་ན་གཞན་ཞིག་གིས་དེ་ལ་འཕགས་པ་ཁྱིམ་འདི་ན་དགེ་སློང་མ་དག་བཤོས་གསོལ་ཞིང་འཁོད་ཀྱིས་དེར་བཞུད་ཅིག་ཅེས་སྨྲས་
པ་དང་། དེ་ཡང་དེར་སོང་ནས་དགེ་འདུན་མའི་གནས་བརྟན་སྦོམ་མོ་དགའ་ལྡན་འདུག་སྟེ། དེས་འཕགས་པ་དེ་སྟེ་སྦྱིན་པའི་ཡོན་ཏན་བརྗོད་ནུས་ན་ནི་རྒན་རིམས་སུ་བཞུགས་ཤིག །དེ་སྟེ་མི་ནུས་ན་ཕྱོགས་གཅིག་ཏུ་བཤོས་མནོབས་
ལ་བཞུད་ཅིག་ཅེས་སྨྲས་པ་དང་། དེ་སྐྱེངས་ནས་དེས་བསམས་པ་དེ་སྟེ་བདག་གིས་སྦྱིན་པའི་ཡོན་ཏན་བརྗོད་ཀྱི་བར་དུ་འདུག་ན་ནི་འདྲོན་པ་མང་པོ་དག་ཀྱང་དོང་བར་འགྱུར་གྱིས་ཕྱོགས་གཅིག་ཏུ་ཟན་ཟོས་ཏེ་འགྲོའོ་སྙམ་ནས་ཕྱོགས་གཅིག་ཏུ་
<pb id="13.179a"/>
ཟན་ཟོས་ཏེ་སོང་ངོ་། །རིམས་བཞིན་དུ་མཉན་དུ་ཡོད་པར་ཕྱིན་པ་དང་། དགེ་སློང་དག་གིས་ཚེ་དང་ལྡན་པ་བདེ་བར་འོངས་སམ། ཅི་བདེ་བར་སྤྱད་དམ་ཞེས་སྨྲས་པ་དང་། དེས་སྨྲས་པ། ག་ལ་ཞིག་བདེ་བར་སྤྱད། དགེ་སློང་མས་རྐྱལ་ཀ་
བྱས་སོ། །དེ་ཇི་ལྟར་བྱས་ཤེས་སྨྲས་པ་དང་། དེ་ལྟར་གྱུར་པ་རྒྱས་པར་དགེ་སློང་དག་ལ་སྨྲས་སོ། །དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། གང་ན་དགེ་སློང་གཅིག་དང་དགེ་སློང་མ་
གཅིག་གནས་པ་དེ་ན་དགེ་སློང་དེ་གྲལ་ཀྱང་དང་པོ། ཆུ་ཡང་དང་པོ། ཟན་ཡང་དང་པོར་ཟོ་ཤིག །གང་ན་དགེ་སློང་མ་གཉིས་སམ། གསུམ་མམ། དེ་ལས་ལྷག་པ་ཞིག་ལ་དགེ་སློང་གཅིག་ཅིག་འོངས་ན་དགེ་སློང་གཅིག་པུ་དེ་སྟན་ཡང་དང་པོ། 
ཆུ་ཡང་དང་པོ། ཟན་ཡང་དང་པོར་ཟོ་ཤིག །གང་དེ་སྟེ་དགེ་སློང་མ་དག་འབའ་ཤིག་ན་ཡང་རྟག་ཏུ་གྲལ་གྱི་དང་པོར་སྟན་ཅིག་ལྷག་པར་ཞོག་ལ་འཁོད་ཅིག་དེ་སྟེ་དགེ་ཚུལ་ཕ་ཞིག་འོངས་ན་ཡང་དེ་དེར་འདུག་ལ་ཟོ་ཤིག །དེ་སྟེ་དེས་མི་ནུས་པར་གྱུར་ན་ཡང་
དགེ་སློང་མས་སྦྱིན་པའི་ཡོན་ཏན་ལྷོགས་ཤིག །དགེ་སློང་མས་དེ་ལྟར་མ་བྱས་ན་འདས་པ་དང་བཅས་པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ། ཁྱིམ་བདག་མགོན་མེད་ཟས་སྦྱིན་པས་འཛེ་ཏའི་ཚལ་དུ་དུས་སྟོན་ཆེན་པོ་བྱས་ནས་བུ་དང་ཆུང་
མ་དགེ་འདུན་ལ་ཡོན་དུ་ཕུལ་བ་དང་། དགེ་སློང་དག་གིས་ཇི་ལྟར་བྱ་བ་མི་ཤེས་ནས། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཁྱིམ་བདག་ལ་དྲིས་ཤིག །དྲིས་པ་དང་། 
ཕ་དེས་སྨྲས་པ། འཕགས་པ་དག་ཐང་ཆོད་ཅིག་དང་བདག་གིས་གླུད་གསོལ་ལོ། །དྲུག་སྡེ་དག་གིས་དེ་ལ་འགྲན་ཅིང་སྤེལ་བ་ལ་ཞུགས་པ་དང་། དེའི་ནང་ནས་ཆུང་མ་བུ་ཆུང་ངུ་མ་ཅན་གྱིས་ཁྱིམ་བདག་མགོན་མེད་ཟས་སྦྱིན་གྱི་རྐང་པ་ལ་བཏུད་དེ་ཇོ་
བོ་བདག་གི་བུ་ཆུང་གིས་བདག་མ་གཏང་ཤིག་ཅེས་སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་སེམས་ཅན་གྱི་ནང་ན་བུད་མེད་ལས་
<pb id="13.179b"/>
སྙིང་ཆུང་བ་མེད་ཀྱིས་འཇིགས་པར་མ་བྱ་ཤིག །དེ་བས་དགེ་སློང་གིས་བུད་མེད་ཀྱི་རིན་ཐང་མ་གཅོད་ཅིག །བཅད་ན་འདས་པ་དང་བཅས་པར་འགྱུར་རོ། །སྦྱིན་བདག་གིས་ཇི་ལྟར་དགའ་ཞིང་དགའ་སྟེ་བྱིན་བཞིན་དུ་ལོངས་ཤིག །རྐྱང་པའི་མདོའི་
ཚིགས་སུ་བཅད་པ་བཅུ་པ་རྫོགས་སྷོ།།               །།<head n="3" t="རྐྱང་པའི་སྒོ་གསུམ་པ་བཤད་པ།" type="shepa" lv="8.27.8" zh="13.418"/><head n="4" t="རྐྱང་པའི་སྒོ་གསུམ་པའི་མདོའི་ཚིགས་སུ་བཅད་པ་དང་པོ་བཤད་པ།" type="shepa" lv="8.27.8.1" zh="13.418"/>མདོར་བསྡུས་པར་ན། ཡོ་བྱད་བུས་པ་བླུན་པ་དང་། །གང་གི་བ་དང་དེ་ཡི་སྟེ། །དེ་ལྟར་ཁྱེའུ་ལས་བསླང་མི་བྱ། །མགོན་མེད་ཟས་སྦྱིན་དེ་བཞིན་ཏེ། །སྤུ་གྲི་དང་ནི་འཁོར་རྣམས་དང་། །ཆུ་
དང་བསྡུས་པར་གསུངས་པའོ། །མདོར་ན། ཡོ་བྱད་རྣམས་དང་གནང་བ་དང་། །ཨུ་པཱ་ལིས་ནི་དྲིས་པ་སྟེ། །ཇི་ལྟར་བྱིན་གྱིས་བརླབ་པར་བྱ། །ཡིད་གཅུགས་ཚིགས་བཅད་མདོར་གསུངས་པའོ། །སངས་རྒྱས་བཅོམ་ལྡན་འདས་མཉན་དུ་
ཡོད་པ་ན་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ། དགེ་སློང་དག་ལྗོངས་རྒྱུ་བ་སྤྱོད་པ་ན་ན་བར་གྱུར་ཏེ། ཁ་ཅིག་ལ་སྨན་མེད་ནས་ལྷུང་བཟེད་བཙོངས་ཀྱང་ཁྱིམ་བདག་གིས་མ་ཉོས་ནས་དུས་འདས་པར་གྱུར་ཏོ། །དེ་ལྟར་
གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གནང་གིས་ཡོ་བྱད་དང་གོས་ཆོངས་ཤིག །བཅོམ་ལྡན་འདས་ཀྱིས་ཡོ་བྱད་དང་གོས་ཆོངས་ཤིག་ཅེས་གསུངས་པ་དང་། དགེ་
སློང་དག་གིས་བཀྲུས་ནས་ཁ་བསྒྱུར་ཏེ་བཅངས་པ་དང་རིན་ཆུང་ངུར་གྱུར་ཏོ། །བཅོམ་ལྡན་འདས་ཀྱིས་བཀའ་སྩལ་པ། མ་བཀྲུས་ཁ་མ་བསྒྱུར། སར་པ་བཏགས་མ་ཐག་ཆོངས་ཤིག །སངས་རྒྱས་བཅོམ་ལྡན་འདས་ལ་ཚེ་དང་ལྡན་
པ་ཨུ་པཱ་ལིས་ཞུས་པ། བཙུན་པ་བཅོམ་ལྡན་འདས་ཀྱིས་དགེ་སློང་དག་གིས་ཡོ་བྱད་བཅུ་གསུམ་ཆོངས་ཤིག་ཅེས་བཀའ་སྩལ་ན་ཇི་ལྟར་བྱིན་གྱིས་བརླབ་པར་བགྱི། ཨུ་པཱ་ལི་སོ་སོར་བྱིན་གྱིས་བརླབ་པར་བྱ་སྟེ། ཆོས་གོས་འདི་ནི་
སྦྱར་མར་བྱིན་གྱིས་བརླབ་སྟེ། བྱ་བ་ཟིན་པ་ཡོངས་སུ་སྤྱད་པའོ། །དེ་བཞིན་དུ་སྟོད་གཡོགས་དང་མཐང་གོས་དང་། ཤམ་ཐབས་དང་། ཤམ་ཐབས་ཀྱི་འཐེབ་དང་། སྟོད་ཆགས་དང་། སྟོད་ཆགས་ཀྱི་འཐེབ་དང་། གདོང་ཕྱིས་དང་། 
<pb id="13.180a"/>
ལུས་ཕྱི་བ་དང་། གཡན་པའི་གོས་དང་། སྐྲ་བཟེད་དང་། གཡོགས་མ་དང་། རས་ཆེན་ཏེ་གོས་འདི་ནི་ཡོ་བྱད་ཀྱི་གོས་སུ་བྱིན་གྱིས་བརླབས་ཏེ། ན་བ་ལ་དགོས་ཏེ་བདག་དང་ཚངས་པ་མཚུངས་པར་སྤྱོད་པའི་ཕྱིར་བྱིན་གྱིས་
བརླབ་བོ། །ཡང་སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་བཅོམ་ལྡན་འདས་ཀྱིས་ཡོ་བྱད་བཅུ་གསུམ་བྱིན་གྱིས་རློབས་ཤིག་ཅེས་བཀའ་སྩལ་ན། དེ་ལས་ལྷག་པའི་གོས་རྣམས་ཇི་ལྟར་བགྱི། བཅོམ་
ལྡན་འདས་ཀྱིས་བཀའ་སྩལ་པ། ཨུ་པཱ་ལི་དེ་ནི་སློབ་དཔོན་དང་། མཁན་པོ་དང་། ཡིད་གཅུགས་པ་རྣམས་ལ་བསྔོས་ལ་བཅང་བར་བྱ་སྟེ། དེ་ཡང་འདི་ལྟར་བསྔོ་བར་བྱའོ། །དགེ་སློང་གཅིག་གི་མདུན་དུ་འདུག་ལ་འདི་སྐད་སྨྲོས་ཤིག ། 
དགོངས་ཤིག་ཚེ་དང་ལྡན་པ་བདག་མིང་འདི་ཞེས་བགྱི་བ་ལ་གོས་འདི་ལྷག་པར་བསྔོ་སྟེ། བསྔོ་བའི་རིགས་པས་ན་མཁན་པོ་ལ་བསྔོ་སྟེ། མཁན་པོ་ཡིད་བཅུགས་པས་བཅང་བར་བགྱིའོ། །དེ་བཞིན་དུ་ལན་གཉིས་ལན་གསུམ་དུ་བརྗོད་
པར་བྱའོ། །རྐྱང་པའི་ནང་ན་སྒོ་གསུམ་པའི་མདོའི་ཚིགས་སུ་བཅད་པ་དང་པོའོ།          །<head n="4" t="རྐྱང་པའི་སྒོ་གསུམ་པའི་མདོའི་ཚིགས་སུ་བཅད་པ་གཉིས་པ་བཤད་པ།" type="shepa" lv="8.27.8.2" zh="13.419"/>མདོར་ན། བུས་པ་བླུན་ལ་སོགས་ཤེས་པ། །བཅུ་གཉིས་ཀྱི་ནི་གང་ཟག་དང་། །དེ་བཞིན་རྣམ་པར་དབྱེ་བ་དང་། །ཚུལ་བཞི་པ་ནི་གསུམ་པའོ། །
སངས་རྒྱས་བཅོམ་ལྡན་འདས་མཉན་དུ་ཡོད་པ་ན་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་གང་ཟག་དུའི་སླར་བཟློག་པ་མི་བརྩན། བཅོམ་
ལྡན་འདས་ཀྱིས་བཀའ་སྩལ་པ། ཨུ་པཱ་ལི་བཅུ་གཉིས་ཏེ། བུས་པ་དང་། བླུན་པོ་དང་། མི་གསལ་བ་དང་། མི་མཁས་པ་དང་། ངོ་ཚ་མེད་པ་དང་། ཁོན་དུ་འཛིན་པ་དང་། འཚམས་ཀྱི་ཕྱི་རོལ་ན་འདུག་པ་དང་། སྤངས་པ་དང་། 
ཚིག་མི་བརྟན་པ་དང་། སྤྱོད་ལམ་ལས་འགལ་བ་དང་། ཚུལ་བཞིན་དུ་མི་གནས་པ་དང་། བསླབ་པ་བྱིན་པའོ། །ཡང་ཞུས་པ་བཙུན་པ་ཇི་ཙམ་གྱིས་ན་བྱིས་པ་ལྟ་བུ་ནས་ཇི་ཙམ་གྱིས་ན་བསླབ་པ་སྩལ་བའི་བར་དུ་ལགས། 
<pb id="13.180b"/>
ཨུ་པཱ་ལི་གང་ལོག་པར་བསམ་པ་སེམས་པ་དང་། ལོག་པར་སྨྲ་བ་ལོག་པར་སྨྲ་བ་དང་། བཟློག་དཀའ་བར་བཟློག་པ་ཡིན་ཏེ། ཨུ་པཱ་ལི་དེ་ལྟར་ན་བྱིས་པར་འགྱུར་རོ། །བཙུན་པ་ཇི་ཙམ་ན་གླེན་པ་ལགས། མདོ་སྡེ་མི་འཛིན་པ། 
འདུལ་བ་མི་འཛིན་པ། མ་ལྟ་བུ་མི་འཛིན་པ་སྟེ། འདི་ཙམ་གྱིས་ན། ཨུ་པཱ་ལི་གླེན་པ་ཡིན་ནོ། །བཙུན་པ་ཇི་ཙམ་གྱིས་ན་མི་གསལ་བ་ལགས། ཨུ་པཱ་ལི་གང་མདོ་སྡེ་ཡང་འཛིན། འདུལ་བ་ཡང་འཛིན། མ་ལྟ་བུ་ཡང་འཛིན་མོད་
ཀྱི། འོན་ཀྱང་མདོ་སྡེ་དང་། འདུལ་བ་དང་། ཆོས་མངོན་ཏུ་བྱ་བའི་དོན་མི་ཤེས་པ་སྟེ། འདི་ཙམ་གྱིས་ན་ཨུ་པཱ་ལི་མི་གསལ་བ་ཡིན་ནོ། །བཙུན་པ་ཇི་ཙམ་གྱིས་ན་མི་མཁས་པ་ལགས། ཨུ་པཱ་ལི་གང་མདོ་སྡེ་དང་། འདུལ་བ་དང་། 
མ་ལྟ་བུ་ཡང་འཛིན། དེ་དག་གི་དོན་ཀྱང་ཤེས་མོད་ཀྱི། གཞན་ཤེས་པར་བྱེད་མི་ནུས་པ་ནི་ཨུ་པཱ་ལི་མི་མཁས་པ་སྟེ། འདི་ཙམ་གྱིས་ན་ཨུ་པཱ་ལི་མི་མཁས་པ་ཡིན་ནོ། །བཙུན་པ་ཇི་ཙམ་གྱིས་ན་ངོ་ཚ་མེད་པ་ལགས། ཨུ་པཱ་ལི་དེ་ནི་ཕས་
ཕམ་པ་བཞི་ལས་གང་ཡང་རུང་ཉེས་པ་བྱུང་བར་གྱུར་པ་སྟེ། ཨུ་པཱ་ལི་དེ་ནི་ངོ་ཚ་མེད་པར་གྱུར་པའོ། །བཙུན་པ་ཇི་ཙམ་གྱིས་ན་ཁོན་དུ་འཛིན་པ་ལགས། ཨུ་པཱ་ལི་དེ་ཁྲོ་བ་དང་། ཐབ་མོ་དང་། གཞན་ཡང་གང་དང་གང་དུ་འཐབ་པའི་སྒོར་
གྱུར་པ་སྟེ། ཨུ་པཱ་ལི་དེ་ཙམ་གྱིས་ན་ཁོན་དུ་འཛིན་པའོ། །བཙུན་པ་ཇི་ཙམ་གྱིས་ན་འཚམས་ཀྱི་སླད་རོལ་ན་མཆིས་པ་ལགས། དེ་ནི་ཨུ་པཱ་ལི་དགེ་སློང་གི་འཚམས་ཀྱི་ཕྱི་རོལ་ན་འདུག་པ་སྟེ། ཨུ་པཱ་ལི་དེ་ཙམ་གྱིས་ན་འཚམས་
ཀྱི་ཕྱི་རོལ་ན་འདུག་པའོ། །བཙུན་པ་ཇི་ཙམ་གྱིས་ན་སྤངས་པ་ལགས། ཨུ་པཱ་ལི་དེ་ནི་དགེ་འདུན་གྱིས་གསོལ་བ་དང་བཞིའི་ལས་ཀྱིས་སྤངས་པ་སྟེ། ཨུ་པཱ་ལི་དེ་ཙམ་གྱིས་ན་སྤངས་པར་གྱུར་པ་ཞེས་བྱའོ། །བཙུན་པ་ཇི་ཙམ་
གྱིས་ན་ཚིག་མི་བརྟན་པར་གྱུར་པ་ལགས། ཨུ་པཱ་ལི་དེ་ནི་ཚིག་མི་བརྟན་པར་གྱུར་པ་དང་། བརྫུན་དུ་སྨྲ་བ་དང་། ཕྲ་མ་དང་། ཚིག་རྩུབ་པོ་དང་། ཚིག་ཁྱལ་པར་སྨྲ་བའོ། །ཨུ་པཱ་ལི་དེ་ཙམ་གྱིས་ན་ཚིག་མི་བརྟན་པར་གྱུར་
<pb id="13.181a"/>
པའོ། །བཙུན་པ་ཇི་ཙམ་གྱིས་ན་སྤྱོད་ལམ་ལས་གལ་བར་གྱུར་པ་ལགས། ཨུ་པཱ་ལི་དེ་ནི་དགེ་འདུན་གྱི་ནང་ནས་ལངས་ཏེ་སོང་བའོ། །ཨུ་པཱ་ལི་དེ་ལྟར་སྤྱོད་ལམ་ལས་གལ་བར་གྱུར་པའོ། །བཙུན་པ་ཇི་ཙམ་གྱིས་ན་ཚུལ་
བཞིན་ལ་མི་གནས་པར་གྱུར་པ་ཞེས་བགྱི། ཨུ་པཱ་ལི་དེ་ནི་མི་སྤྱོད་པ་ནི་སྤྱོད་དགེ་སློང་གི་བསླབ་པ་ལ་མི་སློབ་པའོ། །ཨུ་པཱ་ལི་དེ་ཙམ་གྱིས་ན་ཚུལ་བཞིན་ལ་མི་གནས་པར་གྱུར་པ་ཞེས་བྱའོ། །བཙུན་པ་ཇི་ཙམ་གྱིས་ན་
བསླབ་པ་སྩལ་བར་གྱུར་པ་ཞེས་བགྱི། ཨུ་པཱ་ལི་དེ་ནི་དགེ་སློང་ལ་དགེ་འདུན་གྱིས་གསོལ་བ་དང་བཞིའི་ལས་ཀྱིས་ནམ་འཚོའི་བར་དུ་བསླབ་པ་བྱིན་པར་གྱུར་པ་སྟེ། ཨུ་པཱ་ལི་དེ་ལྟ་བུ་ནི་བསླབ་པ་བྱིན་པར་གྱུར་པའོ། །ཡང་
གསོལ་པ། བཙུན་པ་ཇི་ཙམ་གྱིས་ན། གང་ཟག་གིས་སླར་བཟློག་པ་ལ་བརྩན་པ་ལགས། བཅོམ་ལྡན་འདས་ཀྱིས་བཀའ་སྩལ་པ། ཨུ་པཱ་ལི་རྣམ་པ་གསུམ་སྟེ། ཚུལ་བཞིན་ལ་གནས་པ་དང་། ཚིག་བརྟན་པ་
དང་། སྤྱོད་ལམ་ལས་མ་གལ་བའོ། །རྐྱང་པའི་སྒོ་གསུམ་པའི་མདོའི་ཚིགས་སུ་བཅད་པ་གཉིས་པའོ།             །<head n="4" t="རྐྱང་པའི་སྒོ་གསུམ་པའི་མདོའི་ཚིགས་སུ་བཅད་པ་གསུམ་པ་བཤད་པ།" type="shepa" lv="8.27.8.3" zh="13.422"/>མདོར་ན། གང་གི་ཕྱིར་ནི་བྱ་བ་དང་། །གང་ཟག་ཀྱང་ནི་བཅུ་གཉིས་ནི། །བསྙེན་པར་རྫོགས་པར་བྱེད་པ་དང་། །
ཁྱིམ་པ་ཡིན་པར་ཁས་བླངས་པའོ། །སངས་རྒྱས་བཅོམ་ལྡན་འདས་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་
བཅོམ་ལྡན་འདས་ཀྱིས་གང་ལ་ལས་བྱ་བ་དེའི་སླར་བཟློག་པ་མི་བརྩན་ནོ་ཞེས་བཀའ་སྩལ་ན། བཙུན་པ་གང་ཟག་བཅུ་གཉིས་སོ་སོར་བསྒོ་བའི་ཚེ་དེ་དག་འདི་སྐད་དུ་མཆི་སྟེ། ཚེ་དང་ལྡན་པ་དག་ངེད་ཅག་ལ་ནི་མ་སྒོ་ཤིག་ཅེས་མཆི་
ན་ཅི་དེ་དག་གིས་སླར་བཟློག་པ་ཡང་མི་བརྩན་ནམ། ཨུ་པཱ་ལི་བརྩན་ནོ། །དེའི་ཆད་པའི་ལས་ལ་ངས་དགོངས་ཏེ་གསུངས་སོ། །བཙུན་པ་བསྙེན་པར་རྫོགས་པར་བགྱིད་པ་ཁྱིམ་པ་ལགས་པར་ཁས་བླངས་ན་བསྙེན་པར་རྫོགས་
<pb id="13.181b"/>
པ་ཞེས་བགྱི་འམ་བསྙེན་པར་མ་རྫོགས་པ་ཞེས་བགྱི། ཨུ་པཱ་ལི་བསྙེན་པར་རྫོགས་པར་ཟིན་ཀྱང་ཁྱིམ་པ་ཡིན་པར་ཁས་བླངས་ན། དེ་ཡང་བསྙེན་པར་མ་རྫོགས་པ་ཞེས་བྱ་ན་བསྙེན་པར་རྫོགས་པར་བྱེད་པའི་ཚེ་ལྟ་སྨོས་ཀྱང་ཅི་
དགོས། རྐྱང་པའི་སྒོ་གསུམ་པའི་མདོའི་ཚིགས་སུ་བཅད་པ་གསུམ་པའོ།              །<head n="4" t="རྐྱང་པའི་སྒོ་གསུམ་པའི་མདོའི་ཚིགས་སུ་བཅད་པ་བཞི་པ་བཤད་པ།" type="shepa" lv="8.27.8.4" zh="13.423"/>མདོར་ན། ཚིལ་བུ་དག་ནི་མི་རུང་བ། །ལྔ་པོ་གང་གིས་རྐང་མི་བསྐུ། །དབང་ཕྱུག་བསྒྲག་པར་བྱ་བ་དང་། །ཞིང་གི་དངོས་པོ་དགེ་
འདུན་གྱིའོ། །སངས་རྒྱས་བཅོམ་ལྡན་འདས་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །སངས་རྒྱས་བཅོམ་ལྡན་འདས་ཀྱིས་མི་རུང་བ་རྣམ་པ་ལྔའི་ལྷམ་མ་འཆང་ཤིག་ཅེས་བཀའ་སྩལ་པ་དང་། 
དྲུག་སྡེ་དག་གིས་མི་རུང་བ་རྣམ་པ་ལྔ་པོ་དེ་དག་གི་ཚིལ་བུས་རྐང་པ་བྱུགས་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱི་བལ་གླང་གི་དྲུང་དུ་དོང་སྟེ། རྫི་ཕྱོགས་སུ་འཁོད་པ་དང་། བལ་གླང་དག་གིས་དྲི་ཚོར་ནས་བྲོས་པ་དང་། 
དེ་དག་གིས་ཚེ་དང་ལྡན་པ་དག་ཟུང་ཤིག་ཅེས་སྨྲས་པ་དང་། དེ་དག་གིས་སྨྲས་པ། བདག་ཅག་གིས་གཟུང་བར་མི་ནུས་སོ། །བཞིན་བཟངས་ངེད་ཀྱིས་གཟུང་ངམ། འཕགས་པ་དག་ཟུང་ཤིག་ངེད་ལ་ཅི་སྦྱིན། བཅའ་བའི་རིན་
སྦྱིན་ནོ། །དེས་དེ་དག་གི་མདུན་དུ་སོང་སྟེ་རྫི་མི་ལྡང་བའི་ཕྱོགས་སུ་འདུག་པ་དང་། བལ་གླང་དེ་དག་ཀྱང་འཁོད་དོ། །དེ་དག་གིས་སྨྲས་པ། འཕགས་པ་དག་ཅི་ཁྱེད་རིག་པ་མཁྱེན་ནམ། བཞིན་བཟངས་ངེད་རིག་པ་མི་ཤེས་
མོད་ཀྱི། ངེད་ཀྱི་བལ་གླང་ཅང་ཤེས་ཀྱི་ཚིལ་བུས་རྐང་པ་བསྐུས་པས་སོ། །འཕགས་པ་དག་རྒྱལ་པོའི་བལ་གླང་མཆོག་དག་བྲོས་པར་གྱུར་ནས། ཁྱེད་ཀྱིས་རྒྱལ་པོ་ལ་གནོད་པ་བྱས་པར་མི་འགྱུར་རམ་ཞེས་སྨྲས་ནས་དེ་དག་ཉེས་
པ་ངོར་བརྗོད་ཅིང་འཕྱས་འདོགས་ཏེ་མི་སྙན་པར་ཟེར་རོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་གིས་བལ་གླང་ཅང་ཤེས་ཀྱི་ཚིལ་
<pb id="13.182a"/>
གྱིས་རྐང་པ་བྱུག་པར་མ་བྱེད་ཅིག །དགེ་སློང་གིས་བལ་གླང་ཅང་ཤེས་ཀྱི་ཚིལ་གྱིས་རྐང་པ་ལ་བྱུག་ན་འདས་པ་དང་བཅས་པར་འགྱུར་རོ། །ཇི་ལྟར་བལ་གླང་ཅང་ཤེས་པ་བཞིན་དུ་རྟ་ཅང་ཤེས་དང་། སེང་གེ་
དང་། སྟག་དང་། གཟིག་ལ་སོགས་པ་རྒྱས་པར་བརྗོད་པར་བྱའོ། །གླེང་གཞི་ནི་རྒྱལ་པོའི་ཁབ་ན་སྟེ། དེ་ནས་རྒྱལ་པོ་གཟུགས་ཅན་སྙིང་པོ་ཚེ་དང་ལྡན་པ་ཀུན་དགའ་བོ་གང་ན་བ་དེར་སོང་སྟེ་དྲུང་དུ་ཕྱིན་པ་དང་། 
ཚེ་དང་ལྡན་པ་ཀུན་དགའ་བོའི་རྐང་པ་ལ་མགོ་བོས་ཕྱག་འཚལ་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་རྒྱལ་པོ་གཟུགས་ཅན་སྙིང་པོས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །
འཕགས་པ་ཀུན་དགའ་བོ་སེང་གེའི་གདན་བཤམས་པ་འདི་ཅི་ཞིག་བགྱི་ཅི་དེང་ཆོས་བསྒྲགས་སམ། དེའི་ཚེ་གསོ་སྦྱིན་གྱི་དུས་ལ་བབ་སྟེ། དེ་རྒྱལ་པོ་ཆེན་པོ་དགེ་སློང་གིས་མཚུངས་པར་བཟུང་བ་ལགས་ཀྱི་ཁྱིམ་པས་
མཚུངས་པར་བཟུང་བ་མ་ལགས་སོ། །ཞེས་སྨྲས་པ་དང་། རྒྱལ་པོས་རྐང་པ་ལ་ཕྱག་འཚལ་ཏེ་སོང་ངོ་། །མཁྱེན་བཞིན་དུ་འདྲི་བ་ནི་སངས་རྒྱས་བཅོམ་ལྡན་འདས་ཏེ། སངས་རྒྱས་བཅོམ་ལྡན་འདས་ཀྱིས་ཚེ་དང་
ལྡན་པ་ཀུན་དགའ་བོ་ལ་ཅིའི་ཕྱིར་རྒྱལ་པོ་ཆོས་མ་མཉན་པར་སོང་ཞེས་སྨྲས་པ་དང་། དེ་ལྟར་གྱུར་པ་བཅོམ་ལྡན་འདས་ལ་ཞིབ་མོར་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་
བོ་ཁྱོད་ཀྱིས་ཉེས་སོ། །དེ་སྟེ་རྒྱལ་པོ་གཟུགས་ཅན་སྙིང་པོ་སོ་སོར་ཐར་པ་ཐོས་པར་གྱུར་ན་ངེས་པར་དེ་སྔོན་པས་ཀྱང་མངོན་དུ་དགའ་བར་འགྱུར་ཏེ། དགའ་ནས་དགའ་བའི་དབང་གིས་བྱ་བ་བྱེད་དུ་གདོན་མི་ཟའོ། །དེ་བས་ན་
ངས་གནང་གིས་འདི་འདྲ་བའི་སྐྱེས་བུ་དམ་པ་དད་པ་དེ་དག་ལ་ནི་ཐོས་པར་གྱིས་ཤིག །གཞན་ཡང་རབ་ཏུ་ཕྱུག་ལ་མ་དད། དབུལ་ལ་རབ་ཏུ་དད་དེ། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བུ་དག་ལའང་ཐོས་པར་གྱིས་ཤིག ། 
<pb id="13.182b"/>
གང་གི་ཚེ་ཚེ་དང་ལྡན་པ་གྲོ་ཞིན་བྱེ་བ་ཉི་ཤུ་པ་ཞེས་བྱ་བ་སྐྱ་བོ་བསེང་བསེང་པོ་སྐེམ་ཞིང་རིད་ལ་རྨྱ་ཞིང་ལུས་ཉམ་ཆུང་བར་གྱུར་པ་དང་། བཅོམ་ལྡན་འདས་ཀྱིས་གཟིགས་ཏེ། ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་
བོ་ཅིའི་ཕྱིར་ན་གྲོ་ཞིན་བྱེ་བ་ཉི་ཤུ་པ་ཞེས་བྱ་བ་སྐྱ་བོ་བསེང་བསེང་པོ་སྐེམ་ཞིང་རིད་ལ་རྨྱ་ཞིང་ཉམ་ཆུང་བར་གྱུར། དེས་བཅོམ་ལྡན་འདས་དེ་དང་པོ་བཙས་ནས་ཐུག་པ་འབའ་ཞིག་གིས་ལུས་བསྐྱེད་པ་ལགས་སོ་ཞེས་གསོལ་པ་
དང་། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དེ་ལྟ་བས་ན་ངས་གནང་གིས་གྲོ་ཞིན་བྱེ་བ་ཉི་ཤུ་པ་ལ་ཐུག་པ་ལུད་ཅིག །དེ་ནས་ཚེ་དང་ལྡན་པ་ཀུན་དགའ་བོས་གྲོ་ཞིན་བྱེ་བ་ཉི་ཤུ་པ་ལ་ཚེ་དང་ལྡན་པ་གྲོ་ཞིན་
བཅོམ་ལྡན་འདས་ཀྱིས་ཁྱོད་ནི་ཐུག་པ་འཐུང་ཤིག་པར་གནང་ངོ་ཞེས་བསྒོ་བ་དང་། དེས་སྨྲས་པ། བཙུན་པ་ཀུན་དགའ་བོ་བདག་གཅིག་པུ་ལ་འམ། དེ་སྟེ་དགེ་འདུན་ཐམས་ཅད། དེས་སྨྲས་པ། ཁྱོད་གཅིག་པུའོ། །
བཙུན་པ་ཀུན་དགའ་བོ་འདིས་གླེངས་པས་ན་ཚངས་པ་མཚུངས་པར་སྤྱོད་པ་དག་གིས་ཀྱང་འདི་སྐད་དུ་གྲོ་ཞིན་བྱེ་བ་ཉི་ཤུ་པ་བསྟན་པ་ལ་རབ་ཏུ་བྱུང་ནས་སྔོན་གྲོང་ཁྱེར་ཙམ་པ་ན་ལོ་ལེགས་པར་གྱུར་པའི་ཚེ། བལ་
གླང་བདུན་གྱིས་དྲང་བ་ཡང་སྤངས་ཏེ་རབ་ཏུ་བྱུང་ན་ད་ཐུག་པ་ཙམ་ལ་ཡང་ཆགས་སོ་ཞེས་ཟེར་གྱིས། བཅོམ་ལྡན་འདས་ཀྱིས་བདག་གི་ཕྱིར་དགེ་འདུན་ཐམས་ཅད་ཀྱང་ཐུག་པ་གནང་ན་བདག་ཀྱང་གཟོད་འཚལ་བར་བགྱིའོ་
ཞེས་གསོལ་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ། དེ་ལྟར་ན་གནང་གིས་གྲོ་ཞིན་བྱེ་བ་ཉི་ཤུ་པའི་ཕྱིར་དགེ་འདུན་ཐམས་ཅད་ཀྱང་ཐུག་པ་
འཐུང་ཤིག །གང་གི་ཚེ་རྒྱལ་པོ་གཟུགས་ཅན་སྙིང་པོ་བཅོམ་ལྡན་འདས་ཀྱིས་དགེ་འདུན་རྣམས་ཐུག་པ་འཐུང་བར་གནང་ངོ་ཞེས་ཐོས་ནས་དེས་དགེ་འདུན་ལ་ས་བོན་བུམ་པ་སྟོང་གིས་བཏབ་པའི་ཞིང་དག་ཕུལ་བ་དང་། 
<pb id="13.183a"/>
དགེ་སློང་དག་གིས་མ་བླངས་ནས། བཅོམ་ལྡན་འདས་ཀྱིས་བཀའ་སྩལ་པ། དགེ་འདུན་གྱི་ཕྱིར་ན་བླང་བར་བྱ་སྟེ་དེ་ལ་ཐེ་ཚོམ་དུ་མ་བྱེད་ཅིག །དེ་བས་ན་ཞིང་ལས་བྱུང་བ་རྣམས་དགེ་འདུན་གྱིས་སྤྱད་པར་
གྱིས་ཤིག །རྐྱང་པའི་སྒོ་གསུམ་པའི་མདོའི་ཚིགས་སུ་བཅད་པ་བཞི་པའོ།             །<head n="4" t="རྐྱང་པའི་སྒོ་གསུམ་པའི་མདོའི་ཚིགས་སུ་བཅད་པ་ལྔ་པ་བཤད་པ།" type="shepa" lv="8.27.8.5" zh="13.426"/>མདོར་ན། གདིང་དང་བསྙེན་པར་རྫོགས་པ་དང་། །དགེ་ཚུལ་ཕ་དང་གསར་བུ་དང་། །སྙོམས་ཞུགས་དང་ནི་མི་གནང་བ། །བསླབ་
པ་བྱིན་པ་གཉིས་པའོ། །སངས་རྒྱས་བཅོམ་ལྡན་འདས་མཉན་དུ་ཡོད་པ་ན་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་
དགེ་སློང་དང་ཁྱིམ་པ་གཉིས་ལྷན་ཅིག་ཏུ་གདིང་བ་གཅིག་ལ་མཆིས་སུ་རུང་ངམ། ཨུ་པཱ་ལི་དེ་ནི་མི་རུང་མོད་ཀྱི། དེ་ལྟ་བུའི་རྐྱེན་ཅིག་བྱུང་ན་གནང་ངོ་། །བཙུན་པ་དགེ་ཚུལ་ཕ་དང་། དགེ་སློང་གསར་བུ་དང་། མ་ནིང་དང་། ཟ་མ་
དང་། དགེ་སློང་མ་སུན་ཕྱུང་བ་དང་། ཕ་བསད་པ་དང་། མ་བསད་པ་དང་། དགྲ་བཅོམ་པ་བསད་པ་དང་། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་དང་། མུ་སྟེགས་ཅན་དང་། མུ་སྟེགས་ཅན་དུ་སོང་བ་
དང་། རྐུན་གནས་དང་། སོ་སོར་གནས་པ་དང་། མི་གནས་པ་དག་ལ་སོགས་པ་དང་གདིང་བ་གཅིག་གི་སྟེང་ན་ལྷན་ཅིག་ཏུ་མཆིས་པར་རུང་ངམ། ཨུ་པཱ་ལི་དེ་ལྟར་ནི་མི་རུང་མོད་ཀྱི། དེ་ལྟ་བུའི་རྐྱེན་ཅིག་བྱུང་ན་གནང་ངོ་དེ་བཞིན་དུ་
སྟན་གཅིག་གམ། ཁྲི་གཅིག་གམ། ཁྲིའུ་གཅིག་གམ། པར་ཏང་གཅིག་ཏུ་མི་རུང་མོད་ཀྱི། དེ་ལྟ་བུའི་རྐྱེན་ཅིག་བྱུང་ན་རུང་ངོ་། །བཙུན་པ་ཁྱིམ་པ་དང་སྟེགས་བུ་ལ་སྟན་བཏིང་བའི་སྟེང་ན་ལྷན་ཅིག་ཏུ་མཆིས་པར་རུང་ངམ། མི་
རུང་མོད་ཀྱི། དེ་ལྟ་བུའི་རྐྱེན་ཅིག་བྱུང་ན་རུང་ངོ་། །པར་ཏང་དག་བཏིང་ཡང་མི་རུང་མོད་ཀྱི་དེ་ལྟ་བུའི་རྐྱེན་ཅིག་བྱུང་ན་པར་ཏང་དག་བཏིང་བར་གྱུར་པའང་དེ་བཞིན་ནོ། །དེ་བཞིན་དུ་དགེ་ཚུལ་ཕ་དང་། དགེ་སློང་གསར་བུ་ནས་སོ་སོར་གནས་
