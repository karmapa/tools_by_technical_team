<pb id="13.224a"/>
གིས་ལྷག་པའི་རྒྱུད་རྣམས་དང་། ཐུན་མོང་བ་དང་། ཐུན་མོང་མ་ཡིན་པ་དང་། ས་དང་། བར་སྣང་ལས་མཚན་འཕོས་པ་ལས་སོ། །བཅོམ་ལྡན་འདས་འགྲོ་བ་ཐམས་ཅད་དུ་ཡང་མི་གཏོགས་ལ་བསྟན་པ་
ལས་ཀྱང་བསྟན་པ་ཡོངས་སུ་མྱ་ངན་ལས་འདས་པའང་མ་ལགས། ཡོངས་སུ་མྱ་ངན་ལས་འདའ་བར་ཡང་མི་འགྱུར་བ་དེ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། ཨུ་པཱ་ལི་དེ་ནི་སྤྲུལ་པའོ། །དེ་བཀུམ་ན་ནོངས་
པར་ཅིར་འགྱུར། བཅོམ་ལྡན་འདས་ཀྱིས་བཀའ་སྩལ་པ། ཉེས་པ་སྦོམ་པོའོ། །དེ་བཀུམ་ན་ནོངས་པ་གང་བཤགས་པར་བགྱི། བཅོམ་ལྡན་འདས་ཀྱིས་བཀའ་སྩལ་པ། ཉེས་པ་སྦོམ་པོའོ། །འདུལ་བ་གཞུང་དམ་པ་ལས་
གཏམ་གྱི་དངོས་པོ་རྫོགས་སྷོ།།               །།<head n="2" t="འདུལ་བ་གཞུང་དམ་པ་ལས་མ་ན་བི་ཀ་ཞེས་བྱ་བ་བཤད་པ།" type="shepa" lv="8.27.11" zh="13.517"/><head n="3" t="འདུལ་བ་གཞུང་དམ་པ་ལས་མ་ན་བི་ཀ་བའི་སྒོ་དང་པོ་བཤད་པ།" type="shepa" lv="8.27.11.1" zh="13.517"/>འདུལ་བ་གཞུང་དམ་པ། <bampo n="8.46" zh="13.517"/>བམ་པོ་བཞི་བཅུ་རྩ་དྲུག་པ། མ་ན་བི་ཀའི་མདོའི་མདོ་བསྡུས་པ་སྟེ། འདུས་པ་བུ་རམ་ཆུ་དང་རུང་བ་གཉིས། །ཤ་དང་སྲིན་བུ་པད་པ་རྣམ་པ་ལྔ། །སྔ་དྲོ་བ་དང་བྱིན་
ལེན་བྱས་པ་དང་། །མྱོས་པ་དགེ་བསྙེན་ན་བ་དགེ་སློང་བའོ། །མདོར་ན། འདུས་པ་དང་ནི་འོན་པ་དང་། །དམུས་ལོང་དང་ཡང་རི་མོ་ཅན། །གཞོན་པ་རྣམས་ནི་མ་གཏོགས་སྟེ། །ལྷག་མ་རྣམས་ནི་རུང་བའོ། །སངས་རྒྱས་བཅོམ་ལྡན་
འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་བཅོམ་ལྡན་འདས་ཀྱིས་ཡུལ་མཐའ་འཁོབ་ཏུ་འདུལ་བ་འཛིན་པ་དང་ལྔས་བསྙེན་པར་རྫོགས་པར་རུང་ངོ་ཞེས་བཀའ་སྩལ་ན། དེར་བཅུ་ཡོད་པ་ལས་འདུལ་བ་འཛིན་པ་དང་
ལྔས་བསྙེན་པར་རྫོགས་པར་བགྱིས་ན་བསྙེན་པར་རྫོགས་པ་ཞེས་བགྱི་འམ་བསྙེན་པར་མ་རྫོགས་པ་ཞེས་བགྱི། ཨུ་པཱ་ལི་དེ་ནི་དགེ་སློང་དུ་བསྙེན་པར་རྫོགས་པ་ཞེས་བྱ་སྟེ། དགེ་འདུན་རྣམས་ནི་འདས་པ་དང་བཅས་པར་
འགྱུར་རོ། །བཙུན་པ་བཅོམ་ལྡན་འདས་ཀྱིས་ཆོས་གོས་རྙེད་ལ་ཞག་བཅུ་ལས་འདས་ན་སྤང་བའི་ལྟུང་བར་འགྱུར་ཞེས་བཀའ་སྩལ་ན། ཇི་ཙམ་གྱིས་ན་འོན་པས་ཆོས་གོས་འཐོབ་པར་འགྱུར། གང་གི་ཚེ་རྙེད་པ་ན་མཐོང་
<pb id="13.224b"/>
ལ་ལག་པས་རེག་གམ་པང་དུ་བླངས་པར་ཡང་གྱུར་ལ་འདི་ནི་བདག་གི་གོས་སོ་སྙམ་དུ་དེས་འདུ་ཤེས་བསྐྱེད་པ་དེ་ལྟ་བུ་ནི་འོན་པས་གོས་ཐོབ་པར་གྱུར་པའོ། །ཇི་ཙམ་གྱིས་ན་དམུས་ལོང་གིས་གོས་ཐོབ་པར་གྱུར། གང་གི་ཚེ་
དེས་ཐོས་ལ་ལག་ཏུ་བླངས་སམ་པང་དུ་བླངས་པར་གྱུར་ལ་འདི་ནི་བདག་གི་གོས་སོ་སྙམ་དུ་དེས་འདུ་ཤེས་ཀྱང་བསྐྱེད་ན་དེ་ལྟ་བུ་ནི་དམུས་ལོང་གིས་གོས་ཐོབ་པར་གྱུར་པའོ། །སངས་རྒྱས་བཅོམ་ལྡན་འདས་ལ་ཨུ་པཱ་ལིས་ཞུས་པ། 
ཕྱེད་རི་མོ་བྲིས་ལ་ཕྱེད་རི་མོ་མ་བྲིས་པ་ལ་མཆིས་སུ་རུང་ངམ། ཨུ་པཱ་ལི་མི་རུང་སྟེ། དེའི་སྟེང་དུ་གདིང་བ་གཞན་ཡོད་དམ། དེ་སྟེ་རྙིངས་པར་གྱུར་ན་རུང་ངོ་། །བཙུན་པ་བཅོམ་ལྡན་འདས་ཀྱིས་བ་ལ་འཇུས་ཏེ་ཀླུང་མ་རྒལ་ཅིག་ཅེས་
བཀའ་སྩལ་པ། བཞོན་པ་མ་གཏོགས་པར་གཞན་ལ་འཇུ་ཞིང་ཀླུང་རྒལ་དུ་གནང་ངམ། གནང་སྟེ། གླང་ངམ། རྟ་འམ། མ་ཧེ་འམ། གཡག་ལ་འཇུས་ཤིང་ཀླུང་རྒལ་ན་ཉེས་པ་མེད་དོ། །མདོར་ན། བུ་རམ་ཤིང་དང་ཞག་བདུན་
དང་། །ལན་ཚྭ་དང་ནི་འབྲུ་མར་རུང་། །དགེ་སློང་གིས་ནི་རུང་བར་བྱས། །མི་རུང་སར་ནི་མི་རུང་བའོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་བུ་རམ་ཆང་ཞག་བདུན་དུ་བྱིན་གྱིས་བརླབ་ཏུ་
རུང་ངམ། ཨུ་པཱ་ལི་རུང་ངོ་། །ཇི་སྲིད་དུ་བཏུང་བར་བགྱི། ནམ་མྱོས་པར་མི་འགྱུར་བ་དང་། ཟས་དང་མ་འདྲེས་པ་དང་། མ་རྙོགས་པ་དང་། བསྔལ་བར་མ་གྱུར་ཅིང་། ཉིད་ཀྱི་བྲོ་ལས་མ་གྱུར་པའོ། །
སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་མི་རུང་བའི་ཚིལ་ལས་ལན་ཚྭ་བཙོས་ཏེ་འཚལ་དུ་རུང་ངམ། ཨུ་པཱ་ལི་མི་རུང་ངོ་། །ཐལ་བར་རུང་བར་བྱས་ཏེ། ཟོས་ན་ཉེས་པ་
མེད་དོ། །བཙུན་པ་མི་རུང་བའི་སྨན་ལས་འབྲུ་མར་བཙོས་པ་འཚལ་དུ་རུང་ངམ། ཨུ་པཱ་ལི་མི་རུང་སྟེ། མིག་གམ། རྣ་བ་འམ། སྣ་ལ་བསྐུས་ན་ཉེས་པ་མེད་དོ། །དགེ་སློང་རང་གིས་མེ་འམ་མཚོན་ནམ་སེན་མོས་ས་བོན་དུ་
<pb id="13.225a"/>
འགྱུར་བ་རྣམ་པ་ལྔ་པོ་རུང་བར་བགྱིས་ན་རུང་བར་བགྱིས་པ་ཞེས་བགྱི་འམ། འཚལ་དུ་རུང་ངམ། རུང་སྟེ་མེས་རུང་བར་བྱ་བ་མ་གཏོགས་ཏེ། གང་རུང་བར་བྱེད་པ་དེ་ལ་ནི། ས་བོན་མ་རུང་བར་བྱས་པའི་ཉེས་
པ་འབྱུང་བར་འགྱུར་རོ། །མི་རུང་བའི་སར་ཤིང་སྐྱེས་ལ་རུང་བའི་སར་འབྲས་བུ་ལྟུང་ན་འཚལ་དུ་རུང་ངམ། ཨུ་པཱ་ལི་མི་རུང་ངོ་། །རུང་བའི་སར་ཤིང་སྐྱེས་ལ་མི་རུང་བའི་སར་འབྲས་བུ་ལྟུང་ན་འཚལ་དུ་རུང་ངམ། ཨུ་པཱ་ལི་རུང་སྟེ། 
ཞག་མ་ལོན་པར་གྱུར་པའོ།             །མདོར་ན། རུང་བར་འགྱུར་བའི་ས་གཉིས་ཏེ། །བཟའ་བར་བྱ་བ་མ་ཡིན་དང་། །མི་ཡི་འོ་མར་རིག་པ་དང་། །སྐྱུར་པོ་ཁུ་བར་གྱུར་པའོ། །རུང་བའི་ས་ན་ས་བོན་རྣམ་པ་ལྔ་པོ་དང་མི་མཆིས་ལ་མི་རུང་བའི་
སར་རུང་བ་བགྱིད་པ་མཆིས་ཏེ། མེ་འམ་མཚོན་ཏམ་སེན་མོས་རུང་བར་བགྱིས་ན་རུང་བར་བགྱིས་པ་ཞེས་བགྱི་འམ་མ་བགྱིས་པ་ཞེས་བགྱི། བྱས་པ་ཞེས་བྱའོ། །འཚལ་དུ་རུང་ངམ། ཨུ་པཱ་ལི་མི་རུང་ངོ་། །རུང་བའི་ས་ན་དགེ་སློང་མཆིས་ཏེ། 
རུང་བའི་སར་ས་བོན་རྣམ་པ་ལྔ་པོ་ལ་མེ་འམ་མཚོན་ཏམ་སེན་མོས་རུང་བར་བགྱིས་ན་བགྱིས་པ་ཞེས་བགྱི་འམ། མ་བགྱིས་པ་ཞེས་བགྱི། བྱས་པ་ཞེས་བྱའོ། །འཚལ་དུ་རུང་ངམ། ཨུ་པཱ་ལི་མི་རུང་སྟེ་མེས་མི་རུང་བར་བྱས་པ་མ་གཏོགས་
ཏེ། གང་རུང་བར་བྱེད་པ་ལ་ས་བོན་གྱི་གྲོང་བཤིག་པའི་ཉེས་པར་འགྱུར་རོ། །ཁུར་བླང་ངམ། མ་བསྲེགས་པ་འམ་ཁྲེའུ་འམ། སློ་མའི་ནང་དུ་བཞག་སྟེ་འཚལ་དུ་རུང་ངམ། ཨུ་པཱ་ལི་རུང་ངོ་། །མིའི་འོ་མ་འཚལ་དུ་རུང་ངམ། ཨུ་པཱ་
ལི་མི་རུང་སྟེ། མིག་སྨན་དུ་དགོས་པ་ནི་མ་གཏོགས་སོ། །དུས་མ་ལགས་པར་སྐྱུར་པོའི་ཁུ་བ་འཚལ་དུ་རུང་ངམ། ཨུ་པཱ་ལི་རུང་ངོ་།             །མདོར་ན། མི་ཡི་ཤ་དང་ཆེད་དུ་ནི། །བསད་པར་གྱུར་པར་ཤེས་པ་དང་། །
མི་རུང་བའི་ཤ་རྣམས་དང་། །འདི་རྣམས་ཀུན་ནི་བཟའ་མི་བྱ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་མིའི་ཤ་འཚལ་དུ་རུང་ངམ། ཨུ་པཱ་ལི་མི་རུང་ངོ་། །བཙུན་པ་ནོངས་པ་ཅིར་འགྱུར་
<pb id="13.225b"/>
ཉེས་པ་སྦོམ་པོའོ། །མིའི་ཤ་མ་གཏོགས་པར་དེ་ལས་རུང་བ་གཞན་རྣམས་དེའི་ཕྱིར་ཆེད་དུ་བསད་པའི་ཤ་འཚལ་དུ་རུང་ངམ། ཨུ་པཱ་ལི་མི་རུང་ངོ་། །མི་རུང་བའི་ཤ་རྣམས་འཚལ་དུ་རུང་ངམ། ཨུ་པཱ་ལི་མི་རུང་ངོ་།            །མདོར་ན། 
ཤ་སྲིན་པད་པ་དང་ནི་ཤིང་རྟ་དང་། །སྦལ་པའང་བཟའ་བར་མི་བྱ་སྟེ། །གཟུགས་པ་དེ་དག་ཐམས་ཅད་ནི། །བཟའ་བར་བྱ་བ་མ་ཡིན་ནོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ་སྲིན་བུ་པད་པའི་ཤ་འཚལ་དུ་
རུང་ངམ། ཨུ་པཱ་ལི་མི་རུང་ངོ་། །བྱ་ཤིང་སྟ་མོའི་ཤ་འཚལ་དུ་རུང་ངམ། ཨུ་པཱ་ལི་མི་རུང་ངོ་། །སྦལ་པའི་ཤ་འཚལ་དུ་རུང་ངམ། ཨུ་པཱ་ལི་མི་རུང་ངོ་། །གཟུགས་པ་དག་གི་ཤ་འཚལ་དུ་རུང་ངམ། ཨུ་པཱ་ལི་མི་རུང་ངོ་།           །མདོར་ན། 
རུང་བ་དག་ཀྱང་འདྲེས་པ་དང་། །ཞག་བདུན་དུ་ཡང་བཟའ་མི་བྱ། །ཚིལ་བུ་དང་ཡང་དེ་བཞིན་ཏེ། །བུ་རམ་ཤིང་དང་སྔ་དྲོར་སྦྱར། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། སྔ་དྲོ་བའི་སྨན་དང་ཕྱི་དྲོ་
བའི་སྨན་དུ་བསྲེས་ན་འཚལ་དུ་རུང་ངམ། ཨུ་པཱ་ལི་མི་རུང་ངོ་། །ཕྱི་དྲོ་བ་དང་བདུན་པར་བསྲེས་ན་འཚལ་དུ་རུང་ངམ། ཨུ་པཱ་ལི་མི་རུང་ངོ་། །བདུན་པ་དང་ནམ་འཚོའི་བར་དུ་བསྲེས་ན་རུང་ངམ། ཨུ་པཱ་ལི་མི་རུང་ངོ་། །
བཙུན་པ་དེ་ཉིད་སྔ་དྲོ་བ་ལགས་ལ་དེ་ཉིད་ཕྱི་དྲོ་བ་དང་བདུན་པ་དང་། ནམ་འཚོའི་བར་དུ་རུང་ངམ། ཨུ་པཱ་ལི་རུང་སྟེ། བུ་རམ་ཤིང་ནི་སྔ་དྲོ་བ་ལ། དེའི་འོག་ཏུ་ཁུ་བ་བཙིར་བ་ནི་ཕྱི་དྲོ་བའོ། །དེའི་འོག་ཏུ་ཁུ་བ་བསྐོལ་ཏེ་
བུ་རམ་དུ་བྱས་པ་ནི་བདུན་པའོ། །དེའི་འོག་ཏུ་བདུན་པ་བསྲེགས་པ་ནི་ནམ་འཚོའི་བར་དུ་བའོ། །དེ་ཉིད་ལ་སྔ་དྲོ་བ་དང་། དེ་ཉིད་བདུན་པ་དང་། དེ་ཉིད་ལ་ནམ་འཚོའི་བར་དུ་བར་རུང་ངམ། 
རུང་སྟེ་ཤ་ནི་སྔ་དྲོ་བའོ། །དེའི་འོག་ཏུ་བཙོས་པའི་ཞག་ནི་བདུན་པའོ། །བདུན་པ་དེའི་འོག་ཏུ་བསྲེགས་པའི་ཐལ་བ་ནི་ནམ་འཚོའི་བར་དུ་བའོ།            །མདོར་ན། དེ་ལྟར་བྱིན་ལེན་བྱས་པ་དང་། །དེ་ཡང་བྱིན་གྱིས་མ་
<pb id="13.226a"/>
བརླབས་དང་། །ནད་པ་ནད་ཀྱིས་གཟེར་བ་དང་། །བསྔལ་བའི་བཏུང་བ་བརྒྱད་པའོ། །སྔ་དྲོ་བའི་སྨན་འདི་དག་གཞག་པར་བྱིན་གྱིས་བརླབ་ཏུ་རུང་ངམ། ཨུ་པཱ་ལི་མི་རུང་སྟེ། དེ་བཞིན་དུ་ཕྱི་དྲོ་བ་དང་། བདུན་པ་
དང་། ནམ་འཚོའི་བར་དུ་ཡང་མི་རུང་ངོ་། །དེ་བཞིན་དུ་བྱིན་ལེན་མ་བྱས་པ་དང་། ནང་དུ་བཙོས་པ་དང་། བླངས་པ་དང་མི་རུང་བའི་རྣམས་འཚལ་དུ་རུང་ངམ། ཨུ་པཱ་ལི་མི་རུང་ངོ་། །ཚུལ་བཞིན་པས་བླངས་པ་བྱིན་གྱིས་མ་བརླབས་
པ་དེ་འཚལ་དུ་རུང་ངམ། ཨུ་པཱ་ལི་མི་རུང་ངོ་། །སླར་བླངས་པ་དང་བྱིན་གྱིས་མ་བརླབས་པ་མི་ན་བར་འཚལ་དུ་རུང་ངམ། ཨུ་པཱ་ལི་མི་རུང་ངོ་། །སླར་བླངས་པ་དང་བྱིན་གྱིས་མ་རླབས་པ་ནད་པས་འཚལ་དུ་རུང་ངམ། ཨུ་པཱ་ལི་རུང་ངོ་། །
དེ་ནས་སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། ནད་པ་ལ་ཅི་སྩལ་བར་བགྱི། གང་གིས་ནད་པ་ལ་སོས་པར་འགྱུར་བ་བཅས་པའི་ཁ་ན་མ་ཐོ་བ་དེ་ནད་པ་ལ་བྱིན་ཅིག །བཅོམ་ལྡན་འདས་ཀྱིས་བཏུང་བ་ནི་
རྣམ་པ་འདི་བརྒྱད་གནང་ན་དེ་ལ་རྩ་བའི་བསྔལ་བ་དང་། སྡོང་བུའི་བསྔལ་དང་། ལོ་མའི་དང་། མེ་ཏོག་གི་བསྔལ་བར་འདྲེས་ན་འཚལ་དུ་རུང་ངམ། ཨུ་པཱ་ལི་རུང་ངོ་། །ཇི་སྲིད་དུ་རུང་། ནམ་མྱོས་པར་མ་གྱུར། ཟས་དང་
མ་འདྲེས་རྙོགས་པར་མ་གྱུར། ནམ་བསྔལ་བའི་བར་དུའོ།                 །མདོར་ན། སྨྱོས་པར་གྱུར་དང་བྱིན་གྱིས་བརླབ། །གཅིག་པུ་འདུག་པར་གྱུར་པ་དང་། །གོས་ལ་བྱིན་གྱིས་མི་བརླབ་པ། །འཚམས་ཀྱི་ཕྱི་རོལ་
དགེ་འདུན་གྱིའོ། །སྨྱོན་པ་ལས་གོས་བླང་བར་བགྱི་འམ། གསུངས་པ། ཁ་ཅིག་ལས་ནི་བླང་བར་བྱ། ཁ་ཅིག་ལས་ནི་བླང་བར་མི་བྱའོ། །གང་ལས་བླང་བར་བགྱི། གང་ལ་ཕ་དང་། མ་དང་། ཕུ་ནུ་བོ་དང་། 
སྲིང་མོ་ཡོད་པ་འམ། བདག་གིས་ཁྱིམ་ནས་བྱིན་པ་དེ་ནི་བླང་བར་བྱའོ། །གང་ལས་མི་བླང་བར་བགྱི། གང་ལ་ཕ་དང་། མ་དང་། ཕུ་ནུ་བོ་དང་། སྲིང་མོ་དང་། རང་གི་ཁྱིམ་མེད་པས་བྱིན་པ་དེ་ནི་བླང་བར་མི་བྱའོ། །སྨྱོན་པ་གང་ནས་བཟུང་སྟེ་ཆོས་གོས་བྱིན་གྱིས་
<pb id="13.226b"/>
བརླབ་པར་བགྱི། གང་གི་ཚེ་རང་གི་སེམས་མལ་དུ་ཕེབས་པར་གྱུར་པ་ནའོ། །བཙུན་པ་དགེ་སློང་གང་གཅིག་པུ་གནས་ན་མཆིས་པ་དེར་མི་དག་གིས་དགེ་འདུན་གྱི་ཕྱིར་གོས་ཕུལ་བ་དེ་དགེ་འདུན་གྱིས་མངོན་དུ་བགོ་བར་
བགྱི་བ་ཞིག་ལགས་ན་དགེ་སློང་དེས་གོས་རྙེད་པ་ཇི་ལྟར་བགྱི། གསུངས་པ། ཨུ་པཱ་ལི་དེའི་ཕྱིར་ན་དགེ་སློང་དེས་སེམས་འདི་ལྟར་སྐྱེད་ལ་ཚིག་ཏུ་ཡང་འདི་སྐད་རྗོད་ཅིག །གནས་འདི་ན་བདག་གཅིག་པུ་འདུག་སྟེ། གོས་འདི་ནི་དགེ་འདུན་གྱི་ཕྱིར་ཏེ་དགེ་འདུན་
གྱིས་མངོན་དུ་བགོ་བར་རིགས་པ་ཞིག་ལས་བསྒོས་ན་ད་བདག་དབང་སྟེ་བྱི་བདར་བྱའོ། །སྦའོ། །བྱིན་གྱིས་བརླབ་པར་བྱ་སྟེ། བྱི་བདར་བྱས་སྦས་ཤིང་བྱིན་གྱིས་བརླབས་ལ་དེ་ལྟར་བྱས་ན་ལས་བྱས་པ་ཞེས་བྱའོ། །དགེ་སློང་གཞན་དག་གཅིག་
འོངས་སུ་ཟིན་ཀྱང་དེ་དག་ལ་སྐལ་བ་མ་བྱིན་ཅིག །དེ་ལྟར་མ་བྱས་ན་དགེ་སློང་དེ་གཅིག་པུས་གོས་དེ་མ་བཀུར་ཅིག །ཁྱེར་ན་འདས་པ་དང་བཅས་པར་འགྱུར་རོ། །དགེ་སློང་དེ་དག་ཀྱང་མཚུངས་པར་དབང་བ་ལས་དེ་གཅིག་པུས་དགེ་འདུན་གྱི་ཕྱིར་
བྱིན་གྱིས་བརླབས་པ་ལས་འཚམས་ཀྱི་ཕྱི་རོལ་ཏུ་སོང་ནས་ཁྱེར་ན་ཉེས་བྱས་སུ་འགྱུར་རོ། །དེ་སྟེ་རྐུ་སེམས་སུ་གྱུར་ན་འདས་པ་དང་བཅས་པར་འགྱུར་རོ།           །མདོར་ན། དགེ་བསྙེན་པའི་ནི་བུ་དང་སྟེ། །དབྱར་གནས་མངོན་དུ་གྱུར་པ་དང་། །
འདས་དང་མ་འོངས་དགེ་སློང་དག །འདི་ལྟར་དབྱར་ནི་ཞིག་པར་གྱུར། །དགེ་བསྙེན་ཀྱིས་བུ་སྨ་ཕབ་པར་གྱུར་ན་དེ་ལས་གོས་བླང་བར་བགྱི་འམ། མི་བླང་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། དེ་མི་བླང་བ་ཞེས་
བྱའོ། །གོས་འདི་དབྱར་གནས་པའི་དགེ་འདུན་ལ་ཕུལ་ན་ཡང་དེ་དབྱར་གྱི་ཟླ་བ་ཐ་མ་ཡང་མ་ཡིན་ལ་གནས་དེར་གཏན་པ་ཡང་བཏིང་བར་མ་གྱུར་ཏེ། དབྱར་གྱི་ཟླ་བ་ཐ་མ་ཡང་མ་ཡིན་ལ་དེ་གནས་དེར་གཏན་པ་མ་བཏིང་དུ་ཟིན་
གྱིས་ཀྱང་དབྱར་གནས་པའི་རྣམས་ལ་གོས་དེ་དབང་བར་འགྱུར་རོ། །གོས་འདི་ནི་དགེ་འདུན་མངོན་དུ་གྱུར་པ་རྣམས་ཀྱི་ཡིན་ནོ་ཞེ་ན། དེ་ཡང་དབྱར་གྱི་ཟླ་བ་ཐ་མར་ཀྱང་གྱུར། གནས་དེར་གཏན་པ་ཡང་
<pb id="13.227a"/>
བཏིང་བར་གྱུར་ན་ཟླ་བའི་ཐ་མ་ཡང་ཡིན་ཞིང་གནས་དེར་གཏན་པ་བཏིང་བར་གྱུར་ཏུ་ཟིན་ཀྱང་། གང་དབྱར་དེར་མ་གནས་པ་དེ་དག་ཀྱང་གོས་དེ་དབང་བར་འགྱུར་རོ། །གོས་འདི་དགེ་འདུན་མངོན་སུམ་དུ་ཚོགས་པ་ལ་ཕུལ་བར་གྱུར་ཏེ། 
དགེ་སློང་གང་གནས་འདིར་ལོ་ཕྱི་མར་གནས། ཡང་ཕྱིར་གནས། གསུམ་ཕྱིར་གནས། དེ་བཞིན་དུ་ལོ་ཕྱི་མ་བཅུའི་བར་དུ་གནས་པ་དེ་དག་ལ་དབུལ་ལོ་ཞེ་ན། དེར་དབྱར་གྱི་ཟླ་བ་ཐ་མར་གྱུར་ལ་གཏན་པ་བཏིང་བར་ཀྱང་གྱུར་ཏོ། །དེ་དབྱར་གྱི་
ཟླ་བ་ཐ་མར་གྱུར་དུ་ཟིན་ཀྱང་གང་ལ་བྱིན་པ་དེ་དག་དབང་སྟེ། སྔ་མའི་ཟླ་བ་དང་པོ་དང་གཉིས་པོ་ནས་བཅུའི་བར་དུ་རྒྱས་པར་བརྗོད་དོ། །དགེ་སློང་དབྱར་གནས་གནས་པ་ལས་དགེ་འདུན་གྱི་དོན་ཅིག་ལ་འཚམས་ཀྱི་ཕྱི་རོལ་དུ་སོང་ན་དེའི་དབྱར་གྱི་སྐལ་བ་
དབང་བ་གང་ནས་སྩལ། གང་གི་དོན་གྱི་ཕྱིར་སོང་བ་དང་། གང་དུ་རིང་དུ་གནས་པར་གྱུར་པའོ། །དབྱར་ཞིག་པ་ལ་གོས་ཀྱི་སྐལ་བ་སྩལ་བར་བགྱི་འམ། ཁ་ཅིག་ལ་ནི་སྦྱིན་པར་བྱའོ། །ཁ་ཅིག་ལ་ནི་མི་སྦྱིན་པར་བྱའོ། །གང་ལ་སྩལ་བར་
བགྱི། གང་ལ་སྔ་མ་དང་ཕྱི་མ་ཡོད་པ་དང་། གང་དུ་རིང་དུ་གནས་པར་གྱུར་པ་ལའོ། །གང་ལ་མི་སྩལ་བར་བགྱི། གང་ལ་སྔ་མ་ཡང་མེད་ལ་ཕྱི་མ་ཡང་མེད་པ་དང་། གང་རིང་དུ་མ་གནས་པར་གྱུར་པའོ།             །
མདོར་ན། ནད་པ་ཡི་ནི་དོན་ལ་སྟེ། །ནད་གཡོག་ཏུ་ནི་གྱུར་པ་དང་། །རུང་བར་བྱས་དང་བསླབ་པ་བྱིན། །ནོར་རྣམས་རུང་བར་ཇི་ལྟར་བྱ། །དགེ་སློང་ནད་གཡོག་བགྱིད་པ་དེ་དོན་ཅིག་ལ་འཚམས་ཀྱི་སླད་རོལ་དུ་མཆིས་པ་དང་། དེ་འཚམས་ཀྱི་
སླད་རོལ་དུ་མཆིས་པའི་འོག་ཏུ་ནད་པ་དུས་ལས་འདས་ན་ནད་གཡོག་ལ་གོས་རྣམས་སྩལ་བར་བགྱི་འམ་མི་སྩལ་བར་བགྱི། ཁ་ཅིག་ལ་ནི་སྦྱིན་པར་བྱའོ། །ཁ་ཅིག་ལ་ནི་མི་སྦྱིན་པར་བྱའོ། །གང་ལ་སྩལ་བར་བགྱི། གང་ནད་
པའི་དོན་གྱི་ཕྱིར་བྲེལ་བར་གྱུར་པ་དེ་ལ་ནི་སྦྱིན་པར་བྱའོ། །གང་རང་གི་དོན་དམ་གཞན་གྱི་དོན་ལ་བྲེལ་བར་གྱུར་པ་དེ་ལ་ནི་མི་སྦྱིན་ནོ། །ཁྱིམ་པ་ཞིག་ནད་པའི་གཡོག་བགྱིད་ན་གོས་སྩལ་བར་བགྱི་འམ་
<pb id="13.227b"/>
མི་སྩལ་བར་བགྱི། གསུངས་པ། མི་སྦྱིན་ཏེ། དགེ་སློང་མ་དང་། དགེ་སློབ་མ་དང་། དགེ་ཚུལ་མ་ཡང་དེ་བཞིན་དུ་མི་སྦྱིན་ནོ། །དགེ་ཚུལ་ཕ་ཞིག་ནད་གཡོག་བགྱིད་ན་དེ་ལ་ནད་གཡོག་གི་གོས་སྩལ་བར་བགྱི་འམ། མི་སྩལ་བར་བགྱི། 
གསུངས་པ། སྦྱིན་པར་བྱའོ། །ཇི་ཙམ་ཞིག་སྩལ་ཀུན་དང་ཡང་མཉམ་པར་རོ། །ནད་གཡོག་དབྱར་གནས་གཞན་དུ་ཚུལ་དུ་ཞུགས་པ་ཞིག་ན། དེ་ལ་ནད་གཡོག་གི་གོས་སྩལ་བར་བགྱི་འམ། མི་སྩལ་བར་བགྱི། བཅོམ་ལྡན་འདས་
ཀྱིས་བཀའ་སྩལ་པ། སྦྱིན་པར་བྱའོ། །ནད་གཡོག་སུས་བགྱི། མཁན་པོ་དང་། སློབ་དཔོན་དང་། མཁན་པོ་གཅིག་པ་དང་། སློབ་དཔོན་གཅིག་པ་དང་། སྨྲ་བ་དང་། ཀུན་དུ་སྨྲ་བ་དང་། སྟོན་པ་དང་། ལྷན་ཅིག་སྤྱོད་པ་དང་། 
སློབ་མས་སོ། །དེ་སྟེ་མེད་ན་དགེ་འདུན་གྱིས་ནད་གཡོག་སྐོས་ཤིག །དེ་སྟེ་དགེ་འདུན་གྱིས་ཀྱང་ནད་གཡོག་མ་བསྐོས་ན་འདས་པ་དང་བཅས་པའོ། །ནད་གཡོག་གིས་ཀྱང་ནད་པའི་ནད་གཡོག་མ་བྱས་ན་ཉེས་བྱས་སུ་འགྱུར་རོ། །
དེ་སྟེ་ནད་པས་ནད་གཡོག་ལ་ཆོས་བཞིན་དུ་བསྒོ་བ་མ་མཉན་ན་ཉེས་བྱས་སུ་འགྱུར་རོ། །ནད་པ་ལ་ཡང་དེ་བཞིན་ནོ། །ནད་པ་ལ་ཇི་སྲིད་དུ་ནད་གཡོག་བགྱི། ཇི་སྲིད་ནད་པ་ཤི་བ་འམ། དེ་སྟེ་སོས་པར་གྱུར་པའི་བར་དུའོ། །
མི་ཕན་པ་རྣམས་སྤོང་བར་བྱེད། ཕན་པའི་རྣམས་ནི་སྒྲུབ་པར་བྱེད། དོན་རྣམས་ཀྱང་ཉམས་པར་མི་བྱེད་པ་བསླབ་པ་སྩལ་བས་གང་ནས་བཟུང་ཞིང་གོས་རྣམས་བྱིན་གྱིས་བརླབ་པར་བགྱི། ནམ་རྙེད་ནའོ། །
ནོར་རྣམས་ཇི་ལྟར་རུང་བར་བགྱི། མི་རུང་བ་འདིས་རུང་བ་བསྒྲུབ་པར་བྱ་ཞིང་ན་བའི་སྨན་རྣམས་གཞག་པར་བྱའོ་སྙམ་དུའོ།                །མདོར་ན། དགེ་སློང་གནས་པ་རྣམ་བཞི་ནི། །
གནང་བ་དང་ནི་རས་རྣམས་དང་། །སོང་ནས་སླར་འོངས་སྤང་བ་དང་། །སྦོམ་པོ་མུ་སྟེགས་ཅན་དང་གསུམ། །དགེ་སློང་གིས་སྔར་ཡང་མ་ལགས། སླད་ཀྱིས་ཀྱང་མ་ལགས་པར་
<pb id="13.228a"/>
གནས་བཞིར་དབྱར་གཅིག་ཅར་ཚུལ་དུ་ཡང་ཞུགས་ལ་ནོངས་པར་ཀྱང་མི་འགྱུར་བ་མཆིས་སམ། ཡོད་དེ། དེ་འདི་ལྟར་དགེ་སློང་དེ་ཁྲི་འམ་རེ་ལྡེ་འམ་ར་གོང་ཡང་རུང་སྟེ། གནས་བཞིའི་འཚམས་སུ་མནན་ནས་དབྱར་ཚུལ་
དུ་ཞུགས་ན་ཚུལ་དུ་ཞུགས་པ་ཞེས་ཀྱང་བྱ་སྟེ། ཉེས་པ་ཡང་མེད་དོ། །དེའི་གོས་ཀྱི་བགོས་སྐལ་གང་ནས་འཐོབ། ཐམས་ཅད་ནས་སོ། །དབྱར་ཀྱི་རས་ཆེན་ཚད་ལས་ཆུང་ངུ་འཆང་ན་དེའི་ནོངས་པ་གང་ལགས། གསུངས་པ། 
ཉེས་བྱས་སུ་འགྱུར་རོ། །དེ་བཞིན་དུ་གཡན་པ་དགབ་པ་དང་གདིང་བ་ཡང་དེ་བཞིན་ནོ། །སོང་ནས་སླར་མཆིས་པའི་གོས་ཀྱིས་གཏན་པ་གདིང་ན་གཏན་པ་བཏིང་བ་ཞེས་བགྱི་འམ། མ་བཏིང་བ་ཞེས་བགྱི། གསུངས་པ། 
གཏན་པ་མ་བཏིང་བ་ཞེས་བྱའོ། །གོས་དེ་གང་ལགས། ལམ་ཕན་ཆད་ནས་རྙེད་པའོ། །སྤང་བ་བྱུང་བའི་གོས་རྣམས་བགོས་ན་དེའི་ལྟུང་བ་གང་ལགས། གསུངས་པ། ཉེས་བྱས་སོ། །
མུ་སྟེགས་ཅན་གྱི་རྒྱལ་མཚན་གོས་མ་མཆིས་པ་དང་། འོལ་བའི་སྒྲོ་དང་། སྐྲའི་ལ་བ་དང་གསུམ་འཆང་ན་དེའི་ལྟུང་བ་གང་ལགས། ཉེས་པ་སྦོམ་པོར་འགྱུར་རོ། །མུ་སྟེགས་ཅན་གྱི་རྒྱལ་
མཚན་གསུམ་པོ་མ་གཏོགས་པར་མུ་སྟེགས་ཅན་གྱི་རྒྱལ་མཚན་གཞན་འཛིན་ན་ཅིར་འགྱུར། བཅོམ་ལྡན་འདས་ཀྱིས་བཀའ་སྩལ་པ། ཉེས་བྱས་སོ། །འདུལ་བ་གཞུང་དམ་པ་ལས། 
མ་ན་བི་ཀ་བའི་སྒོ་དང་པོ་སྟེ་རྫོགས་སྷོ།།               །།<head n="3" t="འདུལ་བ་གཞུང་དམ་པ་མ་ན་བི་ཀ་ཞེས་བྱ་བའི་འདུལ་བའི་རིམ་པ་བཤད་པ།" type="shepa" lv="8.27.11.2" zh="13.527"/>མདོར་བསྡུས་པར་ན། རྙིངས་པ་
གདིང་དང་རིངས་པ་གསུམ། །གཟུ་བོའི་ཉེས་པ་ཇི་ཙམ་གྱིས། །ཀོ་ཤམ་བིས་ནི་ཇི་ལྟར་ལས་བྱས་པ། །ལས་དང་གཟུ་བོ་རྗེས་སུ་བསྒྲགས། །བསྡིགས་པ་བསྡུས་ནས་བསྒྲགས་པའོ། །
<pb id="13.228b"/>
མདོར་ན། རྙིངས་པ་སར་པ་གཉིས་པོ་དང་། །ཁ་དོག་ཅན་དང་མ་བཞག་པ། །མི་རུང་དང་ཡང་དེ་བཞིན་ཏེ། །ཡོངས་སུ་སྤྱད་དང་མ་གོས་རུང་བའོ། །བཙུན་པ་བཅོམ་ལྡན་འདས་ཀྱིས་གོས་རྙིངས་པ་གཏན་པར་བཏིང་ན་
གཏན་པར་མ་བཏིང་བའོ། །ཞེས་གསུངས་ན། གོས་རྙིངས་པ་གང་ལགས། གོས་གང་ཡང་གཏན་པར་བཏིང་བར་གྱུར་པའོ། །བཅོམ་ལྡན་འདས་ཀྱི་གོས་སར་པ་གཏན་པར་བཏིང་ན་གཏན་པ་བཏིང་བ་ཡིན་ནོ་ཞེས་
གསུངས་ན། གོས་སར་པ་གང་ལགས། གོས་གང་སྔར་གཏན་པར་མ་བཏིང་བའོ། །བཅོམ་ལྡན་འདས་ཀྱིས་གཏན་པ་བཏིང་བའི་དགེ་སློང་གིས་གོས་ལེན་པའི་ཚེ་སེམས་གསུམ་བསྐྱེད་པར་བྱའོ། །ཐོག་མར་འགྲོ་
བར་བྱའོ། །གང་གི་ཚེ་མཐར་ཕྱིན་ན་སྐུད་ཁམ་གསུམ་ཙམ་ཡང་དྲུབས་ལ། སེམས་རྣམ་པ་གསུམ་ཡང་བསྐྱེད་པར་བྱའོ། །འཁྲུ་བ་དང་། འདྲ་བ་དང་། བཙོ་བ་དང་། དཀྱིལ་འཁོར་ཕྱེད་དང་གསུམ་པ་ཡང་བྱོས་
ཤིག་ཅེས་གསུངས་ན། གཏན་པ་བཏིང་བས་སེམས་རྣམ་པ་གསུམ་བསྐྱེད་ན་གཏན་པ་བཏིང་ཞེས་བགྱི་འམ། དེ་སྟེ་གོས་འདི་ནི་དགེ་འདུན་གྱི་གཏན་པར་གཏིང་སྟེ། བདག་གིས་ཞེས་སེམས་རྣམ་པ་
གཉིས་བསྐྱེད་པར་བགྱི། སེམས་དེ་ལྟར་རྣམ་གཉིས་བསྐྱེད་དེ་གཏན་པར་བཏིང་ན་གཏན་པ་གདིང་བ་ལ་ཉེས་བྱས་སུ་འགྱུར་རོ། །སྤང་བའི་གོས་གཏན་པར་བཏིང་ན་གཏན་པར་བཏིང་བར་མི་འགྱུར་རོ་ཞེས་གསུངས་
ན། སྤང་བའི་གོས་གང་ལགས། ཞག་བཅུ་ལས་འདས་པ་འམ། ནུབ་གཅིག་བྲལ་བར་གྱུར་པའོ། །མི་རུང་བའི་གོས་གཏན་པར་བཏིང་ན་གཏན་པར་བཏིང་བ་མ་ཡིན་ནོ་ཞེས་གསུངས་ན། 
མི་རུང་བའི་གོས་གང་ལགས། གོས་གང་རྒྱུ་མི་རུང་བར་གྱུར་པའོ། །བཙུན་པ་བཅོམ་ལྡན་འདས་ཀྱིས་གོས་བགོས་པ་རྙིང་པ་གཏན་པ་བཏིང་ན་གཏན་པར་བཏིང་བ་མ་ཡིན་ནོ་ཞེས་གསུངས་ན། 
<pb id="13.229a"/>
གོས་རྙིང་པ་བགོས་པ་དེ་གང་ལགས། གོས་གང་དགེ་སློང་གིས་རྟག་ཏུ་བགོས་པའོ། །མ་བགོས་པའི་གོས་གཏན་པར་བཏིང་ན་གཏན་པར་བཏིང་བ་ཡིན་ནོ་ཞེས་གསུངས་ན། མ་བགོས་པའི་གོས་གང་ལགས། གོས་
གང་རྒྱུ་ལས་གསར་དུ་བཏགས་པའོ། །མ་བགོས་པ་རུང་བའི་གོས་གཏན་པར་བཏིང་ན་གཏན་པར་བཏིང་བ་ཡིན་ཞེས་གསུངས་ན། མ་བགོས་པ་རུང་བའི་གོས་གང་ལགས། གོས་གང་ཁོད་དང་ལྡན་པ་དེ་གཏན་པར་བཏིང་ན་གཏན་པར་བཏིང་
བ་ཞེས་བྱའོ།            །མདོར་ན། མ་བཏིང་བར་ནི་དགེ་འདུན་བྱེ། བཏིང་ནས་བྱེ་བར་གྱུར་པ་ནི། །ཕྱོགས་གཅིག་པ་ནི་གང་གིས་བགྱི། །ཟིན་པར་བྱ་བར་གྱུར་པའོ། །བཙུན་པ་གཏན་པ་མ་བཏིང་བའི་གནས་སུ་དགེ་འདུན་བྱེ་ནས་དེ་དག་
ལས་ཕྱོགས་གཅིག་གམ་ཕྱོགས་གཉིས་པས་གཏན་པ་བཏིང་ན་གཏན་པ་བཏིང་བ་ཞེས་བགྱི་འམ། ཨུ་པཱ་ལི་གཏན་པ་བཏིང་བ་ཞེས་བྱའོ། །དེ་ཐམས་ཅད་ཅི་གཏན་པ་བཏིང་བ་ཞེས་བགྱི་འམ། ཨུ་པཱ་ལི་མ་ཡིན་ཏེ། གང་གིས་བཏིང་
བ་དེ་དག་ལ་ནི་བཏིང་བ་ཞེས་བྱའི་གང་གིས་མ་བཏིང་བ་དེ་དག་ནི་གཏན་པ་མ་བཏིང་བ་ཞེས་བྱའོ། །བཙུན་པ་བཏིང་བའི་གནས་སུ་དགེ་འདུན་བྱེ་ནས་དེ་དག་ལས་ཕྱོགས་གཅིག་པ་འམ་ཕྱོགས་གཉིས་པོས་ཀྱང་རུང་གཏན་པ་ཕྱུང་ན་གཏན་པ་
ཕྱུང་བ་ཞེས་བགྱི་འམ། ཨུ་པཱ་ལི་ཕྱུང་བའོ། །ཅི་ཐམས་ཅད་ཀྱིས་ཕྱུང་བ་ཞེས་བགྱི་འམ། ཨུ་པཱ་ལི་མ་ཡིན་ཏེ། གང་གིས་གཏན་པ་ཕྱུང་བ་དེ་དག་ལ་ནི་ཕྱུང་བ་ཞེས་བྱ། གང་གིས་མ་ཕྱུང་བ་དེ་དག་ལ་ནི་གཏན་པ་ཕྱུང་
བ་ཞེས་མི་བྱའོ། །དགེ་འདུན་ཕྱོགས་དང་། ཕྱོགས་མ་ཡིན་པར་བྱེ་སྟེ་མཆིས་ན་གང་གིས་གཏན་པ་གདིང་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། ཆོས་བཞིན་སྨྲ་བ་རྣམས་ཀྱིས་སོ། །
བཙུན་པ་གོས་མ་ལགས་པར་དགེ་འདུན་གྱི་གཏན་པར་བཏིང་ན་གཏན་པར་བཏིང་བ་ཞེས་བགྱི་འམ། གཏན་པར་མ་བཏིང་བ་ཞེས་བགྱི། ཨུ་པཱ་ལི་མ་བཏིང་བ་ཞེས་བྱའོ། །བཙུན་པ་གོས་
<pb id="13.229b"/>
ཟིན་ནས་གཏན་པར་བཏིང་ན་གཏན་པ་བཏིང་བ་ཞེས་བགྱི་འམ། ཨུ་པཱ་ལི་བཏིང་བ་ཞེས་བྱའོ།               །མདོར་ན། སེམས་གསུམ་བསྐྱེད་དང་བག་ཡངས་དང་། །རྐྱེན་དང་གཏན་པ་དེ་ཡི་དོན། །ཨུ་པཱ་ལི་གནས་བྲེལ་བའོ། །
གཏན་པ་བཏིང་བའི་དགེ་སློང་གིས་མཇུག་ཏུ་ཁབ་སོ་འདྲུབ་པའི་ཚེ་སེམས་གསུམ་བསྐྱེད་པར་གྱིས་ཤིག་ཅེས་གསུངས་ན། དེ་གང་ལགས། གོས་འདི་དགེ་འདུན་གྱི་གཏན་པར་གདིང་བར་བྱའོ། །གོས་འདི་ནི་གདིང་ངོ་། །གོས་འདི་
ནི་བཏིང་ངོ་ཞེས་བརྗོད་དོ། །གཏན་པ་གདིང་བ་དེ་ལྟར་སེམས་གསུམ་བསྐྱེད་ན་གཏན་པ་བཏིང་བ་ཞེས་བགྱི་འམ། མ་བཏིང་བ་ཞེས་བགྱི་འམ། བཏིང་བ་ཞེས་བྱའོ། །འོན་ཀྱང་སེམས་བསྐྱེད་པ་རྣམ་པ་གཉིས་ནི་སྔ་མ་བཞིན་དུ་
གྱིས་ཤིག །སེམས་དེ་གཉིས་མ་བསྐྱེད་ན་ཅིར་འགྱུར། གཏན་པ་བཏིང་བ་ཞེས་ནི་བྱ་སྟེ། གཏན་པ་གདིང་བ་ནི་ཉེས་བྱས་སུ་འགྱུར་རོ། །གཏན་པ་བཏིང་བའི་གནས་སུ་རྐྱེན་དུས་བག་ཡངས་སུ་འགྱུར། ལྔ་སྟེ། 
གོས་ཅི་རྙེད་འཆང་ཡང་རུང་བ་དང་། སྦྱར་མ་མེད་བཞིན་དུ་གྲོང་དུ་འཇུག་པ་དང་། འདུས་ཤིང་ཟ་བ་དང་། ཡང་ཡང་ཟ་བ་དང་། མ་བསྒོ་བར་སྤྱོད་པ་དང་། སྟེང་གོས་དང་། མཐང་གོས་ཀྱིས་ལྗོངས་སྤྱོད་
དུ་འགྲོ་བའོ། །བཙུན་པ་རྒྱུ་དུ་རྐྱེན་དུས་ན་སྦྱར་མ་བཞག་ཀྱང་འབྲལ་བར་མི་འགྱུར། ལྔ་སྟེ། ཇི་ལྟར་འདུལ་བ་ལས་འདུས་པར་འབྱུང་བ་བཞིན་དུ་དབྱར་གྱི་རས་ཆེན་གཞག་པའང་དེ་བཞིན་ནོ། །
གཏན་པ་ཞེས་བགྱི་བའི་དོན་ཇི་ལྟ་བུ་ལགས། གཏན་པ་ཞེས་བྱ་བ་ནི་གོས་ལ་བྱ་སྟེ། གོས་གང་དགེ་འདུན་གྱི་གཏན་པར་གདིང་བའོ། །བཙུན་པ་བཅོམ་ལྡན་འདས་ཀྱིས་ཨུ་པཱ་ལི་ཁྱོད་གནས་བྲེལ་བའོ་ཞེས་
གསུངས་པའི་དོན་ཇི་ལྟ་བུ་ལགས། གནས་གང་ན་གོས་རྙེད་པར་གྱུར་པ་ནི་བྲེལ་བ་ཞེས་བྱའོ།              །མདོར་ན། བརྟད་དང་ཟླ་བ་གསུམ་པ་དང་། །དུས་དང་ཞིག་པར་གྱུར་པ་
<pb id="13.230a"/>
དང་། །གང་ཟག་ལྔ་དང་མ་ལྟ་བུ། །གང་ཟག་གསུམ་གདིང་བ་འབྱིན་པ་ཐ་མའོ། །བརྟད་པའི་གོས་གཏན་པར་བཏིང་ན་གཏན་པ་བཏིང་བ་ཡིན་ནོ་ཞེས་གསུངས་ན། བརྟད་པའི་གོས་གང་ལགས། 
ཞག་འདི་ཙམ་ན་སྐབས་འབྱེད་པར་འགྱུར་བའི་ཚེ་རྙེད་པའོ། །ཟླ་བ་གསུམ་འདས་ནས་གོས་རྙེད་པ་དེ་གཏན་པར་བཏིང་ན་གཏན་པར་བཏིང་བ་ཡིན་ནོ་ཞེས་གསུངས་ན། ཟླ་བ་གསུམ་འདས་པའི་གོས་གང་ལགས། གཞི་ན་འཁོད་པ་རྣམས་ཀྱིས་
ནི་བཅྭ་ལྔ་གྱུར། བློ་བུར་དུ་ཡང་དགེ་སློང་མང་ཞིག་ལྷགས་ཏེ་དེ་དག་ལྟ་བ་འཐུན་པ་ཡོངས་སུ་དག་པ་དེ་དག་གི་ནི་ཉིན་པར་བཅུ་བཞིར་གྱུར་ལ། དེ་སྟེ་གཞི་ན་འཁོད་པ་ལྟར་གློ་བུར་དུ་ལྷགས་པའི་རྣམས་བྱེད་ན་ནི་དེའི་ཚེ་གོས་གང་རྙེད་པ་དེ་ཟླ་བ་
གསུམ་འདས་ནས་རྙེད་པའི་གོས་ཡིན་ཏེ། དེ་གཏན་པར་བཏིང་ན་གཏན་པར་བཏིང་བ་ཞེས་བྱའོ། །དུས་ཀྱི་གོས་གཏན་པར་བཏིང་ན་གཏན་པར་བཏིང་བ་ཡིན་ནོ་ཞེས་གསུངས་ན། དུས་ཀྱི་གོས་གང་ལགས། གོས་གང་དབྱར་
གྱི་ཟླ་བ་ཐ་མ་ལ་རྙེད་པའོ། །གོས་ཞིགས་པ་གཏན་པར་བཏིང་ན་གཏན་པར་བཏིང་བ་མ་ཡིན་ནོ་ཞེས་གསུངས་ན། གོས་ཞིགས་པ་གང་ལགས། གང་དགེ་སློང་གི་ལུས་ལས་དེངས་པའོ། །གང་ཟག་
ལྔས་གཏན་པ་བཏིང་ན་གཏན་པ་བཏིང་བ་མ་ཡིན་ཏེ། ལྔ་གང་ཞེ་ན། དབྱར་མེད་པ་དང་། དབྱར་ཞིག་པ་དང་། དབྱར་ཕྱི་མར་ཞུགས་པ་དང་། སྤངས་པ་དང་། རྗེས་སུ་ཕྱོགས་པའོ། །
མ་ལྟ་བུའི་གཞི་ལས་རྣམ་པ་འདི་བརྒྱད་ཀྱིས་ན་གཏན་པ་ཕྱུང་བར་འགྱུར་རོ། །འཐུན་པར་གཟུང་བ་གང་། ཐ་མ་གཉིས་ཀྱི་ཆ་མ་གཏོགས་པའི་ལྷག་མ་རྣམས་ནི་འཐུན་པར་གཟུང་བ་མ་ཡིན་ནོ། །བཞི་ལས་ཉུང་
བས་གཏན་པ་བཏིང་ན་གཏན་པ་བཏིང་བ་ཞེས་བགྱི་འམ། མ་བཏིང་བ་ཞེས་བྱའོ། །དེ་བཞིན་དུ་བཞི་པོ་ཁྱིམ་པ་འམ། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བའི་བར་དང་། བཞི་པོ་གཏན་
<pb id="13.230b"/>
པ་བཏིང་བ་མ་ཡིན་ནོ། །གང་གི་ཉིན་པར་གཏན་པ་བཏིང་ན་དེའི་ཉིན་པར་གསོལ་བ་དང་ལས་མ་བགྱིས་པར་ཕྱུང་བར་འགྱུར་བ་མཆིས་སམ་ཡོད་དེ། དེ་འདི་ལྟར་གཞི་ན་གནས་པའི་རྣམས་ཀྱིས་ཚེས་བཅུ་དྲུག་ལ་གཏན་པ་བཏིང་
བ་དང་། གློ་བུར་དུ་དགེ་སློང་མང་ཞིག་ལྷགས་ཏེ། དེ་དག་ཀྱང་ཡོངས་སུ་དག་ལ་ལྟ་བ་འཐུན་གནས་འཐུན་ཏེ་དེ་དག་གིས་ནི་དེའི་ཉིན་པར་ཚེས་བཅྭ་ལྔ་ཡིན་ཏེ། དེ་ན་གཞི་ན་འཁོད་པ་རྣམས་ཀྱིས་ཀྱང་དེ་དག་དེ་ལྟར་བྱས་ཏེ་དེའི་ཉིན་པར་
གསོ་སྦྱིན་བྱས་ན་གསོལ་བ་དང་ལས་མ་བྱས་པར་གཏན་པ་ཕྱུང་བར་འགྱུར་རོ།            །མདོར་ན། ཇི་ཙམ་གྱིས་ནི་དགེ་འདུན་ལ། །དེ་ཡི་ཚུལ་ལ་རྣམ་པ་གསུམ། །གཞན་གྱིས་གཞན་ལ་བདེ་བ་དང་། །དགེ་སློང་
རྣམས་ཀྱི་གསོ་སྦྱིན་ནོ། །ཇི་ཙམ་གྱིས་ན་དགེ་འདུན་གྱི་དབྱེན་བགྱིས་པའི་གང་ཟག་ལགས། དེ་བཞིན་གཤེགས་པའི་ཉན་ཐོས་འདུས་པའི་དགེ་འདུན་ཕྱེ་ན་མནར་མེད་པའི་ཁ་ན་མ་ཐོ་བ་ཐོབ་པར་འགྱུར་ལ་དེ་འཚམས་མེད་པའི་
ཁ་ན་མ་ཐོ་བའི་ལས་སུ་ཡང་འགྱུར་རོ། །ཨུ་པཱ་ལི་འདི་ལྟ་སྟེ། དགེ་སློང་གིས་ཆོས་མ་ཡིན་པ་ལ་ཆོས་བཞིན་མ་ཡིན་པའི་འདུ་ཤེས་ཀྱིས་རྒྱས་པར་ཏེ་རྣམ་པ་བཅྭ་བརྒྱད་དུ་ཇི་ལྟར་འདུལ་བ་ལས་འབྱུང་བ་བཞིན་ནོ། །
གང་དགེ་འདུན་གྱི་དབྱེན་བགྱིས་པ་དེ་ཐམས་ཅད་དགེ་འདུན་འཁྲུགས་པ་ལགས་སམ། གང་དགེ་འདུན་འཁྲུགས་པ་དེ་ཐམས་ཅད་དགེ་འདུན་གྱི་དབྱེན་ལགས། དགེ་འདུན་གྱི་དབྱེན་ཡིན་ལ་འཁྲུག་པ་མ་ཡིན་པར་འགྱུར་བ་རྣམ་
པ་བཞིར་སྦྱར་བ་ཡང་ཡོད་དོ། །དགེ་འདུན་གྱི་དབྱེན་ཡིན་ལ་འཁྲུག་པ་མ་ཡིན་པར་འགྱུར་བ་གང་ཞེ་ན། དེ་འདི་ལྟར་དགེ་འདུན་ཕྱེ་བར་ནི་གྱུར་ལ་དགེ་འདུན་གྱི་དབྱེན་དུ་འགྱུར་བའི་དངོས་པོ་བཅུ་བཞི་ནི་མ་བཟུང་བར་
གྱུར་པའོ། །དེ་ནི་དགེ་འདུན་ཕྱེ་བ་ཡིན་ཏེ་དགེ་འདུན་འཁྲུག་པ་ནི་མ་ཡིན་ནོ། །དགེ་འདུན་འཁྲུགས་པར་གྱུར་ལ་དགེ་འདུན་ཕྱེ་བ་མ་ཡིན་པ་གང་ཞེ་ན། དེ་འདི་ལྟར་དགེ་འདུན་གྱི་དབྱེན་
<pb id="13.231a"/>
དུ་འགྱུར་བའི་དངོས་པོ་བཅུ་བཞི་བཟུང་བར་གྱུར་པ་དེ་ནི་དགེ་འདུན་འཁྲུགས་པར་གྱུར་གྱི་དགེ་འདུན་གྱི་དབྱེན་མ་ཡིན་པའོ། །དགེ་འདུན་འཁྲུགས་ལ་དགེ་འདུན་བྱེ་བར་ཡང་གྱུར་པ་ནི། དེ་འདི་ལྟར་དགེ་འདུན་
ཕྱེ་བར་ཡང་གྱུར་ལ་དབྱེན་དུ་འགྱུར་བའི་དངོས་པོ་བཅུ་བཞི་ཡང་ཤིན་དུ་ངེས་པར་བཟུང་བ་དེ་ནི་དགེ་འདུན་ཕྱེ་ལ་དགེ་འདུན་འཁྲུགས་པར་གྱུར་པའོ། །དགེ་འདུན་གྱི་དབྱེན་ཡང་མ་ཡིན་ལ་འཁྲུགས་པར་ཡང་མ་གྱུར་པ་གང་ཞེ་ན། རྣམ་པ་
དེ་དག་མ་གཏོགས་པའོ། །གང་དགེ་འདུན་བྱེ་བའི་དགེ་འདུན་དེ་ཐམས་ཅད་ཐ་དད་དུ་གྱུར་པ་ལགས་སམ། གང་དགེ་འདུན་ཐ་དད་དུ་གྱུར་པ་དེ་ཐམས་ཅད་དགེ་འདུན་བྱེ་བ་ལགས། དགེ་འདུན་བྱེ་ལ་དགེ་འདུན་ཐ་དད་དུ་མ་གྱུར་པའང་ཡོད་
དེ། རྣམ་པ་བཞིར་སྦྱར་རོ། །དྲིས་པ། དགེ་འདུན་བྱེ་ལ་དགེ་འདུན་ཐ་དད་དུ་མ་གྱུར་པ་གང་ཞེ་ན། དེ་འདི་ལྟར་དགེ་འདུན་བྱེ་བར་ནི་གྱུར་ན་དགེ་འདུན་གནས་ཐ་དད་པ་འམ། གོས་ཐ་དད་དུ་གྱུར་པ་མེད་པ་དེ་ནི་དགེ་འདུན་
བྱེ་མོད་ཀྱི་དགེ་འདུན་ཐ་དད་དུ་གྱུར་པ་མ་ཡིན་ནོ། །དགེ་འདུན་ཐ་དད་དུ་གྱུར་ལ་དགེ་འདུན་མ་བྱེ་བ་གང་ཞེ་ན། འདི་ལྟར་དགེ་འདུན་གཉིས་ཐ་དད་དུ་གྱུར་པ་ནས་རྒྱས་པར་ཏེ། དགེ་འདུན་བྱེ་བར་མ་གྱུར་པའི་བར་དུ་དགེ་འདུན་
ཐ་དད་དུ་གྱུར་མོད་ཀྱི་མ་བྱེ་བའོ། །དགེ་འདུན་བྱེ་ལ་དགེ་འདུན་ཐ་དད་དུའང་སྤྱོད་པ་གང་ཞེ་ན། དེ་འདི་ལྟར་དགེ་འདུན་དེ་དག་བྱེ་བར་ཡང་གྱུར་ལ། དགེ་འདུན་གཉིས་སུ་གནས་ཀྱིས་ཐ་དད་པ་འམ། 
འཚམས་ཀྱིས་ཐ་དད་པ་འམ། རྙེད་པ་ཐ་དད་པ་འམ། གོས་ཐ་དད་པར་སྤྱོད་པར་གྱུར་པ་དེ་ནི་དགེ་འདུན་བྱེ་ལ་དགེ་འདུན་ཐ་དད་དུ་གྱུར་པ་ཡིན་ནོ། །དགེ་འདུན་བྱེ་བའང་མེད་ལ་དགེ་འདུན་ཐ་དད་དུའང་གྱུར་པ་ཡང་མ་ཡིན་པ་
གང་ཞེ་ན། རྣམ་པ་དེ་ལྟ་བུ་མ་གཏོགས་པའོ། །གང་དགེ་འདུན་བྱེ་བ་དེ་ཐམས་ཅད་དགེ་འདུན་སོ་སོར་གྱུར་པ་ལགས་ལ་གང་དགེ་འདུན་སོ་སོར་གྱུར་པ་དེ་ཐམས་ཅད་དགེ་འདུན་བྱེ་བར་འགྱུར་རམ། དགེ་འདུན་བྱེ་
<pb id="13.231b"/>
ལ་དགེ་འདུན་ཐ་དད་དུ་གྱུར་པའང་མ་ཡིན་པའང་ཡོད་དེ། དེ་ཡང་རྣམ་པ་བཞིར་སྦྱར་རོ། །དགེ་འདུན་བྱེ་ལ་ཐ་དད་དུ་གྱུར་པ་མ་ཡིན་པ་གང་ཞེ་ན། དེ་འདི་ལྟར་དགེ་འདུན་བྱེ་བར་གྱུར་ཀྱང་དགེ་འདུན་གཉིས་གནས་ལས་སོ་སོ་འམ། 
གོས་ལས་སོ་སོར་སྤྱོད་པ་མང་བ་དེ་ནི་དགེ་འདུན་བྱེ་མོད་ཀྱི་དགེ་འདུན་ཐ་དད་དུ་གནས་པ་མ་ཡིན་ནོ། །དགེ་འདུན་ཐ་དད་དུ་གྱུར་ཅིང་དགེ་འདུན་མ་བྱེ་བ་གང་ཞེ་ན། དེ་འདི་ལྟར་དགེ་འདུན་གཉིས་གནས་དང་འཚམས་དང་རྙེད་པ་སོ་སོར་གྱུར་
པ་དེ་ནི་དགེ་འདུན་ཐ་དད་དུ་གྱུར་ཅིང་དགེ་འདུན་བྱེ་བ་མ་ཡིན་པའོ། །དགེ་འདུན་བྱེ་ལ་དགེ་འདུན་ཐ་དད་དུ་གྱུར་པ་གང་ཞེ་ན། དེ་འདི་ལྟར་དགེ་འདུན་བྱེ་བར་ཡང་གྱུར་ལ། གཉིས་གནས་ཐ་དད་དུ་འཁོད་པ་ལ་སོགས་པ་སྔ་མ་བཞིན་
ནོ། །དགེ་འདུན་བྱེ་བའང་མ་ཡིན་ལ་དགེ་འདུན་ཐ་དད་དུ་གནས་པ་ཡང་མ་ཡིན་པ་གང་ཞེ་ན། རྣམ་པ་དེ་ལྟ་བུ་མ་གཏོགས་པའོ། །དགེ་འདུན་བྱེ་ནས་ཐ་དད་དུ་སྤྱོད་པ་ལས་ཕྱོགས་གཅིག་གམ་གཉིས་པོས་འཚམས་
བཀྲོལ་ན་བཀྲོལ་བ་ཞེས་བགྱི་འམ། དེ་སྟེ་ཆོས་བཞིན་སྨྲ་བས་བཀྲོལ་ན་ནི་བཀྲོལ་བ་ཞེས་བྱའོ། །དགེ་འདུན་ཕྱེ་ནས་ཕྱོགས་སོ་སོར་གནས་ཤིང་འཁོད་ན་དགེ་སློང་མ་རྣམས་ཀྱིས་གསོ་སྦྱིན་བགྱི་འམ། བྱའོ། །
དེ་ཅིའི་ཕྱིར་ཞེ་ན། དགེ་སློང་མ་དང་དགེ་སློང་རྣམས་སོ་སོར་གནས་པའི་ཕྱིར་རོ།                །མདོར་ན། གཟུ་བོ་ལས་ནི་གཉིས་སུ་བྱ། །སྤངས་པ་དེ་ཡང་གྲོགས་མེད་པ། །སྤངས་པར་གྱུར་པ་
མི་ཤེས་ན། །རྗེས་སུ་ཕྱོགས་དང་སྤྱོད་པ་དང་། །དབྱེན་བྱེད་རྗེས་སུ་འཇུག་པའོ། །དགེ་འདུན་ཕྱེ་ནས་ཕྱོགས་དང་ཕྱོགས་མ་ཡིན་པར་གནས་ན་གཟུ་བོ་རྣམས་ཀྱིས་ཇི་ལྟ་བུར་བགྱི། 
འཚམས་ཀྱི་ཕྱི་རོལ་དུ་དོང་ལ་གསོ་སྦྱིན་བྱོས་ཤིག་དགེ་འདུན་བྱེ་ནས་ཕྱོགས་དང་ཕྱོགས་འཚམས་པར་འཁོད་ནས་དགེ་སློང་མ་ལ་བསྟན་པ་སུས་བགྱི། ཆོས་བཞིན་སྨྲས་པས་སོ། །དེ་སྟེ་ཆོས་བཞིན་སྨྲ་
<pb id="13.232a"/>
བ་གཟུ་བོ་རྣམས་ཀྱིས་འཚམས་ཀྱི་ཕྱི་རོལ་དུ་དེང་ལ་སྟོན་ཅིག་སྤངས་པའི་རྗེས་སུ་ཕྱོགས་ན་ཉེས་པ་ཅིར་འགྱུར། གཉིས་ལ་ནི་ཉེས་བྱས་སོ། །གཅིག་ལ་ནི་ལྟུང་བའོ། །སྤངས་པ་དང་སྤངས་པ་གྲོགས་དང་བཅས་
པ་ཞེས་བགྱི་འམ། གྲོགས་མ་མཆིས་པ་ཞེས་བགྱི། སྤངས་པ་ནི་ཐམས་ཅད་ཀྱང་གཅིག་པུ་སྟེ་གཉིས་སུ་མ་ཡིན་པ་གྲོགས་མེད་པ་ཞེས་བྱའོ། །སྤངས་པ་དང་ལྷན་ཅིག་ཏུ་སྤྱོད་པར་བགྱི་འམ། མི་སྤྱད་པར་བགྱི། སྤངས་པ་
ནི་ཐམས་ཅད་དང་ལྷན་ཅིག་ཏུ་མི་སྤྱད་པར་བྱའོ། །གང་སྤངས་པར་མ་འཚལ་ན་དེ་དང་ལྷན་ཅིག་སྤྱོད་པར་བགྱི་འམ། གང་ལ་སྤངས་པར་མི་ཤེས་ན་དེ་དང་ལྷན་ཅིག་གནས། ལྷན་ཅིག་སྤྱད་ཀྱང་ཉེས་པ་མེད་དོ། །ཉེ་བར་ཕྱོགས་པ་
དང་ཉེ་བར་མ་ཕྱོགས་པ་ལྷན་ཅིག་ཏུ་སྤྱོད་ན་ཉེས་བྱས་སུ་འགྱུར་རོ། །ཉེ་བར་མ་ཕྱོགས་པ་དང་ཉེ་བར་ཕྱོགས་པ་དང་ལྷན་ཅིག་ཏུ་སྤྱོད་ན་ཉེས་བྱས་སུ་འགྱུར་རོ། །དབྱེན་བྱེད་པའི་རྗེས་སུ་ཕྱོགས་པ་གང་ཟག་བཞི་ཡོད་ན་དགེ་འདུན་བྱེ་བ་
ཞེས་བྱའོ། །ཇི་ཙམ་གྱིས་ན་དགེ་འདུན་གྱི་དབྱེན་དུ་འགྱུར། སྐྱེ་བོ་བཞི་དབྱེན་བྱེད་པའི་རྗེས་སུ་ཕྱོགས་པར་གྱུར་པའོ།               །མདོར་ན། དེ་འདྲ་བ་དང་དད་པ་དང་། །ཆོས་དང་ཆོས་བཞིན་
འདྲ་བ་དང་། །ཉེས་ལས་དབྱུང་བ་སྤངས་པ་དང་། །དབྱེན་པར་མཐོང་དང་ཡན་ལག་གོ། །བཙུན་པ་བཅོམ་ལྡན་འདས་ཀྱིས་དེ་འདྲ་བའི་དགེ་སློང་སྤང་བར་མ་བྱེད་ཅིག་ཅེས་གསུངས་ན། དེ་འདྲ་བའི་དགེ་སློང་གང་ལགས། 
དགེ་སློང་གང་གྲགས་པ། བསོད་ནམས་ཆེ་བ། མང་དུ་ཐོས་པའོ། །མདོ་སྡེ་འཛིན་པ། འདུལ་བ་འཛིན་པ། མ་ལྟ་བུ་འཛིན་པ། གཡོག་མང་བ། འཁོར་མང་བ། དེ་ལྟ་བུ་ནི་དེ་འདྲ་བའི་དགེ་སློང་ཞེས་བྱའོ། །
དེ་འདྲ་བའི་དགེ་སློང་སྤངས་ན་ལྟུང་བ་ཅིར་འགྱུར་ཉེས་བྱས་སོ། །དེ་སྟེ་དབྱེ་བའི་དེ་གང་ལགས། དེ་ལ་དད་པའི་དགེ་སློང་ཞེས་ནི་ངས་དགོངས་ཏེ་གསུངས་ན་དད་པའི་དགེ་སློང་གི་ཚིག་བཞིན་དུ་ཉེས་པ་ཆོས་བཞིན་སླར་བྱོས་ཤིག ། 
<pb id="13.232b"/>
བྲམ་ཟེ་དད་པ་ཟེར་བ་ལྟར། དགེ་སློང་གིས་ཉེས་པ་ཆོས་བཞིན་མ་བྱས་ན་ཉེས་བྱས་སུ་འགྱུར་རོ། །ཆོས་བཞིན་དུ་སྨྲ་བའི་དགེ་སློང་སྟན་གྱི་བར་དུ་འདུག་ཤིག་ཅེས་གསུངས་ན་ཆོས་བཞིན་དུ་སྨྲ་བ་གང་ལགས། གང་ཉེས་པ་གཅིག་
ལ་གཅིག་པུ་སྙོལ་བ་དང་། འབྱུང་བར་སྩོལ་བ་དང་། ཕྱག་འཚལ་བར་སྟོན་པའོ། །དགེ་འདུན་བྱེ་ནས་ཕྱོགས་མ་ཡིན་པར་གནས་ན། གཏན་པ་བཏིང་བ་སུས་དབྱུང་བར་བགྱི། ཆོས་བཞིན་དུ་སྨྲ་བ་དག་གིས་དབྱུང་ངོ་། །སྤངས་
པའི་དགེ་སློང་དག་སྤུ་ཉལ་བ་དང་། དབྱུང་བར་སྩོལ་བ་དང་། ཕྱག་འཚལ་བར་སྟོན་པར་བགྱིད་ན། དེ་དག་སུས་བཟོད་པར་གསོལ་བར་བགྱི། གང་སྤངས་པ་དང་རྗེས་སུ་སོང་བས་སོ། །ཤཱ་རིའི་བུ་མལ་སྟན་རྣམས་ནི་
རིགས་པར་བགོས་ཤིག་ཅེས་གསུངས་ན། རིགས་པ་དེ་གང་ལགས། དེ་ནི་ཕྱོགས་གཅིག་ཏུ་རིགས་པར་བྱས་པའོ། །སྐྲ་བརྒྱར་གྱེས་པའི་ཡན་ལག་གི་དུམ་བུ་ཚོལ་ལ་སྦྱོར་ཅིག །སོ་སོར་དབྱེ་བར་ནི་མ་བྱེད་ཅིག་ཅེས་གསུངས། 
དེ་སྐད་དུ་གསུངས་པའི་དོན་གང་། ཡན་ལག་གི་དུམ་བུ་ནི་དད་པ་བླང་བའོ། །ཡན་ལག་བཙལ་བར་བྱ། དུམ་བུ་བཙལ་བར་བྱ། དགེ་འདུན་འདུས་པ་བཙལ་བར་བྱའི་དབྱེན་དུ་འགྱུར་བ་ལ་ནི་འཇུག་པར་མི་བྱའོ།           །
མདོར་ན། ཀཽ་ཤམ་བི་ཡི་ཕྱོགས་གཉིས་དང་། །གསོ་སྦྱིན་དང་ནི་ཆོས་གོས་དང་། །ཀཽ་ཤམ་བི་ཡི་ཕྱོགས་གཅིག་དང་། །ཡངས་པ་ཅན་གྱི་གཟུ་བོ་སྟེ། །གཟུ་བོས་ཀྱང་ནི་ཕྱོགས་གཉིས་སུ། །
ཡངས་པ་ཅན་གྱི་གཟུ་བོའོ། །ཀཽ་ཤམ་བིའི་ཕྱོགས་གཉིས་པོ་གཅིག་ཏུ་འདུས་ནས་གསོ་སྦྱིན་ལ་ཞུགས་ན་གཟུ་བོ་རྣམས་ཀྱིས་ཇི་ལྟར་འཚལ་ཅིག །འཚམས་ཀྱི་ཕྱི་རོལ་དུ་དེང་ལ་གསོ་སྦྱིན་བྱོས་ཤིག །ཀཽ་ཤམ་
བིའི་ཕྱོགས་གཉིས་ཀ་གཅིག་ཏུ་འདུས་ཤིང་འཁོད་པ་ལ་དེ་ན་མི་ཞིག་གིས་དགེ་འདུན་ལ་གོས་ཕུལ་ན་དེ་གང་དབང་། གནས་བརྟན་གང་ན་འདུག་པ་དབང་ངོ་། །ཕྱོགས་གཅིག་ན་ནི་གནས་བརྟན་མཆིས། 
<pb id="13.233a"/>
ཕྱོགས་གཅིག་ན་ནི་གནས་བརྟན་འོག་མ་མཆིས་ན་གང་དབང་། དེ་གཉིས་ལས་གང་ལ་ཆུ་རྒྱུན་བྲིམས་པ་དེ་དབང་ངོ་། །ཐམས་ཅད་ཀྱིས་ཇི་ལྟར་བགོ་བར་བགྱི། གང་ལ་ཐོབ་པ་དེ་རྣམས་ལ་རིམས་
བཞིན་དུའོ། །ཡུལ་ཡངས་པ་ཅན་དང་ཀཽ་ཤམ་བི་པ་གཉིས་ལྷན་ཅིག་གསོ་སྦྱིན་བགྱིད་ན་བགྱིས་པ་ཞེས་བགྱི་འམ། ཨུ་པཱ་ལི་མ་ཡིན་ནོ། །གཟུ་བོ་རྣམས་ཀཽ་ཤམ་བི་པ་དང་གསོ་སྦྱིན་བགྱིས་ན་བགྱིས་པ་ཞེས་བགྱི་འམ། 
ཨུ་པཱ་ལི་མ་ཡིན་ནོ། །གཟུ་བོ་རྣམས་ཡངས་པ་ཅན་པ་དག་དང་གསོ་སྦྱིན་བགྱིས་ན་བགྱིས་པ་ཞེས་བགྱི་འམ། ཨུ་པཱ་ལི་མ་ཡིན་ནོ།            །མདོར་ན། གང་གི་དུས་སུ་བྱེ་བར་གྱུར། །སྲིང་མོ་རྣམས་ལའང་རྗེས་བསྒྲགས་
པ། །ཕྱོགས་དང་དགེ་སློང་མ་ཡི་དགེ་འདུན་དང་། གང་གི་དུས་སུ་ཀཽ་ཤམ་བིའི་དགེ་འདུན་རྣམས་བྱེ་བར་གྱུར། གང་གི་ཚེ་དེ་དག་གི་འཚམས་ནང་དུ་གསོ་སྦྱིན་ཐ་དད་དུ་བྱས་པ་ནའོ། །གང་གི་དུས་སུ་དགེ་སློང་གང་གིས། 
ཀཽ་ཤམ་བིའི་དགེ་སློང་ཕྱེ། ཆོས་བཞིན་སྨྲ་བ་མ་ཡིན་པ་དག་གིས་ཏེ། འཚམས་ཀྱི་ནང་དུ་ལྷན་ཅིག་གནས་པ་ལས་གསོ་སྦྱིན་ཐ་དད་དུ་བྱས་པས་སོ། །དགེ་སློང་མའི་དགེ་འདུན་ཀྱང་ཕྱེ་ནས་ཐ་དད་དུ་གནས་པ་ཞེས་བྱའོ། །
ཅི་དགེ་སློང་མའི་དགེ་འདུན་བྱེ་བ་ལ་ཟླ་བ་ཕྱེད་ཕྱེད་ཅིང་ལུང་བསྟན་པར་བགྱི་འམ། བཅོམ་ལྡན་འདས་ཀྱིས་བཀའ་སྩལ་པ། བསྟན་པར་མི་བྱ་སྟེ། སྲིང་མོའི་རྣམས་འཐུན་པར་གྱིས་ཤིག་ཅེས་སྔར་བསྒོ་བར་བྱའོ། །
རྣམ་པ་གཉིས་ཀྱི་ཕྱིར་དགེ་འདུན་བྱེ་བ་རྗེས་སུ་བསྒྲགས་པ་དང་ཚུལ་ཤིང་བྲིམས་པ་ལགས་སོ་ཞེས་གསུངས་ན། གང་གིས་དབྱེ་ཞིང་གནོད་པར་བརྩམས་ཏེ་རྗེས་སུ་བསྒྲགས་སམ་ཚུལ་ཤིང་བྲིམས་པ་ལས་བླངས་ན། 
དགེ་འདུན་བྱེ་བ་ཞེས་བགྱི་འམ། ཨུ་པཱ་ལི་མ་ཡིན་ནོ། །ལས་བགྱིད་པ་ལ་ཅིར་འགྱུར། དབྱེན་གྱི་འཁོར་དུ་གཏོགས་པས་ན་དེ་སྟེ་དགེ་འདུན་ཐམས་ཅད་ཀྱིས་ན་དགེ་འདུན་ཐམས་ཅད་ཀྱང་འདས་པ་དང་བཅས་པར་འགྱུར་རོ། །
<pb id="13.233b"/>
ཕྱི་རོལ་ན་དགེ་སློང་མའི་དགེ་འདུན་ཕྱོགས་དང་ཕྱོགས་མ་ཡིན་པར་གནས་པར་གྱུར་ན་དེ་དག་ལ་ཟླ་བ་ཕྱེད་ཕྱེད་ཅིང་ལུང་བསྟན་པ་སྩལ་བར་བགྱི་འམ། དགེ་སློང་མའི་དགེ་འདུན་ཀྱང་བྱེ་བར་འགྱུར་གྱིས་སྦྱིན་པར་བྱའོ། །ཡངས་པ་ཅན་
གྱི་དགེ་སློང་མ་རྣམས་ལ་ལུང་བསྟན་པར་བགྱི་བ་ལས་དེ་ན་ཀཽ་ཤམ་བི་ཡང་མཆིས་པར་གྱུར་ན་དེ་དག་ལས་ཇི་ལྟ་བུར་བསྟན་པར་བགྱི། འཚམས་ཀྱི་ཕྱི་རོལ་དུ་སོང་ལ་བསྟན་པར་བྱའོ།              །མདོར་ན། གཅིག་གིས་གཅིག་ལ་
སྤངས་པ་དང་། །གཉིད་ཀྱིས་ལོག་ནས་སྤངས་པ་དང་། །གཞན་དག་གིས་ཀྱང་གང་ཟག་ལ། །ཚུལ་བཞིན་དུ་ཡང་མ་བྱས་པའོ། །བཙུན་པ་བཅོམ་ལྡན་འདས་ཀྱིས་ཆོས་བཞིན་མ་ཡིན་པས་བྱས་ལ་མ་འདུས་པ་དང་། 
ཆོས་བཞིན་མ་ཡིན་ལ་འདུས་པ་དང་། ཆོས་བཞིན་མ་ཡིན་པ་དང་འདྲ་བ་ལ་འདུས་པ་དང་། ཆོས་བཞིན་མ་ཡིན་པ་དང་འདྲ་བ་ལ་མ་འདུས་པའོ་ཞེས་གསུངས་ན། ཆོས་བཞིན་མ་ཡིན་པར་བགྱིས་ན་མ་འདུས་པ་གང་ལགས། 
བསྡིགས་པའི་ལས་བྱ་བར་རིགས་པ་ལས་སྤངས་ནས་འདུས་པ་སྟེ། དེ་ལྟར་ན་ཆོས་བཞིན་མ་ཡིན་པར་བྱས་ལ་མ་འདུས་པའོ། །ཆོས་བཞིན་མ་ཡིན་པ་ལ་འདུས་པ་གང་ཞེ་ན། བསྡིགས་པའི་ལས་སུ་རིགས་པ་ལ་སྤངས་
ལ་འདུས་པར་ཡང་གྱུར་པ་སྟེ། དེ་ལྟར་ན་ཆོས་བཞིན་མ་ཡིན་པ་ལ་འདུས་པའོ། །ཆོས་བཞིན་མ་ཡིན་པ་དང་འདྲ་བ་ལ་མ་འདུས་པ་གང་ཞེ་ན། སྤང་བར་རིགས་པ་ལ་ཐོག་མར་རྗེས་སུ་བསྒྲགས་ཏེ། དེའི་འོག་ཏུ་གསོལ་བ་
བྱས་ནས་སྤངས་ན་དེ་ནི་ཆོས་བཞིན་མ་ཡིན་པ་དང་འདྲ་བ་ལ་མ་འདུས་པའོ། །ཆོས་བཞིན་མ་ཡིན་པ་དང་འདྲ་བ་ལ་འདུས་པ་གང་ཞེ་ན། སྤངས་པར་རིགས་པ་ལ་སྔར་རྗེས་སུ་བསྒྲགས་ཏེ། དེའི་འོག་ཏུ་གསོལ་བ་བྱས་ཏེ་སྤངས་
ལ་འདུས་པར་ཡང་གྱུར་པ་སྟེ། དེ་ནི་ཆོས་བཞིན་མ་ཡིན་པ་དང་འདྲ་བ་ལ་འདུས་པའོ། །ཆོས་བཞིན་དུ་མ་འདུས་པ་གང་ཞེ་ན། སྤངས་པར་རིགས་པ་སྤངས་ལ་མ་འདུས་པར་ཀྱང་གྱུར་པ་སྟེ། དེ་ནི་ཆོས་བཞིན་དུ་མ་འདུས་པའོ། །
<pb id="13.234a"/>
གཅིག་གིས་གཅིག་སྤངས་ན་ཉེས་བྱས་སུ་འགྱུར་རོ། །གཅིག་གིས་གཉིས་སམ་མང་པོ་སྤངས་ནས་བཞིའི་བར་དུ་ནི་བསྐོར་ཅིང་བསྡུ་བར་བྱའོ། །བཞིས་བཞི་སྤངས་ན་དབྱེན་གྱི་འཁོར་དུ་གཏོགས་པའི་
ཉེས་པ་སྦོམ་པོར་འགྱུར་རོ། །དགེ་འདུན་ཐམས་ཅད་གཉིད་ཀྱིས་ལོག་པ་ལ་དགེ་སློང་སྤངས་ན་སྤངས་པ་ཞེས་བགྱི་འམ། དེ་སྟེ་གསོལ་བ་བྱས་ནས་ཉལ་ཏེ་སྤངས་ན་ནི་སྤང་བ་ཞེས་བྱའོ། །དེ་སྟེ་སྔར་ཉལ་ལ་ཕྱིས་གསོལ་
བ་བྱས་ན་སྤངས་པ་ཞེས་མི་བྱའོ། །ལས་གཞན་དུ་བསྒྲགས་ལ་གཞན་དུ་སྤངས་ན་སྤངས་པ་ཞེས་ནི་བྱ་སྟེ། དགེ་འདུན་ཐམས་ཅད་ཀྱིས་མི་ཤེས་ན་དབྱེན་གྱི་འཁོར་དུ་གཏོགས་པས་ལས་བྱེད་པ་ལ་ཉེས་པ་སྦོམ་པོར་འགྱུར་རོ། །
དེ་སྟེ་དགེ་འདུན་ཐམས་ཅད་ཀྱིས་ཤེས་ན་དགེ་འདུན་ཐམས་ཅད་འདས་པ་དང་བཅས་པའོ། །དགེ་སློང་བཞི་པས་ཉུང་བས་སྤངས་ན་སྤངས་པ་ཞེས་བགྱི་འམ། ཨུ་པཱ་ལི་མ་ཡིན་ཏེ། ཁྱིམ་པ་ནས་དེ་བཞིན་གཤེགས་པ་ལ་ངན་
སེམས་ཀྱིས་ཁྲག་ཕྱུང་བའི་བར་དུ་དེ་དག་གིས་གྲངས་སུ་བསྐང་སྟེ། དགེ་སློང་སྤངས་ན་སྤངས་པ་ཞེས་མི་བྱའོ།             །མདོར་ན། ལས་ལ་ཕྱིན་དང་བཟློག་པ་དང་། །ཉལ་བ་སྙོམས་པར་ཞུགས་པ་དང་། །དགེ་སློང་གཅིག་ལ་བསྒོ་བ་དང་། །
ལྔ་པོས་སྤང་བར་མི་བྱའོ། །བཙུན་པ་བཅོམ་ལྡན་འདས་ཀྱིས་དགེ་སློང་ཇི་སྙེད་ལས་ལ་ཕྱིན་ཅིང་མངོན་དུ་གྱུར་ལ་དད་པ་བླང་བར་རིགས་པའི་རྣམས་ལ་དད་པའང་བླངས་པར་གྱུར། གང་གིས་བཟློག་པར་བྱས་ན་ཡང་བཟློག་པར་
བརྩན་པའི་དགེ་སློང་དག་ཀྱང་མངོན་སུམ་དུ་གྱུར་ལ་དགག་པའང་མེད། བཟློག་པའང་མེད་དོ་ཞེས་གསུངས་ན། དགེ་སློང་ལས་ལ་ཕྱིན་པ་ནི་གང་ལགས། དགེ་སློང་བཞི་འདུས་ནས་ལས་བྱ་བའི་རིགས་པ་ལ་དགེ་སློང་ཡོངས་སུ་དག་
པ་ཐམས་ཅད་ལ་ཡང་མཚུངས་པར་གནས་པ་བཞི་ཚོགས་པ་ནི་ལས་ལ་ཕྱིན་པའི། དགེ་སློང་ལྔ་འདུས་ནས་བྱ་བ་དང་། བཅུ་འདུས་ནས་བྱ་བ་དང་། ཉི་ཤུ་འདུས་ནས་བྱ་བ་རྣམས་ལས་ལའང་ཕྱིན་ལ་དགེ་སློང་དེ་དག་
<pb id="13.234b"/>
ཀྱང་ཡོངས་སུ་དག་པ་ལྟ་བ་འཐུན་པ་རྣམས་ཚོགས་པ་ནི་ལས་ལ་ཕྱིན་པ་ཞེས་བྱའོ། །གང་ལ་བཟློག་པ་ལགས། གང་གི་བཟློག་པ་བརྩན་པ་སྟེ་ས་ལ་གནས་པ་ལ་ནི་ནམ་མཁའ་ལ་གནས་པས་བཟློག་པ་མི་བརྩན་ནོ། །
དེ་བཞིན་འཚམས་ཀྱི་ཕྱི་རོལ་ན་འདུག་པས་འཚམས་ཀྱི་ནང་ན་འདུག་པ་ལ་བཟློག་པའང་མི་བརྩན་ནོ། །ཨུ་པཱ་ལི་བརྩན་པ་ནི་དགེ་ཚུལ་བསླབ་པ་སྟོན་པའི་ཚེ་བདག་ལ་བསླབ་པ་མ་སྟོན་ཅིག་ཅེས་ཟེར་ན་དེའི་བཟློག་པ་བརྩན་ནོ། །དགེ་ཚུལ་
བསྙེན་པར་རྫོགས་པར་བྱ་བའི་ཚེ་བདག་ལ་བསྙེན་པར་རྫོགས་པར་མ་བྱེད་ཅིག་ཅེས་ཟེར་ན་ཡང་དེའི་བཟློག་པ་བརྩན་ནོ། །ཆད་པས་གཅད་པ་ལ་ཆད་པ་གཅོད་པའི་ཚེ་བདག་ཆད་པས་མ་གཅོད་ཅིག་ཅེས་ཟེར་བ་དང་། དེ་བཞིན་དུ་
གཞི་ནས་བསླང་སྟེ་ཡིད་མགུ་བར་བྱ་བ་དང་། དབྱུང་བར་བྱ་བ་དང་། དེ་བཞིན་དུ་གང་ཟག་བཅུ་གཉིས་བསྒོ་བ་ཐམས་ཅད་ཀྱིས་ཀྱང་བཟློག་པར་བརྩན་ནོ། །ཉལ་བ་སྤངས་པ་ཞེས་བགྱི་འམ། དེ་སྟེ་གསོལ་བ་ཐོས་ནས་ཉལ་ན་
སྤངས་པ་ཞེས་བྱའོ། །དེ་སྔར་ཉལ་ལ་གསོལ་བ་ཕྱིས་བྱས་ན་མ་སྤངས་པ་ཞེས་བྱའོ། །སྙོམས་པ་ལ་ཞུགས་པ་ཡང་དེ་བཞིན་ནོ། །དགེ་སློང་གཅིག་པུ་ཞིག་གིས་བསྒོ་ནའང་བཟློག་པ་ཞེས་བྱའོ། །དགེ་འདུན་བྱེ་སྟེ་ཕྱོགས་དང་
ཕྱོགས་མ་ཡིན་པར་གནས་པས་ཕྱོགས་གང་ཡང་རུང་བ་ཅིག་སྤངས་པ་ན་སྤངས་པ་ཞེས་བགྱི་འམ། མ་སྤངས་པ་ཞེས་བགྱི། གསུངས་པ། མ་སྤངས་པ་ཞེས་བྱའོ།              །མདོར་ན། གཟུ་བོས་གྲངས་སུ་བསྐངས་
པ་དང་། །ཆོས་མིན་ཆོས་སུ་བསྒྲགས་པ་དང་། །དགེ་འདུན་དབུས་སུ་བསྒོ་བ་དང་། །བཅས་པ་རྣམ་པར་བསྒོ་བའོ། །གཟུ་བོས་མང་པོར་བསྐངས་ཏེ་དགེ་སློང་གིས་སྤངས་པ་སྤངས་པ་ཞེས་བགྱི་འམ། མ་སྤངས་པ་ཞེས་བགྱི། 
གསུངས་པ། སྤངས་པ་ཞེས་ནི་བྱ་སྟེ་གཟུ་བོའི་དངོས་པོ་ནི་མེད་པར་འགྱུར་རོ། །གང་ཅུང་ཟད་ཆོས་བཞིན་མ་ལགས་པའི་ལས་དེ་ཐམས་ཅད་མ་འདུས་པའི་ལས་སམ། དེ་སྟེ་གང་ཅུང་ཟད་མ་འདུས་པའི་ལས་དེ་ཐམས་
<pb id="13.235a"/>
ཅད་ཆོས་བཞིན་མ་ལགས་པའི་ལས་ཞེས་བགྱི་འམ། ཨུ་པཱ་ལི་མ་ཡིན་ཏེ། ཆོས་བཞིན་མ་ཡིན་པའི་ལས་ཀྱང་གཞན་ལ། མ་འདུས་པའི་ལས་ཀྱང་གཞན་ནོ། །ཆོས་བཞིན་མ་ཡིན་པའི་ལས་ལ་མ་འདུས་པའི་
ལས་མ་ཡིན་པ་གང་ཞེ་ན། གང་ལ་བྱ་བ་དེ་མངོན་སུམ་དུ་མ་གྱུར། གླེངས་པའང་མེད། དྲན་པར་བྱས་པའང་གཞན་མེད་དམ་འཆར་ཡང་མ་བཅུག་པ་ལ་བྱེད་པ་དང་། དགེ་སློང་ཇི་སྙེད་པ་ཀུན་ལས་ལ་ཕྱིན་ཅིང་འདུས་ནས་མངོན་སུམ་དུ་གྱུར། དད་པ་
བླང་བའི་རིགས་པ་ལས་དད་པ་ཡང་བླངས་ནས་གང་གིས་བཟློག་ན་བཟློག་པ་ལ་བརྩན་པའི་དགེ་སློང་རྣམས་མངོན་སུམ་དུ་གྱུར་ཀྱང་དགག་པར་མི་བྱེད། ཟློག་པར་མི་བྱེད་པ་འདི་ནི་ཆོས་བཞིན་མ་ཡིན་པའི་ལས་ཡིན་ལ་མ་འདུས་པའི་ལས་
ནི་མ་ཡིན་པའོ། །མ་འདུས་པའི་ལས་ཡིན་ལ་ཆོས་བཞིན་མ་ཡིན་པའི་ལས་མ་ཡིན་པ་གང་ཞེ་ན། གང་ལ་བྱ་བ་མངོན་སུམ་དུ་གྱུར་ལ་གླེངས། དྲན་པར་བྱས། དམ་འཆར་བཅུག་ནས་བྱེད་པ་དང་། དགེ་སློང་ཇི་སྙེད་ལས་ལ་
བྱིན་པར་བྱེད་པ་དེ་ཐམས་ཅད་ཀྱང་མ་འདུས། མངོན་སུམ་དུ་མ་གྱུར། དད་པ་བླང་བའི་རིགས་པ་ལས་དད་པའང་མ་བླངས། དགེ་སློང་མངོན་སུམ་དུ་གྱུར་པ་དག་གིས་དགག་པ་དང་བཟློག་པའང་བརྩན་པར་གྱུར་པ་དེ་ནི་མ་འདུས་པའི་
ལས་ཡིན་ལ་ཆོས་བཞིན་མ་ཡིན་པའི་ལས་ནི་མ་ཡིན་ནོ། །གང་ཆོས་བཞིན་པའི་ལས་དེ་ཐམས་ཅད་འདུས་པའི་ལས་ལགས་སམ་ཨུ་པཱ་ལི་མ་ཡིན་ཏེ། ཆོས་བཞིན་གྱི་ལས་གཞན་ལ་འདུས་པའི་ལས་ཀྱང་གཞན་ནོ། །
ཆོས་བཞིན་གྱི་ལས་ལགས་ལ་འདུས་པའི་ལས་མ་ལགས་པ་གང་ལགས། གསུངས་པ། དེ་ལ་མངོན་སུམ་དུ་བྱེད་ཅིང་གླེངས་པ་དང་། དགེ་སློང་ཇི་སྙེད་ལས་ལ་ཕྱིན་པར་བྱེད་པ་དེ་ཐམས་ཅད་མ་འདུས་མངོན་སུམ་དུའང་མ་འགྱུར། 
དད་པ་བླང་བའི་རིགས་པའང་མ་བླངས། དགེ་སློང་གང་གིས་བཟློག་པ་བརྩན་པ་དེ་དག་ཀྱང་མངོན་སུམ་དུ་གྱུར་ཅིང་འགོག་པ་ཟློག་པ་འདི་ནི་ཆོས་བཞིན་གྱི་ལས་ཡིན་ལ་འདུས་པའི་ལས་མ་ཡིན་ནོ། །
