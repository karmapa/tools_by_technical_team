<pb id="13.284a"/>
བརྟན་གྱི་བྱ་བ་དང་། ཁྲུས་སའི་འཁོར་གྱི་བྱ་བ་དང་། མཆིལ་མའི་བྱ་བ་དང་། མཆིལ་མའི་སྣོད་ཀྱི་བྱ་བ་དང་། སོ་ཤིང་གི་བྱ་བ་དང་། སོ་དྲུད་པའི་བྱ་བ་དང་། ལྕེ་གཞར་བའི་བྱ་བ་དང་། རྣ་སྤབས་བུ་བའི་བྱ་བ་དང་། སྤྱད་པ་དང་
མི་སྤྱད་པའོ། །མ་ལྟ་བུའི་དུམ་བུ་གསུམ་པོའི་དངོས་པོ་རྫོགས་སྷོ།།                        །།<head n="4" t="མ་ལྟ་བུའི་བྱ་བའི་ཕུང་པོ་ཞེས་བྱ་བའི་ཕུང་པོ་གསུམ་པ་བཤད་པ།" type="shepa" lv="8.27.12.5" zh="13.651"/>འདུལ་བ་གཞུང་དམ་པ། <bampo n="8.51" zh="13.651"/>བམ་པོ་ལྔ་བཅུ་རྩ་གཅིག་པ། ཕྱུང་
བས་བྱ་བ་གང་ཞེ་ན། ཕྱུང་བ་ཞེས་བྱ་བ་ནི་སྤངས་པ་ཡིན་ཏེ། སྤངས་པའི་དགེ་སློང་གིས་ནི་བྱ་བ་འདི་ལྟ་བུ་ལ་འཇུག་པར་བྱའོ། །སྤངས་པའི་དགེ་སློང་གིས་རབ་ཏུ་དབྱུང་བར་མི་བྱ། བསྙེན་པར་རྫོགས་པར་མི་བྱ། གནས་སྦྱིན་པར་
མི་བྱ། ལུང་བསྟན་པར་མི་བྱ། དྲན་པར་མི་བྱ། དྲི་བར་མི་བྱ། དགེ་ཚུལ་ཕ་ཉེ་བར་མི་གཞག །དགེ་སློང་མ་ལ་ལུང་སྟོན་པར་མི་བསྐོ། སྡོམ་པ་མི་བསྐོ། སྔར་བསྐོས་ན་ཡང་དགེ་སློང་མ་ལ་སྟོན་ཅིང་ལས་མ་བྱེད་ཅིག ། 
དགེ་སློང་དེ་ལས་བྱེད་པར་མི་བསྐོ་ལས་བསྐོ་བར་མ་བྱེད་ཅིག །ལས་བྱེད་པའི་དགེ་སློང་ལ་དགག་པར་མ་བྱེད་ཅིག །འདུལ་བ་འཛིན་པ་གཞན་ཡོད་ན་དགེ་འདུན་གྱི་ནང་དུ་འདུལ་བ་མ་འཆད་ཅིག །སོ་སོར་ཐར་པའི་མདོ་ཀློག་པ་
གཞན་ཡོད་ན་དགེ་འདུན་གྱི་ནང་དུ་སོ་སོར་ཐར་པའི་མདོ་ཀློག་པར་མ་བྱེད་ཅིག །ཆོས་འཆད་པ་གཞན་ཡོད་ན་དགེ་འདུན་གྱི་ནང་དུ་ཆོས་མ་འཆད་ཅིག །ཚུལ་བཞིན་དུ་གནས་པའི་དགེ་སློང་ལུང་སྟོན་པ་ལ་འགོག་པར་
མ་བྱེད་ཅིག །ཚུལ་བཞིན་གནས་པའི་དགེ་སློང་ལ་གསོ་སྦྱིན་བསྒོ་བར་མ་བྱེད་ཅིག །ཚུལ་བཞིན་གནས་པའི་དགེ་སློང་ལ་སྐབས་འབྱེད་པ་འགོག་པར་མ་བྱེད་ཅིག །ཚུལ་བཞིན་གནས་པའི་དགེ་སློང་ལ་མ་གླེང་
ཤིག །དྲན་པར་མ་བྱེད་ཅིག །དེ་དག་དང་ལྷན་ཅིག་སྟེན་པར་མ་བྱེད་ཅིག །གང་དགེ་འདུན་གྱིས་ཕྱུང་བའི་ལས་བྱས་པ་དང་། གང་དེ་དང་འདྲ་བ་གཞན་ཡང་རུང་། དེས་དེ་ལྟ་བུའི་ཉེས་པ་ཕྱིས་ཀྱང་མ་བྱེད་ཅིག །དེ་ལས་ཐུ་བ་ཡང་མ་བྱེད་ཅིག ། 
<pb id="13.284b"/>
དེས་ཕྱི་ཕྱིར་སྤུ་ཉལ་བ་ལྟ་བུར་བྱ། འབྱུང་བ་ལ་འཇུག་པར་བྱ། ཕྱག་འཚལ་བ་ཉེ་བར་བསྟན་པར་བྱ། ཚུལ་བཞིན་གནས་པའི་དགེ་སློང་གིས་ལྷུང་བཟེད་བྱིན་ན་ཡང་དེས་མ་ལེན་ཅིག་ཆོས་གོས་ཀྱང་མ་ལེན་ཅིག །ཟས་ཀྱང་མ་
ལེན་ཅིག །དེ་ལ་སྐྲ་བྲེག་པ་ཡང་མ་འཆོལ་ཅིག །དུགས་ཁང་དུ་ཡང་ལས་མ་བྱེད་ཅིག །མི་ན་བའི་བར་དུ་ལས་ཐམས་ཅད་ལའང་ཚུལ་བཞིན་གནས་པའི་དགེ་སློང་གི་ལས་ཉམས་སུ་བླང་བར་མི་བྱའོ། །དགེ་འདུན་ཐམས་
ཅད་འདུས་ཤིང་འཁོད་པས་གཅེས་སུ་གསང་བའི་གནས་སུ་སྡོམ་པས་མི་བསྐོ། དབང་གི་གནས་ཐམས་ཅད་དུ་ཡང་སྡོམ་པས་མི་བསྐོ། གང་ཟག་བཅུ་གཉིས་ཀྱི་གནས་སུ་ཡང་སྡོམ་པས་བྱིན་གྱིས་བརླབ་པར་མི་བྱ་བ་ནི་ཕྱུང་བས་
བྱ་བ་ཞེས་བྱའོ། །སོ་སོར་གནས་པས་བྱ་བ་གང་ཞེ་ན། སོ་སོར་གནས་པ་ལ་རྣམ་པ་གཉིས་ཏེ། གང་བདག་ཉིད་ཀྱིས་བདག་སོ་སོར་གནས་པར་བྱེད་པ་དང་། དགེ་འདུན་གྱི་ཆོས་བཞིན་དུ་བྱས་པའོ། །བདག་ཉིད་ཀྱིས་བདག་སོ་སོར་
གནས་པར་བྱེད་པ་གང་ཞེ་ན། བསམས་བཞིན་དུ་ཆོས་ཀྱི་ཕྱོགས་པ་ལས་ཆོས་མ་ཡིན་པའི་ཕྱོགས་སུ་སོང་བ་སྟེ། དེ་ལྟར་ན་བདག་ཉིད་ཀྱིས་བདག་སོ་སོར་གནས་པར་བྱེད་པའོ། །དགེ་འདུན་གྱིས་ཆོས་བཞིན་དུ་བྱས་པ་གང་ཞེ་ན། 
དགེ་འདུན་གྱིས་བསྐྱོ་བ་མེད་པ། བཞག་པ་མེད་པར་རིགས་པའི་གསོལ་བ་དང་བཞིའི་ལས་ཆོས་བཞིན་དུ་འདུས་པའི་དགེ་འདུན་གྱིས་སྤངས་པ་ཡིན་ཏེ། དེ་ལྟར་ན་དགེ་འདུན་གྱིས་ཆོས་བཞིན་དུ་སྤངས་པའོ། །མཚུངས་པར་ལྷན་ཅིག་གནས་
པ་ཡང་གཉིས་ཏེ། བདག་ཉིད་ཀྱིས་བདག་ཉིད་ལྷན་ཅིག་གནས་པར་བྱེད་པ་དང་། དགེ་འདུན་གྱིས་ཆོས་བཞིན་དུ་བྱས་པའོ། །བདག་ཉིད་ཀྱིས་བདག་ཉིད་ལྷན་ཅིག་གནས་པར་བྱེད་པ་གང་ཞེ་ན། བསམས་བཞིན་ཆོས་མ་ཡིན་པའི་ཕྱོགས་ལས་ཆོས་ཀྱི་
ཕྱོགས་སུ་འོངས་པ་སྟེ། དེ་ལྟར་ན་བདག་ཉིད་ཀྱིས་བདག་ཉིད་ལྷན་ཅིག་ཏུ་གནས་པར་བྱེད་པའོ། །དགེ་འདུན་གྱིས་ཆོས་བཞིན་དུ་བྱས་པ་གང་ཞེ་ན། དགེ་འདུན་གྱིས་མི་བསྐྱོ་བ་གཞག་པར་མི་རིགས་པས་ཆོས་བཞིན་དུ་འདུས་པའི་དགེ་འདུན་གྱིས་སྤངས་
<pb id="13.285a"/>
པ་སྟེ། མངོན་སུམ་དུ་གསོལ་བ་དང་བཞིའི་ལས་ཀྱིས་ཕྱུང་བ་ཡིན་ཏེ། དེ་ལྟར་ན་དགེ་འདུན་གྱིས་ཆོས་བཞིན་དུ་བྱས་པའི་སོ་སོར་གནས་པའི་དགེ་སློང་དེས་རབ་ཏུ་དབྱུང་བར་མི་བྱ་བ་ནས། སྔ་མ་བཞིན་ཏེ། ཇི་ལྟར་དགེ་འདུན་གྱིས་
གང་ལ་སྤངས་པའི་ལས་བྱས་པ་དང་། གཞན་དེ་དང་འདྲ་བ་སྟེ། དེས་དེ་ལྟ་བུའི་ཉེས་པར་ཡང་མི་བྱ། དེ་ལས་ཡང་ཐུ་བར་ཡང་མི་བྱ་བའི་བར་དུ་སྟེ། གང་ཟག་བཅུ་གཉིས་ལས་སུ་ཡང་སྡོམ་པས་ཀྱང་མི་བསྐོ། སོ་སོར་གནས་པའི་དགེ་སློང་གིས་
ཚངས་པ་མཚུངས་པར་སྤྱོད་པའི་གནས་བརྟན་དང་། བར་མ་དང་། གསར་བུ་པའང་རུང་བ་དབབ་པར་བྱ། ཉེས་པ་མི་བྱ། ཉེས་པ་ཞིག་བྱས་ན་ཡང་སླར་འབྱུང་བའི་ཚུལ་དུ་བྱའོ། །དེ་སྟེ་སླར་འབྱུང་བའི་ཚུལ་དུ་མི་བྱེད་ན་སོ་སོར་གནས་པར་
བྱ་བ་ཉིད་ཡིན་ཏེ། དེ་ལ་འདི་སྐད་ཅེས་བསྒོ་བར་བྱའོ། །དགེ་འདུན་གྱིས་ཁྱོད་ལ་ཐིག་བཏབ་པ་བཞིན་བྱེད་དོ། །ཕུར་པ་བཙུགས་པ་བཞིན་བྱེད་དོ། །ཉེས་པ་དེ་ཡང་དགེ་འདུན་ལ་འདི་ཉིད་དུ་བཤགས་པར་བྱའི་འདི་ལས་ཕྱི་རོལ་དུ་ནི་མ་ཡིན་
ནོ། །ཁྱོད་ཀྱི་ལས་དེ་ཡང་དགེ་འདུན་དེ་དག་ཉིད་ཀྱིས་སླར་བདེ་བར་བྱེད་ཀྱིས་འདི་ལས་ཕྱི་རོལ་དུ་ནི་མ་ཡིན་ནོ། །ཁྱོད་ཀྱིས་ཉེས་པ་དེ་ཡང་མ་བཤགས་སམ་སླར་མ་བྱས་ན་ནི་ཚངས་པ་མཚུངས་པར་སྤྱོད་པ་ཤེས་པ་
དག་གིས་གང་དུ་འདོད་པ་དེར་གླེང་བར་བྱེད་དོ། །དེ་སྟེ་ཡང་དེ་བཞིན་དུ་བྱས་པ་ལས་ཀྱང་དུལ་བར་མ་གྱུར་ན་གང་ཟག་དེ་ཐིག་བཏབ་པ་བཞིན་བྱས་ཕུར་པ་གཙུགས་པ་བཞིན་དུ་བྱས་ལ་སྤང་བར་བྱའོ། །དེ་འདི་ལྟ་སྟེ། 
རྟ་རྒོད་བཞིན་ཏེ། དེ་ནི་སོ་སོར་གནས་པར་བྱ་བ་ཞེས་བྱའོ། །གཟུ་བོས་བྱ་བ་གང་ཞེ་ན། རྩོད་པ་ཞི་བར་བྱེད་པའི་ཕྱིར་དགེ་སློང་གཟུ་བོ་ཆོས་ཉི་ཤུ་རྩ་གཉིས་དང་ལྡན་པ་བཙལ་བར་བྱའོ། །ཉི་ཤུ་རྩ་གཉིས་གང་ཞེ་
ན། ཚུལ་ཁྲིམས་དང་ལྡན་ཞིང་སྔར་བསྙེན་པར་རྫོགས་པར་གྱུར་པ་དང་། ངོ་ཚ་ཞིང་འགྱོད་པ་ཅན་དང་། སྡོམ་ཞིང་བསླབ་པ་ལ་མོས་པ་དང་། མང་དུ་ཐོས་ལ་མང་དུ་ཐོས་པ་འཛིན་ཅིང་མང་དུ་ཐོས་པ་བསགས་པ་དང་། 
<pb id="13.285b"/>
གཞུང་ཁ་དོན་ལོབས་པ་དང་། འདུལ་བ་དང་འདུལ་བ་ལྷག་པ་ཤིན་དུ་རྟོགས་པ་དང་། རྩོད་པ་ལ་མཁས་པ་དང་རྩོད་པ་བྱུང་བ་ལ་མཁས་པ་དང་། རྩོད་པ་ཞི་བར་བྱ་བ་ལ་མཁས་པ་དང་། རྩོད་པ་ཞི་བར་གྱུར་པ་ཕྱིས་མི་འབྱུང་བར་མཁས་
པ་དང་། བསྟན་བཅོས་ལ་མཁས་པ་དང་། དངོས་པོ་ལ་མཁས་ཤིང་དངོས་པོ་སྤྱོད་པ་ལ་མཁས་པ་དང་། ཁྲོ་བ་མེད་པ་ཁྲོ་བཞིན་མི་སྨྲ་བ་ཁྲོ་བར་མི་འགྱུར་བ་དང་། འཇམ་བཞིན་སྤྱོད་པ་དང་། ལུས་དང་ངག་དང་། བསྒོ་བ་ཡང་
རྟོགས་པར་བྱེད་པ་དང་། རྫོགས་པར་བསྒོ་ཞིང་རྫོགས་པར་བྱེད་པ་དང་། གོ་བར་བྱེད་ཅིང་གོ་བར་བྱས་པས་ཡང་ཆུད་པར་བྱེད་པ་དང་། བརྟགས་ནས་སྨྲ་ཞིང་བརྟགས་ནས་སྨྲས་པ་རྟོགས་པར་བྱེད་པ་དང་། འདོད་པར་མི་འགྲོ་བ་དང་། ཞེ་
སྡང་དུ་མི་འགྲོ་བ་དང་། གཏི་མུག་དུ་མི་འགྲོ་བ་དང་། འཇིགས་པར་མི་འགྲོ་བ་སྟེ། གཟུ་བོ་དགེ་སློང་ཆོས་ཉི་ཤུ་རྩ་གཉིས་པོ་འདི་དང་ལྡན་ན་གཞན་ལ་མི་རྟེན་པ་ཡིན་ཞིང་ཕྱོགས་གཉི་ག་ལ་ཡང་ཆོས་ཀྱི་ལོངས་སྤྱོད་དུ་འགྱུར་
རོ། །འདི་ལྟར་ཡང་གཟུ་བོའི་དགེ་སློང་གིས་རྒོལ་བ་དང་ལན་གློན་པའི་དགེ་སློང་རྣམས་ལས་སྙན་ཚིག་དུ་སྨྲ་བ་དང་། ཕྱག་བྱེད་པ་དང་། སྔར་ལྡང་བ་དང་། ཐལ་མོ་སྦྱོར་བ་དང་། ཕྱག་བྱས་པར་གྱུར་པ་རྣམས་བདག་གིར་
མ་བྱེད་ཅིག །དེ་དག་བསྙེན་བཀུར་བྱེད་ན་ཡང་ཉམས་སུ་མ་ལེན་ཅིག །ལྷུང་བཟེད་འབུལ་ན་ཡང་མི་བླང་། ཆོས་གོས་འབུལ་ན་ཡང་མི་བླང་། ཟས་འབུལ་ན་ཡང་མི་བླང་། ཡོ་བྱད་གཞན་ཅི་ཡང་རུང་དབུལ་བ་
བདག་གིར་མི་བྱའོ། །དེས་ཀྱང་དེ་དག་ལ་བསྙེན་བཀུར་མི་བྱ། ལྷུང་བཟེད་མི་སྦྱིན། ཆོས་གོས་མི་སྦྱིན། དེ་དག་ལས་ལུང་སྟོན་པར་ཡང་མི་བླང་། དྲན་པར་བྱ་བ་ཡང་མ་ཡིན། རྣལ་འབྱོར་ཡང་མ་ཡིན། ཡིད་ལ་བྱ་བ་ཡང་
མ་འདྲི་ཤིག །དེས་ཀྱང་དེ་དག་ལ་ལུང་བསྟན་པ་མ་སྦྱིན་ཅིག །དྲན་པར་བྱ་བ་མ་ཡིན། ཀུན་དྲི་བ་མ་ཡིན། རྣལ་འབྱོར་མ་ཡིན། ཡིད་ལ་བྱ་བ་ཡང་མི་བསྒོའོ། །སྟན་གཅིག་ལ་འདུག་པར་མི་བྱ། འཆག་ས་
<pb id="13.286a"/>
གཅིག་ཏུ་འཆག་པར་མི་བྱ། གནས་ཁང་གཅིག་ཏུ་འཁོད་པར་མི་བྱ། གཞན་དུ་ཚིག་འདི་སྐད་ཅེས་བརྗོད་དོ། །ཚེ་དང་ལྡན་པ་ཁྱེད་ཀྱིས་འདི་ལྟ་བུ་ལས་ལེགས་པར་རྙེད་པ་ཅི་ཡོད་ན་འདི་ལྟར་ཁྱེད་ཀྱིས་ལེགས་
པར་གསུངས་པ་ཆོས་འདུལ་བ་ལས་རབ་ཏུ་བྱུང་ན་ཐབ་མོ་བྱེད་པ་ལ་ཞུགས་ཤིང་རྣམ་པར་བཟུང་ནས་རྩོད་པ་ལ་ཞུགས་ཏེ། ཚེ་དང་ལྡན་པ་རྣམས་རྩོད་པ་གཉིས་སུ་གྱུར་པ་ནི་གཉི་ག་རྒྱལ་བར་མི་འགྱུར་གྱི། དེ་དག་གཏན་ལ་ཕབ་ན་
གཅིག་ནི་རྒྱལ་བར་འགྱུར། གཅིག་ནི་ཕམ་པར་འགྱུར་གྱིས་ཚེ་དང་ལྡན་པ་རྣམས་འདི་ལྟར་སོ་སོར་རྩོད་པ་དང་། རྣམ་པར་རྩོད་པ་དང་། མི་མཐུན་པར་སྨྲ་བ་དེ་ལྟ་བུ་དེ་ཐོང་ཤིག་ཅེས་བྱ་བ་དེ་ནི་གཟུ་བོས་བྱ་བ་ཞེས་བྱའོ། །
དེའི་ངོ་བོ་ཉིད་ཚོལ་བ་བྱིན་པས་བྱ་བ་གང་ཞེ་ན། དགེ་སློང་གང་གིས་ཉེས་པ་སྤྱོད་པ་དེ་ཁས་ལེན་ཁས་བླངས་པ་ལས་བསྙོན་བསྙོན་པ་ལས་ཀྱང་སླར་ཁས་ལེན་པ་དེ་ལ་དགེ་འདུན་གྱིས་བཞག་པ་མ་ཡིན་པ་བསྐྱོ་བ་མ་ཡིན་པ་
གསོལ་བ་དང་བཞིའི་ལས་ཀྱིས་དེའི་ངོ་བོ་ཉིད་ཚོལ་བ་བྱིན་ཅིག །དེའི་ངོ་བོ་ཉིད་ཚོལ་བ་བྱིན་པའི་དགེ་སློང་གིས་བྱ་བ་འདི་ལྟ་བུ་ལ་འཇུག་པར་བྱའོ། །དེའི་ངོ་བོ་ཉིད་ཚོལ་བ་བྱིན་པའི་དགེ་སློང་གིས་རབ་ཏུ་དབྱུང་བར་མི་
བྱ་བ་ནས་སྔ་མ་བཞིན་ཏེ། གང་ལ་དགེ་འདུན་གྱིས་དེའི་ངོ་བོ་ཉིད་ཚོལ་བ་བྱིན་པ་དང་། གང་དེ་དང་འདྲ་བས་ཀྱང་རུང་སྟེ། ཉེས་པ་དེ་ལྟ་བུ་བྱུང་བ་མི་བྱ། དེ་བས་ཐུ་བ་ཡང་མ་བྱེད་ཅིག་པའི་བར་དུ་སྟེ། སྔ་མ་བཞིན་འདི་ལྟར་
གང་ཟག་བཅུ་གཉིས་ཀྱིར་སྡོམ་པས་མི་བསྒོ་བ་དེ་ནི་དེའི་ངོ་བོ་ཉིད་ཚོལ་བ་བྱིན་པས་བྱ་བ་ཞེས་བྱའོ། །བསླབ་པ་བྱིན་པས་བྱ་བ་གང་ཞེ་ན། དགེ་སློང་གང་མི་ཚངས་པར་སྤྱོད་པ་འཁྲིག་པའི་ཆོས་བྱས་ཀྱང་དེ་ལ་སེ་གོལ་གཅིག་
གཏོགས་པ་ཙམ་དུ་ཡང་བཅབ་པའི་སེམས་མ་སྐྱེས་པ་སྟེ། དེ་ལ་དགེ་འདུན་གྱིས་སྐྱོ་བ་མེད། གཞག་པ་མེད་པར་གསོལ་བ་དང་། བཞིའི་ལས་ཀྱིས་བསླབ་པ་སྦྱིན་པར་བྱ་སྟེ། ཇི་ལྟར་ཚེ་དང་ལྡན་པ་དགའ་ལྡན་བཞིན་པ་ནི་རྒྱས་པར་འདུལ་
<pb id="13.286b"/>
བ་དང་སྦྱར་རོ། །བསླབ་པ་བྱིན་པའི་དགེ་སློང་གིས་རབ་ཏུ་དབྱུང་བར་མི་བྱ་བ་ནས་སྔ་མ་བཞིན་ཏེ། གང་ལ་དགེ་འདུན་གྱིས་བསླབ་པ་བྱིན་པ་དང་གང་དེ་དང་འདྲ་བ་གཞན་དག་ཀྱང་རུང་སྟེ། ཉེས་པ་དེ་ལྟ་བུའི་ལྟུང་བ་ཕྱིས་ཀྱང་མ་བྱེད་ཅིག །དེ་
བས་ཐུ་བ་ཡང་མ་བྱེད་ཅིག་པའི་བར་དུ་སྟེ། སྔ་མ་བཞིན་ཏེ་དེ་འདི་ལྟར་གང་ཟག་བཅུ་གཉིས་ཀྱིས་སྡོམ་པས་མི་བསྐོའོ། །བསླབ་པ་བྱིན་པའི་དགེ་སློང་གིས་དགེ་སློང་གི་བསླབ་པ་ཐམས་ཅད་ལ་བསླབ་པར་བྱའོ། །དགེ་འདུན་གྱི་མཐར་
འདུག་པར་བྱའོ། །དེས་བསྙེན་པར་རྫོགས་པའི་རྣམས་ལ་བྱིན་ལེན་བྱོས་ཤིག །དེ་ལ་བསྙེན་པར་མ་རྫོགས་པས་བྱིན་ལེན་བྱོས་ཤིག །དེ་བསྙེན་པར་རྫོགས་པ་དང་ལྷན་ཅིག་ཉལ་བ་བསྒྱུར་ཞིང་གུད་དུ་ཕྱུང་ཤིག །བསླབ་པ་བྱིན་
པའི་དགེ་སློང་གིས་ལས་རྣམ་པ་གཉིས་བྱས་ཏེ། གསོ་སྦྱིན་དང་། སྐབས་དབྱེ་བའོ། །བསླབ་པ་བྱིན་པས་གྲངས་སུ་བསྐངས་ཏེ་གསོ་སྦྱིན་མ་བྱེད་ཅིག །དགེ་འདུན་གྱི་ལས་གཞན་ལ་ཡང་དེ་བཞིན་ནོ། །དེ་སྟེ་བསླབ་པ་བྱིན་པ་གསོ་སྦྱིན་
གྱི་ནང་དུ་འོངས་ན་ནི་མ་བསྐྱོ་ཤིག །དེ་སྟེ་འགྲོ་ན་ཡང་མ་གཟུང་ཤིག །དེ་ཅིའི་ཕྱིར་ཞེ་ན། དགེ་འདུན་མ་འདུས་པར་ཡང་མི་འགྱུར། འདུས་པར་ཡང་མི་འགྱུར་ཏེ། འདི་ནི་བསླབ་པ་བྱིན་པས་བྱ་བ་ཞེས་བྱའོ། །
འཚམས་མ་བཅད་པའི་གནས་བརྟན་གྱི་བྱ་བ་གང་ཞེ་ན། འཚམས་མ་བཅད་པའི་གནས་བརྟན་གྱི་དགེ་སློང་གིས་བྱ་བ་འདི་ལྟ་བུ་ལ་འཇུག་པར་བྱའོ། །དེ་ལ་གང་གསར་བུའི་དགེ་སློང་འཁོད་པ་རྣམས་དེས་དེ་དག་ཀུན་ཤེས་པར་བྱ། 
བསྐྱང་བར་བྱ། རྗེས་སུ་བསྟན་པར་བྱ། སྡིག་པ་ལས་བཟློག་པར་བྱ། དགེ་བ་ལ་གཞུག་པར་བྱ། ཁ་ཏོན་བྱེད་པ་དང་། ཀུན་འདྲི་བ་དང་། སྤོང་བ་དང་། སོ་སོར་དབེན་པར་འཇུག་པ་དང་། རྣལ་འབྱོར་དང་། ཡིད་ལ་བྱེད་པའི་རྣམས་དེ་དག་
ལ་སོ་སོར་ལུང་བསྒོ་བར་བྱ། ཀུན་མཚུངས་པར་སྤྱོད་པ་ལ་གཞུག་པར་བྱ། བསླབ་པར་བྱ་བ་ལ་སོ་སོར་བརྟགས་པར་བྱ། རྙེད་པ་གྲུབ་པར་བྱ། ནམ་སོ་སོར་བགེད་པའི་ཚེ་སོ་སོར་བགོ་སྐལ་སྙོམས་པར་མིག་སྔར་བགོའོ། །ནད་པ་ལ་བལྟ་
<pb id="13.287a"/>
བར་བྱ། ནད་པའི་ནད་གཡོག་ཏུ་དགེ་སློང་རྣམས་སྤྲོ་བར་བྱ། ནད་པ་རྣམས་ལ་ཆོས་ཀྱི་གཏམ་བྱ། ལམ་དང་ལམ་མ་ཡིན་པ་ཡང་དག་པར་བསྒྲགས་པར་བྱ། མཐོང་བ་རྣམ་པར་སྤྱོད་པའི་རྒྱུད་མི་གཏང་བར་
བྱ། རྣམ་པ་ཐམས་ཅད་དུ་ཡང་ནད་པ་ལ་གཡེལ་བར་མི་བྱ། འཚམས་མ་བཅད་པའི་གནས་སུ་དགེ་སློང་རྣམས་ལྷག་པ་ལ་གང་གཞན་ཅི་ཡང་རུང་བྱ་བར་འགྱུར་བ་དེ་ཐམས་ཅད་ལ་དགེ་སློང་གནས་བརྟན་གྱིས་ཐོག་མ་འཇུག་
པར་བྱ་སྟེ། འདི་ནི་འཚམས་མ་བཅད་པའི་གནས་བརྟན་གྱི་བྱ་བ་ཞེས་བྱའོ། །ཀུན་དགའ་ར་བའི་བྱ་བ་གང་ཞེ་ན། ཀུན་དགའ་ར་བའི་ཞེས་བྱ་བ་ནི་དགེ་འདུན་རྣམས་ཀུན་དུ་དགའ་བའི་གནས་ཏེ་དེ་སོ་སོ་ནས་དགེ་སློང་དག་ལྷགས་པ་
རྣམས་བྱ་བར་བཅས་པ་ཡང་ཐ་དད་པས་ན་དགེ་སློང་དེས་འདི་དག་གིས་བྱ་བ་བཅས་པ་དེ་ཆོས་བཞིན་ཡིན་ནམ། འོན་ཏེ་ཆོས་བཞིན་མ་ཡིན་ཞེས་བརྟག་པར་བྱའོ། །དེ་སྟེ་ཆོས་བཞིན་ཡིན་ལ་བདག་ལ་ཡང་གནོད་པར་མི་འགྱུར། གཞན་
ལ་ཡང་གནོད་པར་མི་འགྱུར་ན་གཡེལ་བར་གཞག་གོ། །དེ་སྟེ་ཆོས་བཞིན་མ་ཡིན་ལ་བདག་ལ་ཡང་གནོད་པར་འགྱུར། གཞན་ལ་ཡང་གནོད་པར་འགྱུར་བར་ཤེས་ལ་བདག་ཅག་གི་ཕྱོགས་མཐུ་དང་ལྡན་གྲོགས་དང་ལྡན་འཁོར་དང་ལྡན་པར་
གྱུར་ཅིང་དེ་ལྟ་བུའི་ཕྱིར་དགེ་འདུན་གྱི་དབྱེན་དང་། དགེ་འདུན་འཁྲུགས་པ་དང་། དགེ་འདུན་གཉིས་སུ་ཆད་པ་དང་། དགེ་འདུན་སོ་སོར་ཡང་མི་འགྱུར། བདག་གིས་ཆོས་བཞིན་མ་ཡིན་པར་བྱ་བ་ལ་བཅས་པ་དེ་ཕྱུང་ནས་ཆོས་བཞིན་བྱའོ། །ཆོས་
བཞིན་བྱའོ་སྙམ་དུ་ནུས་པ་དང་། དེས་དགེ་འདུན་རྣམས་ལ་ཀྱེ་འདི་ནི་ཆོས་བཞིན་དུ་བྱ་བར་བཅས་པ་མ་ཡིན་གྱིས་འདི་ཕྱུང་ལ་ཆོས་བཞིན་པ་གཞན་བྱའོ་ཞེས་གོ་བར་སྒོ་ཤིག །དེ་སྟེ་བདག་ཅག་གི་ཕྱོགས་མཐུ་ཆུང་ངམ། འདྲོན་པ་མེད་དམ་འཁོར་མེད་
པར་གྱུར། དེའི་ཕྱིར་དགེ་འདུན་ཀྱང་འབྱེད། དགེ་འདུན་ཀྱང་འཁྲུགས་དགེ་འདུན་སོ་སོར་ཡང་འགྱུར་ཞིང་། བདག་གིས་ཆོས་མ་ཡིན་པར་བཅའ་བ་འདི་ཕྱུང་ལ་ཆོས་བཞིན་དུ་བྱ་བར་མི་ནུས་པར་ཤེས་པ་དེ་ཅང་མ་ཟེར་བར་འདུག་ཤིག །ཡང་
<pb id="13.287b"/>
ན་གུད་དུ་སོང་ཤིག །དེ་ལྟ་བུའི་རྐྱེན་གྱིས་རྣམ་པར་འཛིན་ཅིང་མ་འདུག་ཤིག །ཀུན་དགའ་ར་བ་ཞེས་བྱ་བ་ནི་འདི་རྣམས་ཀྱང་ཡིན་ཏེ། ཀུན་དགའ་ར་བའི་ནང་ན་ཁང་ཕྲན་དང་། ཁང་པ་དང་། ཁང་བུ་བརྩེགས་པ་དང་། ཁང་པ་འཁོར་དུ་བཅས་པ་དང་། སྤྱིལ་བུའི་དངོས་པོ་
དང་། འཆག་ས་དང་། སྐྱེད་ཤིང་དང་། གསིང་མ་རྣམས་ཐམས་ཅད་ཀྱང་ཇི་ལྟར་རྒན་རིམས་བཞིན་དུ་བསྒོ་བར་བྱའོ། །ཕྱི་བདར་བྱ་བ་དེ་ནི་ཀུན་དགའ་ར་བའི་བྱ་བ་ཞེས་བྱའོ། །ཀུན་དགའ་ར་བའི་གནས་བརྟན་གྱི་བྱ་བ་གང་ཞེ་ན། ཀུན་དགའ་
ར་བའི་དགེ་སློང་གནས་བརྟན་གྱིས་བྱ་བ་དེ་ལྟ་བུ་ལ་འཇུག་པར་བྱ། ཀུན་དགའ་ར་བའི་དགེ་སློང་གི་གནས་བརྟན་གྱིས་བཞིན་མདོག་གསལ་བར་བྱ། ཁྲོ་གཉེར་མེད་པར་བྱ། སྔར་འཛུམ་པར་བྱ། སྔར་སྨྲ་བར་བྱའོ། །སྙན་པར་སྨྲ་བར་བྱ། 
ཚུར་ཤོག་བདེ་བར་འོངས་སམ་ཞེས་སྙན་ཚིག་སྨྲ་བར་བྱ། ཚིག་སྙན་ཅིང་མི་རྩུབ་པ་མགུ་ཞིང་རངས་པར་སྨྲ་བར་བྱ། གང་དེ་ན་དགེ་སློང་གཞོན་ནུ་གསར་བུ་འཁོད་པར་གྱུར་པ་དེ་དག་ནི་ཤེས་པར་བྱ་བ་ནས་སྔ་མ་བཞིན་ཏེ། ཐམས་
ཅད་དུའང་དགེ་སློང་གནས་བརྟན་གྱིས་ཐོག་མར་འཇུག་པར་བྱ། རྒྱུད་མི་གཏང་བར་བྱ་བའི་བར་དུ་སྟེ། འཐབ་པ་དང་། མཚང་འདྲུ་བ་དང་། འཁྲུག་པ་དང་། རྩོད་པའི་རྣམས་བྱུང་བར་གྱུར་ན་གདུལ་བའི་ཕྱིར་རིག་
པར་བྱ། ཞི་བའི་ཕྱིར་རྣམ་པར་ཞི་བར་རིག་པར་བྱ། འདི་ལྟར་ཡང་དགེ་སློང་ཀུན་དགའ་ར་བའི་གནས་བརྟན་གྱིས་ཐོག་མར་བཟའ་བ་འམ། བཅའ་བ་འམ། སྐྱོ་མ་འམ། ཐུག་པ་འམ། ནང་པར་བསྒོ་འམ། གཎ་ཌཱི་བརྡུངས་
སམ་སྔར་མྱུར་དུ་འགྲོ་བར་བྱ། སྔར་འདུག་པར་བྱ། བཀུར་སྟིར་བཅས་སྤྱི་དམའ་བར་བཅས། འཇིགས་པའི་དབང་དུ་བཅས། སེམས་དམན་པ་དང་། རྡུལ་འཕྱག་པའི་སེམས་ལྟ་བུར་བྱས་ལ་དགེ་འདུན་གྱི་མདུན་དུ་འགྲོ་བར་བྱའོ། །
སོང་ནས་ཀྱང་རྒན་རིམས་ཀྱི་མཐར་ཕྱག་བྱས་ལ་རང་གི་སྟན་ག་ལ་བ་དེར་འདུག་པར་བྱའོ། །གནས་བརྟན་དང་། བར་མ་དང་། གསར་བུ་ལ་བྱམས་པའི་སེམས་དང་། ཕན་པའི་སེམས་དང་། རྗེས་སུ་བརྩེ་བའི་སེམས་དང་། ཕ་དང་མ་དང་ཕུ་ནུ་བོར་འདུ་ཤེས་བསྐྱེད་དེ། འཁོར་
<pb id="13.288a"/>
ཐམས་ཅད་ལ་བརྟག་པར་བྱ་སྟེ། ལེགས་པ་བཟང་པོར་བཅས་སམ། སུ་ལེགས་པར་བགོས། སུ་ལེགས་པར་མ་བགོས་བརྟག་སྟེ། གང་བཟང་ཞིང་ལེགས་པར་ཆས་པ་དེ་དག་ལ་ནི་གཡེལ་བར་གཞག །གང་ལེགས་པར་མ་ཆས་ཤིང་མི་
སྡུག་པ་དེ་དག་ནི་བསྒོ་ཞིང་བཅོས་པར་བྱ། ལེགས་པར་བགོས་པ་ནི་དེས་གཡེལ་བར་གཞག །ལེགས་པར་མ་བགོས་པ་དེ་ལ་ནི་བརྡ་དང་མཚན་མ་བྱ། དེས་མཚན་མ་མ་ཚོར་ན་ཡང་དྲུང་ན་འདུག་པ་ལ་མཚན་མ་བྱ། དྲུང་ན་འདུག་པས་ཀྱང་མ་ཚོར་ན་
དེར་དགེ་སློང་གནས་བརྟན་ཉིད་ཀྱིས་ཇི་ནས་ལེགས་པར་གྱོན་པ་དང་། སྒྲ་མ་ཆེ་བར་བསྒོ་ཤིག །དགེ་སློང་གནས་བརྟན་གྱིས་རྒན་རིམས་སུ་གཟར་བུ་ཐོགས་ནས་ཁ་ཟས་འབྲིམ་པར་ཤོམ་པའི་ཚེ་རུང་བར་བྱས་སམ། མ་བྱས་ཞེས་སྨྲོས་ཤིག་
འབྱོར་ཚོགས་ཤེས་མ་བྱུང་གི་བར་དུ་སྐད་ཅིག་སྡོད་ལ་ཐམས་ཅད་ལ་སྙོམས་པར་རིམ་ཤིག་ཅེས་སྨྲ་བར་བྱའོ། །དགེ་སློང་གནས་བརྟན་གྱི་གནས་བརྟན་དང་བར་མ་དང་གསར་བུ་དག་གིས་རྗེས་སུ་འཐུན་པར་བྱ། གནས་བརྟན་དང་
བར་མ་དང་གསར་བུས་ཀྱང་དེའི་རྗེས་སུ་འཐུན་པར་གྱིས་ཤིག །དེ་སྟེ་དད་པའི་བྲམ་ཟེ་དང་ཁྱིམ་བདག་རྣམས་ལྷགས་ན་དེ་དག་ལ་ཡང་མཚུངས་པར་བསྒོ་བགོ་ཞིང་སྦྱིན་པར་བྱའོ། །དེ་སྟེ་དེ་བགོར་མ་དད་དམ། 
དད་པའི་བྲམ་ཟེ་དང་ཁྱིམ་བདག་མ་འདོད་ན་ཡང་དགེ་སློང་གནས་བརྟན་གྱིས་ཆོས་ཀྱི་གཏམ་ཡང་དག་པར་བསྟན་པར་བྱ། བསྟབས་པར་བྱ། ཡང་དག་པར་གཟེང་བསྟོད་པར་བྱ། ཡང་དག་པར་དགའ་བར་བྱས་ལ། 
བདག་ཅག་ལ་ནི་འདི་ཡོད་དོ་ཞེས་སྨྲ་བར་བྱ་སྟེ། འདི་ནི་ཀུན་དགའ་ར་བའི་གནས་བརྟན་གྱི་བྱ་བ་ཞེས་བྱའོ། །གནས་ཁང་གི་བྱ་བ་གང་ཞེ་ན། དགེ་སློང་གང་གནས་ཁང་ན་འདུག་པ་དེས་གནས་ཁང་དེ་དུས་དུས་སུ་ཆག་ཆག་གདབ། ཕྱག་དར་
བྱ། ཕྱགས་པ་དོར་བར་བྱ། ལྕི་བས་ཤིན་དུ་འཇམ་པོར་བྱུག་པར་བྱ། སྔོ་ཅུང་ཟད་བྱུང་ན་ཡང་མེད་པར་བྱ། གས་པ་དང་། ཞིགས་པ་དང་། གོགས་པ་རྣམས་སླར་བཅོས་པར་བྱ། བུམ་པ་ཆུས་བཀང་སྟེ་གཞག་པར་བྱ་སྟེ། ཡོངས་སུ་སྤྱད་པའི་བུམ་པ་དང་། གཙང་མའི་
<pb id="13.288b"/>
རིལ་བ་དང་། སྣམ་ཕྱི་སའི་རིལ་བ་དང་། རྐང་པ་བཀྲུ་བ་རྣམས་བཀང་སྟེ་གཞག་པ་དེ་ནི་གནས་ཁང་གི་བྱ་བ་ཞེས་བྱའོ། །གནས་ཁང་གི་གནས་བརྟན་གྱི་བྱ་བ་གང་ཞེ་ན། གནས་ཁང་གི་དགེ་སློང་གནས་བརྟན་གྱི་བྱ་བ་ནི་དེས་འདི་ལྟ་བུ་ལ་འཇུག་པར་
བྱའོ། །དགེ་སློང་གསར་བུ་གང་དག་དེ་ན་འཁོད་པར་གྱུར་པ་དེ་དག་ཤེས་པར་བྱ་བ་ནས་སྔ་མ་བཞིན་ཏེ། དགེ་སློང་གནས་བརྟན་གྱིས་ཐམས་ཅད་ལ་ཐོག་མར་འཇུག་པར་བྱ། རྒྱུད་མི་གཏང་བར་བྱ་བའི་བར་དུ་སྟེ། འདི་ནི་གནས་ཁང་གི་དགེ་སློང་
གནས་བརྟན་གྱི་བྱ་བ་ཞེས་བྱའོ། །ཁང་པ་འཁོར་དུ་བཅས་པའི་བྱ་བ་གང་ཞེ་ན། ཁང་པ་འཁོར་དང་བཅས་པ་དེ་ན། དགེ་སློང་གང་འདུག་པ་དེས་ཁང་པ་འཁོར་དང་བཅས་པ་དེ་དུས་དུས་སུ་བྱི་བདར་བྱ་བ་ནི་སྔ་མ་བཞིན་ཏེ། རྐང་པ་བཀྲུ་བའི་
རྣམས་བཀང་སྟེ་གཞག་པའི་བར་དུའོ། །ཁང་པ་འཁོར་དང་བཅས་པ་དེ་ན། དགེ་སློང་གྲོགས་པོ་གང་འཁོད་པའི་རྣམས་ལ་ཡང་བྱམས་པའི་ལུས་ཀྱི་ལས་ཀྱིས་མཚུངས་པར་སྤྱད་པར་བྱ། བྱམས་པའི་ངག་གི་ལས་དང་། 
བྱམས་པའི་ཡིད་ཀྱི་ལས་ཀྱང་མཚུངས་པར་སྤྱད་པར་བྱ། དེར་ཡང་ཐབ་མོ་མི་དབྱུང་བར་བྱ། མཚང་འདྲུ་བ་དང་། འཁྲུག་པ་དང་། རྩོད་པ་མི་དབྱུང་བར་བྱ། དེ་སྟེ་དེར་འཐབ་པ་དང་། སྨོད་པ་དང་། འཁྲུག་པ་དང་། 
རྩོད་པ་ཞིག་བྱུང་ན་ཞི་བར་ནུས་ན་ནི་དེ་བཞིན་ལེགས། དེ་སྟེ་ཡང་མི་ནུས་ན་གུད་དུ་སོང་ཤིག །འདི་ནི་ཁང་པ་འཁོར་དུ་བཅས་པའི་བྱ་བ་ཞེས་བྱའོ། །ཁང་པ་འཁོར་དུ་བཅས་པའི་གནས་བརྟན་གྱི་བྱ་བ་གང་ཞེ་ན། ཁང་པ་
འཁོར་དུ་བཅས་པའི་དགེ་སློང་གནས་བརྟན་གྱི་བྱ་བ་ནི་དེས་འདི་ལྟ་བུ་ལ་འཇུག་པར་བྱའོ། །དེ་ན་དགེ་སློང་གསར་བུ་གང་འཁོད་པར་གྱུར་པ་དེ་དག་ཀུན་ཤེས་པར་བྱས་ནས། སྔ་མ་བཞིན་ཏེ། ཐམས་ཅད་དུ་ཡང་དགེ་སློང་གནས་
བརྟན་ཐོག་མར་འཇུག་པར་བྱ་བ་དང་། རྒྱུད་མི་གཏང་བར་བྱ་བའི་བར་དུ་སྟེ། འདི་ནི་ཁང་པའི་འཁོར་དང་བཅས་པའི་གནས་བརྟན་གྱི་བྱ་བ་ཞེས་བྱའོ། །ནགས་ཀྱི་བྱ་བ་གང་ཞེ་ན། ནགས་ཤེས་བྱ་བ་ནི་སྐྱེད་ཤིང་གི་ནགས་དེ་ན་དགེ་སློང་འཁོད་པ་རྣམས་
<pb id="13.289a"/>
ཀྱིས་བདག་ཅག་གནས་འདི་ན་འཁོད་ལ་འཚོ་བའི་བར་ཆད་དུ་འགྱུར་བ་འམ། ཚངས་པར་སྤྱོད་པའི་བར་ཆད་དུ་འགྱུར་བ་ལྟ་ཡོད་དམ་མེད་ཅེས་རྒྱང་གྲགས་གཅིག་ཚུན་ཆད་འཁོར་ཡུག་ཏུ་བརྟག་པར་བྱའོ། །དེ་སྟེ་ཡོད་པར་མཐོང་ན་རིང་དུ་
དོར་བར་བྱའོ། །དེ་སྟེ་མེད་པར་མཐོང་ལ་དགོས་པར་གྱུར་དང་རྒྱང་གྲགས་གཅིག་ཚུན་ཆད་དུ་སྡོམ་པ་བསྐོ་བར་བྱ། རུང་བའི་ས་ཡང་བསྐོ་བར་བྱ། གསོ་སྦྱིན་གྱི་གནས་ཀྱང་བསྐོ་བར་བྱ། དེ་ན་ཕན་ཚུན་ཁ་ཟས་ཀྱི་ལོངས་སྤྱོད་དང་། ཆོས་ཀྱི་
ལོངས་སྤྱོད་ཀྱིས་སྤྲོ་བ་བསྐྱེད་པར་བྱ། དེ་ན་འཐབ་པ་མི་འབྱུང་བ་དང་། མཚང་འདྲུ་བ་མི་འབྱུང་བ་དང་། ཁོན་པ་མི་འབྱུང་བ་དང་། རྩོད་པ་མི་འབྱུང་བར་བྱ་བ་དེ་ནི་ནགས་ཀྱི་བྱ་བ་ཞེས་བྱའོ། །མལ་སྟན་གྱི་བྱ་བ་གང་ཞེ་
ན། དགེ་སློང་རྣམས་ཀྱིས་མལ་སྟན་དུས་དུས་སུ་བརྟག་པར་བྱ། བསྐམ་པར་བྱ། སྤྲུག་པར་བྱ། བགྲང་བར་བྱ། སྦ་བར་བྱ། དེ་སྟེ་དྲི་མ་ཅན་དུ་གྱུར་ན་བཀྲུ་བར་བྱ། རྡོལ་ཏམ་ཟད་པའི་ཆོས་སུ་གྱུར་ན་ཅི་ནུས་སུ་བཙེམ་ཞིང་
གླན་པར་བྱ། འཚེམ་ཞིང་གློན་དུ་གཞུག་པར་བྱ། དགེ་སློང་གིས་ཕྱོགས་བཞིའི་དགེ་འདུན་གྱི་གོས་བགོས་ནས་བཤང་བའི་སར་འགྲོ་བར་མི་བྱ། གཅི་བའི་སར་མི་འགྲོ། དུགས་ཁང་དུ་མ་ཡིན། རྐང་པ་བཀྲུ་བའི་
སར་མ་ཡིན། ཚང་མང་དུ་མ་ཡིན། ཆར་འབབ་པ་ལ་གྱོན་ཏེ་འདུག་པར་མི་བྱ། ཉི་མ་ཚ་བ་ལ་མ་ཡིན་བསྲོ་ཁང་དུ་གཞག་པར་མི་བྱ། ཅི་ནས་གནོད་པར་འགྱུར་བའི་ས་ཐམས་ཅད་དུ་ཕྱོགས་བཞིའི་དགེ་འདུན་
གྱི་གོས་དང་འཇུག་པར་མི་བྱ། བགོ་བར་མི་བྱ། གཞག་པར་མི་བྱ། དགེ་སློང་རྣམས་ཀྱིས་མལ་སྟན་རྣམ་པ་འདི་ལྔར་སྤྱད་པར་མི་བྱ་སྟེ། ལྔ་གང་ཞེ་ན། དུད་པ་དང་། རྡུལ་དང་། ཆུ་དང་། བཤལ་བ་དང་། དྲུད་པའོ། །
དགེ་སློང་རྣམས་ཀྱིས་ཕྱོགས་བཞིའི་དགེ་འདུན་གྱི་གོས་བགོས་བཞིན་གཙུག་ལག་ཁང་ཆག་ཆག་མི་གདབ། ས་མི་ཕྱག །ཕྱག་དར་མི་དོར། ལྕི་བས་ཞལ་ཞལ་མི་བྱ། ཆུའི་བུམ་པ་དགང་བར་མི་བྱ། ཡོངས་སུ་སྤྱོད་པའི་བུམ་
<pb id="13.289b"/>
པར་མ་ཡིན། གཙང་མའི་རིལ་བར་མ་ཡིན། བཤང་བའི་རིལ་བར་མ་ཡིན། རྐང་པ་བཀྲུ་བའི་བུམ་པ་དགང་བར་མི་བྱ། སྣོད་འབྲིམ་པར་མ་ཡིན། གཙུག་ལག་ཁང་སྐྱོང་དུ་མ་ཡིན། ལྷུང་བཟེད་ཀྱི་ལས་བྱེད་པར་མ་ཡིན། གོས་ཀྱི་ལས་བྱེད་
པར་མ་ཡིན། དགེ་སློང་རྣམས་ཀྱིས་ཕྱོགས་བཞིའི་དགེ་འདུན་གྱི་གོས་ལུས་ཀྱི་མཐང་ལ་བགོ་བར་མི་བྱ། རྔུལ་ཟན་མེད་པར་བགོ་བར་མི་བྱ། དགེ་སློང་དག་གིས་ཕྱོགས་བཞིའི་དགེ་འདུན་གྱི་མལ་སྟན་རྣམས་བླ་གབ་མེད་པ་ལ་བཏིང་བ་
དང་། སྒོ་ཁང་ཕན་ཆད་ཉེ་འཁོར་མདོམ་བཞི་བཅུ་རྩ་དགུའི་བར་དུ་བོར་ཏེ་མ་འགྲོ་ཤིག །དེ་སྟེ་བཤང་བ་འམ། གཅི་བའི་སར་འགྲོ་ན་ཡང་དགེ་སློང་འཁོད་པའི་རྣམས་ལ་བསྒོ་ལ་སོང་ཤིག །ཇི་ལྟར་བདག་ཉིད་ཀྱིས་ལྷུང་བཟེད་དང་ཆོས་
གོས་དང་ལུས་ཀྱི་ལྤགས་པ་བཞིན་དུ་དགེ་སློང་དག་གིས་ཕྱོགས་བཞིའི་དགེ་འདུན་གྱི་མལ་སྟན་རྣམས་ཡོངས་སུ་བསྲུང་བར་བྱའོ། །དགེ་སློང་དག་གིས་ཅིའི་མཐའ་ནས་ཀྱང་ཕྱོགས་བཞིའི་དགེ་འདུན་གྱི་མལ་སྟན་ཡལ་བར་མི་བྱ་སྟེ། 
འདི་ནི་དགེ་འདུན་གྱི་མལ་སྟན་གྱི་བྱ་བ་ཞེས་བྱའོ། །སྒོ་ལེབ་ཀྱི་བྱ་བ་གང་ཞེ་ན། སྒོ་ལེབ་ཅེས་བྱ་བ་ནི་སྒོའི་འཕར་མ་སྟེ། དགེ་སློང་གིས་དེ་ལ་རྡུང་ན་ཡུན་རིང་དུ་བརྡུང་བར་མི་བྱ། སྔར་ནང་ན་འཁོད་པའི་རྣམས་ཀྱིས་ཚོར་བར་
བྱ་བའི་ཕྱིར་དལ་ནས་བགས་ཀྱིས་བརྡུང་བར་བྱའོ། །དབྱེ་བའི་ཚེ་ཡང་དྲག་ཏུ་མི་དབྱེ་གཅོད་པའི་ཚེའང་དྲག་ཏུ་མི་གཅད། ཤེས་བཞིན་དུ་དལ་ནས་བགས་ཀྱིས་འཇུག་ཅིང་འབྱུང་བར་བྱ། སྒོའི་ཕྱོགས་གཉི་གར་ཀྱང་མི་
འདྲུད་བཞིན་འབྱུང་བར་བྱ་སྟེ། འདི་ནི་སྒོ་ལེབ་ཀྱི་བྱ་བ་ཞེས་བྱའོ། །འཁོར་ལོའི་བྱ་བ་གང་ཞེ་ན། འཁོར་ལོ་ཞེས་བྱ་བ་ནི་སྒོའི་སྟེན་པ་བླ་འོག་སྟེ། དེ་ཤིན་དུ་འབྱོར་པར་བྱའོ། །དགེ་སློང་གཙུག་ལག་ཁང་ནས་གུད་དུ་འདོང་
ན་བླ་འོག་གཉི་ག་ཆུག་ལ་དེང་ཤིག་དང་། གཙུག་ལག་ཁང་རུབ་པར་འགྱུར་རོ། །གཙུག་ལག་ཁང་རུབ་ན་བདག་ཅག་ཉིད་དང་། ལྷུང་བཟེད་དང་། ཆོས་གོས་དང་། མལ་སྟན་རྣམས་ཀྱང་རུབ་པར་འགྱུར་ཏེ། འདི་ནི་འཁོར་
<pb id="13.290a"/>
ལོའི་བྱ་བ་ཞེས་བྱའོ། །གནས་སྟོང་པའི་བྱ་བ་གང་ཞེ་ན། དགེ་སློང་གིས་གནས་སྟོང་པ་དེ་ཆག་ཆག་གདབ་པར་བྱ། ས་ཕྱག་པར་བྱ། ཕྱག་དར་དོར་བར་བྱ། ཅི་ནུས་སུ་ལྕི་བས་ཞལ་ཞལ་འཇམ་པོར་བྱ། གས་པ་དང་། ཞིགས་
པ་དང་། གོགས་པ་རྣམས་སླར་བཅོས་པར་བྱ། དེ་སྟེ་སྣོད་རྣམས་སོ་སོ་ནས་འདུག་པར་གྱུར་ན་ཡང་སྤྱད་དུ་བཟོད་ན་ནི་བཀྲུ་ཞིང་གཞག་པར་བྱ། མི་བཟོད་ན་དོར་བར་བྱ། དེ་སྟེ་རུང་བར་བྱེད་པ་ཡོད་ན་ཡང་རྩྭ་སྔོན་པོ་རྣམས་རེགས་
ཤིག །ཁྱིམ་པ་དག་ལྷགས་ན་དེ་དག་ལ་ཆོས་ཀྱི་གཏམ་བྱ་བར་བྱ། དགེ་སློང་གིས་གནས་སྟོང་པར་ཞུགས་ན་ཡང་ཡལ་བར་དོར་བར་མི་བྱ། དེ་སྟེ་གནས་པར་མི་འདོད་ན། དེས་ག་ལས་གར་འགྲོ་བརྟག་པར་བྱ། འགྲོ་བའི་ཉེ་
འཁོར་དང་། བཤང་ས་དང་། གཅི་ས་དང་། སྐས་ཀ་དང་། ཐེམ་སྐས་དང་། སྒོ་བཅད་པ་དང་། སྤྱོད་ཡུལ་རྣམས་ཀྱང་བརྟགས་ལ་གནས་པར་བྱའོ། །ཇི་ལྟར་དེ་དག་གིས་ཕྱིར་བྲེལ་བ་དང་། གནོད་པར་མི་འགྱུར་བར་བྱ་སྟེ། 
དེ་ནི་གནས་སྟོང་པའི་བྱ་བ་ཞེས་བྱའོ། །གནས་སྟོང་པའི་གནས་བརྟན་གྱི་བྱ་བ་གང་ཞེ་ན། གནས་སྟོང་པའི་དགེ་སློང་གནས་བརྟན་གྱི་བྱ་བ་ནི་དེས་འདི་ལྟ་བུ་ལ་འཇུག་པར་བྱའོ། །གནས་སྟོང་པའི་དགེ་སློང་གནས་བརྟན་
གྱི་བཞིན་གསལ་བ་དང་། ཁྲོ་གཉེར་མེད་པར་བྱ་བ་ནས། སྔ་མ་བཞིན། ཐབ་མོ་དང་། མཚང་འདྲུ་བ་དང་། ཁོན་པ་དང་། རྩོད་པའི་རྣམས་བྱུང་བར་གྱུར་པ་གདུལ་བར་ནན་ཏན་བྱ། ཞི་བར་བྱ། རྣམ་
པར་ཞི་བར་བྱ་བའི་བར་དུ་སྟེ། འདི་ནི་གནས་སྟོང་པའི་གནས་བརྟན་གྱི་བྱ་བ་ཞེས་བྱའོ། །ལྷུང་བཟེད་ཀྱི་བྱ་བ་གང་ཞེ་ན། དགེ་སློང་གིས་ཐལ་བ་མ་བཙགས་པ་ལྷུང་བཟེད་བཀྲུ་བར་མི་བྱ། ལྕི་བ་གསེག་མ་ཅན་གྱིས་བཀྲུ་
བ་མ་ཡིན། བྱེ་མ་དང་འདྲེས་པའི་སས་མ་ཡིན། བྱེ་མ་དང་འདྲེས་པའི་ལྕི་བའི་རིལ་བུས་མ་ཡིན་གྱི་སྲན་ཕྱེས་ལྷུང་བཟེད་བཀྲུ་བར་བྱའོ། །ལྷུང་བཟེད་ལངས་ཏེ་བཀྲུ་བར་མི་བྱ། བསྐམ་པར་མི་བྱ། སྣོད་དུ་གཞུག་པར་མི་
<pb id="13.290b"/>
བྱ། སྦ་བར་མི་བྱ། ལམ་དུ་འགྲོ་བ་མ་ཡིན། ཆུ་རྒལ་བ་ལ་མ་ཡིན། ས་མི་བདེ་བར་ལྷུང་བཟེད་གཞག་པར་མི་བྱ། དགེ་སློང་གིས་ལྷུང་བཟེད་ཀྱིས་གནས་ཁང་དུ་ཆག་ཆག་གདབ་པར་མི་བྱ། ཕྱག་དར་དོར་བར་མི་བྱ། ལྕི་བས་ཞལ་
ཞལ་འཇམ་པོར་བྱུག་པར་མི་བྱ། ལག་པ་བཀྲུ་བའི་ཆུ་བླང་བར་མི་བྱ། རྐང་པ་བཀྲུ་བའི་ཆུ་ལ་མ་ཡིན། གདོང་བཀྲུ་བའི་ཆུ་ལ་མ་ཡིན། ལུས་བཀྲུ་བའི་ཆུ་ལ་མ་ཡིན། དེས་ཆུའི་བུམ་པ་དགང་བར་མི་བྱ། དགེ་སློང་གིས་ལྷུང་བཟེད་
བཤང་སར་བཀུར་བར་མི་བྱ། གཅི་བའི་སར་མ་ཡིན། དུགས་ཁང་དུ་མ་ཡིན། རྐང་པ་བཀྲུ་བའི་སར་མ་ཡིན་ཏེ། ཅི་ནས་དགེ་སློང་གིས་ས་མི་གཙང་བ་ཐམས་ཅད་དུ་ལྷུང་བཟེད་བཀུར་བར་མི་བྱ། དགེ་སློང་ལྷུང་བཟེད་ཐོགས་བཞིན་
དུ་མཆོད་རྟེན་ལ་ཕྱག་བྱ་བར་མི་བྱ། གླན་པའི་རིགས་ན་གླན་པར་མི་བྱ། ཤིན་དུ་གཤེར་བཞིན་གཞག་པར་མི་བྱ། ཤིན་དུ་སྐམས་པར་གཡེལ་བར་མི་བྱ། དལ་ནས་བགས་ཀྱིས་ཤེས་བཞིན་དུ་ཡོངས་སུ་སྤྱད་པར་བྱ་སྟེ། ནམ་
ཞིགས་པའི་མཐར་ཐུག་གི་བར་དུ་བཅང་བར་བྱ་སྟེ། དགེ་སློང་གིས་ལྷུང་བཟེད་དེ་མིག་བཞིན་དུ་བསྲུང་བར་བྱའོ། །ཅི་ནས་ཀྱང་ཕྱིན་ཆད་བཙལ་མི་དགོས་པར་བྱས་ཏེ། དེ་ནི་ལྷུང་བཟེད་ཀྱི་བྱ་བ་ཞེས་བྱའོ། །ཆོས་གོས་ཀྱི་བྱ་བ་གང་
ཞེ་ན། བཅོམ་ལྡན་འདས་ཀྱིས་དགེ་སློང་རྣམས་ཀྱི་ཆོས་གོས་གསུམ་རྗེས་སུ་གནང་སྟེ། དྲེགས་པའི་ཕྱིར་མ་ཡིན། རྒྱགས་པ་བསྐྱེད་པའི་ཕྱིར་མ་ཡིན། རྒྱན་པའི་ཕྱིར་མ་ཡིན། བཞག་པའི་ཕྱིར་མ་ཡིན་གྱི། དེ་འདི་ལྟར་དགེ་སློང་
རྣམས་བདེ་བར་སྤྱོད་པའི་ཕྱིར་ཏེ། སྦྲང་བུ་དང་། སྦྲང་མ་དང་། རླུང་དང་། ཚ་བ་དང་། སྦྲུལ་ལ་སོགས་པ་རེག་ན་མི་བདེ་བའི་གཉེན་པོའི་ཕྱིར་ངོ་ཚ་བ་དང་། ཁྲེལ་བ་གཡོག་པའི་ཕྱིར་རོ། །དེ་ཡང་དགེ་སློང་རྣམས་ཀྱིས་ཇི་ལྟར་ཡོངས་སུ་སྤྱད་པ་བཞིན་
ཡོངས་སུ་སྤྱད་པར་བྱའོ། །དེ་ལ་སྦྱར་མ་ཡང་སྦྱར་མའི་སྤྱད་པ་བཞིན་སྤྱད་པར་བྱའོ། །སྟོད་གཡོགས་ཀྱང་སྟོད་གཡོགས་ཀྱི་སྤྱད་པ་བཞིན་སྤྱད་པར་བྱ། མཐང་གོས་ཀྱང་མཐང་གོས་ཀྱི་སྤྱད་པ་བཞིན་སྤྱད་པར་བྱའོ། །
<pb id="13.291a"/>
དེ་ལ་སྦྱར་མས་མི་སྤྱད་པ་ནི་འདི་རྣམས་ཏེ། དགེ་སློང་རྣམས་སྦྱར་མ་གོན་བཞིན་གཙུག་ལག་ཁང་དུ་ཆག་ཆག་གདབ་པར་མི་བྱ། ས་ཕྱག་པར་མི་བྱ། ཕྱག་དར་དོར་བར་མི་བྱ། ལྕི་བས་ཞལ་ཞལ་འཇམ་
པོར་བྱུག་པར་མི་བྱ། ཆུའི་སྣོད་དགང་བར་མི་བྱ། སྤྱད་པའི་བུམ་པར་མ་ཡིན། གཙང་བའི་རིལ་བར་མ་ཡིན། བཤང་བའི་རིལ་བར་མ་ཡིན། རྐང་པ་བཀྲུ་བའི་སར་མ་ཡིན། སྣོད་བགེད་པར་མ་ཡིན། གཙུག་ལག་ཁང་སྐྱོང་དུ་མ་
ཡིན། ལྷུང་བཟེད་ཀྱི་ལས་སུ་མ་ཡིན། ཆོས་གོས་ཀྱི་ལས་སུ་མ་ཡིན། ཁྲུས་མི་བྱ། སྦྱར་མ་བགོས་ནས་རྩྭ་འམ། ལྕི་བ་འམ་སའང་རུང་བཀུར་བར་མི་བྱ། སྦྱར་མ་བགོས་ནས་བཤང་སར་མི་འཇུག་གཅི་སར་མི་འཇུག །དུགས་
ཁང་དུ་མ་ཡིན། རྐང་པ་བཀྲུ་བའི་སར་མ་ཡིན་ཏེ། ཅི་ནས་སྦྱར་མ་བགོས་ལ་མི་གཙང་བའི་ས་ཐམས་ཅད་དུ་འགྲོ་བར་མི་བྱ། མཐང་ལ་བགོ་བར་མི་བྱ། གདིང་བར་མི་བྱ། དེ་རྒྱུན་དུ་བགོ་བར་མི་བྱ། སྦྱར་མ་ལ་འཇུག་པར་
མི་བྱ། ཉལ་བར་མི་བྱ་སྟེ། འདི་ནི་སྦྱར་མ་དེ་ལྟ་བུར་མི་སྤྱོད་པའོ། །སྦྱར་མ་འདི་ལྟར་སྤྱད་པར་བྱ་སྟེ། དགེ་སློང་མ་སྦྱར་མ་བགོས་ནས་བསོད་སྙོམས་ལ་འཇུག་པར་བྱ། གྲོང་དུ་འཇུག་པར་བྱ། སྤྱོད་ཡུལ་དུ་འཇུག་
པར་བྱ། ཟས་ལ་འཇུག་པར་བྱ། སྐྱོ་མ་དང་ཐུག་པ་ལ་འཇུག་པར་བྱ། འདི་ལྟར་ཡང་སྦྱར་མ་ནི་རྣམ་པ་གཉིས་སུ་སྤྱད་པ་བཞིན་སྤྱད་པར་བྱ་སྟེ། ཡང་ན་སྟེང་དུ་བགོ་བར་བྱ། ཡང་ན་སྔས་སུ་གཞུག་པར་བྱའོ། །
སྟོད་གཡོགས་སྤྱད་པ་ཡང་འདི་ལྟར་སྤྱད་དེ། དགེ་སློང་རྣམས་སྟོད་གཡོགས་བགོས་ནས། གཙུག་ལག་ཁང་དུ་ཆག་ཆག་གདབ་པར་མི་བྱ། ས་ཕྱག་པར་མི་བྱ། ཕྱག་དར་དོར་བར་མི་བྱ། ལྕི་བས་ཞལ་ཞལ་འཇམ་
པོར་བྱུག་པར་མི་བྱ། ལྷུང་བཟེད་ཀྱི་ལས་མི་བྱ། ཆོས་གོས་ཀྱི་ལས་མི་བྱ། བཀྲུ་བར་མི་བྱ། སྟོད་གཡོགས་བགོས་བཞིན་དུ་རྩྭ་འམ། ཤིང་ངམ། ས་བཀུར་བར་མི་བྱ། སྟོད་གཡོགས་དང་བཤང་བའི་སར་འཇུག་པར་མི་བྱ། གཅི་བའི་སར་
<pb id="13.291b"/>
འཇུག་པར་མི་བྱ། དུགས་ཁང་དུ་མ་ཡིན། རྐང་པ་བཀྲུ་བའི་སར་མ་ཡིན་ཏེ། སྟོད་གཡོགས་དང་བཅས་མི་གཙང་བ་ཐམས་ཅད་དུ་འཇུག་པར་མི་བྱའོ། །ལུས་ཀྱི་མཐང་ལ་བགོ་བར་མི་བྱ། རྔུལ་ཟན་དུ་གདིང་བ་མི་བྱ། རྒྱུན་དུ་སྤྱད་ཅིང་བགོ་བར་
མི་བྱ་སྟེ། འདི་ནི་སྟོད་གཡོགས་ཏེ་འདི་ལྟར་ནི་སྟོད་གཡོགས་མི་སྤྱད་པའོ། །སྟོད་གཡོགས་དེ་འདི་ལྟར་སྤྱད་དེ། སྟོད་གཡོགས་བགོས་ནས་ཆུའི་རྫ་མ་དགང་བར་བྱ། སྤྱད་པའི་རྫ་མ་དགང་། གཙང་མའི་རིལ་བ་དགང་། བཤང་སའི་རིལ་
བ་དགང་། རྐང་པ་བཀྲུ་བའི་རིལ་བ་ཡང་དགང་བར་བྱ། སྣོད་བགོ་བར་བྱ། གཙུག་ལག་ཁང་སྐྱོང་བྱ། གཞན་གང་ཡང་རུང་སྟེ་རུང་བར་འགྱུར་བ་ཐམས་ཅད་ལའང་སྟོད་གཡོགས་བགོ་བར་བྱའོ། །མཐང་གོས་ནི་ཐམས་ཅད་དུ་བགོས་ཏེ། 
ལུས་ཀྱི་མཐང་ལ་བགོ། རྟག་ཏུ་ཡང་བགོ་ཞིང་སྤྱད་པར་བྱའོ། །དགེ་སློང་གིས་མི་གཙང་བའི་སར་ཆོས་གོས་གཞག་པར་མི་བྱ། ལྗིད་ཀྱིས་མནན་པར་མི་བྱ། དྲུབ་པར་རིགས་ན་དྲུབ་པར་བྱ། བཀྲུ་བར་རིགས་ན་བཀྲུ་བར་བྱ། 
ཁ་བསྒྱུར་བར་རིགས་ན་ཁ་བསྒྱུར་བར་བྱ། དགེ་སློང་གིས་ཚོན་ཆེན་པོ་རྣམ་པ་ལྔ་པོ་ཉིད་བཅང་བར་མི་བྱ་སྟེ། ཚོན་ཆེན་པོ་རྣམ་པ་ལྔ་གང་ཞེ་ན། འདི་ལྟ་སྟེ། ཐིང་ཤིང་དང་། ལེབ་རྒན་རྩི་དང་། རྒྱ་སྐྱེགས་དང་། གུར་གུམ་དང་། 
མཚལ་ལོ། །ཤིན་ཕྲགས་ཀྲི་མ་ཤ་མ་གཏོགས་ཏེ། གཞན་ཁ་དོག་ངུར་སྨྲིག་ཏུ་འགྱུར་བ་ཤིང་གི་ཤུན་ཕྲགས་ལ་ཁ་དོག་ཅན་ཆོངས་ཤིག །དེ་ཡང་གཞན་མེད་པར་གྱུར་ན་གདོད་ཉེས་པ་མེད་དོ། །སྦྱར་མ་ངེས་པར་མཚན་མ་ཅན་
དུ་བྱའོ། །སྟོད་གཡོགས་ལ་ངེས་པར་མེད་ལ་མཐང་གོས་ལ་ཡང་ངེས་པར་མེད་དོ། །དགེ་སློང་ལ་ཆོས་གོས་ངན་ནམ་ཉུང་ན་ཚལ་བུས་ལོགས་ཤིག་ནས་གླན་པར་བྱ་སྟེ། ལྔ་འམ། བདུན་ནམ། དགུ་འམ། བཅུ་འམ། 
བཅུ་གཅིག་གམ། ལྷག་པར་ཡང་རུང་སྟེ། དེ་ལྟར་དགེ་སློང་གིས་སྦྱར་མ་སྤྱད་པ་ནི་སྦྱར་མར་སྤྱོད་ཅིག །སྟོད་གཡོགས་སུ་སྤྱད་པ་ནི་སྟོད་གཡོགས་སུ་སྤྱོད་ཅིག །མཐང་གོས་སུ་སྤྱད་པ་ནི་མཐང་གོས་སུ་སྤྱོད་ཅིག ། 
<pb id="13.292a"/>
དགེ་སློང་གིས་ཇི་ལྟར་རང་གི་ལྤགས་པ་བཞིན་དུ་ཆོས་གོས་ལ་བསྲུང་བར་བྱའོ། །ཅི་ནས་དེ་ཕྱི་ཕྱིར་བཙལ་མི་དགོས་པར་བྱ་སྟེ། འདི་ནི་ཆོས་གོས་ཀྱི་བྱ་བ་ཞེས་བྱའོ། །གདིང་བའི་བྱ་བ་གང་ཞེ་ན། བཅོམ་ལྡན་འདས་ཀྱིས་
དགེ་སློང་རྣམས་ལ་གདིང་བ་རྣམ་པ་གཉིས་རྗེས་སུ་གནང་སྟེ། མལ་སྟན་ལ་བདེ་བའི་ཕྱིར་རོ། །སྟུག་ན་རིམ་གཅིག་བྱ། སྲབ་ན་ནི་རིམ་པ་གཉིས་སུ་བྱའོ། །དགེ་སློང་གིས་གདིང་བ་མ་གཏིང་གི་བར་དུ་འཇུག་པར་མི་
བྱ། གདིང་བ་གཅིག་རྐྱང་ལ་བསྔོ་བར་མི་བྱ། གདིང་བ་མེད་པར་ཞག་ཏུ་གནས་པར་མི་བྱ། དགེ་སློང་གིས་གདིང་བ་ལ་ནན་ཏན་དུ་བྱ། ལེགས་པར་བྱ། ཅི་ནས་དེ་ཕྱི་ཕྱིར་དེ་བཙལ་མི་དགོས་པར་བྱས་ཏེ། འདི་ནི་གདིང་བའི་
བྱ་བ་ཞེས་བྱའོ། །ཁབ་ཀྱི་བྱ་བ་གང་ཞེ་ན། བཅོམ་ལྡན་འདས་ཀྱིས་དགེ་སློང་རྣམས་ལ་ཁབ་རྣམ་པ་གཉིས་རྗེས་སུ་གནང་སྟེ། ཆོས་གོས་དྲུབ་པའི་ཕྱིར་ཏེ། ལྕགས་དང་། ཟངས་ཀྱིའོ། །དགེ་སློང་རྣམས་ཀྱིས་ཁབ་མེད་
བཞིན་ལྗོངས་ཀྱི་སྤྱད་པ་མ་སྤྱོད་ཅིག །དགེ་སློང་གིས་ཁབ་ལེགས་པར་ཞོག་ཤིག །ལེགས་པར་བྱོས་ཤིག །ཅི་ནས་ཕྱི་ཕྱིར་དེ་བཙལ་མི་དགོས་པར་བྱ་སྟེ། འདི་ནི་ཁབ་ཀྱི་བྱ་བ་ཞེས་བྱའོ། །ཁབ་རལ་གྱི་བྱ་བ་གང་ཞེ་ན། 
བཅོམ་ལྡན་འདས་ཀྱིས་དགེ་སློང་རྣམས་ལ་ཁབ་རལ་རྗེས་སུ་གནང་སྟེ། ཁབ་རྣམས་སྦ་བའི་ཕྱིར་རོ། །དགེ་སློང་གིས་ངོ་ཚ་མེད་པའི་དགེ་ཚུལ་རྣམས་ལ་ཁབ་རལ་མ་གཞག་ཅིག །མི་སྟོར་བར་བྱ། བསྙེན་པར་རྫོགས་
ཀྱང་ཡིད་མི་ཆེས་ན་མ་ཡིན། འདི་ལྟར་ཡང་གང་ཟག་ལྔ་ལ་ཁབ་རལ་གཞག་པར་མི་བྱ་སྟེ། ངོ་ཚ་མེད་པ་དང་། ཁོན་ཡོད་པ་དང་། མི་མཛའ་བ་དང་། དྲན་པ་ཉམས་པ་དང་། ཚུལ་བཞིན་མི་གནས་པ་ལའོ། །དགེ་སློང་གིས་
ཁབ་རལ་ལེགས་པར་གཞག་པར་བྱ། ནན་ཏན་དུ་བྱ། ཅི་ནས་ཕྱི་ཕྱིར་དེ་བཙལ་མི་དགོས་པར་བྱ་སྟེ། འདི་ནི་ཁབ་རལ་གྱི་བྱ་བ་ཞེས་བྱའོ། །ཐུག་པའི་བྱ་བ་གང་ཞེ་ན། བཅོམ་ལྡན་འདས་ཀྱིས་དགེ་སློང་རྣམས་ལ་ཐུག་པ་རྗེས་སུ་གནང་སྟེ་
<pb id="13.292b"/>
བདེ་བར་སྤྱོད་པའི་ཕྱིར་དང་། སྦྱིན་པ་དང་སྦྱིན་བདག་རྣམས་ལ་བྱིན་པའི་ཆོས་རྣམས་ཡོངས་སུ་སྤྱོད་པའི་ཕྱིར་རོ། །དགེ་སློང་གིས་སྒྲ་འབྱིན་བཞིན་དུ་ཐུག་པ་མ་འཐུང་ཤིག །ཤེས་བཞིན་དུ་ཐུག་པ་སྒྲ་བསྐྱུངས་ཏེ་འཐུང་བར་བྱ། 
དྲེགས་པའི་ཕྱིར་མ་ཡིན། ང་རྒྱལ་གྱི་ཕྱིར་མ་ཡིན། སྙེམས་པའི་ཕྱིར་མ་ཡིན། བཟང་བའི་ཕྱིར་མ་ཡིན་གྱི་ལུས་འདི་རྨ་གསོ་བའི་ཕྱིར་དང་གཟུང་བའི་ཕྱིར་ཏེ། འདི་ནི་ཐུག་པའི་བྱ་བ་ཞེས་བྱའོ། །ཆུའི་བྱ་བ་གང་ཞེ་ན། 
དགེ་སློང་གིས་ཆུ་ཤིན་དུ་བརྟག་པར་བྱ། དང་བ། གསལ་བ། མ་རྙོགས་པ། མ་འདྲེས་པ། སངས་པ། གཙང་མ་ཡོངས་སུ་སྤྱད་པར་བྱ་སྟེ། འདི་ནི་ཆུའི་བྱ་བ་ཞེས་བྱའོ། །ཆུ་རྫའི་བྱ་བ་གང་ཞེ་ན། བཅོམ་ལྡན་འདས་
ཀྱིས་དགེ་སློང་རྣམས་ལ་ཆུ་སྣོད་རྗེས་སུ་གནང་སྟེ། དགེ་འདུན་དང་གང་ཟག་ལ་ཡང་རུང་ཞབས་རྟེན་དང་ཆུ་དགབ་པའི་ཁ་གབ་ཏུ་བཅས་པའོ། །དགེ་སློང་རྣམས་ཀྱིས་ཤིན་དུ་ལེགས་པར་ཁྲུས་ཏེ་སྐོམས་ལ་གཙང་མར་
བྱ་སྟེ་བཅང་བར་བྱ། ལག་པ་རུང་བ་དང་། གོས་རུང་བས་ཆུ་གཞག་པར་བྱ། བྲིམ་པར་བྱ། བྲམ་ཟེ་དང་ཁྱིམ་བདག་ལྷགས་ན་ཡང་གླུད་པར་བྱ། དགེ་སློང་རྣམས་ཀྱིས་ཆུ་རྫ་ཤིན་དུ་སྦ་བར་བྱ། ནན་ཏན་དུ་བྱ། 
ཅི་ནས་ཕྱི་ཕྱིར་བཙལ་མི་དགོས་པར་བྱ་སྟེ། འདི་ནི་ཆུ་སྣོད་ཀྱི་བྱ་བ་ཞེས་བྱའོ། །ཡོངས་སུ་སྤྱད་པའི་ཆུ་རྫའི་བྱ་བ་གང་ཞེ་ན། བཅོམ་ལྡན་འདས་ཀྱིས་དགེ་སློང་རྣམས་ལ་ཡོངས་སུ་སྤྱད་པའི་ཆུ་རྫ་རྗེས་སུ་
གནང་སྟེ། ཤིན་དུ་བཀྲུས། བསྐམས་ལ་གཙང་མར་བྱས་ཏེ་བཅང་བར་བྱ། བཀང་ནས་གཙུག་ལག་ཁང་གི་སྒོར་གཞག་པར་བྱ། ཡོངས་སུ་སྤྱད་པའི་རྫ་མ་དེ་དགེ་སློང་རྣམས་ཀྱིས་དབེན་པར་བྱ། ནན་ཏན་དུ་བྱ། ཅི་ནས་
ཕྱི་ཕྱིར་དེ་བཙལ་མི་དགོས་པར་བྱ་སྟེ། འདི་ནི་ཡོངས་སུ་སྤྱད་པའི་ཆུའི་རྫ་མའི་བྱ་བ་ཞེས་བྱའོ། །གཙང་མའི་རིལ་བའི་བྱ་བ་གང་ཞེ་ན། བཅོམ་ལྡན་འདས་ཀྱིས་དགེ་སློང་རྣམས་ལ་རིལ་བ་རྗེས་སུ་གནང་སྟེ། དེ་མཆོད་རྟེན་གྱི་དྲུང་དུ་གཞག་
<pb id="13.293a"/>
པར་མི་བྱ། དགེ་སློང་གིས་དེ་དུས་དུས་སུ་བརྟག་པར་བྱ། བསྐམ་པར་བྱ། དགང་བར་བྱ་སྟེ། འདི་ནི་གཙང་མའི་རིལ་བའི་བྱ་བ་ཞེས་བྱའོ། །ཟས་ཀྱི་བྱ་བ་གང་ཞེ་ན། བཅའ་བ་ལྔ་དང་། བཟའ་བ་ལྔ་སྟེ། དགེ་སློང་
རྣམས་ཀྱིས་བཅའ་བ་དང་། བཟའ་བ་རྣམས་ལས་གང་ཡང་རུང་སྟེ། བཟའ་བའི་ཚེ་དྲན་པ་མངོན་པར་གཞག་པར་བྱ། ཟས་ལ་བརྟག་པར་བྱ། བཙལ་བའོ། །ནན་ཏན་གྱིས་བསྒྲུབས་པའོ། །དེ་དང་འདྲ་བའོ། །ཡོངས་སུ་སྤྱད་པའོ། །
ཉམ་དུ་འགྱུར་བའོ། །འགྱེས་པའོ་སྙམ་དུ་ཤེས་པར་བྱས་ལ་བཟའ་བར་བྱའོ། །དྲན་པ་ཉེ་བར་བཞག་ཅིང་སེམས་མི་གཡེང་བར་ཟས་ལ་རྒྱུ་འཐུན་པར་འདུ་ཤེས། ནད་པར་འདུ་ཤེས། གཞན་ལ་རག་ལས་པར་འདུ་ཤེས། རྐྱེན་དུ་འདུ་
ཤེས། རྟེན་ཅིང་འབྲེལ་བར་འབྱུང་བར་འདུ་ཤེས། མངོན་དུ་བཞག་ལ་ཟས་བཟའ་བར་བྱ། འདུས་ཏེ་ཟ་བ་དང་། ཡང་ཡང་ཟ་བ་དང་། ཆོག་པར་བྱ་བ་ལའང་དྲན་པ་མངོན་དུ་བཞག་པར་བྱ་སྟེ། དེ་ནི་ཟས་ཀྱི་བྱ་བ་ཞེས་བྱའོ། །
བཟའ་བའི་བྱ་བ་གང་ཞེ་ན། དགེ་སློང་གིས་ཟན་བཟའ་བའི་ཚེ་འམ། སྐྱོ་མའི་ཚེ་འམ། ཐུག་པ་བཏུང་བའི་ཚེ་ཡང་རུང་དུས་བསྒོ་བ་འམ། གཎ་ཌཱི་བརྡུངས་མ་ཐག་ཏུ་མྱུར་དུ་འོང་བར་བྱ། མྱུར་དུ་འདུ་བར་བྱ། ཤེས་བཞིན་དུ་འགྲེང་བར་
བྱ། ཤེས་བཞིན་དུ་འདུག་པར་བྱ། ཤེས་བཞིན་དུ་བཟའ་བར་བྱ། དྲན་པ་ཉེ་བར་བཞག་ཅིང་སེམས་མི་གཡེང་བར་བྱ་བ་དང་། ཆས་བཟང་བ་དང་། སྤྱོད་ལམ་དུ་ལྡན་པ་དང་། ཤིན་དུ་བསྡམས་ཤིང་རབ་ཏུ་དབེན་པར་བྱས་ལ། སྒྲ་བསྐྱུངས་
ཤིང་མིག་མི་གཡེང་ལ་མིག་གཉའ་ཤིང་གང་དུ་བལྟ། རིམ་གྲོར་བཅས། བདག་དམན་པར་བཅས། འཇིགས་པ་དང་། གཞན་གྱི་དབང་དུ་ཡིད་ལ་བསམས་ནས་རྡུལ་ཕྱག་གོ་སྙམ་པའི་སེམས་དང་། གནས་བརྟན་དང་། བར་མ་དང་། གསར་བུ་རྣམས་
ལ་བྱམས་པའི་སེམས་དང་བརྩེ་བའི་སེམས་དང་། ཕ་དང་། བུ་དང་། ཕུ་ནུ་བོར་འདུ་ཤེས་མངོན་དུ་བཞག་སྟེ་སྟན་ལ་འདུག་པ་མཁས་པར་བྱ། བཟའ་བ་ལ་མཁས་པར་བྱ་སྟེ། འདི་ནི་བཟའ་བའི་བྱ་བ་ཞེས་བྱའོ། །ཟས་བཏང་བའི་བྱ་བ་
<pb id="13.293b"/>
གང་ཞེ་ན། དགེ་སློང་གིས་ཟས་བླངས་ནས་སླར་གཏང་བར་མི་བྱ། བབ་བབ་ཏུ་གཏང་བར་མི་བྱ། ཟས་གང་ལ་གཏང་བར་བྱ་ཞེ་ན། མ་ལ་སྦྱིན་པར་བྱ། ཕ་དང་། ཕུ་ནུ་བོ་དང་། སྲིང་མོ་ལ་སྦྱིན་པར་བྱ། གཉེན་ལའང་སྦྱིན་པར་བྱ། ཀུན་
དགའ་ར་བའི་ནང་དུ་ཁྱིམ་པ་འོངས་པ་ལའང་སྦྱིན་པར་བྱ། ཕན་གཏགས་པ་ལ་སྦྱིན་པར་བྱ། མི་ཕན་པ་ལའང་སྦྱིན་པར་བྱ། ནད་པ་དང་། བཟུང་བ་དང་། བྲེལ་བར་གྱུར་པ་ལའང་སྦྱིན་པར་བྱ། དེ་སྟེ་བུད་མེད་སྦྲུམ་པ་ཞིག་འོངས་ན་
ཡང་དྲན་པ་ཉེ་བར་བཞག་སྟེ་སྦྱིན་པར་བྱ། བྱོལ་སོང་ལའང་ཟས་ཆང་གཅིག་སྦྱིན་པར་བྱ། རབ་ཏུ་འབྱུང་བར་འདོད་པ་ལའང་སྦྱིན་པར་བྱ། དེ་ཡང་དུམ་བུར་བྱས། ལྷག་མར་བྱས་ལ་སྦྱིན་པ་སྟེ། འདི་ནི་ཟས་བཏང་བའི་བྱ་བ་ཞེས་
བྱའོ། །བསོད་སྙོམས་ཀྱི་བྱ་བ་གང་ཞེ་ན། དགེ་སློང་གིས་བསོད་སྙོམས་གུས་པར་བླང་བར་བྱ། རིམས་བཞིན་དུ་བླང་བར་བྱ་མུ་དང་མཉམ་པར་མ་ཡིན། ཚོད་མ་དང་མཉམ་པར་མ་ཡིན། ཤེས་བཞིན་པ་དང་། 
དྲན་པ་ཉེ་བར་གཞག་པ་དང་། སེམས་མི་གཡེང་བ་དང་། མི་བོ་བ་དང་། ཇི་ཙམ་གྱིས་དེ་ཆོག་པར་འགྱུར་བ་དེ་ཙམ་དུ་བླང་བར་བྱ་སྟེ། འདི་ནི་བསོད་སྙོམས་ཀྱི་བྱ་བ་ཞེས་བྱའོ། །བསོད་སྙོམས་སྤྱོད་པའི་བྱ་བ་གང་ཞེ་ན། བསོད་སྙོམས་
སྤྱོད་པའི་དགེ་སློང་གིས་ཤེས་བཞིན་དུ་འཇུག་པར་བྱ། ཤེས་བཞིན་དུ་འདུག་པར་བྱ། ཤེས་བཞིན་དུ་འགྲེང་བར་བྱ། དྲན་པ་ཉེ་བར་གཞག་པ་དང་། སེམས་མི་གཡེང་བ་དང་། མཛེས་པ་དང་། སྤྱོད་ལམ་དུ་ལྡན་པ་དང་། ཤིན་
དུ་བསྡམས་པ་དང་། ཤིན་དུ་གཡོགས་པ་དང་། སྒྲ་བསྐྱུངས་པ་དང་། མིག་མི་གཡེང་ཞིང་གཉའ་ཤིང་གང་དུ་བརྟག་པ་དང་། དབང་པོ་བསྡམ་པ་དང་། ཡིད་ཕྱིར་མི་གཡེང་བ་དང་། སྔ་ཕྱིར་འདུ་ཤེས་པ་དང་། མ་ལྟ་བུའི་བུད་མེད་
མཐོང་ན་མར་འདུ་ཤེས་ཉེ་བར་བཞག །སྲིང་མོ་ལྟ་བུའི་བུད་མེད་མཐོང་ན་སྲིང་མོར་འདུ་ཤེས་ཉེ་བར་གཞག །བུ་མོ་ལྟ་བུའི་བུད་མེད་མཐོང་ན་བུ་མོར་འདུ་ཤེས་མངོན་པར་གཞག །བསོད་སྙོམས་སྤྱོད་པའི་དགེ་སློང་གིས་སྲང་དང་། 
<pb id="13.294a"/>
ཚོང་འདུས་དང་། བཞི་མདོ་དང་། སུམ་མདོ་དང་། སྒོ་ཁང་དག་གི་མཚན་མ་གཟུང་བར་བྱ། ཁྱིམ་གྱི་སྒོར་སོང་ནས་ཁར་སིལ་དཀྲོགས་ཏེ་དལ་ནས་བགས་ཀྱིས་སྒོ་ལ་གཏུག་པར་བྱ། དེ་སྟེ་བུད་མེད་གཉིད་ལོག་ན་སེ་གོལ་གཏོགས་
ལ་སད་པར་བྱ་སྟེ། རྡུང་བ་ཞིག་ལ་ཞུགས་ན་གཏུན་བུ་ཐབས་གཉིས་གསུམ་རྡུང་བའི་བར་དུ་བསྡད་པར་བྱ། འོན་ཏེ་སྲེག་པ་ཞིག་ལ་ཞུགས་ན་ཁུར་བ་གཅིག་བསྲེགས་ཀྱི་བར་དུ་བསྡད་པར་བྱ། དེ་སྟེ་འཐག་པ་ཞིག་ཏུ་གྱུར་ན། ལན་
གཉིས་གསུམ་བསྐོར་གྱི་བར་དུ་བསྡད་པར་བྱ། དྲན་པ་ཉེ་བར་གཞག་པར་བྱ། སེམས་མི་གཡེལ་བར་བསོད་སྙོམས་བླང་བར་བྱ། ཇི་ཙམ་ཆོག་པ་དེ་ཙམ་བླང་བར་བྱ། དེ་སྟེ་དགེ་སློང་བསོད་སྙོམས་སྤྱོད་པས་འདོད་ན་དགེ་
འདུན་གྱི་ནང་དུ་བཟའ་བར་བྱ། མགྲོན་དུ་བོས་ན་ཡང་བདག་གིར་བྱས་ཏེ། བསོད་སྙོམས་སྤྱོད་པའི་བྱ་བ་ནི་དེས་གཏང་བར་བྱ་སྟེ། འདི་ནི་བསོད་སྙོམས་སྤྱོད་པའི་བྱ་བ་ཞེས་བྱའོ། །ཟས་ནོད་པའི་བྱ་བ་གང་ཞེ་ན། 
ཟས་ནོད་པའི་དགེ་སློང་གིས་དུས་དང་ཚོད་རིག་པར་བྱོས་ལ་བསོད་སྙོམས་ལོང་ཤིག །ཤེས་པར་བྱ། དྲན་པ་མངོན་པར་གཞག་པར་བྱ། སེམས་མི་གཡེལ་བར་བྱ། མི་རྙོགས་པར་བྱ། མི་འདྲེས་པར་བྱ། ཅི་ནས་ཀྱང་
མཛེས་ཤིང་དབེན་པར་བྱ། ཅི་ནས་ཀྱང་དེ་ལ་མི་གཙང་བ་འབགས་པ་དང་། རིངས་ཤིང་བརྟུན་པའི་ཚུལ་དུ་མི་བྱ། གཙང་ཞིང་མཛེས་པར་བྱ། རིངས་ཤིང་འདུན་པ་ལྟར་འོང་བར་བྱ། སྐབས་སུ་མ་བབ་པའི་དོན་གཞན་མི་གཉེར། གཙུག་ལག་ཁང་དུ་སོང་ནས་
དགེ་སློང་དེ་ལ་བཞིན་གྱི་མདངས་བཟང་བ་དང་། ཁྲོ་གཉེར་མེད་པ་དང་། ཚིག་སྙན་པ་དང་། མགུ་བར་བྱོས་ལ་ཟན་ལོང་ཤིག །འདི་ནི་ཟས་ནོད་པའི་བྱ་བ་ཞེས་བྱའོ། །དགོན་པའི་བྱ་བ་གང་ཞེ་ན། དགོན་པའི་དགེ་སློང་གིས་མདངས་བཟང་བར་བྱ། ཁྲོ་གཉེར་མེད་པར་
བྱ། དྲན་པ་མངོན་པར་གཞག །ཐོག་མར་སྙན་ཚིག་བྱ། ཚུར་ཤོག་བདེ་བར་འོངས་སམ་ཞེས་ཚིག་སྙན་པས་བསུ། ཁྱེད་ཅག་ལེགས་པར་གནས་སམ། ལེགས་པར་སྤྱད་དམ། ལེགས་པར་བྱ་བ་བྱས་སམ། ཞེས་ཐོག་མར་དྲིས་ཤིག ། 
<pb id="13.294b"/>
དགོན་པའི་དགེ་སློང་རྣམས་ཀྱིས་ཆུ་ལེགས་པར་གཟོས་ཏེ་ཞོག་ཤིག །ཆུ་སྣོད་ཀྱང་ཞོག་ཤིག །ཁ་ཟས་ཀྱང་གཟོས་ལ་ཞོག་ཤིག །ཟས་ཀྱི་སྣོད་ཀྱང་ཞོག་ཤིག །མེ་ཡང་གཟོས་ཏེ་ཞོག་ཤིག །ཞུགས་ལིང་ཡང་གཟོས་ཏེ་ཞོག་ཤིག །མར་མེ་དག་ཀྱང་
གཟོས་ཏེ་ཞོག་ཤིག །མེ་མར་གྱི་སྣོད་ཀྱང་གཟོས་ཏེ་ཞོག་ཤིག །མེ་མར་གྱི་སྙིང་པོ་ཡང་གཟོས་ཏེ་ཞོག་ཤིག །མར་དང་། འབྲུ་མར་དང་། སྦྲང་རྩི་དང་། སྣད་པའི་བཅིང་བ་ཡང་ཤོམས་ཏེ་ཞོག་ཤིག །ཀོ་བའི་དུམ་བུ་ཡང་ཤོམས་ཏེ་ཞོག་ཤིག །རྒྱུས་པ་
དང་། འབྲེང་བུ་དང་། སྨྱུང་བུ་ཡང་ཤོམས་ཏེ་ཞོག་ཤིག །ཁབ་དང་། གྲི་དང་སྐུད་པ་དང་། ཟས་རྣམས་ཀྱང་ཤོམས་ཏེ་ཞོག་ཤིག །སྨན་རྣམས་ཀྱང་ཆོངས་ཤིག །བརྟན་པའི་ཁར་བ་ཡང་ཆོངས་ཤིག །དགོན་པའི་དགེ་སློང་རྣམས་ཀྱིས་མེ་ཤེལ་དང་། 
ཆུ་ཤེལ་གཞན་ལ་མ་བསྟན་ཅིག །དགོན་པའི་དགེ་སློང་གིས་ཁྲོན་པ་རྒྱུས་ཤེས་པར་གྱིས་ཤིག །ཉེ་སྤྱོད་ལ་མཁས་པ་དང་། མཚན་མོ་ལ་མཁས་པ་དང་། ཡུལ་ཕྱོགས་ལ་མཁས་པ་དང་། དགོན་པའི་དགེ་སློང་གིས་མདོ་སྡེ་ལ་མཁས་པར་བྱ། 
འདུལ་བ་ལ་མཁས་པར་བྱ། མ་ལྟ་བུ་ལ་མཁས་པར་བྱ། སྨྲ་བ་ལ་མཁས་པ་དང་། ཆོས་སྟོན་པ་ལ་མཁས་པ་དང་། ཕུང་པོ་ལ་མཁས་པ་དང་། ཁམས་ལ་མཁས་པ་དང་། སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་བར་འབྱུང་བ་ལ་
མཁས་པ་དང་། གནས་དང་གནས་མ་ཡིན་པ་ལ་མཁས་པར་བྱ། དགོན་པའི་དགེ་སློང་རྣམས་ཀྱིས་ཆོས་ཤེས་པར་བྱ། དོན་ཤེས་པར་བྱ། དུས་ཤེས་པ་དང་། ཚོད་ཤེས་པ་དང་། །བདག་ཉིད་ཤེས་པ་དང་། འཁོར་ཤེས་པ་དང་། གང་ཟག་ཤེས་
པ་དང་། གང་ཟག་གི་ཁྱད་པར་ཤེས་པར་བྱ། དགོན་པའི་དགེ་སློང་རྣམས་ཀྱིས་དྲེགས་པ་མི་བསྐྱེད། གཅམ་བུར་མི་བྱ། བཀུར་སྟིར་བཅས། དབང་གཞན་ལ་རག་ལས་པར་བཅས། ཁ་མི་རྒོད་ཚིག་བརྟན་པར་བྱ། ངོ་ཚ་དང་ཁྲེལ་ཡོད་པར་བྱ། 
གཏམ་མི་མང་བ་དང་། ཐབ་མོར་འགྱུར་བའི་རྣམས་མི་སྨྲ། བརྩོན་འགྲུས་སུ་བྱ། ལེ་ལོར་མི་བྱ། དྲན་པ་ཅན་དང་ཤེས་བཞིན་དུ་སྤྱོད་པར་བྱ། དབང་པོ་དབེན་པར་བྱ། ཟས་ལ་ཚོད་ཟིན་པར་བྱ། བདག་གི་ཞེས་པར་མི་བྱ། སྲོད་དང་། ཐོ་རངས་ཀྱི་ཚེ་རྣལ་འབྱོར་
<pb id="13.295a"/>
བྱ་བ་ལ་ནན་ཏན་དུ་བྱ། གཉིད་ཀྱི་བདེ་བ་དང་། འཕྲེས་པའི་བདེ་བ་དང་། མལ་སྟན་གྱི་བདེ་བ་ཉམས་སུ་མི་བླང་། དུས་སུ་སྤྱོད་པ་དང་། དུས་མ་ཡིན་པར་སྤྱོད་པ་ཤེས་པར་བྱ། སྟན་ལ་འདུག་པ་ལ་མཁས་པ་དང་། དགེ་སློང་
གནས་བརྟན་རྣམས་ལ་མི་སྨོད་པ་དང་། དགེ་སློང་གསར་བུ་རྣམས་ལའང་མི་སྨོད་པ་དང་། དགོན་པའི་དགེ་སློང་གིས་བརྩོན་འགྲུས་ཡལ་བར་མི་བྱ། མ་ཐོབ་པ་ཐོབ་པ་དང་། མ་ཆུད་པ་ཆུད་པ་དང་། མངོན་དུ་མ་བྱས་པ་མངོན་དུ་བྱ་བ་དང་། དགོན་
པ་ལ་གནས་པའི་དགེ་སློང་གིས་ཆོས་ཀྱི་དབྱུག་པ་དང་། རིལ་བུ་དང་། ཕོ་ལོང་གིས་སྲོད་ཐོ་རངས་ལ་རྣལ་འབྱོར་བྱོས་ཤིག །དགོན་པའི་དགེ་སློང་གིས་མཚུངས་པར་སྤྱད་པའི་ཆོས་བཅས་པ་བཞིན་དུ་རྫོགས་པར་མ་བྱས་ན་འདས་པ་དང་བཅས་
པར་འགྱུར་ཏེ། །འདི་ནི་དགོན་པའི་བྱ་བ་ཞེས་བྱའོ། །དགོན་པའི་གནས་བརྟན་གྱི་བྱ་བ་གང་ཞེ་ན། དགོན་པའི་དགེ་སློང་གིས་བྱ་བ་དེ་ལྟ་བུ་ལ་འཇུག་པར་བྱའོ། །དགེ་སློང་གསར་བུ་རྣམས་དེ་ན་འཁོད་པ་ཀུན་ཤེས་པར་བྱ་བ་
ནས་སྔ་མ་བཞིན་ཏེ། ཐམས་ཅད་དུ་ཡང་དགེ་སློང་གནས་བརྟན་གྱིས་ཐོག་མར་འཇུག་པར་བྱའོ། །རྒྱུད་གཏང་བར་མི་བྱ་བའི་བར་དུ་སྟེ། དགོན་པ་ན་བྱ་བའི་རྣམས་གཟུང་བར་བྱ། དགོན་པའི་བྱ་བ་རྣམས་ལ་གཟུད་པར་
བྱ། དེ་དག་གིས་ཀྱང་དེས་རྗེས་སུ་བསྟན་པའི་ཚིག་ལ་མཉན་ཅིང་བསྒྲུབ་པར་བྱ་སྟེ། འདི་ནི་དགོན་པའི་གནས་བརྟན་གྱི་བྱ་བ་ཞེས་བྱའོ། །གྲོང་འདབ་ཀྱི་བྱ་བ་གང་ཞེ་ན། གྲོང་འདབ་ཀྱི་དགེ་སློང་གིས་མདངས་བཟང་བར་
བྱ་བ་ནས། སྔ་མ་བཞིན་ཏེ། བདེ་བར་སྤྱོད་པའི་བར་དུའོ། །དགེ་སློང་དག་འོངས་ཤིང་ལྷགས་པའི་རྣམས་ལ་བདེ་བར་ཕྱིན་ཏམ་ཞེས་དྲི་བར་བྱ། ཇི་ལྟར་རྒན་རིམས་པ་དང་། ཇི་ལྟར་རིགས་པར་ངལ་གསོ་བར་བྱ། 
མལ་སྟན་དག་ཀྱང་ཇི་ལྟ་བུ་ཡོད་པ་སྦྱིན་པར་བྱ། དེ་སྟེ་སྔ་དྲོ་ལྷགས་ན་ནི་ཁ་ཟས་ཅི་འབྱོར་པ་བཞིན་བགོ་ཞིང་སྦྱིན་པར་བྱ། དེས་ཟས་ཀྱི་འོག་ཏུ་འོངས་ན་བཏུང་བ་དང་། བུ་རམ་དང་། ཤ་ཁར་དང་། ཧྭགས་དང་། ཧ་སེ་རྣམས་ཅི་འབྱོར་པ་སྦྱིན་
<pb id="13.295b"/>
ཞིང་ཚིམ་པར་བྱ། ནུབ་མོ་མལ་སྟན་ཀྱང་བགོ་ཞིང་སྦྱིན་པར་བྱ། རྐང་པ་བཀྲུ་བ་དང་། རྐང་པ་བསྐུ་བ་ཡང་སྦྱིན་པར་བྱ། ཀུན་དགའ་ར་བའི་ཕྱིར་འབྱུང་བ་དང་། ནང་དུ་འཇུག་པ་དང་། ཉེ་འཁོར་དང་། བཤང་བའི་ས་དང་། གཅི་བའི་ས་དང་། སྐས་
སྐ་དང་། ཐེམ་སྐས་དང་། གཅད་པ་དང་། དབྱེ་བའི་རྣམས་སོ་སོར་སྟོན་ཅིག །དགེ་འདུན་གྱི་བྱ་བ་བཅས་པ་རྣམས་ཀྱང་སྒྲོགས་ཤིག །དེ་སྟེ་བསོད་སྙོམས་པ་ཞིག་ཡིན་ན་ཡང་སྤྱོད་ཡུལ་རྣམས་རིག་པར་སྟོན་ཅིག །འོངས་པ་ལ་ཡང་ཁ་
ཟས་དང་སྐོམ་རྣམས་སྦྱར་བར་བྱ། དེ་སྟེ་འདུག་པར་གྱུར་ན་དེ་ལ་དྲིས་ཏེ་གནས་པར་གྱུར་ན། གནས་ཁང་དང་། ཁང་བུ་བརྩེགས་པ་ཡང་རུང་དབེན་པར་རུང་བ་བྱིན་ཅིག །དེ་སྟེ་འགྲོ་བར་གྱུར་ན་རབ་ཏུ་མགུ་བར་བྱོས་ལ་ཕྱི་བཞིན་དུ་བསྐྱལ་
བ་གྱིས་ཤིག །དེ་སྟེ་ཁྱིམ་པ་དག་ལྷགས་ན་ཡང་གྲོང་འདབ་པའི་དགེ་སློང་གིས་མགུ་བའི་བཞིན་དང་། ཁྲོ་གཉེར་མེད་པར་གྱིས་ལ་མདུན་དུ་བསུ་སྟེ་ཚིག་སྙན་པར་གྱིས་ཤིག །སྟན་ཐིང་ཤིག །དེ་སྟེ་ཁ་ཟས་དང་སྐོམ་དགོས་ན་ཡང་བྱིན་
ཅིག །ཉལ་ན་ཡང་མལ་སྟན་བྱིན་ཅིག །དེ་སྟེ་ཆོས་ཉན་པར་འདོད་ན་དེས་ནུས་ན་བདག་ཉིད་ཀྱིས་ཆོས་ཀྱི་གཏམ་བྱོས་ཤིག །དེ་སྟེ་བདག་ཉིད་ཀྱིས་མི་ནུས་ན་དགེ་སློང་གཞན་སྐོས་ཏེ་ཆོས་ཀྱི་གཏམ་སྒྲོགས་ཤིག ། 
གྲོང་མཐའི་དགེ་སློང་གིས་བྲམ་ཟེ་དང་ཁྱིམ་བདག་གི་རྣམས་འོངས་ཤིང་ལྷགས་པ་ལ་སྦྱིན་པ་དང་། སྦྱིན་པ་ལ་འཇུག་པ་དང་། སྐྱབས་སུ་འགྲོ་བ་དང་། བསླབ་པའི་གཞི་འཛིན་པར་བསྟབས་པར་བྱོས་ཤིག །སྤོས་
དང་། དྲི་དང་། མེ་ཏོག་ཀྱང་སྦྱིན་པར་བྱོས་ཤིག །མཆོད་རྟེན་ལ་སྐོར་ཞིང་ཕྱག་འཚལ་དུ་ཆུག་ཤིག །ཅི་ནུས་སུ་བསླབས་བསྟན་ཏེ་གཏང་བར་བྱས་ཏེ་འདི་ནི་གྲོང་འདབ་ཀྱི་བྱ་བ་ཞེས་བྱའོ། །གྲོང་འདབ་ཀྱི་
གནས་བརྟན་གྱི་བྱ་བ་གང་ཞེ་ན། གྲོང་འདབ་ཀྱི་གནས་བརྟན་གྱིས་བྱ་བ་དེ་འདི་ལྟ་བུ་ལ་འཇུག་པར་བྱའོ། །དགེ་སློང་གསར་བུ་དེ་ན་གང་འཁོད་པ་དེ་ཀུན་ཤེས་པར་བྱ་བ་ནས་སྔ་མ་བཞིན་ཏེ། གྲོང་འདབ་ཀྱི་དགེ་སློང་གནས་
<pb id="13.296a"/>
བརྟན་གྱིས་ཐམས་ཅད་དུ་ཡང་ཐོག་མར་འཇུག་པར་བྱ། རྒྱུད་མི་གཏང་བར་བྱ་བའི་བར་དུ་སྟེ། གྲོང་འདབ་ཀྱི་བྱ་བ་རྣམས་ལ་དེ་དག་གཟུད་པར་བྱ། གྲོང་འདབ་པའི་བྱ་བ་རྣམས་ལ་འཛིན་པ་གཞུག་པར་བྱ། བྱ་བ་
བཟང་པོ་ལ་གཟུད་པར་བྱ། འདི་སྐད་ཅེས་བསྒོ་བར་བྱ་སྟེ། ཚེ་དང་ལྡན་པ་རྣམས་དྲན་པ་ཉེ་བར་ཞོག་ལ་གྲོང་འདབ་དུ་གནས་པར་བྱ་སྟེ། ཀུན་དགའ་ར་བ་ཕ་དང་། དགེ་ཚུལ་ཕ་དང་། བུད་མེད་རྣམས་ལ་རྒྱུན་དུ་ལྟ་བ་སྤང་བར་
བྱས་ལ་ལྟ་ན་ཡང་དྲན་པ་ཉེ་བར་བཞག་ལ་བལྟ་ཞིང་སྨྲ་བར་གྱིས་ཤིག །དྲེགས་པར་མ་བྱེད་ཅིག །དུས་དུས་སུ་ཆོས་ཀྱི་གཏམ་བྱ་བར་བྱ། སྤྱོད་ཡུལ་མ་ཡིན་པ་རྣམས་ལས་ནི་བཟློག་པར་བྱ། སྤྱོད་ཡུལ་རྣམས་ལ་ནི་གཟུད་
པར་བྱ། དེ་དག་གིས་ཀྱང་དེས་བསྒོ་བ་དང་། བསྟན་པའི་ཚིག་རྣམས་མཉན་ཅིང་འཇུག་པར་བྱ་སྟེ། འདི་ནི་གྲོང་འདབ་ཀྱི་དགེ་སློང་གནས་བརྟན་གྱི་བྱ་བ་ཞེས་བྱའོ། །གློ་བུར་དུ་འོངས་པའི་བྱ་བ་གང་ཞེ་ན་། གློ་བུར་དུ་
འོངས་པའི་དགེ་སློང་གིས་བབ་བབ་ཏུ་ཀུན་དགའ་ར་བའི་ནང་དུ་འཇུག་པར་མི་བྱ། ཀུན་དགའ་ར་བའི་སྒོ་ཀར་ལྷུང་བཟེད་དང་ཆོས་གོས་ཞོག་ལ་དེ་སྟེ་ཆུ་ཡོད་ན་ནི་རྐང་པ་ཁྲུས་ཤིག །ཆུ་མེད་ན་ནི་རྡུལ་ཕྱི་བའི་ར་ད་འམ། 
ལོ་མ་དང་། ལོ་མ་རྙིས་པས་རྡུལ་ཕྱིས་ཤིག །བཤང་བ་བྲོ་འམ་གཅི་བ་བྲོ་ན་ཡང་གཤོང་ཤིག །གཅི་ཤིག །དེ་ནས་ཆོས་གོས་གྱོན་ལ་ཕྲག་པ་གཡོན་པས་ཆོས་གོས་ཀྱི་ཚད་ཐུར་དང་། ལྷུང་བཟེད་ཀྱི་
སྣོད་རྣམས་ཐོགས་ཤིག །ལག་པ་གཡས་པས་ནི་ཁར་སིལ་ཐོགས་ཤིག །ལག་པ་གཡོན་པས་ནི་ལྷམ་ཁྱེར་ཅིག །དེ་སྟེ་ཀུན་དགའ་ར་བ་རྩིག་པས་བསྐོར་ཏམ། ཤིང་ཐགས་ཀྱིས་བསྐོར་ཏམ། འོབས་ཀྱིས་
བསྐོར་བར་གྱུར་ན་ཤེས་བཞིན་དུ་སྒོ་ལ་མི་འདྲུད་བཞིན་དུ་ནང་དུ་ཞུགས་ཤིག །མཆོད་རྟེན་རྣམས་ལ་བསྐོར་བར་བྱ། ཤེས་བཞིན་དུ་དྲན་པ་ཉེ་བར་བཞག་ལ་སེམས་མི་གཡེང། སྤྱོད་ལམ་མཛེས་པས་སྦྱར་ཞིང་། རབ་ཏུ་བཀབ་ནས་སྒྲ་
<pb id="13.296b"/>
བསྐྱུངས་ལ་མིག་མི་གཡེང་ཞིང་གཉའ་ཤིང་གང་དུ་ལྟ་ཞིང་གཙུག་ལག་ཁང་གི་ནང་དུ་ཞུགས་ལ་སྣང་གཡེལ་ཆེ་བའི་ཕྱོགས་སུ་འདུག་ཤིག་དང་། ཅི་ནས་གཞི་ན་གནས་པའི་དགེ་སློང་དག་གིས་མཐོང་ནས་དགེ་སློང་འདི་ནི་གློ་བུར་དུ་འོངས་པ་ཞིག་གོ་ཞེས་
ནས་དེ་དག་གིས་ངལ་བསོ་བར་བྱ་བར་འགྱུར། གློ་བུར་དུ་འོངས་པའི་དགེ་སློང་གཙུག་ལག་ཁང་གི་ནང་དུ་ཞུགས་པ་དང་། གང་རིགས་པར་ཆོས་གོས་ཀྱི་ཚད་ཐུར་དང་། ལྷུང་བཟེད་ཀྱི་སྣོད་དང་། རིལ་བ་དང་། ལྷམ་རྣམས་གཞག་པར་བྱའོ། །
དེ་ནས་དགེ་སློང་གནས་བརྟན་དག་ལ་བཀུར་སྟིར་བཅས། རི་མོར་བཅས། འཇིགས་པའི་དབང་དུ་གྱིས་ལ་རྐང་པ་ལ་ཕྱག་བྱོས་ཤིག །དགེ་སློང་གསར་བུ་རྣམས་ལ་ཚིག་སྙན་པས་དགའ་བར་བྱོས་ཤིག །སྟན་ཇི་ལྟ་བུ་ཐོབ་པ་དེ་ལ་འདུག་
པར་བྱ། གློ་བུར་དུ་འོངས་པའི་དགེ་སློང་ཟས་ཀྱི་ཚེ་འམ། བཏུང་བའི་ཚེ་འམ། ཐུག་པ་བཏུང་བའི་ཚེ་འམ། ཕྱག་བྱ་བའི་ཚེའང་རུང་། བསྒོ་འམ། འགཎ་ཌཱི་རྡུངས་ནས་དགེ་འདུན་འདུ་བའི་ཁར་འདུས་ཤིག །ལོ་གྲངས་དྲིས་ལ་
གར་བབ་པའི་རིམ་བཞིན་དུ་འདུག་ཤིག །དེ་སྟེ་མལ་སྟན་འབྲིམ་ན་ཤིན་དུ་རྟོགས་ལ་ལོང་ཤིག །གནས་ཁང་བསྐོས་ན་ཅི་འདི་ན་གནས་སམ་མི་གནས་ཞེས་དྲིས་ཤིག །དེ་སྟེ་གནས་ན་ནི་ཅི་བདེ་ཞེས་བྱོས་ཤིག །དེ་སྟེ་མི་གནས་
པ་ཞིག་ཡིན་ན་ནི་དེས་ལྷུང་བཟེད་དང་ཆོས་གོས་ཕྱོགས་གཅིག་ཏུ་ཞོག་ལ་ཕྱག་དར་བྱ་བའི་ཕྱིར་ཕྱགས་མ་ཚོལ་ཅིག །ཆུ་རྫ་དང་ཤིང་སྟན་ཀྱང་ཚོལ་ཅིག །གནས་ཁང་གི་སྒོ་དྲུང་དུ་འོངས་ན་ཡང་དལ་ནས་རྡུངས་ཤིག །འོན་ཏེ་དེ་ན་སྦྲུལ་ལམ། སྡིག་པ་
འམ། རྐང་མངས་སམ། ཏྲཻ་མ་བུ་ཀ་འམ། ཏྲེ་ལ་ཏ་ཀ་འམ། སྲོག་ཆགས་གདུག་པ་གཞན་དག་ཀྱང་རུང་སྟེ་ཡོད་ན་ཚོར་བར་བྱས་པར་འགྱུར་རོ། །དེ་སྒོའི་དཔྱིས་བླ་འོག་ཏུ་རྟོགས་ཤིག །སྒོ་འཕར་ལའང་རྟོགས་ཤིག །དེ་ནས་སྒོ་དལ་
ནས་ཕྱེ་སྟེ་ཤེས་བཞིན་དུ་ནང་དུ་ཞུགས་ལ་དབུས་སུ་འདུག་ནས་གྲྭ་བཞིར་སྦྲུལ་གྱི་གནས་སམ། སྡིག་པའི་གནས་སམ། སྲིན་བུ་འམ། སྦྲང་མ་འམ། གྲོག་སྦུར་གཞན་གྱི་གནས་ལྟོས་ཏེ། ཡོད་པར་གྱུར་ན་དེ་དག་མི་གནོད་པའི་ཚུལ་དུ་ལོགས་ཤིག་
<pb id="13.297a"/>
ཏུ་འགྲོ་བར་གྱིས་ཤིག །དེ་ནས་གནས་ཁང་དུ་ཆག་ཆག་ཐོབ་ཤིག །ཕྱག་དར་བྱོས་ཤིག །ཕྱག་དར་འོར་ཅིག །ལྕི་བས་ཞལ་ཞལ་འཇམ་པོར་ཡུགས་ཤིག །དེ་ན་འདི་ལྟ་སྟེ། མལ་སྟན་ཁྲི་འམ། ཁྲིའུ་ཤིང་ངམ། ཁྲིའུ་འམ། 
ལ་བ་འམ། སྟན་ནང་ཚངས་ཅན་ནམ། གྲུ་བཞི་པ་དག་ཡོད་ན་ཕྱིར་བྱུང་ནས་དེ་སྟེ་རྒན་པོ་ཞིག་སྔར་འདུག་ན་ནི་སྐད་ཅིག་སྡོད་ཅིག །མ་ཡིན་ན་སེ་གོལ་གྱིས་དལ་ནས་གཏོགས་ཏེ་ཤེས་བཞིན་དུ་ནང་དུ་ཞུགས་ལ་རྐང་པ་ཁྲུས་ཤིག །གློ་བུར་དུ་འོངས་པའི་དགེ་
སློང་གིས་གཞི་ན་གནས་པའི་དགེ་སློང་རྣམས་ལ་འདི་ན་བསྡིགས་པའི་ལས་བྱས་པ་འམ། སྨད་པའི་ལས་བྱས་པ་འམ། བསྐྲད་པའི་ལས་བྱས་པ་འམ། སླར་བསྡུམ་པའི་ལས་བྱས་པ་འམ། མ་མཐོང་བས་སྤངས་པའི་ལས་བྱས་པ་འམ། 
སླར་ལས་མ་བྱས་པའི་ཕྱིར་སྤངས་པའི་ལས་བྱས་པ་འམ། སྡིག་པ་ལ་ལྟ་བ་མ་བཏང་བའི་ཕྱིར་སྤངས་པའི་ཕྱིར་ལས་བྱས་པ་འམ། ཆད་པ་བྱེད་པ་འམ། གཞི་ནས་བསླང་སྟེ་ཆད་པ་བྱེད་པ་འམ། ཡིད་མགུ་བར་བྱེད་པ་འམ། 
གཞི་ནས་བསླང་སྟེ་ཡིད་མགུ་བར་བྱེད་པ་ཡང་རུང་སྟེ། དེ་ལྟ་བུ་དག་ཡོད་དམ་མེད་དྲིས་ཤིག །དེ་སྟེ་ཡོད་ན་ཡང་དེ་དང་དེ་ལྟ་བུར་སྤང་བར་བྱའོ། །གཙུག་ལག་ཁང་ནས་ཕྱིར་འབྱུང་བ་དང་། ནང་དུ་འཇུག་པ་དང་། ཉེ་འཁོར་དང་། སྣམ་
ཕྱི་ས་དང་། གཅི་ས་དང་། སྐས་དང་། ཐེམ་སྐས་དང་། སྒོ་བཅད་པ་དེ་དབྱེ་བ་ལ་སོགས་པ་རྟོགས་ཤིག །དྲིས་ཤིག །དགེ་འདུན་གྱི་བྱ་བ་བཅས་པ་ཇི་ལྟ་བུ་དྲིས་ཤིག །གནས་ཁང་དུ་ཞུགས་ཏེ་སྟན་ཐིང་ལ་སྐྱིལ་མོ་དཀྲུང་ཆོས་ཏེ་
ལུས་དྲང་པོར་སྲོང་ལ་དྲན་པ་མངོན་དུ་བཞག་སྟེ་རེག་པར་བྱ་བ་བརྒྱད་ལ་སྤང་བར་བྱའོ། །དེ་ནི་འདི་ལྟ་སྟེ། ནད་དོ། །སྐྲན་ནོ། །མཚོན་ནོ། །དུག་གོ། །མི་རྟག་པའོ། །སྡུག་བསྔལ་བའོ། །སྟོང་པ་ཉིད་དོ། །བདག་མེད་པའོ་སྙམ་དུ་སོམས་ཏེ་
འདུག་ལ། དེ་སྟེ་ནུས་ན་ནི་ཇི་སྲིད་ནུས་བཞིན་འདུག །འོན་ཏེ་ཡང་མི་ནུས་ན་ལངས་ཏེ་ཀླག་པ་གསུམ་ཀླག་གོ། །སྦྱིན་པའི་ཡོན་ཏན་བརྗོད་ལ་སྦྱིན་པའི་ཡོན་ཏན་བརྗོད་ནས་གཡས་ཕྱོགས་སུ་འཕྲེས་པར་བྱའོ། །རྐང་པས་རྐང་པ་མནན་ཏེ་སྣང་བའི་དྲན་པ་མངོན་དུ་
<pb id="13.297b"/>
བཞག་ནས་ལྡང་བར་ཤེས་བཞིན་དུ་འདུ་ཤེས་བཞག་ནས་ཡིད་ལ་བྱེད་བཞིན་མཚན་མོ་ཟད་པའི་ཐོ་རངས་ཀྱི་ཚེ་རིངས་ཤིང་མྱུར་བར་ལོངས་ལ་དེ་ནས་སྐྱིལ་མོ་དཀྲུང་བཅས་ཤིང་ལུས་དྲང་པོར་བསྲང་ཏེ་འདུག་ལ་སེམས་དྲན་པ་མངོན་དུ་བྱས་ཏེ་ལུས་
འདིས་རེག་པར་བྱ་བ་བརྒྱད་སྤང་བར་བྱ་སྟེ། འདི་ལྟ་སྟེ། ནད་དོ། །སྐྲན་ནོ། །དུག་གོ། །མཚོན་ནོ། །མི་རྟག་པའོ། །སྡུག་བསྔལ་བའོ། །སྟོང་པ་ཉིད་དོ། །བདག་མེད་པའོ་སྙམ་དུ་སོམས་ཏེ། དེ་ནས་ནམ་ནངས་ན་སོ་ཤིང་ཟོ་ལ་འོར་ཅིག །དེ་ནས་བྱ་བ་རྣམས་
བྱོས་ལ་ཅི་དེང་དགེ་འདུན་གྱི་བཤོས་མགྲོན་དུ་བཞུད་དམ། འོན་ཏེ་བསོད་སྙོམས་ལ་འཇུག་ཤེས་དྲིས་ཤིག །དེ་སྟེ་དགེ་འདུན་གྱི་བཤོས་མགྲོན་དུ་བཞུད་ན་དགེ་བའི་ཕྱོགས་ཅི་བདེར་སྤྱོད་ལ་བསོད་སྙོམས་གྱིས་ཤིག །དེ་སྟེ་བསོད་
སྙོམས་ལ་འཇུག་ན་དེ་ནས་གྲོང་དང་། སྤྱོད་ཡུལ་དང་། དད་པའི་རིགས་གང་ཡིན་པ་དང་། མ་དད་པའི་རིགས་གང་ཡིན་པ་དང་། རིགས་འདིར་བསླབ་པ་བྱིན་པ་མ་ཡིན་ནམ་ཞེས་དྲིས་ཤིག །ལྷུང་བཟེད་ཁས་ཕུབ་མ་ཡིན་ནམ་ཞེས་
དྲིས་ཤིག །རྟ་མ་རུངས་པ་དང་། བ་ལང་མ་རུངས་པ་མེད་དམ་ཞེས་དྲིས་ཤིག །དེ་ནས་སྔ་དྲོ་ཤམ་ཐབས་བགོས། ལྷུང་བཟེད་དང་། ཆོས་གོས་ཁྱེར་ཏེ། ཤེས་བཞིན་དུ་བསོད་སྙོམས་ལ་འཇུག་པར་བྱའོ། །བསོད་སྙོམས་
བསྐོར་ནས་ཟས་ཀྱི་བྱ་བ་བྱས་ཏེ། ཕྱིས་བསོད་སྙོམས་བླང་བ་དང་། ཟས་ཀྱི་བྱ་བ་སྤངས་ནས་ཆོས་གོས་དང་ལྷུང་བཟེད་བཞག་ནས་ཅི་བདེར་འདུག་པར་བྱ་བ་འདི་ནི་གློ་བུར་དུ་འོངས་པའི་བྱ་བ་ཞེས་བྱའོ། །གློ་བུར་དུ་འོངས་པའི་
གནས་བརྟན་གྱི་བྱ་བ་གང་ཞེ་ན། གློ་བུར་དུ་འོངས་པའི་དགེ་སློང་གནས་བརྟན་གྱིས་གློ་བུར་དུ་ལྷགས་པའི་དགེ་སློང་རྣམས་རིག་པར་བྱ། དེ་དག་ལའང་མདངས་བཟང་བར་བྱ། ཁྲོ་གཉེར་མེད་པར་བྱ། ཚིག་སྙན་པས་སྔར་དགེ་
སློང་རྣམས་ལ་མགུ་བར་བྱ། གློ་བུར་དུ་ལྷགས་པའི་དགེ་སློང་རྣམས་ཀྱི་ཕྱིར་མལ་སྟན་བརྙ་བར་བྱ། འདུག་འདུག་པ་ལས་འགྲོན་རྣམ་པ་ལྔར་བསྒོ་བར་བྱ་སྟེ། གཙུག་ལག་ཁང་དུ་གནས་ཁང་འདི་ཡིན་གྱིས་ལྟོས་ཤིག་ཅེས་བསྒོ་བ་དང་
