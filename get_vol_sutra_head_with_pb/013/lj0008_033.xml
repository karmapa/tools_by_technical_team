<pb id="13.92b"/>
ལ་ཡང་བསྡིགས་པའི་ལས་བྱའོ། །དེ་སྟེ་མ་རངས་པར་གྱུར་ན་ཞེས་པ་ནས། ཐེ་ཚོམ་མ་བྱེད་ཅིག་ཅེས་བྱ་བའི་བར་དུ་སྔ་མ་བཞིན་ནོ། །བཙུན་པ་དེ་སྟེ་དགེ་སློབ་མ་དང་། དགེ་ཚུལ་ཕ་དང་། དགེ་ཚུལ་མ་ཞིག་ཐབ་མོ་རྒོད་པར་གྱུར་པ་དང་། དེ་དག་
ལ་ཡང་བསྡིགས་པར་བགྱི་འམ། དེ་ལ་ཐེ་ཚོམ་དུ་མ་བྱེད་ཅིག་ཅེས་བྱ་བའི་བར་དུ་སྔ་མ་བཞིན་ནོ། །བཙུན་པ་བཅོམ་ལྡན་འདས་ཀྱིས་རིགས་སུན་པའི་དགེ་སློང་ལ་བསྐྲད་པའི་ལས་བྱོས་ཤིག་ཅེས་གསུངས་ན། དེ་སྟེ་བཙུན་པ་དེ་ལ་བསྐྲད་
པའི་ལས་བགྱིད་པའི་ཚེ་དེ་མ་རངས་པར་གྱུར་ན་དེ་ལ་ཇི་ལྟར་བགྱི། ཨུ་པཱ་ལི་དེ་ལ་ཡོ་བྱད་རྣམས་ཤེས་བྱ་བ་ནས། ཐེ་ཚོམ་མ་བྱེད་ཅིག་ཅེས་བྱ་བའི་བར་དུ་སྔ་མ་བཞིན་ནོ། །དེ་བཞིན་དུ་དགེ་སློང་མས་རིགས་སུན་པ་དང་། དགེ་སློབ་མ་
དང་། དགེ་ཚུལ་ཕ་དང་། དགེ་ཚུལ་མ་དག་ལ་ཡང་བསྐྲད་པའི་ལས་བགྱི་འམ། དེ་ལ་ཐེ་ཚོམ་དུ་མ་བྱེད་ཅིག་ཅེས་བྱ་བའི་བར་དུ་སྔ་མ་བཞིན་ནོ། །གླེང་གཞིའི་སྒོ་གཉིས་པའི་མདོའི་ཚིགས་སུ་བཅད་པ་དྲུག་པའོ།།                  །། 
<head n="4" t="གླེང་གཞིའི་སྒོ་གཉིས་པའི་མདོའི་ཚིགས་སུ་བཅད་པ་བདུན་པ་བཤད་པ།" type="shepa" lv="8.27.2.7" zh="13.217"/>འདུལ་བ་གཞུང་དམ་པ། <bampo n="8.33" zh="13.216"/>བམ་པོ་སུམ་བཅུ་རྩ་གསུམ་པ། བཙུན་པ་བཅོམ་ལྡན་འདས་ཀྱིས་ཚུལ་ཁྲིམས་ཉམས་པའི་དགེ་སློང་སྐྲོད་ཅིག་ཅེས་གསུངས་ན། སུས་བསྐྲད་པར་བགྱི། དེ་ནི་དགེ་འདུན་གྱིས་བསྐྲད་པར་བྱའོ། །
དེའི་ཡོ་བྱད་ལ་ཁ་ཅིག་གིས་ལྷུང་བཟེད་དང་། ཆོས་གོས་ཁྱེར། ཁ་ཅིག་གིས་ནི་བར་བུར་གྱི་སྣོད་དག་ཁྱེར་ཏེ། ཕྱི་རོལ་དུ་ཕྱུང་ལ་བོར་ཅིག །དེ་སྟེ་ཀ་བ་ལ་འཇུས་ན་ཀ་བ་ཆོད་ཅིག །སྒོ་སྐྱེས་ལ་འཇུས་ན་སྒོ་སྐྱེས་ཀྱང་ཕྱུང་ལ་དེ་ལ་
ངོ་ཟློག་མི་ཕོད་པར་མ་བྱེད་ཅིག །སླར་སུས་བཅོས་པར་བགྱི། དགེ་འདུན་གྱིས་སོ། །འཆོས་པའི་ཡོ་བྱད་སུ་ལ་དགུག །ཡོན་བདག་ལ་བསྐུལ་ལོ། །དེས་ཀྱང་མ་འབྱོར་ན་དགེ་འདུན་ཐམས་ཅད་ཀྱི་ནོར་གྱིས་སླར་བཅོས་པར་བྱ་སྟེ། དེ་ལ་
ཐེ་ཚོམ་དུ་མ་བྱེད་ཅིག །ཚུལ་ཁྲིམས་ཉམས་པའི་དགེ་སློང་ལ་ཇི་ལྟ་བར་དགེ་སློང་མ་དང་། དགེ་སློབ་མ་དང་། དགེ་ཚུལ་ཕ་དང་། དགེ་ཚུལ་མ་དག་ཀྱང་དེ་བཞིན་ནོ། །བཙུན་པ་བཅོམ་ལྡན་འདས་ཀྱིས་ཁྱིམ་པ་ལ་སྨོད་པར་བྱེད་པའི་དགེ་སློང་དེ་ལ་
<pb id="13.93a"/>
སླར་བསྡུམ་པའི་ལས་བྱོས་ཤིག །ཅེས་གསུངས་ན། བཙུན་པ་དེ་སྟེ་དགེ་སློང་མས་ཀྱང་ཁྱིམ་པ་ལ་སྨད་པར་གྱུར་ན་དེ་ལ་ཡང་སླར་བསྡུམ་པའི་ལས་བགྱི་འམ། ཨུ་པཱ་ལི་དེ་ཡང་སླར་བསྡུམ་པའི་ལས་བྱེད་དུ་ཆུག་ཤིག །དགེ་
སློབ་མ་དང་། དགེ་ཚུལ་ཕ་དང་། དགེ་ཚུལ་མ་ལ་ཡང་དེ་བཞིན་ནོ། །བཙུན་པ་བཅོམ་ལྡན་འདས་ཀྱིས་དགེ་སློང་ཁྱིམ་པ་ལ་སྨོད་ན་བསྡུམ་པའི་ལས་བྱེད་དུ་ཆུག་ཤིག་ཅེས་གསུངས་ན། དགེ་སློང་གིས་དགེ་སློང་ལ་སྨོད་ན་དེ་ལ་ཡང་སླར་བསྡུམ་
པའི་ལས་བགྱི་འམ། ཨུ་པཱ་ལི་དེ་ལ་ཡང་སླར་བསྡུམ་པའི་ལས་བྱའོ། །དགེ་སློང་གིས་དགེ་སློང་མ་དང་། དགེ་སློབ་མ་དང་། དགེ་ཚུལ་ཕ་དང་། དགེ་ཚུལ་མ་ཡང་དེ་བཞིན་དུ་བྱའོ། །དགེ་སློབ་མས་དགེ་སློང་མ་དང་། དགེ་སློང་དང་། དགེ་སློབ་
མ་དང་། དགེ་ཚུལ་ཕ་དང་། དགེ་ཚུལ་མ་ལ་ཡང་དེ་བཞིན་དུ་བྱའོ། །དགེ་སློབ་མས་དགེ་སློབ་མ་དང་། དགེ་སློང་དང་དགེ་སློང་མ་དང་། དགེ་ཚུལ་ཕ་དང་། དགེ་ཚུལ་མ་ལ་ཡང་དེ་བཞིན་དུ་བྱའོ། །དགེ་ཚུལ་ཕས་དགེ་ཚུལ་ཕ་དང་། དགེ་སློང་དང་། 
དགེ་སློང་མ་དང་། དགེ་སློབ་མ་དང་། དགེ་ཚུལ་མ་ལ་ཡང་དེ་བཞིན་དུ་བྱའོ། །དགེ་ཚུལ་མས་དགེ་ཚུལ་མ་དང་། དགེ་སློང་དང་། དགེ་སློང་མ་དང་། དགེ་སློབ་མ་དང་། དགེ་ཚུལ་ཕ་ལ་ཡང་དེ་བཞིན་དུ་བྱའོ། །དེ་ལྟར་འཁོར་ལོ་བཞིན་དུ་
རྒྱས་པར་བརྗོད་དོ། །གླེང་གཞིའི་སྒོ་གཉིས་པའི་མདོའི་ཚིགས་སུ་བཅད་པ་བདུན་པའོ།             <head n="4" t="གླེང་གཞིའི་སྒོ་གཉིས་པ་སྟེ་ཚིགས་སུ་བཅད་པ་བརྒྱད་པ་བཤད་པ།" type="shepa" lv="8.27.2.9" zh="13.218"/>མདོར་ན། དགེ་ཚུལ་དག་དང་བསྡིགས་པ་དང་། །ལྔ་ལས་ཉུང་བ་མི་གནས་དང་། །ཨུ་པཱ་ལིས་ནི་ཇི་ལྟར་དྲིས། །ནུབ་མོ་ལྔ་ཡང་བྱིན་
པའོ། །སངས་རྒྱས་བཅོམ་ལྡན་འདས་མཉན་དུ་ཡོད་པ་ན་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་དགེ་སློང་གིས་
བསྡིགས་པའི་ལས་བགྱིས་པའི་དགེ་ཚུལ་ཕ་བསྙེན་པར་རྫོགས་པར་བགྱིས་ན། དེ་བསྙེན་པར་རྫོགས་པ་ཞེས་བགྱི་འམ། བསྙེན་པར་མ་རྫོགས་པ་ཞེས་བགྱི། ཨུ་པཱ་ལི་བསྙེན་པར་ནི་རྫོགས་མོད་ཀྱི། བསྙེན་པར་རྫོགས་པར་
<pb id="13.93b"/>
བྱེད་པ་ནི་འདས་པ་དང་བཅས་པའོ། །བཟོད་པ་ནི་གསོལ་བ་ཞེས་བྱའོ། །བཙུན་པ་བཅོམ་ལྡན་འདས་ཀྱིས་ལོ་ལྔ་ལོན་ལ་ཆོས་རྣམ་པ་ལྔ་དང་ལྡན་ན་གནས་མ་བཅས་ཀྱང་གཞོངས་སྤྱད་པ་སྤྱོད་དུ་གནང་ངོ་ཞེས་གསུངས་ན། བཙུན་པ་ལོ་བཞི་ལོན་ལ་
ཆོས་རྣམ་པ་ལྔ་དང་ལྡན་ན། དེ་ཡང་གནས་མ་བཅས་པར་གཞོངས་སྤྱད་པ་སྤྱོད་དུ་གནང་ངམ། ཨུ་པཱ་ལི་མི་གནང་ངོ་། །དེ་ཅིའི་ཕྱིར་ཞེ་ན། ལོ་ལྔ་མ་ལོན་པ་མི་རུང་བའི་ཕྱིར་རོ། །དེ་སྟེ་ལོ་དྲུག་གམ་ལོ་དགུ་ལོན་ལ། དེ་ཡང་ཆོས་ལྔ་དང་མི་ལྡན་ན་དེ་
གནས་མ་བཅས་པར་གཞོངས་སྤྱད་པ་སྤྱོད་དུ་གནང་ངམ། ཨུ་པཱ་ལི་མི་གནང་ངོ་། །དེ་ཅིའི་ཕྱིར་ཞེ་ན། ཆོས་ལྔ་དང་ལྡན་པར་བྱ་བའི་ཕྱིར་རོ། །བཙུན་པ་དགེ་སློང་བསྙེན་པར་རྫོགས་ནས་ལོ་གསུམ་ལོན་ལ་དེ་ཡང་སྡེ་སྣོད་གསུམ་དང་ལྡན་པ། 
རིག་པ་གསུམ་དང་ལྡན་པ་དྲི་མ་གསུམ་དང་བྲལ་ན་དེ་ཡང་གཞན་ལ་གནས་བཅའ་བར་བགྱི་འམ། ཨུ་པཱ་ལི་དེ་ཡང་དེ་བཞིན་ནོ། །དེ་ཅིའི་ཕྱིར་ཞེ་ན། བཅས་པའི་ཚུལ་དུ་བྱ་བའི་ཕྱིར་རོ། །ཇི་སྲིད་དུ་གནས་མ་བཅས་པ་ལ་རྙེད་པ་སྩལ་བར་
བགྱི། ཨུ་པཱ་ལི་དེ་མང་ན་ཡང་ཞག་ལྔའི་བར་དུ་སྟེ། དེ་ཡང་གནས་བཅའ་བ་ཚོལ་ཞིང་སྦྱོར་བ་མ་བཏང་བའོ། །གླེང་གཞིའི་སྒོ་གཉིས་པའི་མདོའི་ཚིགས་སུ་བཅད་པ་བརྒྱད་པའོ།               །<head n="4" t="གླེང་གཞིའི་སྒོ་གཉིས་པའི་མདོའི་ཚིགས་སུ་བཅད་པ་དགུ་པ་བཤད་པ།" type="shepa" lv="8.27.2.9" zh="13.218"/>མདོར་ན། འཐུན་པ་དག་དང་མི་འཐུན་པ། །ཚད་གཟུང་དུ་
ཡང་མེད་པ་དང་། །བཅབས་པ་དང་ནི་མ་བཅབས་པ། །དེ་བཞིན་མིང་དང་རིགས་ཀྱང་ངོ་། །སངས་རྒྱས་བཅོམ་ལྡན་འདས་མཉན་དུ་ཡོད་པ་ན་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །སངས་རྒྱས་
བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་ནོངས་པ་འཐུན་པ་ཞེས་ཀྱང་བགྱི། མི་མཐུན་པ་ཞེས་ཀྱང་བགྱི་ན། བཙུན་པ་ནོངས་པ་འཐུན་པ་གང་ལགས། མི་མཐུན་པ་གང་ལགས། ཨུ་པཱ་ལི་ཕས་ཕམ་
པ་རྣམས་ནི་ཕས་ཕམ་པར་འཐུན་གྱི་གཞན་དང་མི་མཐུན་པའོ། །དགེ་འདུན་གྱི་ལྷག་མ་ནི་དགེ་འདུན་གྱི་ལྷག་མར་འཐུན་ནོ། །ལྟུང་བ་ནི་ལྟུང་བར་འཐུན་ནོ། །སོ་སོར་བཤགས་པ་སོ་སོར་བཤགས་པར་འཐུན་ནོ། །ཉེས་བྱས་ནི་
<pb id="13.94a"/>
ཉེས་བྱས་སུ་འཐུན་ནོ། །བཙུན་པ་ནོངས་པ་ཚད་དང་ལྡན་པ་ཞེས་ཀྱང་བགྱི། ནོངས་པ་ཚད་དང་མི་ལྡན་པ་ཞེས་ཀྱང་བགྱི་ན། བཙུན་པ་ཚད་དང་ལྡན་པ་ནི་གང་ལགས། མི་ལྡན་པ་ནི་གང་ལགས། ཨུ་པཱ་ལི་གང་ཞིག་གིས་མཐའ་
དང་ཉེས་པའི་མཐའ་དྲན་པར་འགྱུར་བ་སྟེ་ཚད་དང་ལྡན་ཞེས་བྱའོ། །གང་ཞག་དང་ཉེས་པའི་མཐའ་མི་དྲན་པར་གྱུར་པ་དེ་ནི་ཚད་དང་མི་ལྡན་ཞེས་བྱའོ། །བཙུན་པ་ནོངས་པ་བཅབས་པ་ཞེས་ཀྱང་བགྱི། མ་བཅབས་པ་ཞེས་ཀྱང་བགྱི་ན། བཙུན་
པ་བཅབས་པ་གང་ལགས། མ་བཅབས་པ་གང་ལགས། ཨུ་པཱ་ལི་དེ་ནི་རྣམ་པ་གཉིས་ཀྱིས་བཅབས་པ་སྟེ། སེམས་ཀྱིས་བཅབས་པ་དང་། ཞག་ཏུ་བཅབས་པའོ། །དེ་ལ་ཞག་ཏུ་བཅབས་པ་གང་ཡིན་པ་དེ་ནི་མ་བཅབས་པའོ། །
སེམས་ཀྱིས་བཅབས་པ་གང་ཡིན་པ་དེ་ནི་བཅབས་པ་ཞེས་བྱའོ། །བཙུན་པ་ནོངས་པ་རྣམས་ཀྱི་མིང་དང་རུས་ཤེས་བགྱི་བ། བཙུན་པ་མིང་གང་ལགས། རུས་གང་ལགས། ཨུ་པཱ་ལི་ཕས་ཕམ་པ་རྣམས་ནི་མིང་ངོ་། །དེ་ལས་བྱུང་བ་ནི་རུས་
སོ། །དགེ་འདུན་གྱི་ལྷག་མ་ཞེས་བྱ་བ་ནི་མིང་ངོ་། །དེ་ལས་བྱུང་བ་ནི་རུས་སོ། །ལྟུང་བ་དང་སོ་སོར་བཤགས་པ་དང་། ཉེས་བྱས་རྣམས་ནི་མིང་ངོ་། །དེ་ལས་བྱུང་བ་ནི་རུས་སོ། །གླེང་གཞིའི་སྒོ་གཉིས་པའི་མདོའི་ཚིགས་སུ་བཅད་པ་དགུ་
པའོ།               །<head n="4" t="གླེང་གཞིའི་སྒོ་གཉིས་པའི་མདོའི་ཚིགས་སུ་བཅད་པ་བཅུ་པ་བཤད་པ།" type="shepa" lv="8.27.2.10" zh="13.220"/>མདོར་ན། གཅིག་ལ་ཆད་པས་བཅད་པ་དང་། །བསླབ་པ་བྱིན་ལ་མི་སྤྱད་དེ། །དེ་དག་ལ་ནི་དད་མི་སྦྱིན། །དགེ་སློང་བྱེད་དམ་མི་ལེན་ཏོ། །སངས་རྒྱས་བཅོམ་ལྡན་འདས་མཉན་དུ་ཡོད་པ་ན་འཛེ་ཏའི་ཚལ་མགོན་མེད་ཟས་
སྦྱིན་གྱི་ཀུན་དགའ་ར་བ་ན་བཞུགས་སོ། །དྲུག་སྡེ་དག་དགེ་འདུན་གྱི་ལྷག་མ་རྣམས་བྱུང་བར་གྱུར་ནས། དེ་དག་ཆད་པས་བཅད་པ་དང་དེ་དག་ར་བའི་ནང་དུ་དཀྱིལ་འཁོར་བྱས་ནས་ཆད་པ་བྱེད་དོ། །དེ་དག་ལ་དགེ་སློང་དག་གིས་ཚེ་དང་ལྡན་
པ་དག་ཅི་ཞིག་བྱེད་ཅེས་དེ་དག་གིས་སྨྲས་པ་དང་། ཆད་པ་བྱེད་དོ་ཞེས་སྨྲས་པ་དང་། དགེ་སློང་དག་གིས་འདི་ནི་སླར་བཅབས་པ་ཡིན་གྱིས་ཆད་པ་མ་ཡིན་ནོ་ཞེས་སྨྲས་པ་དང་། དེ་དག་སྤ་གོང་ནས་ཅང་མི་ཟེར་བར་འདུག་གོ། །དེ་ལྟར་
<pb id="13.94b"/>
གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་དགེ་སློང་དག་གང་ན་དགེ་སློང་གཅིག་པུར་གནས་པ་དེར་ཆད་པའི་ལས་མ་བྱེད་ཅིག་ཅེས་བཀའ་སྩལ་ཏོ། །གང་དགེ་སློང་གཉིས་སམ་གསུམ་
གནས་པ་དེར་ཡང་དགེ་སློང་དག་གིས་ཆད་པའི་ལས་མ་བྱེད་ཅིག །གང་ན་དགེ་སློང་བཞི་འམ། དེ་ལས་ལྷག་པ་ཡང་རུང་བ་གནས་པ་དེར་དགེ་སློང་དག་གིས་ཆད་པ་དང་། གཞི་ནས་བསླང་བའི་ཆད་པ་དང་། གཞི་ནས་སླར་བསླང་
བ་དང་། ཡིད་མགུ་བར་བྱ་བ་དང་། གཞི་ནས་བསླང་བའི་ཡིད་མགུ་བར་བྱ་བ་དང་། གཞི་ནས་སླར་བསླང་སྟེ་ཡིད་མགུ་བ་དག་བྱོས་ཤིག །བཅོམ་ལྡན་འདས་ཀྱིས་གང་ན་དགེ་སློང་བཞི་འམ་དེ་ལས་ལྷག་པར་གནས་པ་དེ་དག་ཏུ་དགེ་སློང་
གིས་ཆད་པ་དང་། གཞི་ནས་བསླང་བའི་ཆད་པ་དང་། གཞི་ནས་སླར་བསླང་བ་དང་། ཡིད་མགུ་བར་བྱ་བ་དང་། གཞི་ནས་བསླང་བའི་ཡིད་མགུ་བར་བྱ་བ་དང་། གཞི་ནས་སླར་བསླང་སྟེ་ཡིད་མགུ་བ་དག་བྱོས་ཤིག་ཅེས་བཀའ་སྩལ་
པ་དང་། དགེ་སློང་ཕ་དག་གིས་བསླབ་པ་བྱིན་པའི་དགེ་སློང་བཞི་ལ་ཆད་པ་བྱེད་པ་དང་། བཅོམ་ལྡན་འདས་ཀྱིས་བཀའ་སྩལ་པ། བསླབ་པ་བྱིན་པའི་དགེ་སློང་བཞི་ལ་ཡང་ཆད་པ་བྱེད་དུ་མི་གནང་ངོ་། །བཅོམ་ལྡན་འདས་ཀྱིས་
བསླབ་པ་བྱིན་པའི་དགེ་སློང་བཞི་ལ་ཆད་པ་བྱེད་དུ་མི་གནང་ངོ་ཞེས་བཀའ་སྩལ་པ་དང་། དགེ་སློང་དག་གིས་བསླབ་པ་བྱིན་པ་གསུམ་དང་། ཚུལ་བཞིན་གནས་པ་གཅིག་ལ་བྱེད་དོ། །བསླབ་པ་བྱིན་པ་གཉིས་དང་། ཚུལ་
བཞིན་གནས་པ་གཉིས་ལ་བྱེད་དོ། །བསླབ་པ་བྱིན་པ་གཅིག་དང་། ཚུལ་བཞིན་གནས་པ་གསུམ་ལ་ཆད་པ་བྱེད་དོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་
ཀྱིས་བཀའ་སྩལ་པ། བསླབ་པ་བྱིན་པ་བཞི་ལ་ཡང་ཆད་པ་མ་བྱེད་ཅིག །བསླབ་པ་བྱིན་པ་གསུམ་དང་། ཚུལ་བཞིན་གནས་པ་གཅིག་ལ་ཡང་མ་བྱེད་ཅིག །བསླབ་པ་བྱིན་པ་གཉིས་དང་། ཚུལ་བཞིན་
<pb id="13.95a"/>
གནས་པ་གཉིས་ལ་ཡང་མ་བྱེད་ཅིག །བསླབ་པ་བྱིན་པ་གཅིག་དང་། ཚུལ་བཞིན་གནས་པ་གསུམ་ལ་ཡང་ཆད་པ་མ་བྱེད་པར་ཡོངས་སུ་དག་པ་བཞི་འམ། དེ་ལས་མང་བ་རྣམས་ལ་ཆད་པ་བྱོས་ཤིག །ཆད་པ་གཅད་
པ་ལ་ཇི་ལྟ་བ་ཆད་པ་གཞི་ནས་བསླང་བ་དང་། གཞི་ནས་སླར་བསླང་བ་དང་། ཡིད་མགུ་བར་བྱེད་པ་དང་། གཞི་ནས་བསླང་སྟེ་ཡིད་མགུ་བར་བྱེད་པ་དང་། གཞི་ནས་སླར་བསླང་བའི་ཡིད་མགུ་བར་བྱེད་པ་རྣམས་ཀྱང་དེ་བཞིན་ནོ། །
སངས་རྒྱས་བཅོམ་ལྡན་འདས་ལ་ཨུ་པཱ་ལིས་ཞུས་པ། བསླབ་པ་སྩལ་བ་ལ་དད་པ་སྩལ་ཏུ་རུང་ངམ། ཨུ་པཱ་ལི་མི་རུང་ངོ་། །ཆོས་ཉིད་ལ་རེག་ན་ནི་རུང་ངོ་། །བཙུན་པ་བསླབ་པ་སྩལ་བ་ལས་དད་པ་བླང་དུ་རུང་ངམ། ཨུ་པཱ་ལི་
དེ་ལ་དགེ་སློང་དུ་འདུ་ཤེས་བཞག་ན་གདོད་རུང་ངོ་། །གླེང་གཞིའི་སྒོ་གཉིས་པའི་མདོའི་ཚིགས་སུ་བཅད་པ་བཅུ་པ་རྫོགས་སྟེ་སྒོ་གཉིས་པ་རྫོགས་སྷོ།།              །།<head n="3" t="གླེང་གཞིའི་སྒོ་གསུམ་པ་བཤད་པ།" type="shepa" lv="8.27.3" zh="13.222"/><head n="4" t="གླེང་གཞིའི་སྒོ་གསུམ་པའི་མདོའི་ཚིགས་སུ་བཅད་པ་དང་པོ་བཤད་པ།" type="shepa" lv="8.27.3.1" zh="13.222"/>མདོར་བསྡུས་པ་ནི། དཀྱིལ་འཁོར་ལྷུང་བཟེད་དུགས་ཁང་དང་། །
དུད་པ་བཏུང་དང་ཁར་ཕོར་དང་། །ལྕགས་སྐྲ་ཤིང་རྟའི་ལྟེ་བ་དང་། །གདང་ཤིང་སྒྲོན་མ་མཆོད་རྟེན་ནོ། །མདོར་ན། དཀྱིལ་འཁོར་ལྷ་ཡི་གནས་དང་ནི། །ཕྱེད་དང་གསུམ་དང་གནས་མི་འཆའ། །ལྷུང་བཟེད་མེད་
པར་རབ་ཏུ་བྱུང་། །ལྷུང་བཟེད་ལ་ཡང་མི་བྲི་བའོ། །སངས་རྒྱས་བཅོམ་ལྡན་འདས་མཉན་དུ་ཡོད་པའི་འཛེ་ཏའི་ཚལ་སྐྱབས་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་དག་གིས་གར་བབ་བབ་
ཏུ་ལྷུང་བཟེད་བཀྲུས་པ་དང་། ས་ཕྱོགས་དེར་སྦྲང་མ་དག་གིས་གང་སྟེ་མི་སྡུག་པར་གྱུར་པ་བྲམ་ཟེ་དང་ཁྱིམ་བདག་དག་གིས་མཐོང་ནས་ཅི་འཕགས་པ་དག་གིས་ཕྱོགས་འདིར་བཤང་གཅི་བགྱིས་སམ་ཞེས་སྨྲས་པ་དང་། 
དེ་དག་གིས་བཞིན་བཟང་འདིར་བཤང་གཅི་དག་ནི་སུས་ཀྱང་མ་བྱས་ཀྱི་ངེད་ཀྱིས་ལྷུང་བཟེད་བཀྲུས་སོ་ཞེས་སྨྲས་པ་དང་། དེ་དག་གིས་འཕགས་པ་ཁྱེད་ཀྱིས་འདིར་དཀྱིལ་འཁོར་བྱ་བའི་རིགས་སོ་ཞེས་སྨྲས་པ་དང་། དེ་དག་སྤ་གོང་ནས་
<pb id="13.95b"/>
ཅང་མི་ཟེར་བར་འདུག་གོ། །དེ་དག་འཕྱ་སྟེ། དགེ་སྦྱོང་ཤཱཀྱའི་བུ་དག་ནི་མི་གཙང་བ་སྟེ། གར་བབ་བབ་ཏུ་ལྷུང་བཟེད་འཁྲུའོ་ཞེས་སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་
ཀྱིས་དགེ་སློང་རྣམས་ལ་བཀའ་སྩལ་པ། བྲམ་ཟེ་དང་ཁྱིམ་བདག་རྣམས་འཕྱ་བ་ནི་ཡུས་ཀྱིས་དེ་བས་ན་གར་བབ་བབ་ཏུ་ལྷུང་བཟེད་མ་འཁྲུ་བར་དགེ་སློང་དག་གིས་ལྷུང་བཟེད་གང་ཏུ་བཀྲུས་པའི་གནས་དེར་དཀྱིལ་འཁོར་བྱོས་ཤིག་ཅེས་
བཀའ་སྩལ་ཏོ། །བཅོམ་ལྡན་འདས་ཀྱིས་དཀྱིལ་འཁོར་བྱོས་ཤིག་ཅེས་གསུངས་ནས་དགེ་སློང་དག་གིས་ལྷུང་བཟེད་བཀྲུས་པའི་གནས་དེར་དཀྱིལ་འཁོར་ཟླུམ་པོར་བྱས་པ་དང་། བྲམ་ཟེ་དང་ཁྱིམ་བདག་དག་གཙུག་ལག་ཁང་དུ་
འོངས་ཏེ་གནས་ཀྱི་བར་ན་མར་དཀྱིལ་འཁོར་ཡོད་པ་དག་མཐོང་ནས། ཀྱེ་འདི་ཅི་ཞིག་ཅེས་དྲིས་པ་དང་། ཁ་ཅིག་གིས་ཡང་ཀྱེ་འདི་ལྟ་ལ་ཤེས་པ་བྱར་ཅི་ཡོད། དགེ་སྦྱོང་ཤཱཀྱའི་བུ་དག་ནི་ཉི་མ་ལ་དད་དོ་ཞེས་སྨྲས་སོ། །གཞན་
དག་གིས་ཀྱེ་དེ་བཞིན་ཏེ། དགེ་སྦྱོང་ཤཱཀྱའི་བུ་དག་ནི་ཉི་མ་ལ་དད་པ་བདེན་ནོ་ཞེས་སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་
ཉི་མ་འདྲ་བའི་དཀྱིལ་འཁོར་མ་བྱེད་ཅིག །བཅོམ་ལྡན་འདས་ཀྱིས་ཉི་མ་དང་འདྲ་བའི་དཀྱིལ་འཁོར་མ་བྱེད་ཅིག་ཅེས་གསུངས་པ་དང་། དགེ་སློང་དག་གིས་ཟླ་བ་ཁམ་པ་འདྲ་བའི་དཀྱིལ་འཁོར་བྱས་སོ། །དེར་བྲམ་ཟེ་དང་ཁྱིམ་
བདག་དག་གིས་ཡང་གཙུག་ལག་ཁང་དུ་ལྷགས་ནས། ཀྱེ་དགེ་སྦྱོང་ཤཱཀྱའི་བུ་དག་ནི་ཟླ་བ་ལ་དད་དོ་ཞེས་སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། 
དེ་ལྟ་བས་ན་ཟླ་བ་འདྲ་བའི་དཀྱིལ་འཁོར་ཀྱང་མ་བྱེད་ཅིག །དགེ་སློང་དག་གྲུ་བཞིར་བྱེད་པ་ལ་ཞུགས་པ་དང་། གཙུག་ལག་ཁང་དེར་བྲམ་ཟེ་དང་ཁྱིམ་བདག་དག་ཡང་ལྷགས་ནས། ཀྱེ་དགེ་སྦྱོང་ཤཱཀྱའི་བུ་དག་ནི་བ་ལང་ལ་དད་དོ་ཞེས་
<pb id="13.96a"/>
སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་ནས། བཅོམ་ལྡན་འདས་ཀྱིས་དེ་ལྟ་བས་ན་དཀྱིལ་འཁོར་གྲུ་བཞི་དང་། རྣམ་པ་གཉིས་ལྟར་མ་བྱེད་པར་མདུང་རྩེ་དང་རྔ་འདྲ་བར་བྱོས་ཤིག་ཅེས་
བཀའ་སྩལ་ནས། དགེ་སློང་རྣམས་དེ་ཅིས་བྱ་བ་མི་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། བ་ལང་གི་ལྕི་བ་འམ་ས་འམ་ཆུས་བྱུག་པར་གྱིས་ཤིག །བཅོམ་ལྡན་འདས་ཀྱིས་དཀྱིལ་འཁོར་རྣམ་པ་གཉིས་བྱོས་ཤིག ། 
ཅེས་གསུངས་པ་དང་། དགེ་སློང་དག་གིས་སངས་རྒྱས་དང་ཆོས་དང་དགེ་འདུན་ལ་དེ་འདྲའི་དཀྱིལ་འཁོར་རྣམ་པ་གཉིས་བྱས་ཏེ། དེས་མགུ་བར་གྱུར་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་
ལྡན་འདས་ཀྱིས་བཀའ་སྩལ་པ། དཀོན་མཆོག་གསུམ་ལ་ནི་ཉི་མ་འམ། ཟླ་བ་འམ། ཇི་ལྟར་དད་པ་རྣམ་པ་ཐམས་ཅད་དུ་བྱས་ཏེ། དེ་ལ་ཐེ་ཚོམ་མ་བྱེད་ཅིག །གླེང་གཞི་ནི་མཉན་དུ་ཡོད་པ་ན་སྟེ། དེ་ནས་བཅོམ་ལྡན་འདས་
ཀྱིས་དགེ་སློང་དག་ལ་བཀའ་སྩལ་པ། དགེ་སློང་དག་སྦྱིན་པར་བྱེད་པ་དང་། སྦྱིན་པའི་བདག་པོས་གཏོར་མ་ལེན་པའི་ལྷ་དག་ལ་རྣམ་པ་གསུམ་གྱིས་དུས་དུས་སུ་ཡང་དག་པར་མགུ་བར་བྱ། ཡང་དག་པར་མཆོད་པར་བྱ། ཡང་དག་
པར་བདེ་བར་བྱའོ། །གསུམ་གང་ཞེ་ན། དུས་དུས་སུ་གཙང་མའི་བྱི་བདར་དང་། དུས་དུས་སུ་གཏོར་མའི་ལས་ཀྱང་བྱེད། དུས་དུས་སུ་བྱིན་པའི་ཡོན་ཀྱང་བསྔོའོ། །དགེ་སློང་དག་སྦྱིན་པར་བྱེད་པ་དང་། སྦྱིན་བདག་གིས་གཏོར་
མ་ལེན་པའི་ལྷ་དག་ལ་དུས་དུས་སུ་ཡང་དག་པར་མགུ་བར་བྱ། ཡང་དག་པར་མཆོད་པར་བྱ། ཡང་དག་པར་བདེ་བར་བྱས་ན་སྦྱིན་པར་བྱེད་པ་དང་། སྦྱིན་བདག་རྣམས་ལ་ཡིད་དགེ་བས་སླར་བརྩེ་བར་བྱེད་དོ། །བཅོམ་ལྡན་འདས་
ཀྱིས་དེ་སྐད་ཅེས་བཀའ་སྩལ་པ་དང་། བདེ་བར་གཤེགས་པས་དེ་སྐད་གསུངས་ནས་ཡང་སྟོན་པས་གསུངས་པ། སྐྱེས་བུ་གང་ཟག་དད་པ་དག །གང་གིས་ལྷ་རྣམས་མཆོད་བྱེད་པ། །སྟོན་པའི་བཀའ་བཞིན་བྱེད་པ་སྟེ། །
<pb id="13.96b"/>
སངས་རྒྱས་ཀྱིས་ཀྱང་དེ་ལ་བསྔགས། །ས་ཕྱོགས་གང་ན་ཤེས་རབ་ཅན། །མཁས་པ་ཚུལ་ཁྲིམས་ལྡན་འཁོད་པ། །བཤོས་གསོལ་སྦྱིན་རབས་བསྒྲགས་པར་བྱ། །དེ་དག་རྗེད་པས་རྗེད་པར་འགྱུར། །མཆོད་པ་བྱས་པས་མཆོད་པར་འགྱུར། །དེ་ནས་
འདི་ལ་སྙིང་བརྩེ་བ། །མ་ཡིས་ཇི་ལྟར་བུ་ལ་བཞིན། །ལྷས་རྗེས་བརྩེ་བའི་མི་རྣམས་ཀྱིས། །བདེ་ཞིང་བཟང་པོ་མཐོང་བར་འགྱུར། །བཅོམ་ལྡན་འདས་ཀྱིས་སྐྱེས་བུ་གང་ཟག་དད་པས་ལྷ་རྣམས་ལ་མཆོད་ན་སྟོན་པའི་བཀའ་བཞིན་བྱས་པ་ཡིན་ཏེ། སངས་
རྒྱས་དག་གིས་ཀྱང་བསྔགས་སོ་ཞེས་གསུངས་པ་དང་། དྲུག་སྡེ་དག་གིས་ར་བའི་ལྷ་དང་། ནགས་ཀྱི་ལྷ་དང་། བཞི་མདོའི་ལྷ་དང་། སུམ་མདོའི་ལྷ་དང་། འཇིག་རྟེན་གྱི་ལྷ་དག་ལ་སོགས་ཏེ་ཐམས་ཅད་མཆོད་པ་བྱེད་པ་དང་། དད་པའི་བྲམ་ཟེ་དང་ཁྱིམ་བདག་
དད་པ་རྣམས་འཕགས་པ་འདི་དག་དགེ་བར་གསུངས་པའི་ཆོས་འདུལ་བ་ལ་རབ་ཏུ་བྱུང་ན་འདི་ལྟར་གནོད་པ་ཤ་དང་ཁྲག་དང་། རྐང་དང་། ཚིལ་དག་ཟ་ཞིང་གཞན་གྱི་སྲོག་འཕྲོག་པ་དག་ལ་མཆོད་དེ། བདག་ཅག་དགེ་བསྙེན་གྱིས་ཀྱང་རིང་དུ་སྤངས་ན། 
འདི་དག་ནི་མཆོད་པ་བྱེད་དོ་ཞེས་ཉེས་པ་ངོར་བརྗོད་དཔྱས་འདོགས་ཤིང་མི་སྙན་པར་ཟེར་ནས་དེ་དག་དགེ་སློང་དག་གིས་ཟློག་པ་དང་། ཅིའི་ཕྱིར་ཚེ་དང་ལྡན་པ་དག་བཅོམ་ལྡན་འདས་ཀྱིས་ནི་གང་སྐྱེས་བུ་གང་ཟག་དད་པ་དག་གིས་ལྷ་དག་ལ་
མཆོད་པར་བྱས་ན་སྟོན་པའི་བཀའ་བཞིན་དུ་བྱས་པ་ཡིན་ཏེ། སངས་རྒྱས་དག་གིས་ཀྱང་བསྔགས་སོ་ཞེས་མ་གསུངས་སམ། ཅི་ངེད་ཅག་དད་པ་མ་ཡིན་ནམ། ཅིའི་ཕྱིར་ན་མི་མཆོད་ཅེས་སྨྲས་པ་དང་། དེ་ལྟར་གྱུར་པ་དགེ་སློང་དག་
གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ངས་ཁྱིམ་པ་ལ་དགོངས་ཏེ་གསུངས་ཀྱིས་དགེ་སློང་དག་ལ་མ་ཡིན་གྱིས་དེ་ལྟ་བས་ན་དགེ་སློང་དག་གིས་ལྷ་རྣམས་ལ་མཆོད་པར་མ་བྱེད་
ཅིག །བཅོམ་ལྡན་འདས་ཀྱིས་དགེ་སློང་དག་ལྷ་རྣམས་ལ་མཆོད་པར་མ་བྱེད་ཅིག་ཅེས་གསུངས་པ་དང་། དྲུག་སྡེ་དག་གིས་དེ་དག་ལ་གནོད་པར་བྱེད་པ་ལ་ཞུགས་པ་དང་། དགེ་སློང་དེ་དག་གི་རྨི་ལམ་དུ་ངེད་ཀྱི་ཉེས་པ་ཅི་བྱས་ན་ངེད་ལ་
<pb id="13.97a"/>
གནོད་པར་བྱེད་ཅེས་སྟོན་ཏོ། །བྲམ་ཟེ་དང་ཁྱིམ་བདག་མ་དད་པ་དག་ཀྱང་འཕགས་པ་རྣམས་འདི་དག་གིས་ཁྱེད་ཅག་ལ་གནོད་པ་ཅི་ཞིག་བྱས་ན་འདི་དག་མ་རུང་བར་བྱེད་ཅེས་འཕྱའོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས། 
བཅོམ་ལྡན་འདས་ཀྱིས་དེ་ལ་མཆོད་པར་ཡང་མ་བྱེད་ཅིག །གནོད་པར་ཡང་མ་བྱེད་ཅིག་ཅེས་བཀའ་སྩལ་པ་དང་། དྲུག་སྡེ་དག་ལམ་དུ་ཞུགས་ཏེ་འདོང་བའི་ཚེ་ལྷ་དག་གི་རྟེན་མཐོང་བ་དང་བྱོལ་ཏེ་ལམ་མཐོན་དམན་དང་ཚེར་མ་ཅན་དུ་དོང་བ་དང་། དེ་ན་དགེ་
སློང་ཁ་ཅིག་ནི་འཇག་མས་ནོན། ཁ་ཅིག་ནི་ཚེར་མས་ཟུག །ཁ་ཅིག་ནི་དྲེད་ནས་ལྷུང་ངོ་། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ལམ་འབྱོལ་ཏེ་མ་འདོང་བར་ལམ་དྲང་
པོར་དེང་ལ་ལྷ་དག་གི་རྟེན་ལ་སེ་གོལ་གྱི་སྒྲ་ཕྱུང་ལ་ཞལ་ནས་གསུངས་པའི་ཚིགས་སུ་བཅད་པ་ཀླག་པར་བྱ་སྟེ། དེ་ལ་ཐེ་ཚོམ་མ་བྱེད་ཅིག །གླེང་གཞི་ནི་མཉན་དུ་ཡོད་པ་ན་སྟེ། སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་
ཞུས་པ། བཙུན་པ་བཅོམ་ལྡན་འདས་ཀྱིས་ལྷན་ཅིག་སྤྱོད་པ་དང་། ཉེ་གནས་ཀྱི་དགེ་སློང་གིས་མཁན་པོ་དང་། སློབ་དཔོན་ལ་དུས་གསུམ་དུ་ལྟར་སོང་ཤིག་ཅེས་གསུངས་ལ། འཚམས་ཆེན་པོ་དཔག་ཚད་ཕྱེད་དང་གསུམ་དུ་ཆོད་ཅིག་ཅེས་ཀྱང་
གསུངས་ན། བཙུན་པ་དེ་ལྟ་ན་སློབ་དཔོན་དང་མཁན་པོ་དཔག་ཚད་ཕྱེད་དང་གསུམ་ན་མཆིས་ན་དེ་དག་གིས་ཇི་ཙམ་ན་བལྟ་བར་བགྱི། ཨུ་པཱ་ལི་དེ་དག་གིས་ཟླ་བ་ཕྱེད་ཕྱེད་ཅིང་ལྟར་སོང་ཤིག །དེ་སྟེ་དེ་དག་རྒྱང་གྲགས་ལྡན་གནས་ན་
དེ་དག་གིས་ཞག་བདུན་ནམ་བརྒྱད་ན་ལྟར་སོང་ཤིག །དེ་ཚུན་ཆད་ནི་ཇི་ལྟར་དུས་སུ་ལྟར་སོང་ཤིག །མདོམ་ལྔ་བརྒྱ་ན་གནས་ན་ནི་དེ་དག་གིས་དུས་གསུམ་དུ་ལྟར་སོང་ཤིག །དེ་ལྟར་མ་སོང་ན་འདས་པ་དང་བཅས་པར་འགྱུར་
རོ། །གླེང་གཞི་ནི་མཉན་དུ་ཡོད་པ་ན་སྟེ། ཚེ་དང་ལྡན་པ་ཉེ་དགའ་བོ་ལ་རབ་ཏུ་འབྱུང་བར་འདོད་པ་ཞིག་འོངས་ནས་དེས་དེ་ལྷུང་བཟེད་མེད་པར་རབ་ཏུ་ཕྱུང་ངོ་། །དེའི་ཚེ་ན་དགེ་སློང་དག་གིས་ལྷུང་བཟེད་བཀྲུས་ནས་ལྷུང་བཟེད་
<pb id="13.97b"/>
བཞག་པའི་སར་བཞག་སྟེ། མཆོད་རྟེན་ལ་ཕྱག་བྱས་ནས་བདག་བདག་གི་ལྷུང་བཟེད་བླངས་ཏེ་ཟས་ཟ་བའི་གནས་སུ་འཁོད་དོ། །གང་གི་ཚེ་དགེ་སློང་དག་ཟས་ཟ་བའི་ཚེ་ལྷུང་བཟེད་དག་བཀྲུས་ནས་མཆོད་རྟེན་ལ་ཕྱག་བྱེད་པ་ལ་ཞུགས་
པ་དང་། གསར་དུ་རབ་ཏུ་བྱུང་བ་དེ་ཡང་དེ་དག་དང་ལྷན་ཅིག་ཏུ་ཕྱག་བྱས་ནས་གང་གི་ཚེ་དགེ་སློང་དག་མཆོད་རྟེན་ལ་ཕྱག་བྱས་ཏེ་ལག་པ་བཀྲུས་པ་དང་། གསར་དུ་རབ་ཏུ་བྱུང་བ་དེས་ཀྱང་གནས་བརྟན་ཀུན་ཤེས་ཀཽཎྜི་ནྱའི་ལྷུང་བཟེད་བླངས་པ་དང་། 
དེས་སླར་བཟློག་གོ། །དེ་ནས་གང་པོ་དང་། མིང་ཆེན་དང་། མ་འགགས་པ་དང་། ཤཱ་རིའི་བུ་དང་། མཽད་གལ་གྱི་བུ་དང་། འོད་སྲུང་དང་། ཀུན་དགའ་བོ་དང་། རེ་བ་ཏ་ལ་སོགས་པའི་ལྷུང་བཟེད་བླངས་ཏེ་དེ་དག་གིས་ཀྱང་
སླར་བཟློག་པ་དང་། དེ་མཆི་མས་མིག་གང་བཞིན་དུ་ཕྱོགས་གཅིག་ཏུ་འདུག་གོ། །འདོད་ཆགས་དང་མ་བྲལ་བའི་དགེ་སློང་དག་འདི་ལྟར་ལྷུང་བཟེད་དག་མེད་པར་སུས་རབ་ཏུ་ཕྱུང་ཞེས་ཕྱས་འདོགས་སོ། །ཁ་ཅིག་གིས་ནི་ཉེ་དགའ་
བོ་ཡིན་ནོ་ཞེས་སྨྲས་ནས། དེ་དག་གིས་ཉེས་པ་སྦོམ་པོ་ལ་སྤྱོད་པ་དེ་མ་གཏོགས་པར་གཞན་སུ་ཞིག་དེ་ལྟར་བྱེད་ཅེས་སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་
ཀྱིས་བཀའ་སྩལ་པ། དགེ་སློང་འདི་རྣམས་འཕྱ་བ་ནི་ཡུས་ཏེ། དེ་བས་ན་དགེ་སློང་དག་གིས་ལྷུང་བཟེད་མེད་པར་རབ་ཏུ་མ་དབྱུང་བར་དང་པོར་ལྷུང་བཟེད་དག་ཚོལ་ལ་གདོད་རབ་ཏུ་ཕྱུང་ཤིག །དེ་སྟེ་མི་འབྱོར་ན་བདག་གིས་ལྷུང་
བཟེད་ཆུང་ངུ་བྱིན་ཅིག །དགེ་སློང་གིས་ལྷུང་བཟེད་མེད་པར་རབ་ཏུ་ཕྱུང་ན་འདས་པ་དང་བཅས་པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ། ཚེ་དང་ལྡན་པ་མ་འགགས་པ་ལ་ཉེ་གནས་གཞོན་ནུ་
ལྷུང་བཟེད་འཛིན་པ་ཞིག་ཡོད་པ་དེས་དེའི་ལྷུང་བཟེད་དང་། བདག་གི་ལྷུང་བཟེད་གཉི་ག་བཀྲུས་ཏེ། ལྷུང་བཟེད་དེ་གཉིས་ཀྱང་འདྲ་བ་ཞིག་ནས་བདག་གི་གང་ཡིན། སློབ་དཔོན་གྱི་གང་ཡིན་པ་མི་ཤེས་ནས། 
<pb id="13.98a"/>
ཕྱི་ཞིག་ན་དེས་ཚེ་དང་ལྡན་པ་མ་འགགས་པའི་ལྷུང་བཟེད་ལ་སློབ་དཔོན་མ་འགགས་པའི་ལྷུང་བཟེད་ཅེས་ཡི་གེ་བྲིས་སོ། །དེ་ནས་དུས་ཕྱི་ཞིག་ན་ཁྱིམ་བདག་གཞན་ཞིག་གིས་སངས་རྒྱས་ལ་སོགས་པ་དགེ་སློང་གི་དགེ་
འདུན་རྣམས་ཁྱིམ་དུ་བཤོས་ལ་སྤྱན་དྲངས་ཏེ། ཁྱིམ་བདག་དེ་ལ་སྔོན་ཡོངས་སུ་སྤྱད་པའི་སྨད་འཚོང་མ་ཞིག་ཡོད་དེ། དེས་དེ་ལ་བཟང་མོ་ངས་སངས་རྒྱས་ལ་སོགས་པ་དགེ་སློང་གི་དགེ་འདུན་དག་བཤོས་ལ་སྤྱན་དྲངས་
ཀྱིས་ཁྱོད་ཀྱང་ཚུར་ཤོག་ལ་རང་གི་ལག་གིས་ཀྱང་བྲིམ་པར་བྱོས་ཤིག་ཅེས་སྤྲིངས་པ་དང་། དེ་ཡང་བྲེལ་བའི་རྐྱེན་ཅིག་བྱུང་ནས་དེར་མ་འོངས་སོ། །བཅོམ་ལྡན་འདས་དང་ཉན་ཐོས་ཀྱི་དགེ་འདུན་དག་བཤོས་གསོལ། 
སྦྱིན་རབས་གསུངས་ནས་སླར་བཞུད་པ་དང་ཚེ་དང་ལྡན་པ་མ་འགགས་པའི་ལྷུང་བཟེད་འཛིན་པ་གཞོན་ནུ་དེ་ཁྱིམ་དེ་ཉིད་དུ་ལྷུང་བཟེད་བཀྲུས་ཏེ་འགྲོའོ་སྙམ་དུ་བསམས་ནས་འདུག་པ་དང་། ཁྱིམ་བདག་དེས་འཕགས་
པ་ལྷུང་བཟེད་སྐད་ཅིག་གཡར། མཛའ་བ་ཞིག་ལ་ལྷུང་བཟེད་ཀྱི་ལྷག་མ་ཞིག་བསྐུར་རོ་ཞེས་སྨྲས་པ་དང་། དེས་བདག་གི་ནི་མ་བྱིན་གྱི། ཚེ་དང་ལྡན་པ་མ་འགགས་པའི་ལྷུང་བཟེད་བྱིན་པ་དང་། ཁྱིམ་བདག་
དེས་དེའི་ནང་དུ་བཟའ་བ་དང་། བཅའ་བ་གཙང་མས་བཀང་ནས་སྨད་འཚོང་མ་དེ་ལ་བསྐུར་ཏེ། ཕྲིན་དུ་བཟང་མོ་ངས་ནི་ཁ་ཟས་འདི་ལྟ་བུས་སངས་རྒྱས་ལ་སོགས་པ་དགེ་སློང་གི་དགེ་འདུན་རྣམས་ཚིམ་པར་བྱས་ཀྱིས། 
ཁྱོད་ཀྱིས་དེ་ལ་རྗེས་སུ་ཡི་རང་སྐྱེད་ཅིག་ཅེས་སྤྲིང་ངོ་། །དེས་ཁ་ཟས་དེ་དག་བྱོ་བ་དང་། ལྷུང་བཟེད་ཀྱི་ཞབས་ལ་ཡི་གེ་འདུག་པ་མཐོང་ནས་བུད་མེད་ཀྱི་བུ་ནི་རྣམ་པ་བཅྭ་བརྒྱད་ལ་མཁས་ཏེ། དེས་བླགས་པ་དང་། ཚེ་དང་ལྡན་པ་
མ་འགགས་པའི་མིང་མཐོང་ནས་དེས་འདི་སྙམ་དུ་བདག་གིས་འཕགས་པ་ལྷ་དང་མིས་མཆོད་པའི་ལྷུང་བཟེད་དེ་འདི་བཞིན་དུ་བསྐུར་བའི་མི་རིགས་སོ་སྙམ་དུ་བསམས་ནས་དེས་ལྷུང་བཟེད་དེ་དྲིས་ཕྱིས་ཏེ། དེ་ནས་མེ་ཏོག་བསུང་
<pb id="13.98b"/>
ཞིམ་པོས་བཀང་ནས་ཁྲིའུ་ཚོན་གྱིས་བྲིས་པའི་སྟེང་དུ་བཞག་སྟེ། དེའི་དྲུང་དུ་བཏུད་ནས་པོག་པོར་གྱིས་བདུག་ཅིང་འདུག་པ་དང་། དེ་ནས་སྐྱེས་པ་གཞན་ཞིག་ཀར་ཤ་པ་ཎ་ལྔ་བརྒྱ་དང་། དྲི་དང་ཕྲེང་བ་དག་ཁྱེར་ཏེ་དེའི་དྲུང་དུ་འོངས་
ནས་བཟང་མོ་ཅི་བྱེད་ཀུན་ཏུ་སྤྱོད་ཀྱིས་འདོང་ངོ་ཞེས་སྨྲས་པ་དང་། ལྷུང་བཟེད་ལ་མཆོད་པ་བྱས་སྐད་ཅིག་སྡོད་ཅིག །དེས་ལྷུང་བཟེད་འདི་གང་ནས་འོངས་སུའི་ཡིན་ཞེས་སྨྲས་པ་དང་། མོས་ཇི་ལྟར་གྱུར་པ་ཞིབ་ཏུ་སྨྲས་སོ། །
དེས་ཁྱོད་ཀྱིས་ཡ་མཚན་ཅན་ཐམས་ཅད་དག་ལ་ཡང་སྦྱིན་པ་གཏོང་སྟེ་རབ་ཏུ་བྱུང་བ་དག་ཀྱང་མ་ཤོར་ཏོ་ཞེས་སྨྲས་པ་དང་། དེ་རྣ་བ་བཀབ་ནས་སྡིག་པ་དེ་ལྟ་བུ་མ་བྱས་ཀྱིས་སེམས་ཅན་དམྱལ་བར་འགྲོ་བའི་རྒྱུར་གྱུར་ཏ་རེ་
ཞེས་སྨྲས་སོ། །མོས་དེ་སྐད་སྨྲས་ཀྱང་དེས་ལོག་པར་བྱེད་པ་དེ་མ་བཏང་ངོ་། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་དགོངས་པ། དགེ་སློང་གང་མི་བྲི་བ་བྲིས་པ་དེ་ནི་
ཉེས་པའི་དམིགས་སུ་འགྱུར་གྱིས་དེ་བས་ན་དགེ་སློང་དག་མི་བྲི་བ་མ་བྲི་ཤིག །བཅོམ་ལྡན་འདས་ཀྱིས་དགེ་སློང་དག་ལ་མི་བྲི་བ་མ་འབྲི་ཤིག་ཅེས་གསུངས་པ་དང་། དགེ་སློང་དག་གིས་གང་མི་བྲི་བ་མི་ཤེས་ནས། བཅོམ་
ལྡན་འདས་ཀྱིས་བཀའ་སྩལ་པ། མི་བྲི་བ་རྣམ་པ་ལྔ་སྟེ། སོ་སོར་ཐར་པ་ཐམས་ཅད་དང་། སོ་སོར་ཐར་པ་དང་ལྡན་པ་དང་། འདུལ་བ་ཐམས་ཅད་དང་། འདུལ་བ་ཐམས་ཅད་དུ་ལྡན་པ་དང་། གང་ཟག་སོ་སོའོ། །
མཚན་མ་ཅན་དུ་བྱ་བ་ནི་ཉེས་པ་མེད་དོ། །གླེང་གཞིའི་སྒོ་གསུམ་པའི་མདོའི་ཚིགས་སུ་བཅད་པ་དང་པོའོ།             །<head n="4" t="གླེང་གཞིའི་སྒོ་གསུམ་པའི་མདོའི་ཚིགས་སུ་བཅད་པ་གཉིས་པ་བཤད་པ།" type="shepa" lv="8.27.3.2" zh="13.230"/>མདོར་ན། དགེ་ཚུལ་གྱིས་ནི་ལྷུང་བཟེད་བཅག །ལྷུང་བཟེད་ཇི་ལྟར་བསྲེག་པར་བྱ། །སྲེག་འགེབས་གནང་བར་བྱ་བ་སྟེ། །
དྲང་སྲོང་ཆེན་པོས་རྗེས་སུ་གནང་། །སངས་རྒྱས་བཅོམ་ལྡན་འདས་མཉན་དུ་ཡོད་པ་ན་འཛེ་ཏའི་ཚལ་སྐྱབས་མེད་པ་ལ་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་གཞན་ཞིག་གིས་དགེ་ཚུལ་ཕ་ལྷུང་བཟེད་འཛིན་པ་དེ་ལ་
<pb id="13.99a"/>
དེས་ལྷུང་བཟེད་འཁྲུར་བཅུག་པ་དང་། དགེ་ཚུལ་ཕ་དེ་ཡང་དྲན་པ་ཉེ་བར་གནས་པ་མ་ཡིན་པ་ཞིག་ནས་དེའི་ལག་ནས་ལྷུང་སྟེ་ཆག་གོ། །དགེ་སློང་དེ་ཕོངས་པར་གྱུར་ཏེ་དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་
གསོལ་པ་དང་། བཅོམ་ལྡན་འདས་ཀྱིས་དགོངས་པ། དགེ་སློང་དག་གང་ཅུང་ཟད་དགེ་སློང་དག་གིས་དགེ་ཚུལ་ཕ་ལ་ལྷུང་བཟེད་འཁྲུར་བཅུག་ན་ཉེས་པའི་དམིགས་སུ་འགྱུར་ཏེ། དེ་བས་ན་དགེ་སློང་དག་གིས་དགེ་ཚུལ་ཕ་དག་ལྷུང་བཟེད་
འཁྲུར་མ་གཞུག་ཤིག །བཅོམ་ལྡན་འདས་ཀྱིས་དགེ་སློང་དག་ལྷུང་བཟེད་དགེ་ཚུལ་འཁྲུར་མ་གཞུག་ཤིག་ཅེས་བཀའ་སྩལ་ནས། ཚེ་དང་ལྡན་པ་ཤཱ་རིའི་བུའི་དགེ་ཚུལ་ཕ་ཙུན་ད་ཞེས་བྱ་བ་ལྷུང་བཟེད་འཛིན་ཏེ། དེས་མཁན་པོ་ལྷུང་
བཟེད་ཚུར་སྩོལ་ཅིག་བཀྲུའོ་ཞེས་སྨྲས་པ་དང་། དེས་བུ་བཅོམ་ལྡན་འདས་ཀྱིས་བསླབ་པའི་གནས་བཅས་ཏེ་དགེ་སློང་གིས་དགེ་ཚུལ་ཕ་དག་ལ་ལྷུང་བཟེད་འཁྲུར་མ་གཞུག་ཤིག་ཅེས་གསུངས་ཀྱིས་ང་ཉིད་འཁྲུས་ཁྱོད་ཕར་
སོང་ཤིག་ཅེས་སྨྲས་པ་དང་། དེས་མཁན་པོ་ཅི་བདག་གིས་ཀྱང་ཉེས་པའི་དམིགས་སུ་འགྱུར་རམ་ཞེས་སྨྲས་པ་དང་། དེས་བུ་སངས་རྒྱས་བཅོམ་ལྡན་འདས་ནི་ཆོས་ཀྱི་བདག་པོ་བས་ན་ངས་ཇི་ལྟར་བྱ་ཞེས་སྨྲས་པ་དང་། དེ་ལྟར་གྱུར་པ་
དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། དགེ་ཚུལ་ཕ་དྲན་པ་ཉེ་བར་གནས་པ་དེ་དག་ལ་ནི་འཁྲུར་གཞུག་སྟེ་དེ་ལ་ཐེ་ཚོམ་དུ་མ་བྱེད་ཅིག །གླེང་གཞི་ནི་མཉན་དུ་ཡོད་པ་ན་སྟེ། 
དགེ་སློང་དག་ལྷུང་བཟེད་དུ་ཟན་ཟོས་ནས་དེ་ཡང་མ་བཅོས་པས་བཙས་ཁྱེར་ནས་རྡོལ་ཏོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ལྷུང་བཟེད་བསྲེག་པར་
བྱོས་ཤིག །བཅོམ་ལྡན་འདས་ཀྱིས་ལྷུང་བཟེད་སྲེགས་ཤིག་ཅེས་གསུངས་ནས། དགེ་སློང་དག་གིས་ལྷུང་བཟེད་ཤིང་གིས་བསྲེགས་པ་དང་། ལྷུང་བཟེད་མ་རུང་བར་གྱུར་ནས། བཅོམ་ལྡན་འདས་ཀྱིས་ཤིང་གིས་སྲེག་པར་མ་
<pb id="13.99b"/>
བྱེད་ཅིག་ཅེས་བཀའ་སྩལ་པ་དང་། དགེ་སློང་དག་གིས་རྩྭ་དང་སོག་མ་དག་གིས་གཡོགས་ཏེ་བསྲེགས་པ་དང་། དེ་ཉིད་ཉེས་པའི་དམིགས་སུ་གྱུར་ནས། བཅོམ་ལྡན་འདས་ཀྱིས་རྩྭ་དང་སོག་མས་གཡོགས་ཏེ་སྲེག་པར་མ་བྱེད་ཅིག་ཅེས་བཀའ་
སྩལ་ནས། དགེ་སློང་དག་གིས་ཇི་ལྟར་བསྲེག་པ་མི་ཤེས་ནས་བཅོམ་ལྡན་འདས་ཀྱིས་ལྷུང་བཟེད་ཀྱི་སྲེག་འགེབས་སྦྱོར་ཅིག་ཅེས་བཀའ་སྩལ་པ་དང་། དགེ་སློང་དག་གིས་ལྷུང་བཟེད་ཀྱི་སྲེག་འགེབས་ཇི་ལྟར་སྦྱོར་མི་ཤེས་ནས། 
བཅོམ་ལྡན་འདས་ཀྱིས་བཀའ་སྩལ་པ། སྲེག་འགེབས་ལ་རྣམ་པ་གཉིས་ཏེ་སློབ་དཔོན་གྱིས་བྱས་པ་དང་། བདག་གིས་བྱས་པའོ། །དེ་ལ་སློབ་དཔོན་གྱིས་བྱས་པ་ནི་བུམ་པ་ལྟ་བུའོ། །བདག་གིས་བྱས་པ་ནི་ཕྲུ་བ་འམ་རྫ་མ་
ཡང་རུང་སྟེ། ཐལ་བས་བཀང་ལ་རྫ་མ་ཇི་ཙམ་རིན་པ་ཕྲི་ཤིག་ཅེས་བཀའ་སྩལ་པ་དང་། དགེ་སློང་དག་གིས་གྱོ་མོའི་ནང་དུ་དེ་བཞིན་དུ་བསྲེགས་པས་དེ་ཉིད་ཉེས་པའི་དམིགས་སུ་གྱུར་ནས། བཅོམ་ལྡན་འདས་ཀྱིས་བཀའ་
སྩལ་པ། ཕྱི་རོལ་དུ་ནི་འཇིམ་པ་དང་ཕུབ་མར་བསྲེས་པས་ཡུགས་ལ་ནང་དུ་ཏིལ་གྱི་ཚིགས་མ་འམ། བ་ལང་གི་ལྕི་བས་ཡུགས་ཏེ་དེ་སྐམས་པ་དང་། ས་གཞི་བྱི་བདར་གྱིས་ལ་འོག་ཏུ་ཕུབ་མ་དང་། ཏིལ་གྱི་ཚིགས་མ་དང་། 
གཞན་ཡང་བྱད་བཟང་དུ་འགྱུར་བ་དག་ཐིང་སྟེ། རྩྭ་དང་། ལྕི་བ་དང་། སོག་མ་དག་གིས་གཡོགས་ལ་ཅི་ནས་དུད་པ་མ་ཤོར་བར་བྱོས་ལ་སྲེགས་ཤིག །དེའི་གཡས་གཡོན་ཆག་ཆག་ཐོབ་ལ་སྐྱོང་ནུལ་གྱིས་ཤིག །ཅི་ནས་
སྲོག་ཆགས་དག་བདེ་བར་བྱ་བའི་ཕྱིར་རོ། །བསྲེགས་པ་དེ་གྲངས་པ་དང་། ལྷུང་བཟེད་ཕྱུང་ལ་ཁྲུས་ཏེ་ནམ་ཁ་དོག་ཞེན་པར་གྱུར་གྱི་བར་དུ་བསྲེག་པར་བྱས་ཤིག །དེ་བས་ན་ལྷུང་བཟེད་སྲེག་འགེབས་དང་ཡོ་བྱད་དག་རྗེས་སུ་གནང་ངོ་། །
གླེང་གཞིའི་སྒོ་གསུམ་པའི་མདོའི་ཚིགས་སུ་བཅད་པ་གཉིས་པའོ།               །<head n="4" t="གླེང་གཞིའི་སྒོ་གསུམ་པའི་མདོའི་ཚིགས་སུ་བཅད་པ་གསུམ་པ་བཤད་པ།" type="shepa" lv="8.27.3.3" zh="13.233"/>མདོར་ན། གཅིག་ལ་གཅིག་དང་དུགས་ཁང་དང་། །ཁྱིམ་པ་གསུམ་པ་དེ་བཞིན་ཏེ། །གདིང་བ་དང་ནི་དེ་བཞིན་སྐྲ། །ལྕི་བས་བྱས་པ་ཀུན་ཐོས་པའོ། །སངས་རྒྱས་བཅོམ་
<pb id="13.100a"/>
ལྡན་འདས་མཉན་དུ་ཡོད་པའི་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །མཉན་དུ་ཡོད་པ་ན་ཁྱིམ་བདག་གཞན་ཞིག་གིས་དགེ་འདུན་གྱི་ཕྱིར་དུགས་ཁང་ཞིག་བྱས་སོ། །དེ་ནས་དྲུག་སྡེ་དག་གིས་གོས་
གཅིག་པུས་སྨད་གཡོགས་བྱས་ཏེ་གཅིག་ལ་གཅིག་ལས་བྱེད་ཅིང་འཁོད་པ་དང་། བྲམ་ཟེ་དང་། ཁྱིམ་བདག་དག་ཕྱོགས་དེར་ལྷགས་པ་དང་དེ་དག་གིས་དེ་མཐོང་ནས། ཀྱེ་འདི་ལྟ་བུ་དག་ཏུ་བྱེད་པ་སུ་ཞིག་ཅེས་སྨྲས་པ་དང་། དེ་ན་ཁ་
ཅིག་གིས་ནི་མུ་སྟེགས་ཅན་དག་ཡིན་ནོ་ཞེས་སྨྲས། ཡང་ཁ་ཅིག་གིས་འདི་དག་ནི་མུ་སྟེགས་ཅན་མ་ཡིན་གྱི་དགེ་སྦྱོང་ཤཱཀྱའི་བུའོ་ཞེས་སྨྲས་པ་དང་། དེ་དག་འཕྱ་བ་ལ་ཞུགས་ཏེ་ཀྱེ་སྟོན་པ་ནི་ངོ་ཚ་བ་དང་ལྡན་ན། ཅིའི་ཕྱིར་འདི་
དག་ངོ་ཚ་བ་དང་ཁྲེལ་མེད་ཅེས་སྨྲས་སོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བྲམ་ཟེ་དང་ཁྱིམ་བདག་རྣམས་འཕྱ་བ་ནི་ཡུས་ཀྱིས། 
དེ་ལྟ་བས་ན་དགེ་སློང་དག་དུགས་ཁང་དུ་གོས་གཅིག་པུ་གོན་ཏེ་གཅིག་ལ་གཅིག་ལས་མ་བྱེད་ཅིག །དགེ་སློང་དག་གིས་གོས་གཅིག་པུ་གོན་ཏེ་དུགས་ཁང་དུ་ལས་བྱས་ན་འདས་པ་དང་བཅས་པར་འགྱུར་རོ། །གླེང་གཞི་ནི་མཉན་དུ་
ཡོད་པ་ན་སྟེ། མཉན་དུ་ཡོད་པ་ན་ཁྱིམ་བདག་གཞན་ཞིག་གིས་དགེ་འདུན་གྱི་ཕྱིར་དུགས་ཁང་ཞིག་བྱས་པ་དང་། དེར་དགེ་སློང་དག་གིས་འབྲུ་མར་གྱིས་བྱུགས་ཏེ་རྐང་པ་ལ་རེག་ནས་མགོ་བོ་ལ་རེག །མགོ་བོ་ལ་རེག་ནས་ཁ་
ལ་རེག །ཁ་ལ་རེག་ནས་ལག་པ་དང་རྐང་པ་ལ་རེག །ལག་པ་དང་རྐང་པ་ལ་རེག་ནས་སླར་ཡང་ཁ་ལ་རེག་ཅིང་གོས་ངན་པ་ཞིག་གིས་སྨད་གཡོགས་ཏེ་འདུག་པ་དང་། ཇི་ཙམ་ཞིག་ན་ཁྱིམ་པ་མ་དད་པ་ཞིག་ཕྱོགས་དེར་འོངས་ནས། 
དེས་དགེ་སློང་དག་མཐོང་བ་དང་། དེས་འཕྱ་བ་ལ་ཞུགས་ཏེ། དགེ་སྦྱོང་ཤཱཀྱའི་བུ་དག་ནི་མི་གཙང་བ་སྟེ། རྐང་པ་ལ་རེག་པ་ཁ་ལ་རེག་པར་བྱས་ནས་གོས་ངན་པས་སྨད་གཡོགས་བྱས་ཏེ་གཅེར་བུར་སྐྱེ་བོ་དག་གི་ནང་ན་འདུག་གོ་ཞེས་
<pb id="13.100b"/>
སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བྲམ་ཟེ་དང་ཁྱིམ་བདག་རྣམས་འཕྱ་བ་ནི་ཡུས་ཀྱིས། དེ་བས་ན་དུགས་ཁང་དུ་ཁྱིམ་པ་མ་གཞུག་ཤིག །མ་དད་པ་
ཡང་ལས་བྱེད་དུ་མ་གཞུག་ཤིག་དུགས་ཁང་གི་སྒོ་བ་དགེ་སློང་རྣམས་སྐོས་ལ་དེ་དག་གིས་ཁྱིམ་པ་དག་ནང་དུ་མ་བཏང་ཤིག །བཅོམ་ལྡན་འདས་ཀྱིས་དུགས་ཁང་དུ་ཁྱིམ་པ་མ་གཏང་ཤིག །ལས་ཀྱང་བྱེད་དུ་མ་གཞུག་ཤིག་ཅེས་གསུངས་པ་དང་། 
དེ་ནས་དུས་ཕྱི་ཞིག་ན་དུགས་ཁང་དུ་ཞུགས་པའི་ཚེ་ཁྱིམ་བདག་མགོན་མེད་ཟས་སྦྱིན་དེར་འོངས་པ་དང་དགེ་སློང་སྒོ་བས་སྨྲས་པ། ཁྱིམ་བདག་ནང་དུ་མ་འགྲོ་བར་འདུག་ཤིག །བཅོམ་ལྡན་འདས་ཀྱིས་ཁྱིམ་པ་དུགས་ཁང་དུ་མ་གཏང་ཤིག་ཅེས་
བཀའ་སྩལ་ཏོ། །དེས་འཕགས་པ་དག་ཅི་ཁོ་བོ་ཡང་གཞན་དུ་འགྱུར་རམ། ཁོ་བོས་ནི་ངེས་པར་འཕགས་པ་དག་གི་ལས་བྱའོ་ཞེས་སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་
བཀའ་སྩལ་པ། གང་དད་པ་དག་ནི་དུགས་ཁང་དུ་ཐོང་། ལས་ཀྱང་བྱེད་དུ་ཆུག་ཤིག །དེ་ལ་ཐེ་ཚོམ་དུ་མ་བྱེད་ཅིག །བཅོམ་ལྡན་འདས་ཀྱིས་དད་པ་དག་ནི་དུགས་ཁང་དུ་ཐོང་ལ་ལས་ཀྱང་བྱེད་དུ་ཆུག་ཤིག་ཅེས་གསུངས་པ་དང་། དེ་ནས་ཁྱིམ་
བདག་མགོན་མེད་ཟས་སྦྱིན་ནང་དུ་འགྲོ་བ་ན་དེ་དང་ལྷན་ཅིག་ཏུ་བྲམ་ཟེ་ཞིག་ཀྱང་འོངས་ནས་དེ་མ་བཏང་བ་དང་། དེས་འཕགས་པ་ཅིའི་ཕྱིར་ན་ཁྱིམ་བདག་མགོན་མེད་ཟས་སྦྱིན་ནི་ནང་དུ་བཏང་ལ་བདག་ནི་མི་གཏོང་ཞེས་སྨྲས་པ་དང་། དགེ་
སློང་གིས་དེ་ལ་སྨྲས་པ། བྲམ་ཟེ་ཁྱིམ་བདག་མགོན་མེད་ཟས་སྦྱིན་ནི་དད་པས་ནང་དུ་བཏང་ངོ་། །དེས་སྨྲས་པ། འོ་ན་བདག་ཀྱང་དད་པར་གྱུར་ན་ནང་དུ་གཏོང་ངམ་ཞེས་སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་
གསོལ་ནས། བཅོམ་ལྡན་འདས་ཀྱིས་དེ་སྟེ་དད་པར་གྱུར་ན་ནང་དུ་ཐོང་ཤིག་ཅེས་བཀའ་སྩལ་པ་དང་། དགེ་སློང་དག་གིས་དེ་སྐྱབས་གསུམ་དུ་བཏང་ནས་ནང་དུ་བཏང་ངོ་། །དེས་ཡང་དགེ་སློང་དག་རྐང་པ་ལ་རེག་ནས་ཁ་དང་མགོ་ལ་རེག་ཅིང་གོས་
