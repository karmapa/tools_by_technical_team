<pb id="13.153b"/>
ཞག་ཉི་ཤུ་འམ། ཞག་སུམ་བཅུ་འམ། ཞག་བཞི་བཅུའི་བར་དུ་བྱིན་གྱིས་བརླབས་ཏེ་མཚམས་ཀྱི་ཕྱི་རོལ་དུ་འགྲོ་བར་རུང་ངོ་། །བཙུན་པ་ཞག་བཞི་བཅུ་ཕན་ཆད་བྱིན་གྱིས་བརླབ་པར་རུང་ངམ། ཨུ་པཱ་ལི་མི་རུང་ངོ་། །
དེ་ཅིའི་ཕྱིར་ཞེ་ན། ཨུ་པཱ་ལི་འཚམས་ཀྱི་ནང་དུ་ནི་ཞག་མང་དུ་གནས་པར་བྱའི་འཚམས་ཀྱི་ཕྱི་རོལ་དུ་ནི་ཞག་ཉུང་ངུ་གནས་པར་བྱའོ། །ཡང་གསོལ་པ། བཙུན་པ་བཅོམ་ལྡན་འདས་ཀྱིས་ཞག་གཅིག་ཏུ་བྱིན་གྱིས་བརླབ་པར་བྱོས་
ཤིག་ཅེས་གསུངས་ན། སུའི་མདུན་དུ་བྱིན་གྱིས་བརླབ་པར་བགྱི། ཨུ་པཱ་ལི་དེ་ནི་དགེ་སློང་གཅིག་གི་གན་དུའོ། །དེ་བཞིན་དུ་ཞག་གཉིས་སམ། ཞག་གསུམ་མམ། ཞག་བཞི་འམ། ཞག་ལྔ་འམ། ཞག་དྲུག་གི་བར་དུ་བྱིན་གྱིས་
བརླབ་པར་བྱའོ། །ཞག་དྲུག་ཕན་ཆད་ནས་ཞག་བཞི་བཅུའི་བར་དུ་ནི་དགེ་འདུན་ལ་གསོལ་ཏེ་བསྐོས་ན་དགེ་འདུན་ནམ་གང་ཟག་གི་མདུན་དུ་ཡང་རུང་ཅི་དགའ་བར་བྱིན་གྱིས་རློབས་ཤིག །སངས་རྒྱས་བཅོམ་ལྡན་འདས་
ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་ལྤགས་པ་མི་རུང་བ་དེའི་ཤ་ཡང་མི་རུང་བ་ལགས་སམ། ཨུ་པཱ་ལི་ལྤགས་པ་མི་རུང་བ་དེའི་ཤ་ཡང་མི་རུང་བའོ། །དེའི་རྒྱུས་པ་དང་། རུས་པ་དག་ཀྱང་མི་རུང་བའོ། །རྐྱང་པའི་སྒོ་དང་
པོའི་མདོའི་ཚིགས་སུ་བཅད་པ་གསུམ་པའོ།།                  །།<head n="4" t="རྐྱང་པའི་སྒོ་དང་པོའི་མདོའི་ཚིགས་སུ་བཅད་པ་བཞི་པ་བཤད་པ།" type="shepa" lv="8.27.6.4" zh="13.358"/>འདུལ་བ་གཞུང་དམ་པ། <bampo n="8.39" zh="13.358"/>བམ་པོ་སུམ་བཅུ་རྩ་དགུ་པ། མདོར་ན། གཟུགས་ཅན་སྙིང་པོ་མལ་གོས་དང་། །
ཕྱི་མོ་དུས་འདས་དེ་བཞིན་ཏེ། །བྱ་རོག་འུག་པ་བྱ་རྒོད་དང་། །དེ་དག་བཟའ་བར་མི་བྱའོ། །སངས་རྒྱས་བཅོམ་ལྡན་འདས་རྒྱལ་པོའི་ཁབ་འོད་མའི་ཚལ་བྱ་ཀ་ལན་དཱ་ཀ་གནས་པ་ན་བཞུགས་པའི་ཚེ་གང་གི་ཚེ་རྒྱལ་པོ་
མ་སྐྱེས་དགྲ་ལྷ་སྦྱིན་གྱིས་བསླུས་ནས་དེའི་ཕ་ཆོས་ཅན་ཆོས་བཞིན་དུ་རྒྱལ་པོ་བྱེད་པ་འཚོ་བ་དང་ཕྲལ་བ་དེའི་ཚེ་མལ་གོས་དག་མཐོང་བ་དང་ངུ་བར་གྱུར་ནས། བློན་པོ་དག་གིས་ལྷ་རྒྱལ་པོ་བགྲེས་པོ་ནི་འཕགས་པ་དག་ལ་
<pb id="13.154a"/>
དགྱེས་ན་གཟིམས་ཆ་འདི་དག་ཀྱང་དགེ་འདུན་ལ་དབུལ་བའི་རིགས་སོ་ཞེས་སྨྲས་པ་དང་། དེས་མལ་གོས་དེ་དག་གཙུག་ལག་ཁང་དུ་ཕུལ་ལོ། །དགེ་སློང་དག་གིས་དེ་སྒོ་ཁང་དུ་བཏིང་སྟེ་བཞག་གོ། །དེ་དུས་ཕྱི་
ཞིག་ན་རྒྱལ་པོས་གཙུག་ལག་ཁང་དུ་འོངས་ནས་དེས་དེ་མཐོང་བ་དང་ངུ་བར་གྱུར་ཏོ། །བློན་པོ་དག་གིས་འཕགས་པ་དག་ཁྱེད་ལ་སྦྱིན་པ་ནི་མི་མཐོང་བར་བྱ་བའི་ཕྱིར་ན་སྒོ་ཁང་དུ་བཏིང་བ་འདི་ནི་ཉེས་པའི་དམིགས་སུ་གྱུར་ཏོ་ཞེས་
སྨྲས་པ་དང་། དེ་དག་ཅང་མི་ཟེར་བར་འདུག་གོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་སྒོ་ཁང་དུ་མ་གདིང་ཤིག་ཅེས་བཀའ་སྩལ་ནས། ཡང་ཐོག་ཏུ་བཏིང་བ་དང་། 
དེ་ཉིད་ཉེས་པའི་དམིགས་སུ་གྱུར་ནས། བཅོམ་ལྡན་འདས་ཀྱིས་ཡང་ཐོག་དུ་གདིང་བར་མ་བྱེད་ཅིག་ཅེས་བཀའ་སྩལ་པ་དང་། གནས་ཁང་དུ་བཏིང་སྟེ་བཞག་གོ། །མ་དད་པ་དག་གིས་རྒྱལ་པོའི་མལ་གོས་ནི་དགེ་སློང་དག་གིས་
ངེས་པར་བཙོངས་ཏེ་ཟོས་པས་ན་དེ་སྔོན་སྣང་ན་ད་མི་སྣང་ངོ་ཞེས་དཔྱས་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཚེས་བརྒྱད་དམ། བཅུ་བཞིའི་ཚེ་ཡང་ཐོག་དུ་ཐིང་ལ་ཞོག་ཤིག །མ་དད་པ་དག་གིས་མཐོང་ནས་
ལྷའི་མལ་སྟན་དག་ནི་དགེ་སློང་དག་གིས་བཙོངས་ནས་ཟོས་ཏེ་མེད་དོ་ཞེས་སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། ཡོན་དུ་ཕུལ་བའི་དངོས་པོ་
འདི་ནི་རྒྱལ་པོ་གཟུགས་ཅན་སྙིང་པོའི་ཡིན་ནོ་ཞེས་མཐའ་མ་ལ་ཡི་གེར་བྲིས་ཏེ་ཞོག་ཤིག །གླེང་གཞི་ནི་མཉན་དུ་ཡོད་པ་ན་སྟེ། དེའི་ཚེ་ན་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱི་ཕྱི་མོ་སྡུག་ཅིང་ཡིད་དུ་འོང་བ་ཞིག་དུས་འདས་པ་དང་། 
དེ་ཕྱིར་ཕྱུང་སྟེ་བསྲེགས་ནས་ཤི་བའི་ཆོ་ག་བྱས་ཏེ་ནང་པར་སྔར་གོས་ཀྱང་གཤེར། སྐྲ་ཡང་གཤེར་བཞིན་དུ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་ཕྱོགས་
<pb id="13.154b"/>
གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ཡུལ་ཀོ་ས་ལའི་རྒྱལ་པོ་གསལ་རྒྱལ་ལ་འདི་སྐད་ཅེས་བཀའ་སྩལ་ཏོ། །རྒྱལ་པོ་ཆེན་པོ་ནང་པར་སྔར་སྐྲ་ཡང་གཤེར། གོས་ཀྱང་གཤེར་བཞིན་དུ་འདིར་ཅི་
ལ་འོངས། བཙུན་པ་བདག་གི་ཕྱི་མོ་རབ་ཏུ་སྡུག་ཅིང་ཡིད་དུ་འོང་བ་ཞིག་དུས་འདས་པ་དང་། དེ་ཕྱིར་ཕྱུང་སྟེ་བསྲེགས་ནས་ཤི་བའི་ཆོ་ག་བགྱིས་ཏེ། དེའི་ཕྱིར་ནང་པར་སྔར་གོས་ཀྱང་གཤེར། སྐྲ་ཡང་གཤེར་བཞིན་དུ་འདིར་མཆིས་སོ། །
རྒྱལ་པོ་ཆེན་པོ་ཕྱི་མོ་རབ་ཏུ་སྡུག་གམ། བཙུན་པ་རབ་ཏུ་སྡུག་ཅིང་ཡིད་དུ་མཆི་སྟེ། བཙུན་པ་ཕྱི་མོ་སོས་པར་བྱས་བལ་གླང་མང་པོ་འཚལ་ཞེས་མཆི་བ་ཞིག་མཆིས་ན་ཡང་བདག་གིས་བལ་གླང་མང་པོ་ཡང་གཏོང་ངོ་། །
དེ་བཞིན་དུ་རྟ་མང་པོ་དང་། ཤིང་རྟ་མང་པོ་དང་། རྒྱལ་སྲིད་ཕྱེད་འཚལ་ན་ཡང་ཕྱི་མོ་སོས་ན་རྒྱལ་སྲིད་ཕྱེད་ཀྱང་གཏོང་ཕོད་དོ། །བཙུན་པ་བདག་གིས་དེ་ལ་དེ་བཞིན་དུ་མྱ་ངན་དང་། དེ་བཞིན་དུ་ཉོན་མོངས་པ་དང་། དེ་བཞིན་དུ་མྱ་
ངན་གྱིས་གཟིར་བཞིན་དུ་བསྒྲིམས་ཀྱང་ཕྱི་མོ་སྡུག་ཅིང་ཡིད་དུ་འོང་བ་དུས་འདས་པ་དང་། བདག་གིས་འདི་སྙམ་དུ་ང་སེམས་སོ། །བཅོམ་ལྡན་འདས་ཀྱིས་ལེགས་པར་གསུངས་པ་ནི་ངོ་མཚར་ཆེ་སྟེ། སེམས་ཅན་ཐམས་ཅད་དང་། 
སྲོག་ཆགས་ཐམས་ཅད་དང་། འབྱུང་པོ་ཐམས་ཅད་འཚོ་བའི་མཐའ་ནི་འཆི་བར་འགྱུར་རོ། །མཐར་ནི་འཆི་བ་ལ་ཐུག་པས་ན་སྐྱེས་ན་འཆིའོ་ཞེས་བཅོམ་ལྡན་འདས་ཀྱིས་གསུངས་པ་ནི་ངོ་མཚར་ཆེའོ་ཞེས་གསོལ་པ་དང་། རྒྱལ་པོ་
ཆེན་པོ་དེ་དེ་བཞིན་ནོ། །དེ་དེ་བཞིན་ཏེ། སེམས་ཅན་ཐམས་ཅད་དང་། སྲོག་ཆགས་ཐམས་ཅད་དང་། འབྱུང་པོ་ཐམས་ཅད་ཀྱང་འཚོ་བའི་མཐའ་ནི་འཆི་བར་འགྱུར་ཏེ། མཐར་འཆི་བ་ལ་ཐུག་པས་ན་སྐྱེས་ཕན་ཆད་མི་འཆི་བ་མེད་དོ། །
རྒྱལ་པོ་ཆེན་པོ་གང་རྒྱལ་རིགས་ཆེ་ཞིང་མཐོ་བ་དང་། བྲམ་ཟེའི་རིགས་ཆེ་ཞིང་མཐོ་བ་དང་། ཁྱིམ་བདག་གི་རིགས་ཆེ་ཞིང་མཐོ་བ་དེ་དག་ཀྱང་འཚོ་བའི་མཐའ་ནི་འཆི་བར་འགྱུར་ཏེ། མཐར་འཆི་བ་ལ་ཐུག་པས་ན་སྐྱེས་ཕན་ཆད་མི་འཆི་བ་མེད་དོ། །ཡང་རྒྱལ་པོ་
<pb id="13.155a"/>
ཆེན་པོ་རྒྱལ་ཐབས་སྤྱི་བོ་ནས་དབང་བསྐུར་བ་སྐྱེ་བོ་མང་པོ་ལ་དབང་ཞིང་བརྩོན་འགྲུས་ཐོབ་པ། ས་གཞི་ཆེན་པོའི་དཀྱིལ་འཁོར་ཡང་རབ་ཏུ་བཏུལ་ཅིང་གནས་པར་བྱེད་པ་དེ་ལྟ་བུ་དག་ཀྱང་འཚོ་བའི་མཐའ་ནི་
འཆི་བར་འགྱུར་ཏེ། མཐར་འཆི་བ་ལ་ཐུག་པས་ན་སྐྱེས་ཕན་ཆད་མི་འཆི་བ་མེད་དོ། །རྒྱལ་པོ་ཆེན་པོ་ཡང་འདི་ལྟར་རྒྱལ་པོ་ལས་དྲང་སྲོང་དུ་གནས་ན་གནས་པ་འབྲས་བུ་རང་ལྷུང་ཟ་བ་རྩ་བ་དང་འབྲས་བུས་འཚོ་བ་དེ་ལྟ་བུ་ཡང་
འཚོ་བའི་མཐའ་ནི་འཆི་བར་འགྱུར་ཏེ། མཐར་འཆི་བ་ལ་ཐུག་པས་ན་སྐྱེས་ཕན་ཆད་མི་འཆི་བ་མེད་དོ། །རྒྱལ་པོ་ཆེན་པོ་འདི་ལྟར་ཡང་ལྷ་ཚེ་རིང་པོ་ཁ་དོག་དང་ལྡན་པ་མང་བ་གཞལ་མེད་ཁང་མཐོན་པོ་ན་འདུག་ཀྱང་དེ་དག་གནས་དེ་ནས་
འཆི་འཕོ་བའི་ཆོས་སུ་འགྱུར་རོ། །འདི་ལྟར་ཡང་རྒྱལ་པོ་ཆེན་པོ་དགྲ་བཅོམ་པ་ཟག་པ་ཟད་པ། བྱ་བ་བསྒྲུབས་པ་ཁུར་བོར་བ། རང་གི་དོན་ཐོབ་པ། སྲིད་པར་སྦྱོར་བ་ཟད་པ། ཡང་དག་པའི་བཀའ་ལ་སེམས་ཀྱིས་རྣམ་པར་གྲོལ་བ་
དེ་དག་གི་ལུས་ཀྱང་རྗེ་བའི་ཆོས་སུ་འགྱུར་རོ། །ཡང་འདི་ལྟར་རྒྱལ་པོ་ཆེན་པོ་རང་སངས་རྒྱས་བསེ་རུ་འདྲ་བ། བདག་གཅིག་པུ་དུལ་བ། བདག་གཅིག་པུ་ཞི་བ། བདག་གཅིག་པུ་མྱ་ངན་ལས་ཟློ་བ་དེ་དག་ཀྱང་ལུས་རྗེ་བའི་ཆོས་སུ་
འགྱུར་རོ། །ཡང་འདི་ལྟར་རྒྱལ་པོ་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སྟོབས་བཅུ་དང་ལྡན་པ། མི་འཇིགས་པ་བཞིས་མི་འཇིགས་པ། ཁྱུ་མཆོག་གི་དམ་པ། སེང་གེའི་སྒྲ་སྒྲོགས་པ་དེ་ལྟ་བུའི་
སྐུ་ཡང་རྗེ་བའི་ཆོས་སུ་འགྱུར་རོ། །རྒྱལ་པོ་ཆེན་པོ་རྣམ་པ་དེ་ལྟ་བུ་ཐམས་ཅད་ཀྱང་དེ་བཞིན་དུ་རིག་པར་གྱིས་ཤིག །གང་སེམས་ཅན་ཐམས་ཅད་དང་། སྲོག་ཆགས་ཐམས་ཅད་དང་། འབྱུང་པོ་ཐམས་ཅད་ཀྱང་འཚོ་བའི་མཐའ་ནི་འཆི་བར་འགྱུར་
ཏེ། མཐར་འཆི་བ་ལ་ཐུག་པས་ན་སྐྱེས་ཕན་ཆད་མི་འཆི་བ་མེད་དེ། སེམས་ཅན་ཐམས་ཅད་ཀྱང་འཚོ་བའི་མཐའ་ནི་འཆི་བར་འགྱུར་ཏེ། ཇི་ལྟར་ལས་བྱས་དེ་ཡིས་ནི། །བསོད་ནམས་སྡིག་པའི་འབྲས་བུར་འགྲོ། །སྡིག་པའི་ལས་ནི་
<pb id="13.155b"/>
དམྱལ་བར་ལྟུང་། །བསོད་ནམས་བྱས་པས་མཐོ་རིས་འགྲོ། །ཁ་ཅིག་ལམ་ལ་བསྒོམས་པས་ནི། །ཟག་པ་མེད་པར་མྱ་ངན་འདའ། །སངས་རྒྱས་དང་ནི་རང་སངས་རྒྱས། །སངས་རྒྱས་ཀྱི་ནི་ཉན་ཐོས་རྣམས། །ལུས་ནི་རྣམ་
པར་འདོར་འགྱུར་ན། །སྐྱེ་དགུ་མ་རབས་སྨོས་ཅི་དགོས། །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་རང་ནས། བཅོམ་ལྡན་འདས་ཀྱི་ཞབས་ལ་མགོ་
བོས་ཕྱག་འཚལ་ཏེ། བཅོམ་ལྡན་འདས་ཀྱི་དྲུང་ནས་སོང་སྟེ། བདག་གི་ཁྱིམ་དུ་ཕྱིན་པ་དང་། ཕྱི་མོའི་མལ་གོས་སྟོང་པར་མཐོང་ནས་ཡང་སྡུག་པ་ཤི་བའི་མྱ་ངན་གྱིས་སེམས་འཁྲུགས་ནས་བློན་པོ་དག་ལ་སྨྲས་པ། ཀྱེ་ངས་མལ་གོས་འདི་མཐོང་ནས་
རབ་ཏུ་མི་དགའ་བ་སྐྱེས་ཀྱིས་སོང་ལ་འཕགས་པའི་དགེ་འདུན་དག་ལ་འདི་ཕུལ་ཅིག །དེ་དག་གིས་ཀྱང་འཛེ་ཏའི་ཚལ་དུ་འཕགས་པའི་དགེ་འདུན་དག་ལ་ཕུལ་བ་དང་། དགེ་སློང་དག་གིས་སྒོ་ཁང་དུ་བཏིང་སྟེ་བཞག་གོ། །དེ་ནས་དུས་ཕྱི་ཞིག་ན་རྒྱལ་པོ་དེ་གཙུག་
ལག་ཁང་དུ་འོངས་ནས་དེས་དེ་མཐོང་བ་དང་། དེ་ངུས་སོ། །བློན་པོ་དག་གིས་འཕགས་པ་དག་གིས་འདི་མི་བསྟན་པའི་ཕྱིར་ཁྱེད་ལ་དབུལ་ན་སྒོ་ཁང་དུ་བཏིང་བ་དེ་ཉིད་ཉེས་པའི་དམིགས་སུ་གྱུར་ཏོ་ཞེས་སྨྲས་པ་དང་། དེ་དག་ཅང་མི་ཟེར་བར་འདུག་ནས། དེ་ལྟར་
གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། སྒོ་ཁང་དུ་མ་གདིང་བར་ཡང་ཐོག་ཏུ་ཐིང་ཤིག །དེ་ཡང་ཉེས་པའི་དམིགས་སུ་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། ཡང་
ཐོག་ཏུ་མ་གདིང་བར་གནས་ཁང་དུ་ཐིང་ཤིག །དེ་གནས་ཁང་དུ་བཏིང་བ་དང་། མ་དད་པ་དག་གིས་རྒྱལ་མོའི་མལ་གོས་ནི་དགེ་སློང་རྣམས་ཀྱིས་བཙོངས་ཏེ་ཟོས་གོར་མ་ཆག །སྔ་ན་ནི་སྣང་ན་ད་མི་སྣང་ངོ་ཞེས་འཕྱ་བ་དང་། བཅོམ་ལྡན་འདས་
ཀྱིས་བཀའ་སྩལ་པ། ཚེས་བརྒྱད་དམ་བཅུ་བཞིའི་དུས་སུ་ཡང་ཐོག་ཏུ་ཐིང་ལ་ཞོག་ཤིག །མ་དད་པ་དག་གིས་མཐོང་ནས། འདི་ནི་ལྷ་མོའི་མལ་གོས་མ་ཡིན་གྱི། དགེ་སློང་དག་གིས་ངེས་པར་བཙོངས་ཏེ་ཟོས་སོ་ཞེས་
<pb id="13.156a"/>
སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་ཕུལ་བའི་གོས་སོ་ཞེས་ཡི་གེར་བྲིས་ཏེ་ཞོག་ཤིག །གླེང་
གཞི་ནི་མཉན་དུ་ཡོད་པ་ན་སྟེ། དེའི་ཚེ་མཉན་དུ་ཡོད་པར་སེར་བ་དྲག་པོ་ཞིག་བབ་ནས་དེར་རི་དགས་དང་བྱ་མང་ཞིག་ཤིའོ། །སྐྱེ་བོ་མང་པོ་དག་ཐོ་རངས་སྔར་ལངས་ནས་རི་དགས་དང་བྱ་གང་བཟར་རུང་བ་ལ་སོགས་པ་ནི་བསྡུས་ཏེ་ཁྱེར། བྱ་རོག་ལ་སོགས་
ཏེ་བཟར་མི་རུང་བ་ནི་བོར་རོ། །དྲུག་སྡེ་རྣམས་ཆོས་ཀྱིས་མང་དུ་ཟ་ཞིང་རིང་དུ་ཉལ་ལོ། །དེ་དག་རིང་ཞིག་ནས་ནམ་ལངས་ཏེ་ཐོས་མ་ཐག་ཏུ་མྱུར་དུ་རིངས་པར་དོང་ནས་དེ་དག་གིས་བྱ་རོག་དང་། འུག་པ་དང་། བྱ་རྒོད་དང་། བྱ་ཆུ་སྐྱར་མོ་དག་བླངས་ཏེ་འོང་
བ་བྲམ་ཟེ་དང་ཁྱིམ་བདག་གིས་མཐོང་ནས་དེ་དག་གིས་འཕགས་པ་འདིས་ཅི་ཞིག་བྱ་ཞེས་སྨྲས་པ་དང་། དེ་དག་གིས་བཟའོ་ཞེས་སྨྲས་ནས། འཕགས་པ་འདི་དག་ནི་བཟར་མི་རུང་གིས་བོར་ཅིག་ཀྱེ་གཞན་རྙེད་ན་ཡང་བླང་ན་འདི་ཅིའི་ཕྱིར་མི་བཟའ། དེ་ལྟར་
གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བྱ་རོག་ལ་སོགས་པ་ཤ་བཟར་མི་རུང་བའི་ཤ་མ་ཟ་ཤིག །ཟོས་ན་འདས་པ་དང་བཅས་པར་འགྱུར་རོ། །རྐྱང་པའི་སྒོ་དང་པོའི་
མདོའི་ཚིགས་སུ་བཅད་པ་བཞི་པའོ།                 །<head n="4" t="རྐྱང་པའི་སྒོ་དང་པོའི་མདོའི་ཚིགས་སུ་བཅད་པ་ལྔ་པ་བཤད་པ།" type="shepa" lv="8.27.6.5" zh="13.364"/>མདོར་ན། ཁྱི་དང་ཁྲ་དང་འུག་པ་དང་། །མི་ཤ་ཟ་བའི་བྱ་དག་དང་། །རྟ་དང་དྲེ་འུ་ཝ་དང་ནི། །སྤྲེའུ་རྣམས་བཟའ་བར་མི་བྱའོ། །སངས་རྒྱས་བཅོམ་ལྡན་འདས་མཉན་དུ་ཡོད་པའི་འཛེ་ཏའི་
ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །མུ་གེ་བྱུང་ནས་ཁྱིམ་པ་དག་ཁྱིའི་ཤ་ཟ་བ་ལ་ཞུགས་པ་དང་། དྲུག་སྡེ་དག་མཉན་དུ་ཡོད་པར་བསོད་སྙོམས་ལ་དོང་སྟེ། ཁྱིམ་གང་ནས་གང་དུ་འོངས་པ་དེ་དང་དེར་འཕགས་པ་ཅུང་
ཟད་ཙམ་ཡང་མ་མཆིས་སོ་ཞེས་སྨྲས་པ་དང་། དེ་ནས་ཡང་ཁྱིམ་བདག་གཞན་ཞིག་ཏུ་འོངས་པ་དང་། དེ་ན་རྫེའུ་ནང་དུ་ཁྱི་ཤ་ཞིག་འཚོད་དེ་ཁོལ་ཞིང་འདུག་གོ། །ཁྱིམ་བདག་གི་ཆུང་མས་འཕགས་པ་ཅུང་ཟད་ཀྱང་མ་མཆིས་ཀྱིས་
<pb id="13.156b"/>
བཞུད་ཅིག་ཅེས་སྨྲས་པ་དང་། དེ་དག་གིས་སྨྲས་པ། རྫེའུ་ནང་ན་ཁོལ་ཞིང་འདུག་པ་དེ་ཅི་ཡིན། འཕགས་པ་འདི་ནི་ཁྱི་ཤའོ། །ཅི་ཁྱེད་ཅག་ཁྱི་ཤ་ཟ་འམ། འཕགས་པ་མུ་གེ་བྱུང་བས་ན་འཚལ་ལོ། །དེ་ལྟར་ན་ངེད་ཅག་ཀྱང་
བྱིན་ཅིག །འཕགས་པ་ཁྱེད་ཀྱང་གསོལ་ལམ། ཀྱེ་ངེད་ཅག་གི་སྲོག་ཁྱེད་ལ་རྟེན་ན་ཁྱེད་ཅག་ཟ་ན་ངེད་ཅག་ཀྱང་ཅིའི་ཕྱིར་མི་བཟའ། དེ་དག་གིས་བྱིན་ནོ། །དེ་བྱིན་པ་དང་ཁྱེར་ཏེ་སོང་ངོ་། །ཁྱི་དག་གིས་སྣར་བསྣམས་པ་ཚོར་ནས་
དེ་དག་གིས་བསྐོར་ཅིང་། བདག་བདག་གི་སྐད་ཀྱིས་ཟུགས་ཤིང་ངུ་སྟེ་ཕྱི་བཞིན་དུ་འབྲང་བ་བྲམ་ཟེ་དང་ཁྱིམ་བདག་གིས་མཐོང་ནས་དེ་དག་གིས་སྨྲས་པ། འཕགས་པ་ཅིའི་སླད་དུ་ཁྱི་དག་གིས་གཙེས་བཞིན་དུ་འདོང་། དེ་དག་
གིས་སྨྲས་པ། བདག་ཅག་བསོད་སྙོམས་ཁྱི་ཤ་ཅུང་ཟད་ཅིག་རྙེད་དོ། །འཕགས་པ་ཅི་ཁྱེད་ཅག་ཁྱིའི་ཤ་ཟ་འམ། ཀྱེ་འདི་ལྟ་བུ་བསོད་སྙོམས་མི་རྙེད་པའི་དུས་ན་ངེད་ཅག་ཅི་ལྟོགས་བཞིན་དུ་འཆི་འམ། དེ་ལྟར་གྱུར་པ་དགེ་སློང་
དག་གིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་དགོངས་པ། གང་དགེ་སློང་དག་གིས་ཁྱི་ཤ་ཟོས་པས་ནི་ཉེས་པའི་དམིགས་སུ་གྱུར་ཏེ། དེ་བས་ན་དགེ་སློང་དག་ཁྱི་ཤ་མ་ཟ་ཤིག །དགེ་སློང་དག་གིས་ཁྱི་ཤ་
ཟོས་ན་འདས་པ་དང་བཅས་པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ། དྲུག་སྡེ་དག་གིས་ཁྲ་དང་། འུག་པ་དང་། བྱ་མི་ཤ་ཟ་བ་དེ་དག་གི་ཤ་ཡང་ཟ་བ་དང་། བྲམ་ཟེ་དང་ཁྱིམ་བདག་མ་དད་པ་དག་འཕྱ་བར་གྱུར་ནས། དེ་ལྟར་
གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྲ་དང་། འུག་པ་དང་། མི་ཤ་ཟ་བ་དག་གི་བྱའི་ཤ་མ་ཟ་ཤིག །དགེ་སློང་དག་གིས་ཁྲ་དང་། འུག་པ་
དང་། མི་ཤ་ཟ་བ་དག་གི་བྱའི་ཤ་ཟོས་ན་འདས་པ་དང་བཅས་པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ། མ་བྱིན་པར་ལེན་པ་དག་གིས་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱི་དྲེའུ་ཞིག་བརྐུས་ཏེ་ཁྲིད་ནས་
<pb id="13.157a"/>
ནགས་སྟུག་པོའི་ནང་དུ་བསད་དེ་ཤ་ཁྱེར་ནས་མགོ་སུག་བོར་ཏེ་དོང་ངོ་། །དྲུག་སྡེ་རྣམས་ཆོས་ཀྱིས་གོམས་པ་ནི་ནང་པར་སྔར་ལངས་ནས་ཁང་སྟེང་དུ་བྱུང་སྟེ་ཕྱོགས་བཞིར་བལྟས་ནས་དུད་པ་གང་ན་ཆེ་བ་དང་། བྱ་རྒོད་
གང་ན་ལྡིང་བ་ཕྱོགས་བཞིར་བལྟས་ནས་དེར་དོང་ངོ་། །དེ་དག་གིས་ནགས་སྟུག་པོ་ན་བྱ་རྒོད་ལྡིང་བ་མཐོང་ནས། དེ་དག་ནགས་སྟུགས་པོར་རྒྱུག་ཅིང་རིངས་པར་དོང་བ་དང་། ནགས་སྟུག་པོ་དེ་ན་དྲེའུའི་མགོ་དང་རྐང་ལག་དང་
མཇུག་མ་དག་མཐོང་ནས། དེ་དག་གིས་སྨྲས་པ། དགའ་བོ་ཉེ་དགའ་བོ་རྡུལ་ཁྲོད་པ་ཞིག་རྙེད་ན་བླང་ངམ་ཞེས་པ་དང་། ལེགས་ཀྱིས་བླང་ངོ་ཞེས་ནས་དེ་དག་གཅིག་ཏུ་བསྡུས་པ་དང་། དྲེའུ་རྫི་ཡན་མན་ཚོལ་བས་མཐོང་ནས་དེ་དག་གིས་
སྨྲས་པ། འཕགས་པ་དག་ནི་དྲང་སྲོང་གི་རྒྱལ་མཚན་འཛིན་ན་ཅིའི་ཕྱིར་ངན་དུ་སྤྱོད་པ་མཛད། ངེད་ཅག་གིས་ཅི་ཞིག་ཉེས་ཤེས་སྨྲས་པ་དང་། རྒྱལ་པོའི་དྲེའུ་ནི་ཁྱེད་ཅག་གིས་བསད་དོ་ཞེས་སྨྲས་པ་དང་། སྡིག་པ་ཞི་བར་གྱུར་ཅིག་ངེད་ཅག་
ནི་མི་གསོད་དོ། །འོ་ན་སུས་བསད་ཅེས་པ་དང་། མ་བྱིན་པར་ལེན་པ་དག་གིས་བསད་དེ། ངེད་ཅག་གིས་ནི་མགོ་དང་། རྐང་པ་དང་། མཇུག་མ་དག་རྡུལ་ཁྲོད་པར་བྱིན་གྱིས་བརླབས་སོ། །དེ་དག་གིས་ཅི་འཕགས་པ་ཁྱེད་ཅག་དྲེའུ་ཤ་
མནབས་སམ་ཞེས་སྨྲས་པ་དང་། ཟའོ་ཞེས་སྨྲས་པས་དེ་དག་འཕྱ་བར་གྱུར་ཏོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། གང་དགེ་སློང་དག་སྲོག་ཆགས་དྲེའུ་
ཤ་ཟོས་པ་ནི་ཉེས་པའི་དམིགས་སུ་འགྱུར་ཏེ། དེ་བས་ན་དགེ་སློང་དག་གིས་སྲོག་ཆགས་རྨིག་ཟླུམ་གྱི་ཤ་མ་ཟ་ཤིག །དེ་སྟེ་ཟོས་ན་འདས་པ་དང་བཅས་པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ། དྲུག་སྡེ་དག་གིས་
ཝའི་ཤ་ཟོས་པ་དང་། བྲམ་ཟེ་དང་ཁྱིམ་བདག་གིས་མཐོང་ནས་སྨྲས་པ། བཙུན་པ་འདི་ཅི་ལགས། ཝའི་ཤའོ། །ཅི་འཕགས་པ་དག་ཀྱང་ཝའི་ཤ་མནབས་སམ། ཟའོ་ཞེས་སྨྲས་པ་དང་། དེ་དག་འཕྱ་བར་གྱུར་ནས་དེ་ལྟར་གྱུར་
<pb id="13.157b"/>
པ་དགེ་སློང་དག་གིས་བཅོམ་ལྡན་འདས་ལ་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བྲམ་ཟེ་དང་ཁྱིམ་བདག་རྣམས་འཕྱ་བ་ནི་ཡུས་ཏེ། དགེ་སློང་དག་དེ་བས་ན་ཝའི་ཤ་མ་ཟ་ཤིག །དགེ་སློང་དག་གིས་ཝའི་ཤ་
ཟོས་ན་འདས་པ་དང་བཅས་པར་འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ། འཛེ་ཏའི་ཚལ་ན་སྤྲེའུ་ཞིག་ཤིང་ཀ་ནས་ཤིང་ཀར་རྒྱུ་བ་ལས་ལྷུང་ནས་དུས་འདས་ཏེ། དྲུག་སྡེ་དག་གིས་རྫེའུ་ཞིག་གི་ནང་དུ་བཅུག་སྟེ་འཚེད་པ་དང་། བུད་
མེད་གཞན་ཞིག་བུ་ཆུང་ངུ་ཞིག་སྟོར་ནས་དེ་ཚོལ་ཞིང་འཛེ་ཏའི་ཚལ་དུ་འོངས་ན། དྲུག་སྡེ་རྣམས་རྫེའུའི་ནང་དུ་སྤྲེའུ་བཙོས་པ་མཐོང་ངོ་། །མཐོང་ནས་དེས་དྲུག་སྡེ་དག་གིས་བདག་གི་བུ་འདིར་མ་བཙོས་སམ་སྙམ་བསམས་ཏེ་རྟོག་པ་ལ་
ཞུགས་པ་དང་། ཇི་ཙམ་ཞིག་ན་ལྷུང་ལྷུང་ཁོལ་བ་དང་སྤྲེའུའི་ལག་པ་གྱེན་དུ་བྱུང་བ་དང་། དེས་བྲང་བརྡུངས་ཏེ་ཀྱི་ཧུད་བུ་ཀྱི་ཧུད་བུ་ཞེས་སྨྲས་པ་དང་། དེའི་རྐང་པ་ཡང་བྱུང་སྟེ། ཀྱི་ཧུད་བུ་ཀྱི་ཧུད་བུ་ཞེས་ཡང་སྨྲས་པ་དང་། དྲུག་སྡེ་དག་གིས་ཅིའི་
ཕྱིར་དེ་ལྟར་བྱེད་ཅེས་སྨྲས་པ་དང་། དེས་རྐང་ལག་བྱུང་བ་འདི་ནི་བདག་གི་བུའོ་ཞེས་སྨྲས་པ་དང་། ཇི་ཙམ་ནས་མཇུག་མ་ཡང་བྱུང་ངོ་། །དྲུག་སྡེ་དག་གིས་ཅི་ཁྱོད་ཀྱི་བུ་མཇུག་མ་ཡོད་དམ་ཞེས་སྨྲས་པ་དང་། དེ་སྐྱེངས་ཏེ་སྨྲས་པ། 
འཕགས་པ་འདི་ནི་སྤྲེའུ་འམ། དེ་དག་གིས་སྨྲས་པ་སྤྲེའུ་འོ། །འཕགས་པ་དག་སྤྲེའུ་ཤ་ཡང་མནབས་སམ། དེས་ཟའོ་ཞེས་སྨྲས་པ་དང་། དེ་དག་འཕྱ་བར་གྱུར་ནས་དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ཏོ། །
བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་སྤྲེའུ་ནི་མི་ཤ་དང་འདྲས། དེ་བས་ན་དགེ་སློང་དག་སྤྲེའུའི་ཤ་མ་ཟ་ཤིག །དགེ་སློང་དག་གིས་སྤྲེའུའི་ཤ་ཟོས་ན་འདས་པ་དང་བཅས་པར་འགྱུར་རོ། །རྐྱང་པའི་སྒོ་དང་པོའི་
མདོའི་ཚིགས་སུ་བཅད་པ་ལྔ་པའོ།              །<head n="4" t="རྐྱང་པའི་སྒོ་དང་པོའི་མདོའི་ཚིགས་སུ་བཅད་པ་དྲུག་པ་བཤད་པ།" type="shepa" lv="8.27.6.6" zh="13.367"/>མདོར་ན། ཕོར་བུ་གོས་དང་ལྤགས་པ་དང་། །འདབ་མའི་ཕོར་བུས་མི་སྦྱིན་ནོ། །ལྕགས་ཀྱི་སྦུ་བུ་མ་གཏོགས་པར། །ནོར་བུ་ཁར་བས་བཏང་བའོ། །
<pb id="13.158a"/>
སངས་རྒྱས་བཅོམ་ལྡན་འདས་མཉན་དུ་ཡོད་པའི་འཛེ་ཏའི་ཚལ་མགོན་མེད་ཟས་་སྦྱིན་གྱི་ཀུན་དགའ་ར་བ་ན་བཞུགས་སོ། །དེའི་ཚེ་ན་མཉན་དུ་ཡོད་པ་ན་དགེ་སློང་གཞན་ཞིག་ན་སྟེ། དེ་རབ་ཏུ་ནད་ཀྱིས་གཟིར་ནས་དེ་སྨན་པའི་
དྲུང་དུ་སོང་སྟེ་ནད་མེད་ཅིག་ཅེས་ནས་བཞིན་བཟངས་བདག་ནི་རྣམ་པ་འདི་ལྟ་བུ་ཞིག་ཏུ་ན་བར་གྱུར་ན་སྨན་གྱི་ཐབས་སྟོན་ཅིག་ཅེས་སྨྲས་པ་དང་། སྨན་པས་འཕགས་པ་མས་གཏང་བའི་སྨན་གྱིས་ཤིག་ཅེས་སྨྲས་པ་དང་། དེས་བཞིན་
བཟངས་བཅོམ་ལྡན་འདས་ཀྱིས་མ་གནང་ངོ་ཞེས་སྨྲས་པ་དང་། འཕགས་པ་ཁྱེད་ཀྱི་སྟོན་པ་ནི་ཐུགས་རྗེ་ཅན་ལགས་ཀྱིས་རྗེས་སུ་གནང་བར་འགྱུར་རོ་ཞེས་སྨྲས་པ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་
པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་སྟེ་སྨན་པས་བསྒོ་ལ་དེས་སོས་པར་འགྱུར་ན་མས་གཏང་བ་བྱོས་ཤིག་དེ་ལ་ཐེ་ཚོམ་དུ་མ་བྱེད་ཅིག །བཅོམ་ལྡན་འདས་ཀྱིས་མས་གཏང་བའི་སྨན་ཐོང་ཤིག་ཅེས་གསུངས་པ་དང་། 
དེ་དག་གིས་ཕོར་བུས་བླུགས་པ་དང་པོ་སྟེ་མ་རུང་ནས། བཅོམ་ལྡན་འདས་ཀྱིས་བཀའ་སྩལ་པ། ཕོར་བུས་མ་བླུགས་ཤིག་ཅེས་གསུངས་པ་དང་། གོས་ཀྱི་མཐའ་མས་བླུགས་པ་དང་དེ་ཡང་ཉེས་པའི་དམིགས་སུ་གྱུར་ནས། 
བཅོམ་ལྡན་འདས་ཀྱིས་བཀའ་སྩལ་པ། གོས་ཀྱི་མཐའ་མས་མ་བླུགས་ཤིག་ཅེས་གསུངས་ན། ལྤགས་པའི་ནང་ནས་བླུགས་པ་དང་དེ་ཡང་ཉེས་པའི་དམིགས་སུ་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། ལྤགས་པའི་ནང་
ནས་མ་བླུགས་ཤིག་ཅེས་གསུངས་པ་དང་། མདབ་མའི་ཕོར་ནང་ནས་བླུགས་ཏེ། དེ་ཡང་ཉེས་པའི་དམིགས་སུ་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། མདབ་མའི་ཕོར་བུའི་ནང་ནས་མ་བླུགས་པར་སྦུ་བུའི་ནང་ནས་
བླུགས་པར་གྱིས་ཤིག །དེས་ལྕགས་ཀྱི་སྦུ་བུ་ནས་བླུགས་པ་དང་། དེ་ནང་དུ་བཅུག་ན་རབ་ཏུ་ཚ་ཞིང་རྩུབ་པར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། ལྕགས་ཀྱི་སྦུ་བུ་མ་གཏོགས་པར་ནོར་བུའི་སྦུ་བུ་འམ། ཁར་བའི་སྦུ་བུས་
<pb id="13.158b"/>
གཏང་བར་གྱིས་ཤིག །རྐྱང་པའི་སྒོ་དང་པོའི་མདོའི་ཚིགས་སུ་བཅད་པ་དྲུག་པའོ།               །<head n="4" t="རྐྱང་པའི་སྒོ་དང་པོའི་མདོའི་ཚིགས་སུ་བཅད་པ་བདུན་པ་བཤད་པ།" type="shepa" lv="8.27.6.7" zh="13.369"/>མདོར་ན། བུ་རམ་ཤིང་དང་ཞོ་ཞག་འབྲུ་མར་དང་། །གསོ་མ་བསྲེགས་པའི་ཐུག་པ་དང་ནི་མར། །རྩ་བ་འབྲས་བུ་སྡོང་པོ་ལོ་མར་བཅས། །
ཐུག་པ་ཐམས་ཅད་གླུད་པར་བྱ། །སངས་རྒྱས་བཅོམ་ལྡན་འདས་མཉན་དུ་ཡོད་པའི་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་
སྨན་གཅིག་ལས་དེ་ཉིད་སྔ་དྲོ་བ་དེ་ཉིད་ཞག་བདུན་པ། དེ་ཉིད་ནམ་འཚོའི་བར་དུ་རུང་བར་འགྱུར་བ་མཆིས་སམ། ཨུ་པཱ་ལི་བུ་རམ་ཤིང་ནི་སྔ་དྲོའི་འོ། །དེའི་ཁུ་བ་ནི་ཕྱི་དྲོ་བའོ། །བུ་རམ་ནི་ཞག་བདུན་པའོ། །བུ་རམ་ཤིང་དང་བུ་རམ་
བསྲེགས་པའི་ཐལ་བ་ནི་ནམ་འཚོའི་བར་དུའོ། །ཨུ་པཱ་ལི་ཞོ་ནི་སྔ་དྲོ་བའོ། །ཞོའི་ཆུ་ནི་ཕྱི་དྲོ་བའོ། །མར་ནི་བདུན་པའོ། །ཞོ་བསྲེགས་པའི་ཐལ་བ་ནི་ནམ་འཚོའི་བར་དུའོ། །ཨུ་པཱ་ལི་ཤ་ནི་སྔ་དྲོ་བའོ། །ཚིལ་བུ་ནི་བདུན་པའོ། །ཤ་བསྲེགས་པའི་ཐལ་
བ་ནི་ནམ་འཚོའི་བར་དུའོ། །ཨུ་པཱ་ལི་ཏིལ་ནི་སྔ་དྲོ་བའོ། །ཏིལ་གྱི་མར་ནི་བདུན་པའོ། །ཏིལ་བསྲེགས་པའི་ཐལ་བ་ནི་ནམ་འཚོའི་བར་དུའོ། །གླེང་གཞི་ནི་མཉན་དུ་ཡོད་པ་ན་སྟེ། དགེ་སློང་ཞིག་ན་བར་གྱུར་ནས་སྨན་པས་མཐོང་སྟེ། འཕགས་
པ་གསོ་མའི་ཐུག་པ་བྱོས་ལ་འཐུང་ཤིག་ཅེས་སྨྲས་པ་དང་། དེས་དེ་ལྟར་གྱུར་པ་དགེ་སློང་རྣམས་ལ་སྨྲས་པ་དང་། དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། དེ་ལྟར་སྨན་པས་
བསྒོ་བ་དེ་བཞིན་དུ་གྱིས་ཤིག་དེ་ལ་ཐེ་ཚོམ་དུ་མ་བྱེད་ཅིག །གླེང་གཞི་ནི་མཉན་དུ་ཡོད་པ་ན་སྟེ། དགེ་སློང་གཞན་དག་ཅིག་ཡང་ན་བར་གྱུར་ནས་དེ་དག་ཁ་ཅིག་ལ་ནི་སྨན་པས་ཡུངས་ཀར་གྱི་ཐུག་པ་འཐུང་ཤིག་ཅེས་བསྒོ། ཁ་ཅིག་ལ་
ནི་རྩ་བའི་ཐུག་པ་འཐུང་ཤིག་ཅེས་བསྒོ། ཁ་ཅིག་ལ་ནི་སྡོང་བུའི་ཐུག་པ་འཐུང་ཤིག་ཅེས་བསྒོ། ཁ་ཅིག་ལ་ནི་འབྲས་བུའི་ཐུག་པ་འཐུང་ཤིག་ཅེས་བསྒོ་བ་དང་། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། 
<pb id="13.159a"/>
བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་ངས་རྗེས་སུ་གནང་གིས་སྨན་པས་ནད་པ་ལ་ལུང་བསྒོ་ན་ཐམས་ཅད་ཀྱི་ཐུག་པའང་འཐུང་ཤིག་དེ་ལ་ཐེ་ཚོམ་དུ་མ་བྱེད་ཅིག །རྐྱང་པའི་སྒོ་དང་པོའི་མདོའི་ཚིགས་སུ་
བཅད་པ་བདུན་པའོ།              །<head n="4" t="རྐྱང་པའི་སྒོ་དང་པོའི་མདོའི་ཚིགས་སུ་བཅད་པ་བརྒྱད་པ་བཤད་པ།" type="shepa" lv="8.27.6.8" zh="13.370"/>མདོར་ན། བུ་རམ་ཆུ་དང་བཏུང་བ་དེ་བཞིན་ཏེ། །ཞག་བདུན་བཞག་པར་གྱུར་པ་དང་། །གཞན་གྱི་ཕྱིར་ཡང་བསྔོ་བ་དང་། །རྗེས་སུ་ཕན་གདགས་མྱ་བར་བྱ། །སངས་རྒྱས་བཅོམ་ལྡན་འདས་མཉན་དུ་
ཡོད་པའི་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་ཏེ་གཞོངས་སྤྱོད་ཅིང་གཤེགས་པ་དང་། དེ་དག་རི་བྲགས་ཀྱི་གྲོང་གཞན་ཞིག་ཏུ་ཕྱིན་ཏེ། རི་བྲགས་
ཀྱི་གྲོང་དེ་ན་ཁྱིམ་བདག་གཞན་ཞིག་གནས་པ་དེ་གདུལ་བའི་དུས་ལ་བབ་པར་མཁྱེན་ནས། བཅོམ་ལྡན་འདས་རི་བྲགས་ཀྱི་གྲོང་དེར་བྱོན་པ་དང་། ཁྱིམ་བདག་དེས་བཅོམ་ལྡན་འདས་མཐོང་ནས་དེ་དད་པ་སྐྱེས་ཏེ་བཅོམ་ལྡན་འདས་ཀྱི་དྲུང་དུ་
འོངས་སོ། །བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་བ་དང་། ཁམས་དང་རང་བཞིན་མཁྱེན་ནས་ཇི་ལྟར་འཕགས་པའི་བདེན་པ་བཞི་རྟོགས་པར་འགྱུར་བའི་ཆོས་དེ་ལྟ་བུ་བཤད་ནས་ཁྱིམ་བདག་དེས་ཐོས་པ་དང་
འཇིག་ཚོགས་སུ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ། །ཇི་ཙམ་དགེ་སློང་དེ་དག་ལམ་གྱི་ངལ་བས་གཟིར་ནས་ལོག་པའི་ལྷ་ཁང་དང་། བཀད་ས་དང་། བསྐྱེད་མོས་ཚལ་དང་། 
ཤིང་དྲུང་དག་ཏུ་གློས་ཕབ་སྟེ་ཉལ་ཞིང་འཁོད་པ་དང་། ཁྱིམ་བདག་དེ་རབ་ཏུ་དད་པ་ཐོབ་པས་ན་བཀད་ས་དང་། ལྷ་ཁང་དང་། ཤིང་དྲུང་དག་ཏུ་རིམ་གྱིས་དགེ་སློང་དག་ལ་ཕྱག་བྱ་བའི་ཕྱིར་སོང་བ་དང་། དགེ་སློང་དག་གནས་ན་ཉལ་ཞིང་འདུག་པ་དེས་མཐོང་
ནས། འཕགས་པ་དག་བསྟན་པ་ལ་ཤིན་དུ་བརྩོན་པར་བགྱི་བ་ལ་ཅིའི་སླད་དུ་ན་གཟིམས་ཤིང་འཁོད་ཅེས་སྨྲས་པ་དང་། དེ་དག་གིས་ཁྱིམ་བདག་ལམ་གྱི་ངལ་བས་གཟིར་ཞིང་ཉམ་ཆུང་སྟེ་དགེ་བའི་ཕྱོགས་སྤྱོད་པར་མི་ནུས་སོ་ཞེས་སྨྲས་པ་དང་། 
<pb id="13.159b"/>
དེས་འཕགས་པ་རྣམས་དེ་ལྟར་ན་ནི་ཕྱི་དྲོ་བུ་རམ་གསོལ་བར་བཅོམ་ལྡན་འདས་ཀྱིས་གནང་ན། བདག་འཚལ་ཏེ་མཆིས་གསོལ་ཅིག་ཅེས་སྨྲས་པ་དང་། དེ་དག་ལས་ཁ་ཅིག་ན་དེ་ཁྱིམ་བདག་དེ་ལགས་ཀྱིས་བཟའ་བར་བགྱིའོ། །ཁ་ཅིག་གིས་ཚེ་དང་
ལྡན་པ་ཁྱིམ་བདག་འབེ་ར་ཏྲ་སི་དག་གིས་བུ་རམ་བཟའ་བ་ལ་བརྟེན་ནས་དེས་དགྲ་བཅོམ་པ་མངོན་དུ་གྱུར་ཏེ། བཅོམ་ལྡན་འདས་ཀྱིས་དེ་བཞིན་རྗེས་སུ་གནང་ན་བདག་ཅག་ནི་དེ་ལྟར་ལམ་གྱི་ངལ་བས་གཟིར་ཏེ། འཇིག་རྟེན་ན་མ་དད་པ་དག་ནི་གྲོང་ན་
འཁོད་བཞིན་དུ་ཟའོ་ཞེས་མི་དགའ་བར་འགྱུར་གྱིས་གུད་དུ་འདོང་ངོ་ཞེས་སྨྲས་པ་དང་། ཁ་ཅིག་གིས་ཡང་ཚེ་དང་ལྡན་པ་དེ་ལྟར་འདོང་ན་བཅོམ་ལྡན་འདས་ལ་ཞུའོ་ཞེས་སྨྲས་ནས། དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་ཏོ། །
བཅོམ་ལྡན་འདས་ཀྱིས་བཀའ་སྩལ་པ། བུ་རམ་ནི་ཐམས་ཅད་དུ་བཟའ་བར་བྱ་སྟེ། དེ་ལ་ཐེ་ཚོམ་དུ་མ་བྱེད་ཅིག །བཅོམ་ལྡན་འདས་ཀྱིས་ཐམས་ཅད་དུ་བུ་རམ་ཟོ་ཤིག་ཅེས་བཀའ་སྩལ་ནས། དགེ་སློང་དེ་དག་གིས་ཟོས་པ་དང་། དེ་དག་ལམ་
གྱི་ངལ་བས་སྐོམ་གྱིས་གདུངས་པར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། བུ་རམ་གྱི་ཆུ་གྱིས་ལ་འཐུང་ཤིག །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་བུ་རམ་ཆུ་ཞག་བདུན་
པར་བྱིན་གྱིས་བརླབས་ཏེ་འཚལ་ན་རུང་ངམ། ཨུ་པཱ་ལི་མི་རུང་ངོ་། །བཙུན་པ་ཇི་ཙམ་གྱི་བར་དུ་བཞག་ལ་བཏུང་བར་བགྱི། ཨུ་པཱ་ལི་ཇི་ཙམ་ན་དང་བར་གྱུར་ཏེ་སྐྱུར་པོར་མ་གྱུར་ཅིང་རང་བཞིན་མ་ཉམས་པའི་བར་དུའོ། །གླེང་གཞི་ནི་མཉན་
དུ་ཡོད་པ་ན་སྟེ། བཅོམ་ལྡན་འདས་ཀྱིས་གསོ་སྦྱིན་དང་། ཚུལ་ནས་བྱུང་བ་དང་། ཆོས་གོས་བྱིན་གྱིས་བརླབས་པ་དང་། གོས་བསྔོ་བ་དང་། གང་ཟག་གཅིག་པོ་མགྲོན་དུ་བོས་པ་དང་། འདི་ལྔ་ནི་རང་གིས་བསམས་པས་འགྲུབ་བོ། །
ཞེས་གསུངས་སོ། །དགེ་སློང་དེ་དག་གང་དུ་འགྲོན་དུ་བོས་པ་དེར་དེ་ལས་གཞན་དུ་ཡང་འགྲོན་དུ་བོས་སམ་དེ་ལས་ལྷག་པར་ཡང་རུང་སྟེ། གཅིག་ཏུ་ནི་བདག་ཉིད། གཉིས་སུ་ནི་བདག་གི་སེམས་བཏང་ནས་གཞན་གཏང་བའོ། །
<pb id="13.160a"/>
མུ་གེའི་དུས་ལ་བབ་སྟེ་དགེ་སློང་རྣམས་བསོད་སྙོམས་ཀྱིས་ཤིན་ཏུ་ཕོངས་པར་གྱུར་ཏོ། །དད་པའི་བྲམ་ཟེ་དང་ཁྱིམ་བདག་དག་གིས་དགེ་སློང་གནས་བརྟན་དག་ཟས་ལ་འགྲོན་དུ་བོས་པ་དང་། ཁྱིམ་བདག་ཅིག་ལ་ཁས་བླངས་
ཏེ་གཞན་བཏང་ངོ་། །བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་ངས་མུ་གེ་བྱུང་ཞིང་སྡུག་བསྔལ་ལ་རྙེད་དཀའ་བའི་དུས་ན། ཇི་སྙེད་དུ་འགྲོན་དུ་བོས་པ་དེ་ཐམས་ཅད་བདག་གིར་བྱ་བར་གྱིས་དེ་ལ་བདག་ཀྱང་ཟོ་ཤིག །དགེ་སློང་དག་ཀྱང་
བགོ་བར་བྱའོ། །དགེ་སློང་དག་བྲམ་ཟེ་དང་ཁྱིམ་བདག་གཞན་གྱི་དེར་དོང་བ་དང་། དེ་དག་གིས་འཕགས་པ་ཁྱེད་ནི་བདག་ཅག་གིས་འགྲོན་དུ་མ་བོས་ཀྱི་འདི་ཞེས་བགྱི་བའི་གནས་བརྟན་བདག་ཅག་གིས་སྤྱན་དྲངས་སོ་ཞེས་སྨྲས་སོ། །དེ་ལྟར་གྱུར་པ་དགེ་སློང་
དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། བདག་ཉིད་སོང་ལ་བྱིན་ལེན་བྱས་ཏེ་ཁམ་གཉིས་སམ་གསུམ་ཟོ་ལ་འདི་སྐད་དུ་ཁྱིམ་བདག་དགེ་སློང་འདི་དག་ཟས་ཀྱིས་བྲེལ་ཏེ། འདི་ལ་སྦྱིན་གྱིས་རྗེས་སུ་ཡི་
རང་བར་གྱིས་ཤིག་ཅེས་སྨྲོས་ཤིག །དེ་བཞིན་དུ་གཉིས་སམ་གསུམ་འམ་ཇི་སྙེད་འགྲོན་དུ་བོས་པ་ཐམས་ཅད་ལ་བྱིན་ཅིག །ཐམས་ཅད་དེ་ལྟར་བྱས་ནས་ཐ་མར་འགྲོན་དུ་བོས་པ་ནི་ཇི་ཙམ་འདྲངས་པར་བཟའ་བར་བྱ་སྟེ། འདི་ལ་ཐེ་ཚོམ་དུ་མ་བྱེད་
ཅིག །རྐྱང་པའི་སྒོ་དང་པོའི་མདོའི་ཚིགས་སུ་བཅད་པ་བརྒྱད་པའོ།               །<head n="4" t="རྐྱང་པའི་སྒོ་དང་པོའི་མདོའི་ཚིགས་སུ་བཅད་པ་དགུ་པ་བཤད་པ།" type="shepa" lv="8.27.6.9" zh="13.373"/>མདོར་ན། མར་རམ་དེ་སྟེ་འབྲུ་མར་རམ། །གཞན་ཡང་བཞག་པར་གྱུར་པ་དང་། །མིག་སྨན་གྱི་ནི་གབ་ཚེ་དང་། །ཡངས་པ་ཅན་དང་རུང་བའི་གནས། །སངས་རྒྱས་བཅོམ་
ལྡན་འདས་མཉན་དུ་ཡོད་པའི་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་གཞན་ཞིག་རླུང་ནད་ཀྱིས་བཏབ་པ་དེས་སྨན་པའི་གན་དུ་སོང་སྟེ། བཞིན་བཟངས་བདག་ལ་འདི་འདྲ་བའི་ནད་ཀྱིས་བཏབ་
ན་སྨན་སྟོན་ཅིག་ཅེས་སྨྲས་སོ། །དེས་འཕགས་པ་མར་འདི་ཙམ་ཞིག་གསོལ་དང་འཚོ་བར་འགྱུར་རོ་ཞེས་སྨྲས་སོ། །དེ་ལྟར་གྱུར་པ་དགེ་སློང་དག་ལ་སྨྲས་པ་དང་། དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་
<pb id="13.160b"/>
ཀྱིས་བཀའ་སྩལ་པ། དེ་སྟེ་སྨན་པས་མར་འཐུང་ཤིག་པར་བསྒོ་ན་བཏུང་བར་བྱའོ། །དགེ་སློང་དེས་འཐུངས་པ་དང་ཉིན་པར་བདེ་ཡང་མཚན་མོ་ཡང་རླུང་ནད་ལངས་སོ། །དགེ་སློང་དག་གིས་སྨན་པ་ལ་དྲིས་པ་དང་། དེས་མཚན་མོ་ཡང་
འཐུང་ཤིག་ཅེས་སྨྲས་སོ། །དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་མཚན་མོ་ཡང་འཐུངས་ཤིག་ཅེས་བཀའ་སྩལ་པ་དང་། དེས་མང་དུ་བསགས་ནས་ཞག་བདུན་དུ་བྱིན་གྱིས་བརླབས་
ཏེ་དེ་སོས་པར་གྱུར་ཏོ། །གླེང་གཞི་ནི་མཉན་དུ་ཡོད་པ་ན་སྟེ། དགེ་སློང་གཞན་ཞིག་ནད་ཀྱིས་བཏབ་ནས་དེ་ཡང་སྨན་པའི་དྲུང་དུ་སོང་སྟེ། ནད་མེད་ཅིག་ཅེས་བྱས་ནས་བཞིན་བཟངས་བདག་ལ་འདི་འདྲ་བའི་ནད་ཅིག་གིས་བཏབ་ན་
སྨན་གྱི་ཐབས་སྟོན་ཅིག་ཅེས་སྨྲས་སོ། །དེས་འཕགས་པ་འབྲུ་མར་འདི་ཙམ་ཞིག་འཐུངས་ན་སོས་པར་འགྱུར་རོ་ཞེས་བསྒོ་བ་དང་། དེ་ལྟར་གྱུར་པ་དགེ་སློང་དག་ལ་སྨྲས་པ་དང་། དགེ་སློང་དག་གིས་ཀྱང་བཅོམ་ལྡན་
འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། དེ་སྟེ་སྨན་པས་འབྲུ་མར་འཐུང་ཤིག་ཅེས་བསྒོ་ན་འབྲུ་མར་འཐུང་ཤིག །དགེ་སློང་དེས་འཐུངས་པ་དང་། ཉིན་པར་སོས་ཀྱང་མཚན་མོ་ཡང་རླུང་ནད་དེ་ལངས་སོ། །
དགེ་སློང་དག་གིས་སྨན་པ་ལ་དྲིས་པ་དང་། དེས་མཚན་མོ་ཡང་འཐུང་ཤིག་ཅེས་བསྒོའོ། །དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། མཚན་མོ་ཡང་འཐུང་ཤིག ། 
དེས་འབྲུ་མར་བསགས་ཏེ་ཞག་བདུན་དུ་བྱིན་གྱིས་བརླབས་ནས་འཐུངས་པ་དང་སོས་པར་གྱུར་ཏོ། །གླེང་གཞི་ནི་མཉན་དུ་ཡོད་པ་ན་སྟེ། དགེ་སློང་གཞན་ཞིག་ནད་ཀྱིས་བཏབ་པ་དང་། དེ་ཡང་སྨན་པའི་དྲུང་དུ་སོང་ནས་ནད་མེད་ཅིག་ཅེས་སྨྲས་ནས། 
བཞིན་བཟངས་བདག་ལ་ནད་འདི་ལྟ་བུ་ཞིག་གིས་བཏབ་ན་སྨན་གྱི་ཐབས་སྟོན་ཅིག་ཅེས་སྨྲས་སོ། །དེས་མར་རམ་འབྲུ་མར་འདི་ཙམ་ཞིག་འཐུངས་ན་སོས་པར་འགྱུར་རོ་ཞེས་སྨྲས་པ་དང་། དེ་བཤེས་ཉུང་བས་བཙལ་ཀྱང་མ་རྙེད་ནས་ཡང་སྨན་པའི་དྲུང་དུ་སོང་ནས་བཞིན་བཟངས་
<pb id="13.161a"/>
ཁྱོད་ཀྱིས་བསྒོ་ཡང་ཁོ་བོས་འབྲུ་མར་ཡང་མ་རྙེད་ན་མར་ལྟ་ག་ལ་རྙེད་གཞན་ལྟ་ཅུང་ཟད་ཅི་རུང་སྟོན་ཅིག་ཅེས་སྨྲས་པ་དང་། དེས་འཕགས་པ་འདི་ཞེས་བྱ་བའི་དགེ་སློང་ཞིག་གིས་འབྲུ་མར་སྦྱར་ན། འདི་ཞེས་བྱ་བ་ཞིག་
གིས་མར་སྦྱར་གྱིས་དེའི་གན་དུ་སོང་དང་། གལ་ཏེ་སྦྱར་བ་དེའི་ལྷག་པ་ཡོད་ཀྱང་སྲིད་དོ་ཞེས་སྨྲས་པ་དང་། དེ་དག་གི་དྲུང་དུ་སོང་ནས་བསླངས་ན། དེ་དག་གིས་ཚེ་དང་ལྡན་པ་དེ་ཞག་བདུན་ལས་འདས་ཏེ་སྦགས་པར་གྱུར་པས་མེད་
དོ་ཞེས་སྨྲས་པ་དང་། དེ་དེ་ལྟར་གྱུར་པ་དགེ་སློང་དག་ལ་སྨྲས་པ་དང་། དགེ་སློང་དག་གིས་བཅོམ་ལྡན་འདས་ལ་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། ནད་པའི་ཐབས་རྟོགས་ལ་མར་རམ་འབྲུ་མར་
གཞན་ཅི་ཡང་རུང་བཞག་པ་ཡང་བླས་བཟའ་བར་བྱ་སྟེ། དེ་ལ་ཐེ་ཚོམ་དུ་མ་བྱེད་ཅིག །བཅོམ་ལྡན་འདས་ཀྱིས་མར་རམ་འབྲུ་མར་རམ་གཞན་ཅི་ཡང་རུང་བཞག་པ་ཡང་བླས་ཟོ་ཤིག །དེ་ལ་ཐེ་ཚོམ་དུ་མ་བྱེད་ཅིག་ཅེས་བཀའ་སྩལ་ན་
བྱིན་ལེན་བྱེད་པ་མེད་དོ། །བཅོམ་ལྡན་འདས་ཀྱིས་བཀའ་སྩལ་པ། བྱིན་ལེན་བྱེད་པའི་མི་མེད་ན་བྱིན་ལེན་མ་བྱས་ཀྱང་བླས་ཟོ་ཤིག །གང་གི་ཚེ་ན་བ་ན་གནང་བ་དེ་སོས་ནས་མ་སྤྱོད་ཅིག །སྤྱད་ན་འདས་པ་དང་བཅས་པར་
འགྱུར་རོ། །གླེང་གཞི་ནི་མཉན་དུ་ཡོད་པ་ན་སྟེ། སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ་བཙུན་པ་བཅོམ་ལྡན་འདས་ཀྱིས་མིག་སྨན་གྱི་སྣོད་གབ་ཚེ་ཆོངས་ཤིག་ཅེས་བཀའ་སྩལ་ན། 
ཅི་འདྲ་བ་བཅང་བར་བགྱི། ཨུ་པཱ་ལི་རིན་པོ་ཆེ་ལས་བྱས་པ་མ་གཏོགས་སོ། །ཡང་ཞུས་པ། བཙུན་པ་བཅོམ་ལྡན་འདས་ཀྱིས་ཡུལ་ཡངས་པ་ན་མི་རུང་བ་རྣམ་པ་བཅུ་སྤོང་ལ། རུང་བའི་ཁང་པ་བྱིན་གྱིས་བརླབ་པར་གྱིས་ཤིག་ཅེས་བཀའ་སྩལ་ན། 
ཅི་བཙུན་པ་ཁང་པ་འོག་རུང་བར་བྱིན་གྱིས་བརླབས་ན་ཁང་པའི་སྟེང་ཡང་རུང་བར་བྱིན་གྱིས་བརླབས་པར་འགྱུར་རམ། ཨུ་པཱ་ལི་ཇི་ལྟར་སྟེང་གི་བཞིན་དུ་ངོས་ཀྱི་ཡང་བརྗོད་པར་བྱའོ། །རྐྱང་པའི་སྒོ་དང་པོའི་མདོའི་ཚིགས་སུ་བཅད་པ་དགུ་
<pb id="13.161b"/>
པའོ།                 །<head n="4" t="རྐྱང་པའི་སྒོ་དང་པོའི་མདོའི་ཚིགས་སུ་བཅད་པ་བཅུ་པ་བཤད་པ།" type="shepa" lv="8.27.6.10" zh="13.376"/>མདོར་ན། རྩ་སྡོང་ལོ་མ་འབྲས་བུ་རྣམས། །ཐམས་ཅད་ཆང་གིས་སྦགས་པ་དང་། །ཁ་ཟས་མེད་པར་བཀྲུས་པ་དང་། །ཡང་ན་ཟས་ངན་དེ་བཞིན་ནོ། །སངས་རྒྱས་བཅོམ་ལྡན་འདས་སེར་སྐྱའི་དངོས་པོ་ཤིང་ནྱ་གྲོ་དྷའི་ཀུན་དགའི་ར་བ་
ན་བཞུགས་སོ། །གང་གི་ཚེ་རྒྱལ་པོ་ཟས་གཙང་མས་ཤཱཀྱའི་རིགས་རེ་རེ་ཞིང་ཡང་ཤཱཀྱ་ལྔ་བརྒྱ་ཞིག་བཅོམ་ལྡན་འདས་ཀྱི་གཡོག་ཏུ་ཕུལ་བ་དང་། དེ་དག་ཀྱང་བཅོམ་ལྡན་འདས་ཀྱིས་རབ་ཏུ་ཕྱུང་ངོ་། །དེ་དག་སྔོན་ལུས་ཆང་གིས་གསོས་པས་
ན་དེ་དག་ཆང་མེད་ནས་ལུས་ལ་ནད་ཞུགས་སོ། །བཅོམ་ལྡན་འདས་ཀྱིས་གཟིགས་ནས། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་ཀུན་དགའ་བོ་ཅིའི་ཕྱིར་ན་ཤཱཀྱ་དག །རྙི་རྙི་བོར་གྱུར་ཅེས་བཀའ་སྩལ་པ་དང་། དེ་ལྟར་གྱུར་པ་
བཅོམ་ལྡན་འདས་ལ་ཞིབ་མོར་གསོལ་ནས། བཅོམ་ལྡན་འདས་ཀྱིས་བཀའ་སྩལ་པ། དེ་ལྟར་ན་ངས་གནང་བ་ནི་ཆང་དུ་འགྱུར་བ་རྩ་བ་དང་སྡོང་པོ་ལ་སོགས་པ་བསྐམས་ལ་ཕྱེ་མར་གྱིས་ཏེ་རས་དཀར་པོའི་ནང་དུ་ཐུམ་པོར་གྱིས་ལ་ཆང་གི་མཐུ་ཞིལ་བ་རྫ་མ་མ་
གང་བའི་ནང་དུ་ལྷུགས་ཤིག་དེ་ནས་སླར་ཕྱུང་སྟེ་ལག་པ་ཁྲུས་ལ་ཆུ་ཁ་ཟས་མེད་པ་དང་སྲེས་ཏེ་འདང་བར་ཚོགས་ལ་འཐུང་ཤིག །དེ་སྐོམ་ན་སྔ་དྲོ་ཡང་རུང་། ཕྱི་དྲོ་ཡང་རུང་སྟེ་ཐེ་ཚོམ་མ་བྱེད་པར་འཐུང་ཤིག །དེ་ལྟར་བྱོས་དང་དེ་དག་ཆང་ལ་སྲེད་པ་དང་འབྲལ་བར་འགྱུར་རོ། །
དགེ་སློང་ཁྱེད་སྟོན་པ་ང་ལ་དམིགས་ན་ནི་ཆང་མ་འཐུང་ཤིག །མ་གླུད་ཅིག །རྩ་མཆོག་གིས་ཀྱང་མ་རེག་ཤིག །གླེང་གཞི་ནི་མཉན་དུ་ཡོད་པ་ན་སྟེ། དགེ་སློང་གཞན་ཞིག་ན་བར་གྱུར་ནས་དེ་ལ་སྨན་པས་ཟས་ངན་པ་བྱིན་ཅིག་ཅེས་བསྒོ་བ་དང་། དེ་ལ་
དགེ་སློང་ཁ་ཅིག་གིས་ནི་ཤེས་ཀྱི་ཁ་ཅིག་གིས་མི་ཤེས་པ་དེ་དག་གིས་ཚེ་དང་ལྡན་པ་ཨུ་པཱ་ལི་ལ་དྲིས་པ་དང་། དེས་དེ་དག་ཞིབ་ཏུ་སྨྲས་སོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཨུ་པཱ་ལིས་ཞུས་པ། བཙུན་པ་
བཅོམ་ལྡན་འདས་དགེ་སློང་སྭ་ཏེ་ལ་ཟས་ངན་པ་བྱིན་ཅིག་ཅེས་གསུངས་པ་ནི་ཅི་དེ་ཡང་བྱིན་ལེན་བགྱི་འཚལ་ལམ། ཨུ་པཱ་ལི་དེ་ཡང་བྱིན་ལེན་བྱོས་ཤིག །སུ་ལས་བྱིན་ལེན་བགྱི། ཨུ་པཱ་ལི་དེ་ནི་དགེ་བསྙེན་དད་པ་ལས་
<pb id="13.162a"/>
སོ་རྐྱང་པའི་སྒོ་དང་པོའི་ཚིགས་སུ་བཅད་པ་བཅུ་པ་སྟེ། སྒོ་དང་པོ་རྫོགས་སྷོ།།                  །།<head n="3" t="རྐྱང་པའི་སྒོ་གཉིས་པ་བཤད་པ།" type="shepa" lv="8.27.7" zh="13.377"/><head n="4" t="རྐྱང་པའི་སྒོ་གཉིས་པའི་མདོའི་ཚིགས་སུ་བཅད་པ་དང་པོ་བཤད་པ།" type="shepa" lv="8.27.7.1" zh="13.377"/>མདོར་བསྡུས་པར་ན། སྣོད་དང་ཆོས་གོས་གཉི་ག་དང་། །ཀོ་ས་ལ་དང་སར་པ་དེ་བཞིན་ཏེ། །བསྒྲགས་དང་ཆོས་གོས་སྣ་
ཚོགས་དང་། །ལྷན་ཅིག་པ་ཡང་དགེ་སློང་མ་རྣམས་ནི། །ཐ་མར་བྱས་ཏེ་བསྡུས་པའི་མདོར་གསུངས་སོ། །མདོར་ན། སྣོད་དང་ཡོ་བྱད་གཙུག་ལག་ཁང་། །འདྲོན་པ་མང་བཅོམ་གོས་རྣམས་དང་། །གོས་དང་
གདུགས་དང་དེ་བཞིན་ཤིང་། །དུར་ཁྲོད་པ་དང་དེ་བཞིན་སྤངས། །སངས་རྒྱས་བཅོམ་ལྡན་འདས་མཉན་དུ་ཡོད་པའི་འཛེ་ཏའི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེའི་ཚེ་ན་ཁྱིམ་བདག་གཞན་ཞིག་
གིས་རི་བྲགས་ཀྱི་གྲོང་གཞན་ཞིག་ཏུ་ཡོ་བྱད་ཐམས་ཅད་དང་ལྡན་པའི་གཙུག་ལག་ཁང་ཞིག་བརྩིགས་ནས་ཕྱོགས་བཞིའི་དགེ་འདུན་ལ་ཕུལ་ལོ། །དེ་ན་མལ་སྟན་དང་། སྣོད་སྤྱད་མང་དུ་གྱུར། དགེ་སློང་ནི་ཉུང་དུ་གནས་ཏེ། 
དེའི་ནང་ནས་ཁ་ཅིག་གིས་ཚེ་དང་ལྡན་པ་དག་མལ་སྟན་དང་སྣོད་སྤྱད་དང་། ཡོ་བྱད་མ་སྤྱད་ན་དེ་དག་ཆུད་ཟོས་པར་འགྱུར་གྱིས། དེ་དག་ལས་བདག་ཅག་ལ་སྤྱད་པར་ཅི་ཙམ་དགོས་པ་དེ་ཙམ་ཞིག་བཅངས་ལ། དེའི་ལྷག་མ་རྣམས་ནི་
གཙུག་ལག་ཁང་གཞན་དུ་དབུལ་ལོ་ཞེས་སྨྲས་ནས། དེ་དག་གིས་དེ་བཞིན་བྱས་སོ། །ཇི་ཙམ་ཞིག་ན་བསོད་སྙོམས་པ་གཞན་ཞིག་གཞོངས་སྤྱད་པ་སྤྱོད་ཅིང་གཙུག་ལག་ཁང་དེར་འོངས་པ་དང་། དགེ་སློང་དེ་དག་གིས་ངལ་
བསོར་བཅུག་ནས་དེ་ཡང་དགེ་འདུན་དེ་དག་གི་ནང་ན་རྒན་པ་ཞིག་སྟེ། གཙུག་ལག་ཁང་དུ་ལམ་གྱི་ངལ་བསོ་ནས་དེས་དེ་དག་ལ་ཚེ་དང་ལྡན་པ་མལ་སྟན་མཆིས་སམ་ཞེས་སྨྲས་ན། མེད་དོ་ཞེས་སྨྲས་པ་དང་། དགེ་སློང་དག་
གིས་ཇི་ལྟར་ཡིན་པ་དེ་ལ་ཞིབ་ཏུ་སྨྲས་སོ། །དེ་གདིང་བ་མེད་པར་ས་ལ་དེ་བཞིན་དུ་ཉལ་ནས་ནང་པར་སྔར་ལངས་ཏེ། ལྡེ་མིག་ཁྱོག་པོ་དང་། ལྡེ་མིག་ཁྱེར་ནས་ཁྱིམ་བདག་དེའི་ཁྱིམ་དུ་སོང་བ་དང་། དེ་ནས་ཁྱིམ་བདག་དེས་
<pb id="13.162b"/>
དེ་ལ་བདེ་བར་བྱོན་ཏམ་ཞེས་པའི་ཚིག་བརྗོད་ནས་སྟན་ཁྱེར་ཏེ་ཕྱིར་བྱུང་བ་དང་། བསོད་སྙོམས་པ་དེ་སྤྱོད་ལམ་ཞི་བའི་ཚུལ་དུ་འདུག་གོ། །བསོད་སྙོམས་པས་ཀྱང་དེ་ལ་ནོར་ལས་བསོད་ནམས་བྱ་བའི་དངོས་པོ་བདུན་གྱི་ཡོན་ཏན་རྒྱས་པར་བརྗོད་
པ་དང་། ཁྱིམ་བདག་གིས་འཕགས་པ་བདག་གིས་དེ་ཐམས་ཅད་བགྱིས་སོ་ཞེས་སྨྲས་པ་དང་། བསོད་སྙོམས་པས་ཁྱིམ་བདག་ཁྱོད་ཀྱི་གཙུག་ལག་ཁང་ན་མལ་སྟན་དག་ཡོང་མེད་དེ། མདང་ང་ཡང་གདིང་བ་མེད་པར་སའི་སྟེང་ན་དེ་བཞིན་དུ་ཉལ་
ཉལ་ཏེ་འདིར་འོངས་སོ། །ཁྱེད་ན་རེ་དེ་ཐམས་ཅད་བདག་གིས་དེ་བཞིན་དུ་བགྱིས་སོ་ཞེས་ཟེར་ན། འདི་ཅི་ཉེས་ཤེས་སྨྲས་པ་དང་། ཁྱིམ་བདག་གིས་འཕགས་པ་ཁོ་བོས་ནི་དེར་མལ་སྟན་དང་སྣོད་སྤྱད་དང་། ཡོ་བྱད་རྣམས་མང་དུ་སྦྱར་ན་
འཕགས་པ་དེ་དག་གིས་གཙུག་ལག་ཁང་གཞན་དུ་གདོན་མ་ཟོས་པར་བཏང་ངོ་ཞེས་སྨྲས་པ་དང་། དེས་ཁྱིམ་བདག་ཉིད་ཀྱིས་གཙུག་ལག་ཁང་གི་ལྡེ་མིག་ཁྱོག་པོ་དང་། ལྡེ་མིག་ངོ་ཤེས་སམ་ཞེས་སྨྲས་པ་དང་། འཕགས་པ་ཤིན་དུ་
འཚལ་ཏོ། །དེས་དེ་བསྟན་པ་དང་། དེས་འཕགས་པ་བཞུད་ཅིག་བདག་ཀྱང་མཆིའོ་ཞེས་སྨྲས་སོ། །དེས་བསོད་སྙོམས་བསོད་པ་དང་། ཁྱིམ་བདག་ཀྱང་རྗེས་བཞིན་དུ་འོངས་ནས། དེས་དགེ་སློང་རྣམས་བསྡུས་ནས་འཕགས་
པ་བདག་གིས་འདིར་མལ་སྟན་དང་། སྣོད་སྤྱད་དང་། ཡོ་བྱད་མང་དུ་ཕུལ་ན་དེ་དག་གར་མཆིས་ཞེས་སྨྲས་པ་དང་། དེས་ཇི་ལྟར་གྱུར་པ་དེ་དག་ཐམས་ཅད་ཁྱིམ་བདག་ལ་སྨྲས་པ་དང་། དེས་ཉེས་པ་ངོར་བརྗོད་དེ་སྨྲས་པ། ཁྱོད་
ཀྱིས་མ་ལེགས་པར་བྱས་ཏེ། དེ་ཡང་དེར་བས་ན་ད་ཅི་སླར་བླང་དུ་རུང་ངམ་འོན་ཏེ་མི་རུང་དེ་དག་གིས་སྨྲས་པ། མི་རུང་ངོ་། །འཕགས་པ་ཁོ་བོས་ནི་དེར་མ་ཕུལ་གྱིས་སོང་ལ་སླར་ལོང་ཤིག །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་
གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། གཙུག་ལག་ཁང་གཞན་དུ་མ་དབུལ་ཅིག །ཇི་ལྟར་དམིགས་པ་དེ་བཞིན་སྤྱད་པར་བྱའོ། །གཞན་དུ་ན་གང་གིས་བྱིན་པ་ལ་རིན་ཐང་བཞིན་དུ་ཕོབ་ཤིག །གླེང་གཞི་ནི་མཉན་དུ་ཡོད་པ་ན་སྟེ། དྲུག་སྡེ་
<pb id="13.163a"/>
རྣམས་འདྲོན་པ་མང་པོ་དང་ལྷན་ཅིག་ཏུ་གཞོངས་སྤྱད་པ་སྤྱོད་ཅིང་དོང་བ་དང་། དེ་དག་ཆོས་ཀྱིས་རྡུལ་གྱིས་འཇིགས་པ་ན་ཡང་ན་ནི་འདྲོན་པ་དག་གི་མདུན་དུ་དོང་། ཡང་ན་ཕྱི་བཞིན་དོང་ངོ་། །ཇི་ཙམ་ན་འདྲོན་པ་མང་པོ་རྣམས་རྐུན་པོས་བཅོམ་ནས་
སྐྱེ་བོ་མང་པོ་རྣམས་ཀྱིས་ནོར་བོར་ཏེ་བྲོས་པ་དང་། རྐུན་པོ་རྣམས་ཀྱིས་ནོར་ཀུན་བཀུར་མ་ནུས་ནས་དེ་དག་གིས་བཟང་བ་བདམས་ཏེ་ཁྱེར་ཏེ་དོང་ངོ་། །དྲུག་སྡེ་རྣམས་འདྲོན་པ་མང་པོའི་ཕྱི་བཞིན་དུ་འབྲངས་ཏེ་དོང་བ་ལས་གནས་དེར་ཕྱིན་པ་དང་། དེ་དག་གིས་
ནོར་མང་པོ་བོར་བ་མཐོང་སྟེ། དེ་ནས་དགའ་བོ་ཉེ་དགའ་བོ་ཕྱག་དར་ཁྲོད་པ་རྙེད་ཀྱིས་བླང་ངོ་ཞེས་སྨྲས་པ་དང་། དེ་དག་གིས་དེ་ལས་ཀྱང་གོས་རྣམས་བདམས་ཏེ་ཁྱེར་རོ། །འདྲོན་པ་མང་པོ་རམ་མདའ་དང་ལམ་སྲུངས་སུ་བཅས་ཏེ་སླར་ལོག་པ་དེ་དག་
གིས་དྲུག་སྡེ་དག་གིས་ཁྱེར་བ་རྣམས་ངོ་ཤེས་ནས། དེ་དག་གིས་གང་རྐུན་པོ་རྣམས་ཀྱིས་བོར་བ་དེ་ཡང་དགེ་སྦྱོང་མགོ་རེག་རྣམས་ཀྱིས་བརྐུས་སོ་ཞེས་བསམས་སོ། །དྲུག་སྡེ་རྣམས་ལ་ཁ་ངན་དུ་འཕགས་པ་དག་དྲང་སྲོང་གི་རྒྱལ་མཚན་འཛིན་པ་དེ་
ལྟ་བུའི་ལོག་པར་སྤྱོད་པ་དག་སྤྱོད་པ་ཞེས་སྤྱོས་ཏེ་ཉེས་པ་ངོར་བརྗོད་པ་དང་། དེ་དག་གིས་འདྲོན་པ་མང་པོ་རྣམས་རྐུན་པོས་བཅོམ་སྟེ་ངེད་ཀྱིས་ནི་མ་ཡིན་གྱི། ངེད་ཀྱིས་ཕྱག་དར་ཁྲོད་ཀྱི་གོས་རྙེད་དོ་ཞེས་སྨྲས་པ་དང་། དེ་དག་གིས་ཕྱག་དར་ཁྲོད་ཀྱི་
གོས་ནི་མ་ལགས་སོ་ཞེས་སྨྲས་པ་དང་། དེ་ལན་མེད་ནས་ཅང་མི་སྨྲ་བར་འདུག་གོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་རྣམས་འདྲོན་
པ་མང་པོ་འཕྱ་བ་ནི་ཡུས་ཏེ། དེ་བས་ན་དགེ་སློང་དག་གིས་འདྲོན་པ་མང་པོ་བཅོམ་པའི་གོས་མ་བཀུར་ཅིག །དགེ་སློང་དག་གིས་འདྲོན་པ་མང་པོ་བཅོམ་པའི་གོས་ཁྱེར་ན་འདས་པ་དང་བཅས་པར་འགྱུར་རོ། །
གཞན་ཡང་དད་པར་གྱུར་པ་དེ་དག་གིས་འཕགས་པ་དག་ཅི་བདེར་སྣོམས་ཤིག་ཅེས་སྨྲས་ན་དགེ་སློང་དག་ཐེ་ཚོམ་དུ་གྱུར་ནས་མི་ལེན་ཏོ། །བཅོམ་ལྡན་འདས་ཀྱིས་བཀའ་སྩལ་པ། དེ་སྟེ་ཅི་བདེར་ཁྱེར་ཅིག་ཅེས་
<pb id="13.163b"/>
སྨྲས་ན། ལོང་ལ་ཐེ་ཚོམ་དུ་མ་བྱེད་ཅིག །གླེང་གཞི་ནི་རྒྱལ་པོའི་ཁབ་ན་སྟེ། དགེ་སློང་དྲུག་སྡེ་དག་གིས་བསིལ་བ་ཚལ་གྱི་དུར་ཁྲོད་དུ་དོང་བ་དང་། ཤི་བའི་ཡོ་བྱད་གདུགས་དང་། ཤིང་དང་། གོས་དག་མང་པོ་བོར་བ་དེ་དག་
གིས་མཐོང་ནས་དེའི་ནང་ནས་གཅིག་གིས་དགའ་བོ་ཉེ་དགའ་བོ་ཕྱག་དར་ཁྲོད་ཀྱི་གོས་རྙེད་ཀྱིས་བཀུར་རོ་ཞེས་སྨྲས་པ་དང་། དགའ་བོ་ལེགས་སོ་ལེགས་ཀྱིས་བཀུར་རོ་ཞེས་སྨྲས་ནས་དེ་དག་གིས་བླངས་ཏེ་དོང་ངོ་། །དུར་ཁྲོད་ཀྱི་
སྲུངས་མ་རིགས་ངན་དག་འོངས་ནས་དེས་བསམས་པ། དུར་ཁྲོད་འདི་ན་ཅུང་ཟད་ཀྱང་མེད་པས་ན་ཁ་ཅིག་གིས་དུར་བརྐུས་པར་གདོན་མི་ཟའོ་སྙམ་བསམས་ནས། ཡང་འདི་སྙམ་དུ་གང་གིས་བརྐུས་པ་དེ་བརྙོགས་པས་སླར་ཡང་འོང་བར་
གདོན་མི་ཟས་མངོན་པར་གབ་སྟེ་འདུག་གོ་སྙམ་དུ་བསམས་ཏེ་ནགས་སྟུག་པོའི་ནང་དུ་ཞུགས་ནས་ཉིན་གཅིག་བཞིན་དུ་སྡོད་ཅིང་འདུག་པ་དང་། དྲུག་སྡེ་དག་ཞག་བདུན་ནམ་བརྒྱད་ལོན་ཏེ་དགའ་བོ་ཉེ་དགའ་བོ་བདག་ཅག་གིས་དུར་ཁྲོད་དུ་
མ་དོང་ནས་ད་རིང་ཞིག་ལོན་ཏེ་ཅུང་ཟད་ཙམ་རྙེད་ཀྱང་སྲིད་ཀྱིས་ཡང་འདེང་ངོ་ཞེས་སྨྲས་པས་དེ་དག་དོང་ངོ་། །ཇི་ཙམ་དེ་ན་གོས་དང་། གདུགས་དང་། ཤིང་དག་བོར་བ་དེ་དག་གིས་བླང་བར་བརྩམས་པ་དང་རིགས་ངན་ནགས་ཚལ་སྟུག་པོ་ན་འདུག་པ་དེས་མཐོང་ནས་བརྒྱུགས་ཏེ་
འོངས་ནས། དེས་འཕགས་པ་དག་བདག་ཅག་ཕུ་ནུ་དང་། གཉེན་དང་གྲོགས་པོ་དག་རྒྱལ་པོའི་བཀའ་བཞིན་དུ་བྱེད་པ་ཡང་དུར་ཁྲོད་ཀྱི་གོས་འདིའི་ཕྱིར་ཡིན་ན་ཁྱེད་ཅག་གིས་ཅིའི་ཕྱིར་བདག་པོ་ཡོད་པའི་དུར་ཁྲོད་ཀྱི་ཤི་བའི་ཡོ་བྱད་དག་བཀུར་
བར་བྱ་ཞེས་སྨྲས་པ་དང་། དེ་དག་གིས་བཞིན་བཟངས་ངེད་ཅག་གིས་ནི་ཕྱག་དར་ཁྲོད་པའི་གོས་བླངས་སོ། །དེས་འཕགས་པ་འདི་ལ་དེ་དག་ཕྱག་དར་ཁྲོད་ཀྱི་གོས་ཡིན་ན་རབ་ཏུ་ལེགས་སོ་ཞེས་སྨྲས་པ་དང་། དེ་དག་ལན་མེད་ནས་ཅང་མི་
ཟེར་བར་འདུག་གོ། །དེ་ལྟར་གྱུར་པ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་རིགས་ངན་འཕྱ་བ་ནི་ཡུས་ཏེ། དེ་བས་ན་དགེ་སློང་དག་བདག་པོ་ཡོད་པའི་དུར་ཁྲོད་
