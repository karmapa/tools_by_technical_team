<pb id="87.285b"/>
སོ། །བ་དན་གསུམ་པའི་ཕྱག་རྒྱས་ནི། །ཡན་ལག་དྲུག་ཏུ་དགོད་པར་བྱ། །བ་དན་གསུམ་པས་སྙིང་ཀར་སྦྱིན། །དཔུང་པ་ཀུན་ནས་བརྐྱང་བྱས་ལ། །སེ་གོལ་གྱི་ནི་སྒྲ་དང་ནི། །ཧཱུྃ་གི་རྣམ་པ་ལྷན་ཅིག་སྦྱར། །
གཡས་བརྐྱང་བ་ཡིས་ཡང་དག་གནས། །འདིར་ནི་མཆོག་གི་ཕྱག་རྒྱའོ། །སློབ་དཔོན་ལ་ནི་དམོད་པ་དང་། །དམ་ཚིག་སྤྱོད་ལ་འཕྱ་བ་དང་། །དཀོན་མཆོག་གསུམ་ལ་གནོད་བྱེད་པ། །སྡིག་གིས་གོས་པར་
མི་འགྱུར་རོ། །སྐྱེ་བ་བྱེ་བ་བརྒྱ་སྟོང་དུ། །སངས་རྒྱས་ཡེ་ཤེས་ཀྱིས་བསྐུལ་ཞིང་། །དགེ་བའི་བཤེས་གཉེན་བསྟེན་པ་ཡིས། །རྣལ་འབྱོར་གཙུག་ལག་ཕྲད་པའོ། །སེམས་ཅན་ཐམས་ཅད་སྐྱོན་མེད་
ཅིང་། །སེམས་ཅན་ཐམས་ཅད་བདེ་གྱུར་ཅིག །གང་གིས་ལམ་ནས་འགྲོ་བ་ཡིས། །སངས་རྒྱས་ཉིད་དུ་གྲུབ་གྱུར་ཅིག །མ་བསྒྲལ་བ་རྣམས་བསྒྲལ་བ་དང་། །མ་གྲོལ་བ་རྣམས་བདག་གིས་དགྲོལ། །
དེ་ལྟར་རྗེས་སུ་བརྩེ་བའི་ཕྱིར། །རྣལ་འབྱོར་བསྟན་བཅོས་འདི་བགྱིས་སོ། །གདན་བཞི་པ་ལས་སྦྱོར་བའི་རབ་ཏུ་བྱེད་པ་གདན་བཞིའི་ལེའུ་ཞེས་བྱ་བ་རྫོགས་སྷོ།།  །།ཡང་ཞུས་ཀུན །དཔལ་གསང་བ་
ཐམས་ཅད་ཀྱི་རྒྱུད་ཅེས་བྱ་བ་འདི་ནི། པཎྜི་ཏ་སྨྲྀ་ཏི་ཛྙཱ་ན་ཀཱིརྟྟིས་གསར་དུ་བསྒྱུར་ནས་བཤད་ཅིང་གཏན་ལ་ཕབ་པའོ། །དེ་ལྟར་ན་རྒྱུད་འདིའི་ལེའུ་སིལ་བུ་རྣམས་ཕྱོགས་གཅིག་ཏུ་སྡོམས་ན་ལེའུ་བརྒྱ་དང་བཞི་བཞུགས་སོ། །
སླད་ནས་བུ་སྟོན་ཐམས་ཅད་མཁྱེན་པའི་ཐུགས་དམ་རྒྱུད་འབུམ་དང་དཔེ་དཔང་རྙིང་པ་དག་དང་ཡང་གཏུགས་ཏེ། སྡེབས་ཞུས་དང་བཅས་པ་ཆེས་ཤིན་ཏུ་དག་པར་བགྱིས་སོ།།  །།<sutra id="J413"/><head n="1" t="དཔལ་གཏུམ་པོ་ཁྲོ་བོ་ཆེན་པོའི་རྒྱུད་ཀྱི་རྒྱལ་པོ་དཔའ་བོ་གཅིག་པ་ཞེས་བྱ་བ།"/> <head n="2" t="དང་པོ། རྒྱུད་ལ་འཇུག་པའི་རིམ་པར་ཕྱེ་བ།" type="phye ba" zh="80.889"/>༄༅།  །རྒྱ་གར་སྐད་དུ།  <stitle n="419">།ཨེ་ཀ་བཱི་རཱ་ཁྱ་ཤྲཱི་
ཙཎྜ་མ་ཧཱ་རོ་ཥ་ཎ་ཏན་ཏྲ་རཱ་ཛ་ནཱ་མ།  </stitle>བོད་སྐད་དུ།  །<ttitle n="419">དཔལ་གཏུམ་པོ་ཁྲོ་བོ་ཆེན་པོའི་རྒྱུད་ཀྱི་རྒྱལ་པོ་དཔའ་བོ་གཅིག་པ་ཞེས་བྱ་བ།  །</ttitle><bampo n="419.1">བཅོམ་ལྡན་འདས་དཔལ་གཏུམ་པོ་ཁྲོ་བོ་ཆེན་པོ་ལ་ཕྱག་འཚལ་ལོ། །འདི་སྐད་བདག་
<pb id="87.286a"/>
གིས་ཐོས་པ་དུས་གཅིག་ན། བཅོམ་ལྡན་འདས་རྡོ་རྗེ་སེམས་དཔའ།  དེ་བཞིན་གཤེགས་པ་ཐམས་ཅད་ཀྱི་སྐུ་དང་། གསུང་དང་། ཐུགས་ཀྱི་སྙིང་པོ་རྡོ་རྗེ་དབྱིངས་ཀྱི་དབང་ཕྱུག་མའི་བྷ་ག་རྣམས་ལ་བཞུགས་སོ། །
དཔག་ཏུ་མེད་པའི་རྡོ་རྗེ་རྣལ་འབྱོར་པ་དང་། རྣལ་འབྱོར་མའི་ཚོགས་རྣམས་ཀྱང་ངོ་། །འདི་ལྟ་སྟེ། མི་གཡོ་བ་དཀར་པོའི་རྡོ་རྗེ་རྣལ་འབྱོར་པ་དང་། མི་གཡོ་བ་སེར་པོའི་རྡོ་རྗེ་རྣལ་འབྱོར་པ་དང་། མི་གཡོ་བ་དམར་པོའི་རྡོ་རྗེ་
རྣལ་འབྱོར་པ་དང་། མི་གཡོ་བ་ལྗང་གུའི་རྡོ་རྗེ་རྣལ་འབྱོར་པ་དང་། གཏི་མུག་རྡོ་རྗེ་མའི་རྡོ་རྗེ་རྣལ་འབྱོར་མ་དང་། ཕྲ་མ་རྡོ་རྗེ་མའི་རྡོ་རྗེ་རྣལ་འབྱོར་མ་དང་། འདོད་ཆགས་རྡོ་རྗེ་མའི་རྡོ་རྗེ་རྣལ་འབྱོར་མ་དང་། ཕྲག་དོག་རྡོ་རྗེ་མའི་
རྡོ་རྗེ་རྣལ་འབྱོར་མ་དང་། དེ་ལྟ་བུ་ལ་སོགས་པའི་རྣལ་འབྱོར་པ་དང་རྣལ་འབྱོར་མ་བྱེ་བ་ཁྲི་བརྒྱ་སྟོང་རྣམས་སོ། །དེ་ནས་བཅོམ་ལྡན་འདས་རྡོ་རྗེ་སེམས་དཔའ་མི་གཡོ་བ་ནག་པོའི་ཏིང་ངེ་འཛིན་ལ་སྙོམས་པར་ཞུགས་ནས་འདི་
ཉེ་བར་གསུངས་སོ། །དངོས་དང་དངོས་མེད་རྣམ་གྲོལ་བའི། །གཅིག་པུ་དེ་ནི་དགའ་བཞིའི་མཆོག །རྣམ་པར་རྟོག་པ་ཀུན་སྤངས་པའི། །སྤྲོས་པ་མེད་པའི་རང་བཞིན་ང་། །རྨོངས་པ་གང་གིས་ང་མི་ཤེས། །ལུས་
དང་ངག་རྣམས་ཀུན་ལ་གནས། །ང་ནི་དེ་རྣམས་ཕན་དོན་ཕྱིར། །རྣམ་པ་ལྔ་ཡིས་ཡང་དག་གནས། །དེ་ནས་བཅོམ་ལྡན་འདས་མ་རྡོ་རྗེ་དབྱིངས་ཀྱི་དབང་ཕྱུག་མ་ཞེ་སྡང་རྡོ་རྗེ་མའི་ཏིང་ངེ་འཛིན་ལ་སྙོམས་པར་ཞུགས་
ནས་འདི་ཉེ་བར་གསུངས་སོ། །སྟོང་དང་སྙིང་རྗེ་དབྱེར་མེད་པའི། །ལྷ་ཡི་འདོད་པས་བདེ་བར་གནས། །བདག་ནི་ཀུན་རྟོག་རྣམ་པར་བྲལ། །སྤྲོས་པ་མེད་ཅིང་གཡོ་བ་མེད། །བུད་མེད་གང་གིས་ང་མི་ཤེས། །
བུད་མེད་ཀུན་གྱི་ལུས་ལ་གནས། །བདག་ནི་དེ་རྣམས་ཕན་དོན་ཕྱིར། །རྣམ་པ་ལྔ་ཡིས་ཡང་དག་གནས། །དེ་ནས་བཅོམ་ལྡན་འདས་མི་གཡོ་བ་ནག་པོ་ལ།  བཅོམ་ལྡན་འདས་མ་ཞེ་སྡང་རྡོ་རྗེ་མས་དམ་དུ་འཁྱུད་
<pb id="87.286b"/>
ནས་ཙུམ་པར་མཛད་དེ།  གསོལ་བ་བཏབ་པ་དང་། ལྷ་མོ་ལྷ་མོ་དགའ་ཆེན་མོ། །གསང་བ་ཤིན་ཏུའང་རྙེད་དཀའ་བ། །སྙིང་པོ་ལས་སྙིང་མཆོག་གི་གཙོ། །སངས་རྒྱས་ཀུན་གྱིས་ལེགས་གསུངས་པ། །རྒྱུད་ཀྱི་
རྒྱལ་པོ་དབང་ཕྱུག་མཆོག །དགའ་མ་རྒྱུད་ཆེན་མཉམ་པར་གྱིས། །དཔའ་བོ་གཅིག་པུ་ཞེས་བྱ་བས། །སེམས་ཅན་དངོས་གྲུབ་མྱུར་དུ་འགྲུབ། །དཀྱིལ་འཁོར་མ་མཐོང་བ་རྣམས་ལ། །རྒྱུད་འདི་རབ་ཏུ་
བསྟན་མི་བྱ། །དཀྱིལ་འཁོར་གཞན་དུ་ཞུགས་པ་ལའང་། །རྒྱུད་འདི་བསྟན་པར་མི་བྱའོ། །གང་ཞིག་གཏུམ་པོ་ཁྲོ་བོ་ཡི། །དཀྱིལ་འཁོར་རབ་ཞུགས་མཉམ་བཞག་ཅིང་། །དད་དང་བརྩོན་འགྲུས་མཆོག་
ལྡན་ལ། །གཏུམ་པོའི་རྒྱུད་འདི་བསྟན་པར་བྱ། །བླ་མ་ལ་གུས་སྙིང་རྗེ་ཅན། །སྔགས་ཀྱི་ཐེག་པར་མཆོག་ཏུ་གཞོལ། །གཏུམ་པོའི་དབང་ཕྱུག་ལ་རྟག་གུས། །དེ་ལ་རྒྱུད་འདི་བསྟན་པར་བྱ། །རྣལ་འབྱོར་
པ་གང་ལ་ལ་ཞིག །འདོད་བརྐམ་སངས་རྒྱས་སླུ་བྱེད་པས། །གཏུམ་པོའི་དཀྱིལ་འཁོར་སྟོན་བྱེད་ཅིང་། །བླ་མེད་རྒྱུད་ནི་སྟོན་བྱེད་ན། །དེ་ནི་ནད་ཆེན་གྱིས་གཟིར་ནས། །བཤང་གཅིའི་དྲི་མས་གོས་པར་བྱེད། །
ཟླ་བ་དྲུག་གི་ནང་དུ་ནི། །དེ་ནི་འཆི་བའི་སྡུག་བསྔལ་འགྱུར། །དེ་ཕྱིར་གཤིན་རྗེའི་ཕོ་ཉས་བཟུང་། །དུས་ཀྱི་ཞགས་པའི་དབང་དུ་འགྱུར། །གང་ཚེ་སྡིག་ཅན་དམྱལ་བར་འཁྲིད། །སངས་རྒྱས་ཀྱིས་ཀྱང་བསྲུང་མི་ནུས། །
ལོ་ནི་འབུམ་དུ་དེ་སྡུག་བསྔལ། །གལ་ཏེ་མྱོང་འགྱུར་ལས་ཟད་ཀྱང་། །གལ་ཏེ་མི་རུ་སྐྱེས་ན་ཡང་། །རྡོ་རྗེའི་གནམ་ལྕགས་ཀྱིས་དེ་འཇིག །སྔགས་རིག་བརྟུལ་ཞུགས་ཅན་གྱིས་ནི། །དེ་ཕྱིར་དཀྱིལ་འཁོར་ལེགས་བྲིས་ནས། །
དེ་ཉིད་སྔོན་དུ་ཡོངས་བརྟགས་པའི། །སློབ་མ་བཟང་པོ་རབ་གཞུག་བྱ། །འཇིག་རྟེན་གསུམ་དུ་རྙེད་དཀའ་བའི། །རྒྱུད་ནི་དེ་ཕྱིར་བསྟན་པར་བྱ། །གང་ཡང་མ་ཐོས་རྒྱུད་འཆད་པ། །དེ་ཡང་འོག་ཏུ་འགྲོ་འགྱུར་ཞིང་། །གལ་ཏེ་སངས་རྒྱས་དང་
<pb id="87.287a"/>
མཚུངས་ཀྱང་། །དེ་ཡི་གདོང་དུ་རྣམ་སྨིན་འགྱུར། །སློབ་མ་དད་པ་དམན་པ་དང་། །ཐེ་ཚོམ་ཟ་བས་ཉན་བྱེད་ན། །མགོ་བོར་རྡོ་རྗེའི་ཐོག་ལྟུང་བ། །ཆར་འབབ་དུས་སུ་ཐེ་ཚོམ་མེད། །མཆོག་གི་ཞལ་མངའ་ལྷ་མོ་ལ། །བདག་
གིས་འདི་ནི་བདེན་པར་བཤད། །དཔའ་བོ་གཅིག་ཉིད་རྒྱུད་འདི་ནི། །གཏུམ་པོ་ཁྲོ་བོ་ཤིན་དུ་གསང་། ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི། དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས།  རྒྱུད་ལ་འཇུག་པའི་རིམ་པར་ཕྱེ་
བ་ཞེས་བྱ་བ་སྟེ་དང་པོའོ།།  །། <head n="2" t="གཉིས་པ། དཀྱིལ་འཁོར་གྱི་རིམ་པར་ཕྱེ་བ།" type="phye ba" zh="80.892"/>དེ་ནས་བཅོམ་ལྡན་འདས་མ་ཞེ་སྡང་རྡོ་རྗེ་མས། གཏུམ་པོ་ཆེན་པོ་ཁྲོ་བོ་ལ་དམ་དུ་མཁྱུད་ནས་གསོལ་པ། དཀྱིལ་འཁོར་གྱི་ནི་བྱ་བ་ལ། །གང་གི་ཚད་ཀྱིས་བྲི་བར་བྱ། །དེ་བཞིན་དེ་དབུས་བྲི་བྱ་བ། །
གང་ཡིན་གཙོ་བོས་བདག་ལ་གསུངས། །དེ་ནས་བཅོམ་ལྡན་འདས་ཀྱིས་བཀའ་སྩལ་པ། །དཀྱིལ་འཁོར་ཚད་དུ་གང་གྱུར་པ། །ཁྲུ་གང་དང་ནི་ཁྲུ་དོ་དང་། །ཁྲུ་གསུམ་པ་དང་ཁྲུ་བཞི་པ། །ཁྲུ་ལྔའི་ཚད་ལས་ལྷག་མི་བྱ། །གང་
དུ་དེ་ཡི་རྡུལ་ཚོན་ཉིད། །ཁ་དོག་སྣ་ཚོགས་ཀྱིས་བྱས་པ། །གྲུ་བཞི་པ་ལ་སྒོ་བཞི་པ། །རྟ་བབས་བཞི་ཡིས་རྣམ་པར་བརྒྱན། །སྒོ་ནི་བརྒྱད་ཆ་ཉིད་དུ་ནི། །དེ་ཡི་ཚད་དུ་རབ་ཏུ་བརྟག །སྒོ་ཡི་ཚད་ཀྱིས་སྒོ་ཁྱུད་དང་། །དེ་ཡི་
ཕྱེད་ཀྱིས་འགྲམ་དང་ནི། །ལོགས་དང་དེ་བཞིན་སྟེགས་བུ་དང་། །དྲ་བ་དྲ་ཕྱེད་སྣམ་བུ་རྣམས། །རྩ་བའི་ཐིག་གི་ཕྱི་རོལ་དུ། །དེ་ཡི་ཕྱེད་ཀྱི་རྡུལ་ཚོན་ས། །རྡོ་རྗེའི་ཕྲེང་བ་ཉིད་དང་ནི། །ཀ་བ་བརྒྱད་ལྡན་བརྟག་པར་བྱ། །
སྒོ་ཡི་སུམ་འགྱུར་ཉིད་ཀྱིས་ནི། །སྒོ་ཡི་རྟ་བབས་མཆོག་ཏུ་བྱ། །མཆོག་ཏུ་སྣ་ཚོགས་རྡོ་རྗེ་བྲི། །རྡོ་རྗེའི་ར་བ་ཁོར་ཡུག་ལྡན། །དཔག་བསམ་ཤིང་སོགས་དང་ལྡན་པ། །ཁྲོ་བོ་གཏུམ་པོའི་དཀྱིལ་འཁོར་ལ། །དཀྱིལ་འཁོར་འཁོར་
ལོའི་རྣམ་པ་ལ། །འཕར་མ་གཅིག་པ་ཉིད་དུ་བྱ། །དེ་ཡི་ཤར་ཕྱོགས་ཕྱོགས་བརྒྱད་ལ། །སྣ་ཚོགས་པད་མ་ཡང་དག་བྲི། །དབུས་མ་དང་དགུ་དེ་དབུས་སུ། །རལ་གྲི་སྔོན་པོ་རྡོ་རྗེས་མཚན། །རྡོ་རྗེ་གྲི་གུག་ཐོད་བཅས་འོག །
<pb id="87.287b"/>
ཤར་དུ་འཁོར་ལོས་མཚན་པ་ཡི། །རལ་གྲི་ཁ་དོག་དཀར་པོ་བྲི། །ལྷོ་རུ་ཁ་དོག་སེར་པོ་ཡི། །རིན་ཆེན་དང་བཅས་ཡང་དག་བྲི། །ནུབ་ཏུ་ཁ་དོག་དམར་པོ་ཡི། །པད་མ་དམར་པོས་མཚན་པ་དང་། །བྱང་དུ་རལ་གྲི་རྐྱང་པ་ཡི། །ཁ་དོག་
ལྗང་ཁུ་ཡང་དག་བྲི། །འཁོར་ལོ་དཀར་པོས་མཚན་པ་ཡི། །གྲི་གུག་མེ་ཡི་མཚམས་སུ་བྲི། །རིན་ཆེན་སེར་པོས་རབ་མཚན་པ། །བདེན་བྲལ་དུ་ནི་བྲི་བར་བྱ། །པད་མ་དམར་པོས་རབ་མཚན་པ། །རླུང་དུ་དེ་བཞིན་བྲི་བར་བྱ། །དབང་ལྡན་
ཁ་དོག་ལྗང་ཁུ་ཡི། །ཨུད་པལ་སྔོན་པོས་མཚན་པ་བྲི། །ཟླ་བ་ཉི་མའི་སྟེང་གནས་པའི། །མཚན་མ་ཐམས་ཅད་རབ་ཏུ་བརྟག །རྡུལ་ཚོན་དཀྱིལ་འཁོར་སྒྲུབ་ཐབས་འདི། །བདག་གིས་འཇིག་རྟེན་དོན་ཕྱིར་བཤད། །ཡང་
ན་དཀྱིལ་འཁོར་བྲི་བྱ་བ། །རས་རིས་ཚུལ་དུ་བྲི་བར་བྱ། །སྔོན་བཞིན་དཀྱིལ་འཁོར་བྲི་བྱས་ནས། །དབུས་སུ་མི་གཡོ་མཐིང་ནག་བྲི། །ཞེ་སྡང་རྡོ་རྗེ་མས་འཁྱུད་པ། །ཤར་དུ་མི་གཡོ་དཀར་པོ་བྲི། །མི་གཡོ་སེར་པོ་དེ་བཞིན་
ལྷོར། །ནུབ་ཏུ་མི་གཡོ་དམར་པོ་བྲི། །བྱང་དུ་མི་གཡོ་ལྗང་ཁུ་བྲི། །མེ་མཚམས་གཏི་མུག་རྡོ་རྗེ་དཀར། །བདེན་བྲལ་ཕྲ་མ་རྡོ་རྗེ་སེར། །རླུང་དུ་འདོད་ཆགས་རྡོ་རྗེ་མ། །ལྷ་མོ་དམར་མོ་ཡང་དག་བྲི། །དབང་ལྡན་ཕྲག་དོག་རྡོ་རྗེ་
མ། །ལྗང་བྲི་རས་བྲིས་དཀྱིལ་འཁོར་ལ། །དེ་ནས་དཀྱིལ་འཁོར་ལ་སྔགས་ཀྱིས་ལྷག་པར་གནས་པར་བྱ་བ་ནི། ཨོྃ་ཤྲཱི་ཙཎྜ་མ་ཧཱ་རོ་ཥ་ཎ་ས་པ་རི་ཝ་ར་ས་ཧི་ཏ། ཨཱ་གཙྪ་ཨཱ་གཙྪ་ཛཿཧཱུྃ་བྃ་ཧོཿ ཨ་ཏྲ་མཎྜ་ལེ། ཨ་དྷིཥྛཱ་ནྃ་ཀུ་རུ་ཧཱུྃ་
ཕཊ་སྭཱ་ཧཱ། འདིས་ཀུན་ནས་དགུག་པ་དང་། རབ་ཏུ་གཞུག་པ་དང་། བཅིང་བ་དང་། དབང་དུ་བྱས་ཏེ།  མཆོད་པར་བྱའོ། །དེ་ནས་སྔགས་ཀྱི་མཆོད་པར་གྱུར་པ་ནི། ཨོྃ་ཀྲཱིཥྞཱ་ཙ་ལ་པུཥྤྃ་པྲ་ཏཱིཙྪ་ཧཱུྃ་ཕཊ། ཨོྃ་ཤྭེ་ཏཱ་ཙ་ལ་པུཥྤྃ་པྲ་ཏཱིཙྪ་ཧཱུྃ་ཕཊ། 
ཨོྃ་པི་ཏཱ་ཙ་ལ་པུཥྤྃ་པྲ་ཏཱིཙྪ་ཧཱུྃ་ཕཊ། ཨོྃ་རཀྟཱ་ཙ་ལ་པུཥྤྃ་པྲ་ཏཱིཙྪ་ཧཱུྃ་ཕཊ། ཨོྃ་ཤྱཱ་མཱ་ཙ་ལ་པུཥྤྃ་པྲ་ཏཱིཙྪ་ཧཱུྃ་ཕཊ། ཨོྃ་དྭེ་ཥ་བཛྲི་པུཥྤྃ་པྲ་ཏཱིཙྪ་ཧཱུྃ་ཕཊ། ཨོྃ་མོ་ཧ་བཛྲི་པུཥྤྃ་པྲ་ཏཱིཙྪ་ཧཱུྃ་ཕཊ། ཨོྃ་བི་ཤུ་ན་བཛྲི་པུཥྤྃ་པྲ་ཏཱིཙྪ་ཧཱུྃ་ཕཊ།
<pb id="87.288a"/>
ཨོྃ་རཱ་ག་བཛྲི་པུཥྤྃ་པྲ་ཏཱིཙྪ་ཧཱུྃ་ཕཊ། ཨོྃ་ཨཱིརྵུ་བཛྲི་པུཥྤྃ་པྲ་ཏཱིཙྪ་ཧཱུྃ་ཕཊ། དེ་བཞིན་དུ། དཱི་པྃ་དང་། དྷཱུ་པྃ། གནྡྷ།  ནཻ་བེ་དྱྃ། དེ་ལྟ་བུའི་ཉེ་བར་སྤྱད་པ་ལྔས་དཀྱིལ་འཁོར་ལ་མཆོད་པར་བྱའོ། །གང་ཚེ་
དབུས་སུ་མི་གཡོ་དཀར། །གཏི་མུག་རྡོ་རྗེ་མ་དང་བཅས། །དེ་ཡི་དཀྱིལ་འཁོར་ཉིད་དུ་ཤེས། །དེ་བཞིན་མི་གཡོ་སེར་ལ་སོགས། །རྣལ་འབྱོར་ལྔ་ཡི་རབ་དབྱེ་བས། །དཀྱིལ་འཁོར་ལྔ་རུ་བརྟག་པར་བྱ། །སེམས་
ཉིད་རྩེ་གཅིག་གྱུར་པ་ཡིས། །སྔོན་དུ་བསྙེན་པ་བརྩམ་པར་བྱ། །དཀྱིལ་འཁོར་རབ་བཞུགས་རྣལ་འབྱོར་མ། །རྣལ་འབྱོར་དང་ནི་ཡང་དག་ལྡན། །ཕན་ཚུན་དུ་ནི་ཕྱག་བྱས་ནས། །བཟའ་བ་ཤ་དང་ཆང་ཡང་བྱ། །
ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས། དཀྱིལ་འཁོར་གྱི་རིམ་པར་ཕྱེ་བ་སྟེ་གཉིས་པའོ།།  །།<head n="2" t="གསུམ་པ། དབང་བསྐུར་བའི་རིམ་པར་ཕྱེ་བ།" type="phye ba" zh="80.894"/>དེ་ནས་བཅོམ་ལྡན་འདས་མས་གསོལ་པ། །སློབ་
མ་ཇི་ལྟ་བུ་ཉིད་ལ། །རྒྱུད་འདི་རབ་ཏུ་སྦྱར་བར་བྱ། །ཐེ་ཚོམ་མེད་པར་བྱ་བ་ཉིད། །ཁྱབ་བདག་ཆེན་པོ་བསྟན་དུ་གསོལ། །དེ་ནས་བཅོམ་ལྡན་འདས་ཀྱིས་བཀའ་སྩལ་པ། དང་པོར་སྐྱབས་སུ་འགྲོ་བ་གསུམ་
སྦྱིན་པར་བྱའོ། །བསླབ་པ་ལྔ་དང་གསོ་སྦྱོང་དག་ཀྱང་ངོ་། །དེ་ནས་དབང་ལྔ་དང་། གསང་བ་དང་། ཤེས་རབ་ཡེ་ཤེས་ཀྱི་དབང་ངོ་། །དེ་ནས་སྐལ་ལྡན་སློབ་མ་ལ། །རྒྱུད་ཀྱི་དེ་ཉིད་བསྟན་པར་བྱ། །གཞན་དག་རིང་དུ་སྤང་བར་བྱ། །གཞན
དུ་བར་གཞན་དུ་གུས་བཅས་གྱུར་ཀྱང་སྤང་། །དེ་ལ་སྐྱབས་སུ་འགྲོ་བའི་ཚིགས་སུ་བཅད་པ་འདིའོ། །ཇི་སྲིད་སྙིང་པོ་བྱང་ཆུབ་པར། །སངས་རྒྱས་ལ་ནི་བདག་སྐྱབས་མཆི། །དམ་པའི་ཆོས་ལ་བདག་སྐྱབས་མཆི། །
དགེ་འདུན་ལ་ཡང་མི་ཕྱེད་དང་། །དེ་ལ་བསླབ་པ་ལྔའི་ཚིགས་སུ་བཅད་པ་ནི། སྲོག་གཅོད་མ་བྱིན་ལེན་པ་དང་། །གཞན་གྱི་བུད་མེད་བརྫུན་སྨྲ་རྣམས། །སྤང་བྱ་ཀུན་ལ་འཕགས་བཞིན་བྱ། །ལྔ་པ་ཆང་
<pb id="87.288b"/>
གི་བཏུང་བ་ཉིད། །དེ་ལ་འདིར་གསོ་སྦྱོང་གི་ཚིགས་སུ་བཅད་པ་ནི། བདག་གིས་སེམས་ཅན་བསད་མི་བྱ། །ཕ་རོལ་ནོར་ནི་ཕྲོག་མི་བྱ། །བདག་ནི་ཚངས་པར་སྤྱོད་པ་སྤྱད། །རྫུན་གྱི་ཚིག་ཀྱང་སྤང་བར་བགྱི། །མྱོས་བྱེད་ཆང་གི་
བཏུང་བ་ནི། །བདག་གིས་གང་དུའང་བཏུང་མི་བྱ། །གར་དང་གླུ་དང་རྒྱན་རྣམས་དང་། །རྒོད་བག་རྣམས་ནི་སྤང་བར་བྱ། །ཁྲི་སྟན་མཐོ་དང་ཁྲི་སྟན་ཆེ། །དུས་མིན་ཁ་ཟས་སྤང་བར་བྱ། །དེ་ལྟར་གསོ་སྦྱོང་ཡན་ལག་བརྒྱད། །
དགྲ་བཅོམ་རྗེས་སུ་བདག་གིས་བསླབ། །ཇི་ལྟར་སངས་རྒྱས་ཀྱིས་གསུངས་ལྟར། །རྣམ་དག་བདག་གིས་གཟུང་བར་བགྱི། །དེ་ཡིས་གཡོན་ཅན་བདུད་ལས་རྒྱལ། །བླ་མེད་སངས་རྒྱས་མཆོག་ཐོབ་བྱ། །འདིར་
ནི་སྲིད་པ་ཞི་གྱུར་ནས། །ལུས་ཅན་ཀུན་གྱི་སྐྱབས་གྱུར་ཏེ། །འཁོར་བ་ཇི་སྲིད་དེ་སྲིད་པར། །སྐྱེས་བུ་བདེ་བར་གཤེགས་པར་སྐྱེ། །སྐྱེ་བོ་བཟང་པོ་དང་འགྲོགས་འདིར། །བློ་ལྡན་འཇིག་རྟེན་ལ་ཕན་དགའ། །
དེ་ལ་འདིར་ཆུའི་དབང་ནི། སློབ་མ་དྲི་མ་དང་བྲལ་ཞིང་ཤེལ་དག་པ་བཞིན་དུ་བསམས་ནས། རྣམ་པར་རྒྱལ་བའི་བུམ་པ་ནས་ཆུ་བླངས་ཏེ། ལོ་མ་དང་བཅས་པའི་ལག་པས། ཨོྃ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་
ཤྲཱེ་ཡེ་ཧཱུྃ། ཞེས་པ་འདིས་དབང་བསྐུར་བར་བྱའོ། །དེ་ལ་འདིར་དབུ་རྒྱན་གྱི་དབང་བསྐུར་བ་ནི་གོས་ལ་སོགས་པ་ལ་བྱས་པའི་དབུ་རྒྱན་རིན་པོ་ཆེ་ཀུན་ལས་གྲུབ་པར་བསམས་ནས། སློབ་མ་ཡང་འཁོར་ལོས་
སྒྱུར་བ་ལྟར་བསམས་ནས། མགོ་བོར་དབུ་རྒྱན་སྦྱིན་པར་བྱའོ། །སྔོན་བཞིན་དུ་དབང་བསྐུར་བར་བྱ་སྟེ། ཨོྃ་ཙཎྜ་མ་ཧཱ་རོ་ཥ་ཎ་ཨཱ་བི་ཤཱ་ཨཱ་བི་ཤཱ་ཨཱ་སྱཱ་ཧྲི་ད་ཡེ་ཧཱུྃ་ཕཊ། དེ་ལ་རལ་གྲིའི་དབང་བསྐུར་བ་ནི། ལྕགས་ལ་སོགས་
པའི་རང་བཞིན་ལས།  །རལ་གྲི་དེའི་ལག་པ་གཡས་སུ་བྱིན་ནས། སྔོན་བཞིན་དུ་དབང་བསྐུར་བར་བྱ་སྟེ། ཨོྃ་ཧ་ན་ཧ་ན། མཱ་ར་ཡ་མཱ་ར་ཡ། སརྦ་ཤ་ཏྲཱུྃ་ཛྙཱ་ན་ཁཌྒ་ཧཱུྃ་ཕཊ། དེ་ལ་འདིར་ཞགས་པའི་དབང་བསྐུར་བ་ནི།
<pb id="87.289a"/>
ཟངས་མ་ལ་སོགས་པ་ལས་བྱས་པའི་ཞགས་པ་དེའི་སྡིགས་མཛུབ་དང་བཅས་པའི་ལག་པ་གཡོན་པར་བྱིན་ནས། སྔོན་བཞིན་དུ་དབང་བསྐུར་བར་བྱ་སྟེ། ་ཨོྃ་གྲྀཧྞ་གྲྀཧྞ། ཀ་ཧ་ཀ་ཧ། ཀཌྜྷྱ་ཀནྜྷྱ་སརྦ་དུཥྚྃ་པཱ་ཤེ་ན་བནྡྷ་
བནྡྷ། མ་ཧཱ་ས་ཏྱ་ཏེ་དྷམ་ཏེ་སྭཱ་ཧཱ། དེ་ལ་འདིར་མིང་གི་དབང་ནི། སློབ་མ་ཁྲོ་བོ་གཏུམ་པོ་ཆེན་པོའི་ཕྱག་རྒྱ་རུ་ཉེ་བར་བཀོད་ནས། དེའི་རྣམ་པར་སེམས་ཀྱིས་དམིགས་ཏེ། ཨོྃ་ཧེ་ཤྲཱི་བྷ་ག་བ་ན་ཀྲྀཥྞཱ་ཙ་ལ་སདྡྷིཿཏྭྃ་ཧཱུྃ་ཕཊ། དེ་ནས་
སྔོན་བཞིན་དུ་དབང་བསྐུར་བར་བྱའོ། །དེ་བཞིན་དུ་སྒྲུབ་པ་པོས་ནག་པོ་ལ་སོགས་པའི་དབྱེ་བས། མི་གཡོ་བ་རྣམ་པ་ལྔའི་མིང་གིས་དབང་བསྐུར་བ་སྦྱིན་པར་བྱའོ། །ཞེས་བྱ་བ་ནི་དབང་ལྔའོ། །བུད་མེད་རྣམས་ཀྱི་དབུ་རྒྱན་གྱི་དབང་
བསྐུར་བ་བཞག་ནས། སིན་དྷུ་རའི་དབང་བསྐུར་བ་སྦྱིན་པར་བྱའོ། །རྒྱལ་སྲིད་ཀྱི་ལྷ་མོ་ཆེན་མོའི་ཚུལ་དུ།   སློབ་མ་དམིགས་ཏེ། ཨོྃ་བྷ་ག་ཝ་ཏི་ཨཱ་བི་ཤཱ་ཨཱ་བི་ཤ་ཨཱ་སྱཱ་ཧྲྀ་ད་ཡེ་ཧཱུྃ་ཕཊ། ལྕགས་ལ་སོགས་པའི་གྲི་གུག་
དེའི་ལག་པ་གཡས་སུ་སྦྱིན་པར་བྱའོ། །ཨོྃ་ཀཪྟི་ཏི་ཀེ་སརྦ་མཱ་རཱ་ཎཱྃ་མྃ་སྃ་ཀཪྟ་ཡ་ཀཪྟ་ཡ་ཧཱུྃ་ཕཊ། ལག་པ་གཡོན་དུ་མིའི་ཐོད་པའམ། རྫ་ལས་བྱས་པ་སྦྱིན་པར་བྱའོ། །ཨོྃ་བཛྲ་ཀ་པཱ་ལ་སརྦ་ཤ་ཏྲུྃ་ཎཱྃ་རཀྟྃ་དྷཱ་ར་
ཡ་དྷཱ་ར་ཡ་ཧཱུྃ་ཕཊ། དེ་ནས་བཅོམ་ལྡན་འདས་མའི་ཕྱག་རྒྱ་རུ་རྣམ་པར་བཀོད་ནས། དེའི་རྣམ་པར་དམིགས་ཏེ། ཨོྃ་ཧེ་ཤྲཱི་དྭེ་ཥ་བཛྲ་སིདྡྷི་སྟྭྃ་ཧཱུྃ་ཕཊ། དེ་བཞིན་དུ་བུད་མེད་ནི་ནག་མོ་ལ་སོགས་པའི་ཁ་དོག་གི་དབྱེ་བས་
རྣལ་འབྱོར་མ་ལྔ་པོ་རྣམས་ཀྱི་མིང་གི་དབང་བསྐུར་བར་བྱའོ། །འདིར་ཤེས་རབ་ཀྱི་དབང་བསྐུར་བའི་གནས་སུ་ཐབས་ཀྱི་དབང་བསྐུར་བ་སྦྱིན་པར་བྱའོ་ཞེས་སོ། །དེ་ནས་གསང་བའི་དབང་བསྐུར་བར་གྱུར་པ་ནི་བླ་མ་ལ་
སློབ་མས་གོས་ལ་སོགས་པས་ཡང་དག་པར་མཆོད་ནས། དེ་ལ་རང་ཡིད་དུ་འོང་བའི་གཟུགས་དང་། ལང་ཚོས་བརྒྱན་པའི་ཤེས་རབ་མ་དབུལ་བར་བྱའོ། །ཁྱོད་ལ་འདི་ནི་འབུལ་ལགས་ཀྱིས། །འདོད་
<pb id="87.289b"/>
ཀུན་བདེ་བར་རབ་ཏུ་སྩོལ། །བདག་ནི་འདོད་པའི་བདེ་དོན་ཕྱིར། །མགོན་པོ་ཁྱོད་ཀྱིས་བརྩེ་བས་ཟུང་། །དེ་ནས་བླ་མ་ལ་ཕྱག་འཚལ་ནས་སློབ་མ་ཕྱིར་བྱུང་སྟེ། ཨོྃ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ། ཞེས་པའི་སྔགས་བཟླས་ཤིང་གནས་
པར་བྱའོ། །ཡང་བླ་མས་ཆང་དང་ཤ་ལ་སོགས་པ་རྣམས་ཀྱིས་བདག་ཉིད་མཆོད་ནས། ཤེས་རབ་ཀྱང་ཚིམ་པར་བྱས་ཏེ། ཡང་དག་པར་སྦྱོར་བ་ལས་ཉེ་བར་བྱུང་བའི་དཀར་དམར་ལོ་མའི་སྐྱོང་བུ་ལ་སོགས་པར་བཞག་ནས་
སློབ་མ་བོས་ཏེ། དེའི་ལྕེ་ལ་མཐེ་བོང་དང་མིང་མེད་ཀྱིས་རྫས་བཟུང་ནས། ཧཱུྃ་ཕཊའི་ཡི་གེ་བྲི་བར་བྱའོ། །དེ་ནས། ཨ་ཧོ་སུ་ཁྃ་ཞེས་བརྗོད་པར་བྱའོ། །དེ་ནས་འདི་བརྗོད་པར་བྱ་སྟེ། དེ་རིང་བདག་གིས་སངས་རྒྱས་ཀྱི་
ཡེ་ཤེས་བསྐྱེད་པར་བྱ་ཡིས། གང་གིས་འདས་པ་དང་མ་འོངས་པ་དང་ད་ལྟར་བྱུང་བའི་སངས་རྒྱས་བཅོམ་ལྡན་འདས་རབ་ཏུ་མི་གནས་པའི་མྱ་ངན་ལས་འདས་པ་ཐོབ་པར་འགྱུར་གྱིས། འོན་ཀྱང་ཁྱོད་ཀྱིས་དཀྱིལ་འཁོར་
མ་མཐོང་བ་རྣམས་ཀྱི་མདུན་དུ་འདི་སྨྲ་བར་མི་བྱའོ། །དེ་ནས་སློབ་མའི་སྙིང་ཀར་རལ་གྲི་བཞག་ནས། འདི་སྐད་བརྗོད་པར་བྱ་སྟེ། གལ་ཏེ་སྨྲས་ན་དེའི་ཚེ། །ཤིན་ཏུ་རྣོ་བའི་རལ་གྲི་འདི། །ཁྲོ་བོ་གཏུམ་པོ་ད
འདི་ཕྱག་ན་གནས། །གང་གིས་དམ་ཚིག་འཇིག་བྱེད་པ། །དེ་ལ་འདི་ཡིས་མཆོག་ཏུ་གཅོད། །སྐྱེ་བ་བྱེ་བ་སྟོང་རྣམས་སུ། །མི་རྣམས་རལ་གྲི་ལག་ཕྱར་བས། །ཡན་ལག་ཀུན་གཅོད་མགོ་བོ་ནི། །འི་
ཡིས་མཆོག་ཏུ་གཅོད་པར་བྱེད། །གལ་ཏེ་དམ་ཚིག་འདི་ཉིད་ཀྱིས། །ཁྱོད་ཀྱིས་འཇིགས་པ་ཐོབ་པར་འགྱུར། །དེ་ནས་སློབ་མས་བརྗོད་པར་བྱ་སྟེ། དེ་ལྟར་ངེས་ཞེས་སོ། །དེ་ནས་གདོང་གཡོགས་
བཅིངས་ནས། དཀྱིལ་འཁོར་དུ་མེ་ཏོག་དབུལ་བར་བྱའོ། །དེ་ནས་གདོང་གཡོགས་བསལ་ནས། དཀྱིལ་འཁོར་རབ་ཏུ་བསྟན་པར་བྱའོ། །གང་དང་གང་གི་མཚན་མ་དེ་ནས་བསྟན་པར་བྱའོ། །དེ་ནས་སློབ་མ་ལ་ཤེས་རབ་མ་དེ་
<pb id="87.290a"/>
སྦྱིན་པར་བྱའོ། །གཟུངས་མ་ཡིད་འོང་འདི་ཁྱོད་ཀྱིས། །བསྟེན་བྱར་སངས་རྒྱས་རྣམས་ཀྱིས་གསུངས། །རྨོངས་པ་གང་ཞིག་འདའ་བྱེད་པ། །དེ་ལ་མཆོག་གི་དངོས་གྲུབ་མེད། །དེ་ནས་དགའ་བ་བཞིའི་རྣམ་པར་
དབྱེ་བ་བླ་མས་རྣ་བར་སྨྲ་བར་བྱའོ། །དེ་ནས་བླ་མ་ཕྱི་རོལ་དུ་བྱུང་ནས། ཤེས་རབ་གཅེར་བུར་ཙོག་པུས་གསང་གནས་མཛུབ་མོས་བསྟན་ནས། ཅི་སྟེ་བུ་ཁྱོད་འདི་སྤྲོ་འམ། །ང་ལས་མི་གཙང་བ་དང་ནི། །བཤང་གཅི་རག་ཏ་
ཟ་བ་དང་། །བྷ་གའི་གནས་ལ་འོ་བྱེད་དམ། །སྒྲུབ་པ་པོས་སྨྲ་བར་བྱ་སྟེ། ཁྱོད་ལས་མི་གཙང་བཟའ་བ་ནི། །ཅི་ཡི་ཕྱིར་ན་བདག་མི་སྤྲོ། །ཇི་སྲིད་བྱང་ཆུབ་སྙིང་པོའི་བར། །བདག་གིས་མི་མོས་ཀུན་གུས་བྱ། །དེས་ཀྱང་ 
ཨ་ཧོ་བདག་གི་པད་མ་འདི། །བདེ་བ་ཐམས་ཅད་ཡང་དག་ལྡན། །གང་ཞིག་ཆོ་གས་བསྟེན་བྱེད་ན། །བདག་ནི་དངོས་གྲུབ་སྩོལ་མཛད་མ། །བློ་ལྡན་བརྟན་པར་རབ་སྦྱོར་བས། །པད་མར་བྱ་བ་ཇི་བཞིན་གྱིས། །རང་ཉིད་
ཁྲོ་བོ་གཏུམ་པོ་ཆེན་པོར་གནས་པས་བདེ་བ་ཆེན་པོ་སྟེ། དེ་ནས་སྒྲུབ་པ་པོ་བདག་ཉིད་ཁྲོ་བོ་གཏུམ་པོ་ཆེན་པོའི་རྣམ་པར་བསམས་ལ། ཤེས་རབ་ཀྱང་ཞེ་སྡང་རྡོ་རྗེ་མའི་ཚུལ་གྱིས་ཡང་དག་པར་སྦྱོར་བས། དགའ་བ་
བཞི་མཚོན་པར་བྱའོ། །དེ་ནས་ཡོངས་སུ་རྫོགས་པ་དང་། བླ་མ་ལ་སོགས་པ་ལ་ཆང་དང་ཤ་ལ་སོགས་པའི་ཚོགས་ཀྱི་འཁོར་ལོའི་མཆོད་པ་དབུལ་བར་བྱའོ་ཞེས་པ་ནི་ཤེས་རབ་ཀྱི་དབང་ངོ་ཞེས་པ་ནི་དཔའ་བོ་གཅིག་
པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས། དབང་བསྐུར་བའི་རིམ་པར་ཕྱེ་བ་སྟེ་གསུམ་པའོ།།  །།<head n="2" t="བཞི་པ། ལྷ་ཉིད་ཀྱི་རིམ་པར་ཕྱེ་བ།" type="phye ba" zh="80.899"/>དེ་ནས་བཅོམ་ལྡན་འདས་མས་གསོལ་པ། ཇི་ལྟར་སྒོམ་པ་པོ་ཡི་ཕྱིར། །
ཁྲོ་ཆེན་གཏུམ་པོ་བསྒོམ་པར་བྱ། །སྔགས་ཀྱི་བཟླས་པ་ཇི་ལྟར་བྱ། །དབང་ཕྱུག་དམ་པ་བཤད་དུ་གསོལ། །དེ་ནས་བཅོམ་ལྡན་འདས་ཀྱིས་བཀའ་སྩལ་པ། ཡིད་དང་མཐུན་པའི་ས་ཕྱོགས་ནི། །བར་དུ་བཅོད་པ་
<pb id="87.290b"/>
ཀུན་བྲལ་བར། །ཇི་ལྟར་རྙེད་པའི་སྟན་ཉིད་ལ། །དེ་ལ་མཉམ་གཞག་བརྟག་པར་བྱ། །དང་པོ་བྱམས་པ་བསྒོམ་པར་བྱ། །གཉིས་པར་སྙིང་རྗེ་བསྒོམ་པར་བྱ། །གསུམ་པ་ལ་ནི་དགའ་བ་བསྒོམ། །ཀུན་གྱི་མཐའ་ལ་
བཏང་སྙོམས་སོ། །དེ་ནས་རང་གི་ཐུགས་ཀའི་ས་བོན་ལས་པད་མ་དང་ཟླ་བ་དང་ཉི་མ་ལ་གནས་པའི་འོད་ཟེར་རྣམས་ཀྱིས་མདུན་དུ་བསམ་གཏན་གྱི་ཁྲོ་བོ་གཏུམ་པོ་བསམས་ནས།  ཡིད་ཀྱིས་མཆོད་པ་བྱ་སྟེ། མཁས་པས་མེ་
ཏོག་ལ་སོགས་པས། །ཡིད་ཀྱིས་དེ་རྣམས་མཆོད་པར་བྱ། །དེ་མདུན་སྡིག་པ་བཤགས་པར་བགྱི། །བསོད་ནམས་ལ་ཡང་རྗེས་ཡི་རང་། །གསུམ་ལ་སྐྱབས་སུ་འགྲོ་བར་བྱ། །བསྐུལ་ཞིང་གསོལ་བ་རབ་ཏུ་འདེབས། །
བདག་ཉིད་ཡོངས་སུ་འབུལ་བ་དང་། །བསོད་ནམས་ཡོངས་སུ་བསྔོ་བར་བྱ། །དེ་ནས་སྨོན་ལམ་བཏབ་ནས་ནི། །བྱང་ཆུབ་སེམས་ནི་བསྐྱེད་པར་བགྱི། །དེ་ནས་ཕྱག་ནི་བཙལ་བྱས་ལ། །འོད་ཟེར་རྣམས་ཀྱིས་སླར་ཡང་བསྡུ། །
མཁས་པས་སྟོང་པར་བསམས་པ་ནི། །སྔགས་འདི་ཉིད་ནི་བརྗོད་པར་བྱ། །ཨོྃ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅ཧྃ། རབ་ཏུ་འབར་བས་ཧཱུྃ་ཡིག་ནི། འོད་ཟེར་དེ་ཡིས་བསྲེགས་པར་བསམ། །ག་བུར་བསྲེགས་པ་ཇི་བཞིན་
བསམ། །འོད་ཟེར་ལ་ཡང་རྣམ་མི་རྟོག །ཐམས་ཅད་ནམ་མཁའ་ཇི་བཞིན་དུ། །སྐད་ཅིག་གིས་ནི་རྣམ་པར་བསྒོམ། །དྲི་མེད་དག་པའི་ཤེལ་བཞིན་དུ། །རང་ལུས་རྣམ་པར་བསྒོམ་པར་བྱ། །སྔོན་དུ་བསྒོམ་བྱ་ཕྱི་
ནས་ནི། ཡྃ་རྃ་བྃ་ལྃ་བཞི་རྣམས་ལ། །ཡོངས་གྱུར་བསྒོམ་བྱ་རླུང་དང་ནི། །མེ་དང་ཆུ་དང་ས་རྣམས་སོ། །བྷྲུྃ་ཡིག་དེ་ལས་བསྒོམ་བྱ་བ། །གཞལ་ཡས་ཁང་དུ་རབ་ཏུ་བསྒོམ། །གྲུ་བཞི་པ་ལ་སྒོ་བཞི་པ། །
ཀ་བ་བརྒྱད་ཀྱིས་ཉེ་བར་མཛེས། །དེ་ཡི་དབུས་སུ་བསམ་བྱ་བ། །སྣ་ཚོགས་པད་མ་འདབ་བརྒྱད་ལྡན། །པ་ཡིག་ས་བོན་ལས་བྱུང་བ། །ང་ལ་ཨྃ་ཡིག་ལས་བྱུང་ཟླ། །རྃ་ཡིག་ལས་བྱུང་ཉི་མ་སྟེ། །དེ་སྟེང་ཧཱུྃ་ཡིག་ལས་
<pb id="87.291a"/>
ཀྱང་སླར། །དེས་བསྐྱེད་མི་བསྐྱོད་པ་རུ་བསམ། །མཱ་མ་ཀཱི་བཅས་ཡང་དག་སྦྱོར། །དེ་ལ་རིམ་བཞིན་རྣལ་འབྱོར་དབང་། །དེ་ཡི་སྤྱི་བོ་ལ་ཐིམ་ནས། །སྐར་མདའ་ཇི་བཞིན་སྦྱོར་བ་ཡིས། །མཱ་མ་ཀཱི་ཡི་བྷ་གར་བསམ། །
དེ་ལས་ཁུ་བ་རོ་མཉམ་གྱུར། །ལྷུང་གྱུར་དེ་ཡི་བྷ་གའི་ནང་། །གཏུམ་པོའི་གཟུགས་སུ་གྱུར་ནས་ནི། །བྷ་གའི་མཐའ་ལས་ངེས་བྱུང་ནས། །མི་བསྐྱོད་པ་ལ་རལ་གྲི་ཡིས། །བསྣུན་ནས་ཕྱི་ནས་རབ་ཏུ་བཟའ། །མཱ་མ་ཀཱིས་
ཀྱང་དེ་ལས་དེའི། །ཤ་ཟ་བར་ནི་རབ་ཏུ་བསམ། །དེ་ཕྱིར་མཱ་མ་ཀཱིས་བཟུང་ནས། །མ་དང་ཡང་དག་རབ་འདོད་བྱ། །དེས་ཀྱང་འཁྱུད་པར་བསམ་བྱ་བ། །ཞེ་སྡང་རྡོ་རྗེ་མ་ཡི་གཟུགས། །ཕྱག་གཡས་ན་ནི་རལ་གྲི་ཕྱར། །གཡོན་
པ་ཞགས་པ་དང་བཅས་པའི། །སྡིགས་མཛུབ་ཀྱིས་ནི་བསྡིགས་པར་བྱེད། །སོ་ཡིས་མ་མཆུ་ཡང་དག་བསྡམས། །རྐང་གཡས་བསྡེགས་པའི་སྟབས་ཀྱིས་ནི། །བདུད་བཞི་རྣམ་པར་ཉེད་པར་མཛད། །པུས་མོ་གཡོན་པ་ས་
ལ་བཙུགས། །འཇིགས་བྱེད་འཁྱོག་པོར་གཟིགས་པ་ཅན། །ནོར་འཛིན་ལ་ནི་བསྡིགས་མཛུབ་བསྟན། །པུས་མོ་གཡོན་པའི་རྩེ་མོས་གནས། །མི་བསྐྱོད་སྔོན་པོས་དབུ་རྒྱན་མཛད། །རིན་པོ་ཆེ་ཡི་ཅོད་པན་ཅན། །རྒྱན་
རྣམས་ཀུན་གྱིས་བརྒྱན་གྱུར་པའི། །གཞོན་ནུ་ཟུར་ཕུད་ལྔ་དང་ལྡན། །བརྒྱད་གཉིས་ལོ་ཡི་རྣམ་པ་ཅན། །སྤྱན་གཉིས་དམར་པོ་གཙོ་བོ་ཡི། །སེམས་ཉིད་བརྟན་པར་བསྒོམ་པར་བྱ། །བདག་ཉིད་ཁྲོ་བོ་གཏུམ་
གྲུབ་ནས། །དེ་ནས་སྲུབ་པའི་སྦྱོར་བ་ཡིས། །ཤར་དུ་མི་གཡོ་དཀར་པོ་སྤྲོ། །མེ་མཚམས་གཏི་མུག་རྡོ་རྗེ་མ། །སྟོན་ཀའི་ཟླ་འོད་དང་མཚུངས་སྤྲོ། །ལྷོ་རུ་མི་གཡོ་སེར་པོ་སྤྲོ། །ཕྲ་མ་རྡོ་རྗེ་བདེན་བྲལ་སེར། །མི་གཡོ་དམར་
པོ་ནུབ་དུ་སྤྲོ། །རླུང་དུ་འདོད་ཆགས་རྡོ་རྗེ་མ། །མི་གཡོ་ལྗང་ཁུ་བྱང་ཕྱོགས་སུ། །དབང་ལྡན་ཕྲག་དོག་རྡོ་རྗེ་མ། །ཕྱི་ནས་ཤེས་རབ་དང་བཅས་དེས། །རང་གི་མགྲིན་པ་ལས་བྱུང་བའི། །ལྷ་མོ་རྣམས་ཀྱིས་གླུ་ཡིས་བསྐུལ། །པ་ཧུ་མཻ་ཏྲཱི་ཏུ་བི་རྦརྫྫ་
<pb id="87.291b"/>
ཨ་ཧོ་ཧི་མ་ཤུནྣ་ས་ཧཱ་བ་ཏོཛྫུ་བི་ཡོ་ཨོ་ཕིཊྚ་མིས་བྦེ་ཛ། ག་ཧི་བ་བྷཱ་བ། གཏི་མུག་རྡོ་རྗེ་མས་སོ། །མཱ་ཀ་རུ་ཎཱ་ཙི་ཨ་ཕཊྚ་ཧི་པ་ཧུ་མཱ་ཧོ་ཧི་ཏུ་ཤུནྨཱ་མོ་ཛྫ་དེ་ཧ། སུ་དུཀྑི་ཨ་ཧུ་ཨི་ཛཱི་བ་བི་ཧུནྣ།  ཕྲ་མ་རྡོ་རྗེ་མ་ཡིས་སོ། །ཀཱི་ས་ཏུ་
ཧ་རི་ས་བི་ཏོ་ཧི་ཨེ་ཤུནྷི་ཀ་ར་སི་པ་བེ་ཤ །ཏོཛྫ་ནི་མནྜ་ཎ་ཀ་རི་ཨ་མ་ཎུ་ཨཙྪ་ཨི་ལོ་ཨ་ཤི་ཥ། འདོད་ཆགས་རྡོ་རྗེ་མའི་འོ། །ཛོ་བ་ན་བནྟི་ཨ་པེ་ཁི་ཨ་ནི་ཥྤ་ལ་ཤུནྣཿ ཨ་ཌིཊྚེ། ཤུནྣ་ས་ཧཱ་བ་བི་གོ་ཨི་ཨ་ཀ་ར་ཧི་ཏུ་མོ་ཨེཾ་ས་མ་
གྷིཊྚི། ཕྲག་དོག་རྡོ་རྗེ་མའིའོ། །ཁྱབ་བདག་བྱམས་པ་རྣམ་སྤངས་ནས། །སྟོང་པའི་རང་བཞིན་དུ་མ་མཛད། །ཁྱོད་དང་རྣམ་བྲལ་བདག་འགུམ་པས། །འགྲོ་ཀུན་སྟོང་པར་མ་མཛད་ཅིག །གཏི་མུག་རྡོ་རྗེ་མས་སོ། །སྙིང་རྗེའི་
སེམས་བྲལ་བདག་འགུམ་པས། །ཁྱབ་བདག་སྟོང་པར་མ་མཛད་ཅིག །བདག་གི་ལུས་ནི་སྡུག་བསྔལ་བས། །འཚོ་བ་དང་བྲལ་མ་མཛད་ཅིག །ཕྲ་མ་རྡོ་རྗེ་མས་སོ། །ཅི་སྟེ་མཁས་པ་ཁྱོད་ཉིད་ནི། །དགའ་བ་སྤངས་ནས་སྟོང་
པར་འཇུག །འཇིག་རྟེན་མ་ལུས་པ་རྣམས་དང་། །བདག་གི་ཡིད་ནི་ཁྱོད་ལ་སྡོད། །འདོད་ཆགས་རྡོ་རྗེ་མ་ཡིས་སོ། །ལང་ཚོ་དང་ལྡན་བཏང་སྙོམས་པའི། །མིག་ནི་སྟོང་པ་འབྲལ་མེད་ཅན། །སྟོང་པའི་རང་བཞིན་ཉིད་སྤོངས་ལ། །
བདག་ལ་མཉམ་ཉིད་སྦྱོར་བར་མཛོད། །ཕྲག་དོག་རྡོ་རྗེ་མས་སོ། །འདི་ནི་རྨི་ལམ་ལྟར་ཐོས་ནས། །ཁུ་བ་ལས་འཁྲུངས་སྐད་ཅིག་གིས། །སྔོན་མའི་གཟུགས་བཞིན་བསམ་པར་བྱ། །བདག་ཉིད་ཡང་དག་སྦྱོར་དེ་
ལས། །མི་གཡོ་དཀར་པོ་ལ་བསྣུན་ནས། །གཏི་མུག་རྡོ་རྗེར་རབ་འདོད་བྱ། །མི་གཡོ་དཀར་པོའི་གཟུགས་སུ་བྱ། །མི་གཡོ་སེར་པོ་སླར་བསད་ནས། །འདོད་བྱ་ཕྲ་མ་རྡོ་རྗེ་མར། །བདག་ཉིད་མི་གཡོ་སེར་པོར་བྱ། །
དེ་བཞིན་མི་གཡོ་དམར་པོ་བསད། །འདོད་ཆགས་རྡོ་རྗེ་མར་འདོད་བྱ། །མི་གཡོ་དམར་པོར་བདག་ཉིད་བྱ། །མི་གཡོ་ལྗང་ཁུས་བསད་ནས་ཀྱང་། །ཕྲག་དོག་རྡོ་རྗེ་མར་འདོད་བྱ། །མི་གཡོ་ལྗང་ཁུར་བདག་ཉིད་བྱ། །ལྷ་མོ་བཞི་ལ་རྗེས་
<pb id="87.292a"/>
ཆགས་པས། །དཀྱིལ་འཁོར་ཐམས་ཅད་ཡང་དག་བསྡུ། །བདག་ཉིད་གཅིག་ཏུ་ཡང་དག་སྦྱོར། །འབད་པ་ཡིས་ནི་བསྒོམ་པར་བྱ། །དེ་ལས་ང་རྒྱལ་བྱས་པ་ཡིས། །བདག་ལ་དངོས་གྲུབ་ཐེ་ཚོམ་མེད། །ཁ་དོག་ནག་ཕྱིར་རྣལ་
འབྱོར་པ། །གང་བསྒོམ་དེ་ནི་མི་གཡོ་ནག །ཁ་དོག་དཀར་ཕྱིར་རྣལ་འབྱོར་པ། །གང་བསྒོམ་དེ་ནི་མི་གཡོ་དཀར། །ཁ་དོག་སེར་ཕྱིར་རྣལ་འབྱོར་པ། །གང་བསྒོམ་དེ་ནི་མི་གཡོ་སེར། །ཁ་དོག་དམར་ཕྱིར་རྣལ་འབྱོར་པ། །གང་བསྒོམ་དེ་
ནི་མི་གཡོ་དམར། །ཁ་དོག་ལྗང་ཕྱིར་རྣལ་འབྱོར་པ། །གང་བསྒོམ་དེ་ནི་མི་གཡོ་ལྗང་། །ཁ་དོག་ནག་མོའི་བུད་མེད་དེས། །ཞེ་སྡང་རྡོ་རྗེ་མ་བསྒོམ་བྱ། །ཁ་དོག་དཀར་མོའི་བུད་མེད་དེས། །གཏི་མུག་རྡོ་རྗེ་མ་བསྒོམ་བྱ། །ཁ་དོག་སེར་མོའི་བུད་མེད་
དེས། །ཕྲ་མ་རྡོ་རྗེ་མ་བསྒོམ་བྱ། །ཁ་དོག་དམར་མོའི་བུད་མེད་དེས། །འདོད་ཆགས་རྡོ་རྗེ་མ་བསྒོམ་བྱ། །ཁ་དོག་ལྗང་ཁུའི་བུད་མེད་དེས། །ཕྲག་དོག་རྡོ་རྗེ་མ་བསྒོམ་བྱ། །སྐྱེས་ཀུན་རྡོ་རྗེའི་རྣལ་འབྱོར་པ། །བུད་མེད་རྡོ་རྗེའི་རྣལ་འབྱོར་མ། །ནག་
སོགས་ཁ་དོག་དབྱེ་བ་ཡིས། །འདི་རྣམས་ཀུན་ལ་རབ་ཏུ་བརྟག །ཡང་ན་ལས་ཀྱི་དབྱེ་བ་ཡིས། །དབྱེ་བ་ལྔ་རུ་རབ་ཏུ་བརྟག །གནག་ཕྱིར་གསད་དང་ཞེ་སྡང་ལ། །ཞི་ལ་དཀར་པོ་དག་ཏུ་འདོད། །རེངས་དང་རྒྱས་ལ་སེར་པོ་སྟེ། །དབང་
དང་དགུག་ལ་དམར་པོའོ། །སྐྲོད་པ་ལས་ནི་ལྗང་ཁུར་བཤད། །ཡང་ན་རིགས་ཀྱི་རབ་དབྱེ་བས། །བྲམ་ཟེ་དཀར་པོ་དམངས་རིགས་ནག །གཏུམ་པོ་སེར་པོ་དག་ལ་འདོད། །དམར་པོ་གར་མ་དག་ལ་འདོད། །ལྗང་ཁུ་ཚོས་མ་ཞེས་བྱའོ། །
བུ་མོ་སྔོ་བསངས་མིག་ཡངས་མ། །ནག་པོ་བསྒོམ་པ་པོས་འདོད་བྱ། །བུ་མོ་དཀར་པོ་དཀར་མོ་ཡིས། །བུ་མོ་སེར་པོ་སེར་མོ་ཡིས། །བུ་མོ་དམར་པོ་དམར་མོ་ཡིས། །བུ་མོ་ལྗང་ཁུ་ལྗང་ཁུ་ཡིས། །ཡང་ན་གང་གིས་
དེ་འཛིན་པ། །དེ་དང་དེ་ཡི་བསྒོམ་པ་མཆོག །ཇི་ལྟ་བ་ཡང་མི་ཤེས་པས། །སེམས་ཉིད་བརྟན་པས་འདོད་པར་བྱ། །ཕྱོགས་ཙམ་རབ་ཏུ་སྦྱོར་བ་ལས། །བུ་མོ་དེ་ཡིས་དངོས་གྲུབ་སྟེར། །རྡོ་རྗེའི་ཤུ་ཀྲར་གྱུར་པ་ལ། །ལྕེ་
<pb id="87.292b"/>
ཡིས་ཀུན་ནས་འཇིབ་པར་བྱ། །ཇི་སྲིད་འདོད་པའི་བཤང་གཅི་ཡང་། །དེ་ཡི་ཁ་དང་བྷ་གར་སྦྱིན། །གུ་ད་པད་མ་རབ་འཇིབ་པས། །བོཥྛྃ་ཅི་འདོད་རབ་ཟ་བྱ། །ངོ་ཚ་སྐྱུག་བྲོ་བྱེད་གྱུར་ན། །རྣམ་པ་ཀུན་དུ་དངོས་གྲུབ་ཉམས། །འདི་
ནི་རང་གི་བཟའ་བ་མཆོག །སངས་རྒྱས་ཀུན་གྱིས་རབ་ཏུ་བཟས། །ཞེས་པ་ནི་དཔའ་བོ་གཅིག་པུར་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས། ལྷ་ཉིད་ཀྱི་རིམ་པར་ཕྱེ་བ་སྟེ་བཞི་པའོ།།  །། <head n="2" t="ལྔ་པ། སྔགས་ཀྱི་རིམ་པར་ཕྱེ་བ།" type="phye ba" zh="80.904"/>
དེ་ནས་སྔགས་རྣམས་ཀུན་ལས་བཏུས། །བདག་གིས་རབ་ཏུ་བཤད་པར་བགྱི། །དེ་ནས་བཅོམ་ལྡན་འདས་བདུད་ཐམས་ཅད་ཀྱིས་མི་ཐུབ་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། སྔགས་ཀུན་ལས་བཏུས་
པ་འདི་གསུངས་སོ། །ཨོྃ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ། རྩ་བའི་སྔགས་སོ། །ཨོྃ་ཨ་ཙ་ལ་ཧཱུྃ་ཧཱུྃ། རྩ་བའི་སྔགས་གཉིས་པའོ། །ཨོྃ་ཧཱུྃ་ཕཊ་རྩ་བའི་སྔགས་གསུམ་པའོ། །ཧཱུྃ་སྙིང་པོའི་སྔགས་སོ། །ཧཱྃ་སྙིང་པོའི་སྔགས་གཉིས་པའོ། །
ཧྃ་སྙིང་པོའི་སྔགས་གསུམ་པའོ། །ཧཱི་ཙཎྜ་རཱུ་པེ་ཙ་ཊ་ཙ་ཊ། པྲ་ཙ་ཊ་པྲ་ཙ་ཊ། ཀ་ཧ་ཀ་ཧ། པྲ་ཕུ་ར་པྲ་ཕུ་ར། པྲ་ཕཱ་ར་ཡ་པྲ་ཕཱ་ར་ཡ། ཧ་ན་ཧ་ན། གྲ་ས་གྲ་ས། བནྡྷ་བནྡྷ། ཛམྦྷ་ཡ་ཛམྦྷ་ཡ། 
སྟམྦྷ་ཡ་སྟམྦྷ་ཡ། མོ་ཧ་ཡ་མོ་ཧ་ཡ། སརྦ་ཤ་ཏྲཱུཾ་ཎཱྃ།  མུ་ཁ་བནྡྷ་ནྃ། ཀུ་རུ་ཀུ་རུ། སརྦ་ཌཱ་ཀི་ནཱི་ནཱྃ་གྲ་ཧ་བྷཱུ་ཏ་པི་ཤཱ་ཙི་བྱཱ་དྷི་ཡཀྵཱ་ཎཱྃ། ཏྲཱ་ས་ཡ་ཏྲཱ་ས་ཡ། མ་ར་མ་ར། མཱ་ར་ཡ་མཱ་ར་ཡ། 
རུ་རུ་ཙཎྜ།  རུ་ཀ་རཀྵ་རཀྵ།  ལྷ་སྦྱིན་ལ་ཙཎྜ་མ་ཧཱ་སེ་ནཿ སརྦ་མཱ་ཛྙཱ་པ་ཡ་ཏི། ཨོྃ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ། ཕྲེང་བའི་སྔགས་སོ། །ན་མཿ་སརྦཱ་ཤཱ་པ་རི་པཱུ་ར་ཀེ་བྷྱཿ སརྦ་ཏ་ཐཱ་ག་ཏེ་བྷྱཿ སརྦ་ཐཱ་ཨ་ཙ་ལ་
ཀཱ་ཎ། ནཊྚ་ནཊྚ། མོཊྚ་མོཊྚ། སཊྚ་སཊྚ། ཏུཊྚ་ཏུཊྚ། ཏིཥྛ་ཏིཥྛ། ཨཱ་བི་ཤ་ཨཱ་བི་ཤ །ཨཱཿམ་ཧཱ་མཏྟ་བ་ལ་ཀ །དྷུ་ན་དྷུ་ན། ཏི་ཎ་ཏི་ཎ། ཁཱ་ད་ཁཱ་ད། བིགྷྣཱྃ་མ་ར་མ་ར། དུཥྚྃ་རཀྵ་རཀྵ།
<pb id="87.293a"/>
སརྦཱ་ཀུ་རུ་ཀུ་རུ། ཀི་རི་ཀི་རི། མ་ཧཱ་བི་ཥ་མ་བཛྲ་ཕཊ། ཧཱུྃ་ཧཱུྃ་ཧཱུྃ་ཏྲི་བ་ལི་ཏ་རྃ་གཱ་ན་རྟ་ཀ་ཧྃ་ཧྃ་ཧྃ།  །ཨ་ཙ་ལ་ཙེ་ཊ་ཕཊ། སྥཱ་ཊ་ཡ་ཧཱུྃ་ཧཱུྃ།   སམནྟི་ཀ་ཏྲཱ་ཊ་མ་ཧཱ་བ་ལ་ས་ཏ་ཡ། ས་མཱ་ན་ཡ། ཏྲཱྃ་མཱྃ་ཧཱྃ། ཤུདྡྷྱ་ཏུ་ལོ་ཀཿཏུ་ཥྱ་ཏུ་བཛྲཱི་ན་མོ་སྟྭ་པྲ་ཏི་ཧ་ཏ་
བ་ལེ་བྷྱཿ ཛྭཱ་ལ་ཡ་ཏྲཱ་ཊ་ཧ་ས་ན་མཿསྭཱ་ཧཱ། ཕྲེང་བའི་སྔགས་གཉིས་པའོ། །ན་མཿ་སརྦཱ་ཤཱ་པ་རི་པཱུ་ར་ཀེ་བྷྱཿ།   སརྦ་ཏ་ཐཱ་ག་ཏེ་བྷྱཿ སརྦ་ཏྲཱཊ། ཨ་མོ་གྷ་ཙཎྜ་མ་ཧཱ་རོ་ཥ་ཎ། སྥཊ་ཡ་ཧཱུྃ། བྷྲ་མ་ཡ་བྷྲ་མ་ཡ། ཧཱུྃ་ཏྲཱ་ཊ་མོ་ཧཱྃ། 
ཕྲེང་བའི་སྔགས་གསུམ་པའོ། །ཞེས་པ་ནི་མི་གཡོ་བ་ལྔ་པོ་རྣམས་ཀྱི་སྤྱིའི་སྔགས་སོ། །ཨོྃ་ཀྲིཥྞཱ་ཙ་ལ་ཧཱུྃ་ཕཊ། ཨོྃ་ཤྭེ་ཏཱ་ཙ་ལ་ཧཱུྃ་ཕཊ། ཨོྃ་བཱི་ཏཱ་ཙ་ལ་ཧཱུྃ་ཕཊ། ཨོྃ་རཀྟཱ་ཙ་ལ་ཧཱུྃ་ཕཊ། ཨོྃ་ཤྱཱ་མཱ་ཙ་ལ་ཧཱུྃ་ཕཊ། ལྷ་མོ་
རྣམས་ཀྱི་ཐུན་མོང་བའི་སྔགས་ནི། ཨོྃ་བཛྲ་ཡོ་གི་ནི་ཧཱུྃ་ཕཊ། རྩ་བའི་སྔགས་སོ། །ཨོྃ་པྲཛྙཱ་པཱ་ར་མི་ཏེ་ཧཱུྃ་ཕཊ། རྩ་བའི་སྔགས་གཉིས་པའོ། །ཨོྃ་བཽ་ཧེ་རེ་ཧཱུྃ་ཕཊ། རྩ་བའི་སྔགས་གསུམ་པའོ། །ཨོྃ་པི་ཙུ་པི་ཙུ་པྲཛྙཱ་
བརྡྷ་ནི། ཛྭ་ལ་ཛྭ་ལ་མེ་དྷཱ་བརྡྷ་ནི། དྷི་རི་དྷི་རི་བུདྡྷི་བརྡྷ་ནི་སྭཱ་ཧཱ། ཕྲེང་བའི་སྔགས་སོ། །བྱེ་བྲག་པའི་སྔགས་ནི། ཨོྃ་དྭེ་ཥ་བཛྲི་ཧཱུྃ་ཕཊ། ཨོྃ་མོ་ཧ་བཛྲི་ཧཱུྃ་ཕཊ། ཨོྃ་པི་ཤུ་ན་བཛྲི་ཧཱུྃ་ཕཊ། ཨོྃ་རཱ་ག་བཛྲི་ཧཱུྃ་
ཕཊ། ཨོྃ་ཨཱིརྵྱ་བཛྲི་ཧཱུྃ་ཕཊ། གཏོར་མའི་སྤྱི་སྔགས་ནི། ཨོྃ་ན་མོ་བྷ་ག་བ་ཏེ་ཤྲཱི་ཙཎྜ་མ་ཧཱ་རོ་ཥ་ཎཱ་ཡ་དེ་ཝཱ་སུ་ར། མ་ནུ་ཥྱ་ཏྲཱ་ས་ནཱ་ཡ། སམསྟ་མ་ར་བ་ལ། བི་ནཱ་ཤ་ན་ཡ། རཏྣ་མུ་ཀུ་ཊ་ཀྲྀ་ཏ་སི་ར་སེ་ཨི་
མྃ། བ་ལིཾ་གྲྀཧྞ་གྲྀཧྞ་མ་མ་སརྦ་བིགྷྣཱྃ། ཧ་ར་ཧ་ར། ཙ་ཏུརྨཱ་རནྣི་བཱ་ར་ཡ་ནི་བཱ་ར་ཡ། ཏྲཱ་ས་ཏྲཱ་ས། བྷྲ་མ་བྷྲ་མ། ཙྪིནྡ་ཙྪིནྡ། བྷིནྡ་བྷིནྡ། ནཱ་ཤ་ནཱ་ཤ །ཏཱ་པ་ཏཱ་པ། ཤོ་ཥ་ཤོ་ཥ། ཙྪེ་ད་ཙྪེ་ད། བྷེ་ད་བྷེ་ད། དུཥྚ་
སཏྭཱྃ། མ་མ་བི་རུ་དྡྷ་ཙིཏྟ་ཀན་བྷསྨཱིཾ་ཀུ་རུ་ཀུ་རུ། ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད།  ལས།  སྔགས་ཀྱི་རིམ་པར་ཕྱེ་བ་སྟེ་ལྔ་པའོ།།  །། <head n="2" t="དྲུག་པ། རྫོགས་པའི་རིམ་པའི་རྣལ་འབྱོར་རིམ་པར་ཕྱེ་བ།" type="phye ba" zh="80.906"/>
<pb id="87.293b"/>
དེ་ནས་བཅོམ་ལྡན་འདས་མ་ཤེས་རབ་ཀྱི་ཕ་རོལ་དུ་ཕྱིན་མ་ལ་བཅོམ་ལྡན་འདས་ཀྱིས་དམ་དུ་འཁྱུད་ནས། པད་མ་དང་རྡོ་རྗེ་རབ་ཏུ་སྦྱོར་བས་གསུངས་པ། རྫོགས་པའི་རིམ་པའི་སྦྱོར་བ་ཡི། །བསྒོམ་པར་བྱ་བ་ཅི་འདྲ་ཞིག་
རྣལ་འབྱོར་རྣམས་ལ་དེས་ཕན་ཕྱིར། །དྲི་བ་མཐའ་དག་བཤད་དུ་གསོལ། །དེ་ནས་བཅོམ་ལྡན་འདས་ཀྱིས་བཀའ་སྩལ་པ། རྫོགས་པའི་རིམ་པའི་སྦྱོར་གནས་པའི། །གཅིག་སྦྱོར་དེ་མཆོག་རྣལ་འབྱོར་པ། །ཉིན་
མཚན་བདག་གི་ཚུལ་གྱིས་ནི། །སེམས་རྩེ་གཅིག་པས་བསྒོམ་པར་བྱ། །རེ་ཤིག་རང་གི་བུད་མེད་ཀྱང་། །ཁྱོད་ཀྱི་གཟུགས་སུ་ངེས་པར་རྟག །དེ་ཉིད་ཤིན་དུ་མངོན་སྦྱོར་བས། །ཇི་ལྟ་བ་བཞིན་
གསལ་པོར་བགྲོད། །མ་དང་བུ་མོ་དེ་ནས་ནི། །སྲིང་མོ་དང་ནི་ཚ་མོ་དང་། །གཞན་ཡང་ཉེ་དུ་ཀུན་དང་ནི། །དེ་བཞིན་ཌོམ་བི་བྲམ་ཟེ་མོ། །གཏུམ་མོ་དང་ནི་གར་མ་དང་། །ཚོས་མ་དང་ནི་
གཟུགས་ཀྱིས་འཚོ། །བརྟུལ་ཞུགས་ཅན་མ་རྣལ་འབྱོར་མ། །དེ་བཞིན་ཐོད་པ་ཅན་མ་ཡང་། །གཞན་ཡང་ཇི་ལྟར་རྙེད་པ་ཡི། །བུད་མེད་གཟུགས་ཀྱིས་ཡང་དག་གནས། །
ཆོ་ག་མཁས་པས་བསྟན་པར་བྱ། །ཇི་ལྟར་འཇིག་པར་མི་འགྱུར་བས། །ཞིག་ན་ཁྲོ་བོ་གཏུམ་པོ་ནི། །ཁྲོས་པས་སྒྲུབ་པ་པོ་འཇོམས་བྱེད། །རལ་གྲི་ཞགས་པས་འཇིགས་བྱེད་ཅན། །མནར་
མེད་པར་ཡང་ལྟུང་བར་བྱེད། །འཇིག་རྟེན་འདིར་ཡང་དངོས་གྲུབ་མེད། །འཇིག་རྟེན་ཕ་རོལ་ཀྱང་དེ་བཞིན། །དེ་ཕྱིར་ཤིན་དུ་གསང་བ་ཡིས། །གཉིས་ཀྱི་སྤྱོད་ཡུལ་མིན་པར་བྱ། །ཁྲོ་བོ་གཏུམ་པོའི་སྒྲུབ་ཐབས་ནི། །མཁའ་འགྲོ་
མ་ཡི་སྔགས་བཞིན་སྨྲ། །ཤིན་དུ་འདོད་ལྡན་དོན་གྱི་ཕྱིར། །སངས་རྒྱས་བདག་ཉིད་ཀྱིས་གསུངས་པ། །བར་དུ་གཅོད་པ་ཀུན་སྤངས་པའི། །ཡིད་དང་འཐུན་པའི་ས་ཕྱོགས་སུ། །རང་སེམས་འདོད་ལྡན་མ་དགའ་མ། །རབ་ཏུ་སྦས་པས་བརྩམ་པར་བྱ། །ཤེས་རབ་ཕ་རོལ་ཕྱིན་དགའ་
<pb id="87.294a"/>
མས། །བདག་ནི་སངས་རྒྱས་མི་གཡོར་འགྲུབ། །རང་གཟུགས་ཤིན་དུ་འབད་པ་ཡིས། །མཁས་པས་སེམས་ཀྱིས་བསྒོམ་པར་བྱ། །སྐྱེ་བོས་དབེན་བྱས་གནས་སུ་ནི། །ཇི་ལྟར་རྙེད་པའི་གོས་ཀྱིས་ནི། །གཉིས་གཉིས་
ཕན་ཚུན་སྦྱོར་བ་ཡིས། །རབ་ཏུ་འབད་དེ་བསྒོམ་པར་བྱ། །མི་མོ་མངོན་སུམ་བྱས་ནས་ནི། །མངོན་དུ་ཕྱོགས་པས་ཉེར་འདུག་སྟེ། །ཕན་ཚུན་གཉིས་པོ་ཆགས་པ་ཡིས། །རབ་དགའ་ཕན་ཚུན་བལྟ་བར་བྱ། །དེ་
ལས་མཐོང་བདེའི་བསམ་གཏན་ནི། །ཡིད་ནི་རྩེ་གཅིག་གནས་པར་བྱ། །དེ་ཡིས་དེ་ལ་དེ་ཉིད་བརྗོད། །བདེ་བའི་གཟི་མདངས་བྱེད་པ་སྨྲ། །དེ་ལ་བུ་ཁྱོད་བདག་གི་བདག །ཁྱོད་ནི་མིང་པོ་མེས་པོ་དང་། །བདག་ནི་ཁྱོད་ཀྱི་ཆུང་
མ་མ། །སྲིང་མོ་དང་ནི་ཚ་མོ་ཡིན། །སྐྱེ་བ་བདུན་རྒྱུད་ཞམ་རིང་བ། །ཁྱོད་ནི་བདག་གི་གཡོག་ཡིན་ཏེ། །བདག་ནི་ཁྱོད་ཀྱིས་རིན་གྱི་ཉོས། །བདག་ནི་ཁྱོད་ཀྱི་རྗེ་དཔོན་མ། །རྐང་པ་དག་གི་དྲུང་བཏུད་ནས། །ཤིན་དུ་ཐལ་མོ་
རབ་སྦྱར་ནས། །དེ་ལ་འདི་བཞིན་བརྗོད་པར་བྱ། །བདེ་བའི་གཟི་མདངས་མཆོག་བྱེད་བརྗོད། །ཁྱོད་ནི་བདག་གི་ཕ་དང་མ། །བདག་གི་ཆུང་མ་ཚ་མོ་ཡིན། །སྲིང་མོ་བུ་ཡི་ཆུང་མ་དང་། །ཁྱོད་ནི་བདག་གི་རྗེ་བོ་ཡིན། །ཁྱོད་ཀྱི་བདག་
ནི་རྣམ་ཀུན་ཏུ། །ཤིན་དུ་གུས་པའི་དཔུང་གཉེན་གཡོག །བདག་ལ་ཡུམ་གྱི་བརྩེ་བས་གཟིགས། །ཡིད་འོང་བལྟ་བས་ངེས་བལྟས་ནས། །དེ་ནས་ཡང་དང་ཡང་དུ་ནི། །སྐྱེས་བུ་ཡིས་ནི་ཙུམ་བྷ་བྱ། །ཡི་གེ་གསུམ་ནི་གྷོ་སོགས་སྦྱིན། །
ཁ་ལས་ཁ་ཡི་བདུད་རྩི་དང་། །ལངས་ནས་པད་མ་བསྟན་པར་བྱ། །མིག་འཕྲུལ་ཁ་ཡིས་འཇིབ་བྱས་ནས། །ཀུ་ཙ་སྙིང་ཀར་བརྩིར་བར་བྱ། །མངོན་ཕྱོགས་དེ་ཡི་གདོང་བལྟས་ནས། །ཙུ་ཏའི་གནས་ལ་སྨྲ་བར་བྱ། །དེ་ལ་བལྟ་བའི་
ཚིག་ལ་ནི། །བདག་གི་རྣམ་པར་སྣང་མཛད་བཟའ། །ཁྱོད་ནི་མི་བསྐྱོད་ཆུ་འཐུངས་ན། །བུ་དང་ཕ་དང་བྲན་ཕོའོ། །ཁྱོད་ཀྱི་རྗེ་དཔོན་མ་ཉིད་ང་། །རྒྱལ་རིགས་མ་ཡི་ཡུམ་ཉིད་ཀྱང་། །བུ་ཁྱོད་རབ་ཏུ་འབད་པ་ཡིས། །བདག་གི་ཞབས་
<pb id="87.294b"/>
ལ་སྐྱབས་སུ་སོང་། །གང་ཕྱིར་བདག་ནི་འཕེལ་བྱེད་མ། །ཁྱོད་ལ་རིན་ཆེན་ཉེ་བར་འོངས། །བུ་ཁྱོད་བྱས་གཟོར་གྱིས་ཤིག་ཀྱེ། །རྡོ་རྗེ་བདེ་སྐྱེད་བདག་ལ་བྱིན། །དབུས་སུ་ཟེ་འབྲུས་བརྒྱན་པ་ཡི། །ཆུ་སྐྱེས་མདབ་མ་གསུམ་པར་གཟིགས། །ཨ་ཧོ་
བདེ་བ་ཅན་གྱི་ཞིང་། །སངས་རྒྱས་སྐུ་མདོག་དམར་པོས་མཛེས། །ཆགས་ཅན་ཞི་བདེ་སྟེར་མཛད་མ། །རྟོག་པ་ཐམས་ཅད་རྣམ་པར་སྤངས། །བདག་ནི་གན་རྐྱལ་ཡང་དག་སྦྱར། །ཆགས་པས་ཡིད་ནི་རྣམ་པར་མྱོས། །ཕྲག་པར་རྐང་པ་
ཟུན་བྱིན་ནས། །བདག་གི་སྟེང་དང་འོག་ཏུ་ལྟོས། །དེ་ནས་རྡོ་རྗེ་རབ་སད་པས། །པད་དབུས་རན་དྲར་རབ་ཏུ་གཞུག །བརྒྱ་སྟོང་འབུམ་དང་བྱེ་བ་ཕྲག །དེ་ནས་བསྐྱོད་པ་ཉིད་དུ་གྱིས། །བདག་པད་མདབ་མ་གསུམ་ལྡན་
པ། །ཤ་ཡིས་རབ་ཏུ་གང་ལྡན་ལ། །རང་གི་རྡོ་རྗེར་དེ་གཞུག་པས། །སེམས་ཉིད་བདེ་བས་རབ་ཏུ་མཆོད། །རླུང་དང་རླུང་གིས་བདག་པད་ལ། །སྙིང་པོ་ལས་ནི་སྙིང་པོ་མཆོད། །རྡོ་རྗེའི་རྩེ་མོར་རབ་ཏུ་རིག །བན་དྷུ་དམར་
པོ་དང་མཚུངས་པ། །འཛག་པའི་བསམ་གཏན་དེ་ལ་ནི། །སླར་ཡང་སེམས་ཉིད་ཚིམ་པར་བྱ། །ཤིན་དུ་མི་གཡོའི་སེམས་ཉིད་ཀྱིས། །བདེ་བ་དེ་སྐྱེས་བསྒོམ་པར་བྱ། །དེ་ལ་ལན་ནི་རབ་ཏུ་སྦྱིན། །དགའ་མ་ཁྱོད་ནི་
སྐད་ཅིག་སྡོད། །ཇི་སྲིད་མ་ལུས་བྷ་གའི་གཟུགས། །སྐད་ཅིག་ཙམ་ཞིག་བསམ་པར་བྱ། །དེ་ལ་ཡུམ་གྱུར་ཅིག་ཉིད་ངེས་པར་འགྲོ་བ་གསུམ་རྣམས་ཞི་དང་བདེ་བའི་མ་མ་དེ། །སྡིག་པའི་ལས་ལ་གནས་
ཉིད་མུ་ཅོར་སྨྲ་བ་ཞེ་སྡང་བ་ལས་འདི་ནི་སྨོད་པར་བྱེད། །དེ་དང་དེ་རྣམས་གཏིང་མཐའ་མེད་པའི་དམྱལ་བར་དེ་ཉིད་མི་བཟད་རྟག་ཏུ་སྡུག་བསྔལ་ཉིད། །ལུས་ནི་ལན་མང་མེ་ཡིས་སྲེག་
ཅིང་ངུ་འབོད་དུ་ནི་བསྐལ་པ་གསུམ་དུ་གནས་པར་བྱེད། །མི་མོའི་ཡོན་ཏན་གང་བརྗོད་ན། །སེམས་ཅན་ཐམས་ཅད་ཡོངས་སུ་འཛིན། །ཇི་སྙིད་བརྩེ་དང་བསྲུང་བ་དང་། །
<pb id="87.295a"/>
མི་མོའི་སེམས་ཉིད་ལ་རབ་གནས། །རང་གཞན་སྐྱེ་བ་དེ་སྙེད་ཀྱང་། །ཀུན་ཀྱང་དེ་ལ་ཡང་ཡང་རྒྱས། །དཔལ་གྱི་རྡོ་རྗེ་རྣལ་འབྱོར་མ། །གལ་ཏེ་དེ་གཟུགས་ལས་གཞན་མིན། །དེ་ཡི་ལྟ་དང་རེག་པ་དང་། །ཉེད་པ་
ཀུན་ནས་རིང་ཞོག་གི། །གང་ཞིག་དྲན་པ་ཙམ་གྱིས་ཀྱང་། །སྐད་ཅིག་དེ་ལ་བདེ་བ་འཐོབ། །ཡུལ་ལྔ་རྣམས་ལ་མི་མོ་ཡི། །གཟུགས་འདི་ཉིད་ནི་མཆོག་ཏུ་གནས། །དེ་ལ་བདེ་བ་འབབ་མཛད་པ། །སྐྱེས་བུ་རྣམས་ཀྱིས་
རོལ་པར་གྱིས། །དེ་ཕྱིར་ཉེས་ལས་ངེས་གྲོལ་བ། །ཡོན་ཏན་དམ་པ་ཀུན་གྱིས་བརྒྱན། །བསོད་ནམས་བསོད་ནམས་བསོད་ནམས་ཆེ། །ཡུམ་གྱིས་བདག་ལ་བཀའ་དྲིན་མཛོད། །དེ་ནས་དེ་ལ་ཤིན་དུ་བལྟས། །མཆུ་ནི་སོ་ཡིས་
བསྡམ་པར་བྱ། །ནུ་མ་འགྲམ་དང་སིཏ་ཡོག་དང་། །དེ་ཡི་གོས་བྲལ་རྣལ་འབྱོར་པས། །བྱེད་བཅིང་གིས་ནི་བདེ་འབྱུང་བྱ། །དོ་ལི་ལ་ཞོན་བཅིང་བ་དང་། །པུས་མོ་བཟུང་ལ་དེ་ཉིད་བཅིང་། །བཅིང་བ་བརླ་ཉེད་པ་ཡང་
ཡིན། །རྐང་པས་གཅོད་བྱེད་བཅིང་པ་ཡང་། །བཅིང་པ་ས་ལ་གནོན་པར་བྱ། །མཁས་པས་མཉམ་བཅིང་དེ་ཉིད་ནི། །བཅིང་བ་རི་མོ་ཅན་ཞེས་བྱ། །བུང་བའི་དྲ་བ་བཅིང་བ་དང་། །འཕྲུལ་འཁོར་དེར་ཞོན་རྐང་པ་ཅན། །དེ་
བཞིན་ཉིད་དུ་རུས་སྦལ་བཅིང་། །ཀུན་ནས་བཟང་པོ་དེ་བཞིན་ཉིད། །དེ་ལ་སྐྱིལ་དཀྲུང་དབུས་སུ་ནི། །མི་མོ་རྩོག་པུ་སྟན་ལ་འདུག །དཔུང་པ་ཟུང་གིས་ཕྲག་པ་ལ། །དེ་ལ་དམ་དུ་སྦྱར་བར་བྱ། །རང་གི་ལག་པ་ཟུང་དག་དེའི། །
རྐེད་པའི་དབུས་སུ་ཉེར་སོན་ཏེ། །པད་མར་རྡོ་རྗེ་རབ་བཅུག་ནས། །བདེ་བ་འབྱུང་བའི་བཅིང་བར་གྲགས། །གཉིས་ཀའི་ལག་ཟུང་རབ་བཅུག་ནས། །ཕན་ཚུན་སྦྱོར་བས་བཅིང་བར་བྱ། །གཉིས་ཀས་ཅུང་ཟད་བསྐྱོད་པར་
བྱ། །དོ་ལིའི་བསྐྱོད་པ་ཞེས་གྲགས་སོ། །དེ་ཡི་པུས་གཉིས་རང་གི་ནི། །སྙིང་ཀ་ཉིད་དུ་ཡང་དག་སྦྱར། །དོ་ལི་བསྐྱོད་པའི་བྱེད་པ་དགོད། །འདི་ནི་པུས་མོ་བཟུངས་ནས་བཅིང་། །དེ་ཡི་རྐང་མཐིལ་རང་ཉིད་ཀྱི། །བརླ་ཡི་ཁར་ཡང་
<pb id="87.295b"/>
སྦྱར་བར་བྱ། །བདེ་བ་འབྱུང་བྱེད་བཀོད་པ་ཡིས། །འདི་ནི་བརླ་ཉེད་བཅིང་བའོ། །དེ་ཡི་ནུ་མ་རྐང་པ་དང་། །ལྟེ་བ་སྙིང་ཀ་ལོགས་གཉིས་བཀབ། །དོ་ལི་གཡོ་བའི་བྱེད་པ་དགོད། །བཅིང་བ་འདི་ནི་རྐང་བས་སྤྱོད། །དེ་ཡི་འཕོངས་གཉིས་
ས་ལ་བཞག །ཕ་རོལ་ལ་ནི་འཁྱུད་པ་པོས། །བདེ་བ་འབྱུང་བྱེད་བཀོད་ནས་ནི། །བཅིང་བ་འདི་ནི་ས་ལ་མནན། །ཙོག་པུས་ཡང་དག་གནས་དེ་ལ། །རྐང་པ་གཉིས་པོ་རབ་བརྐྱང་བྱ། །བཅིང་བ་མཉམ་དུ་ཤེས་བྱས་ལ། །
རེ་རེ་ཞིང་ཡང་བརྐྱང་བར་བྱ། །དེའི་རྐང་ཟུང་འཁོར་ལོར་བྱས། །གཡོན་པར་རབ་ཏུ་སྦྱར་བར་བྱ། །ཀུན་ནས་མངོན་པར་ཕྱོགས་པས་ཀྱང་། །རྒྱབ་ནས་འཕོངས་ལ་རེག་པར་བྱ། །ལག་པས་དང་པོར་མཉེ་བར་བྱ། །བཅིང་འདི་
ཙི་ཏྲ་ཅན་ཞེས་བྱ། །སླར་ཡང་བདེ་བ་འབྱུང་བྱས་ནས། །དེ་ལ་གན་རྐྱལ་བསྒྱེལ་བར་བྱ། །ལག་པ་གཡས་པས་དེ་ཉིད་དུ། །པད་མར་རྡོ་རྗེ་ངེས་གཞུག་བྱ། །དེ་ཡི་པུས་མོའི་འོག་བཟུང་ནས། །གྲུ་ཁུགས་སྟེང་དུ་སྦྱར་
བར་བྱ། །ཕན་ཚུན་ལག་པ་གཉིས་ཀྱིས་ནི། །བུང་བའི་དྲ་བ་ཞེས་སུ་ཤེས། །དེ་ཡི་རྐང་པ་ཟུང་དག་ནི། །ཕྲག་པའི་སྟེང་དུ་ངེས་པར་བྱིན། །བཅིང་བ་འདི་ནི་འཕྲུལ་འཁོར་ཞོན། །འབེབས་ཤིང་འབེབས་པས་རབ་ཏུ་སྦྱོར། །དེ་ཡི་རྐང་
གཡོན་ཕྲག་པ་ལ། །གཡས་གཡོན་བརླ་ཡི་རྩ་བ་ལས། །དེ་ཡི་རྐང་གཡས་གཡོན་པ་ལས། །གཡས་པ་ཡི་ནི་རྩ་བ་རུ། །འདིར་ནི་རྐང་པ་སྟེང་བཅིངས་པས། །ཡང་དག་བདེ་བས་སྡུག་བསྔལ་འཇོམས། །དེ་ཡི་རྐང་པའི་མཐིལ་ལ་
ནི། །བྲང་གི་དབུས་སུ་མཉམ་དུ་སྦྱར། །ལག་པ་གཉིས་ཀྱིས་བརྩིར་བར་བྱ། །པུས་མོ་རུས་སྦལ་བཅིང་བར་གསུངས། །དེ་ཡི་རྐང་པའི་མཐིལ་ལ་ནི། །མིག་དང་རྣ་བ་མགོ་བོ་སྦྱར། །བཅིང་བ་འདི་ནི་ཀུན་དུ་བཟང་། །འདོད་ཀུན་བདེ་
བ་རབ་ཏུ་སྟེར། །ཙི་ཏྲ་ཇི་སྲིད་སྐྱིལ་དཀྲུང་བྱས། །ཀུན་ནས་སྣ་ཚོགས་པ་ཡི་ནི། །ཁྲོ་བོ་གཏུམ་པོ་སྦྱོར་བ་ཡིས། །ཀུན་ནས་རྣམ་པ་སྣ་ཚོགས་པ། །ཇི་སྲིད་འདོད་པས་ཡང་ནས་ཡང་། །དེ་ཡི་ཁ་ལ་འོ་བྱའོ། །མིག་ནི་ཟིམ་བུས་གདོང་དུ་
<pb id="87.296a"/>
བལྟ། །ཇི་ལྟར་འདོད་ཚིག་སྨྲ་བ་ཡི། །གདོང་ལ་ལྕེ་ཡིས་འཇིབ་པར་བྱ། །དེ་ཡི་ཁ་ནས་བྱུང་བའང་བཏུང་། །སོ་ཡི་དྲི་མའང་ཟ་ཞིང་འཇིབ། །བདེ་བར་རྣམ་པར་བསྒོམ་པར་བྱ། །ཆོ་ག་ཤེས་པས་ཅུང་ཟད་དུ། །སོ་ཡིས་
ལྕེ་དང་མཆུ་ནི་བསྡམ། །ལྕེ་ཡིས་སྣ་ཡི་བུ་ག་དང་། །མིག་གི་ཟུར་ཀྱང་སྦྱང་བར་བྱ། །སོ་དང་མཆན་ཁུང་ལས་བྱུང་བའི། །དྲི་མ་ཀུན་ཀྱང་བཟའ་བར་བྱ། །མགོ་དང་མིག་དང་མགྲིན་པ་རྣམ། །ལོགས་དག་རྐེད་པ་ནུ་མ་ལག །འོས་
འཇིབ་སེན་མོ་སྦྱིན་པར་བྱ། །མིག་གཉིས་སྤངས་ལ་བུད་མེད་ལ། །ལག་པས་ནུ་མ་མཉེ་བྱ་ཞིང་། །སོ་ཡང་གདབ་ཅིང་འཇིབ་པར་བྱ། །རང་གིས་གན་རྐྱལ་བྱས་ནས་འཇིབ། །ལྟོ་བ་མཛེས་ལ་འཇིབ་པར་བྱ། །བདག་གིས་སྔོན་ནས་འདི་ཉིད་ནི། །
ཡང་དང་ཡང་ནི་དྲན་པར་བྱ། །པདྨར་ལག་པས་རེག་པར་བྱ། །རླུང་གིས་མཛེས་པ་ཞེས་སྨྲ་བ། །དེ་ལ་འོ་དང་སེན་མོ་སྦྱིན། །བལྟ་ཞིང་ལག་པས་གསལ་བར་བྱ། །མི་མོའི་དྲི་མ་མནམ་བྱ་ཞིང་། །བུ་གའང་རོ་འཛིན་གྱིས་སྦྱང་བྱ། །ཇི་ལྟ་བུར་
ནི་བདག་ཞུགས་ནས། །འདི་ཡིས་ཀྱང་ནི་དཔག་མེད་བསྐྱེད། །དེ་ལ་བལྟ་ཞིང་ཚིག་འདི་བརྗོད། །ལམ་འདི་ཉིད་ནི་དྲང་པོ་སྟེ། །དེ་ཉིད་མི་ཤེས་སྦྱོར་བ་ཡི། །ལམ་འདིས་འགྲོ་བ་དྲུག་ཏུ་འཇུག །སྦྱོར་བ་རབ་ཏུ་ཤེས་པ་ཡིས། །ཁྲོ་བོ་
གཏུམ་པོའི་དངོས་གྲུབ་འགྱུར། །དེ་ཕྱིར་པད་བྱུང་དཀར་དམར་ནི། །ཁ་ཡིས་དགུག་པར་བྱས་ནས་ནི། །ཡང་དང་ཡང་ནི་བལྟ་བྱས་ནས། །དེ་ནི་ཁ་ཡིས་བཟའ་བར་བྱ། །སེན་མོ་ལེགས་བྱས་བརླ་དང་ནི། །བྲན་བཞིན་རྐང་པ་མཉེ་བར་བྱ། །
མགོ་བོར་ཡི་གེ་གསུམ་སྦྱིན་བྱ། །སྙིང་དབུས་ཁུ་ཚུར་ཆུང་ངུས་སྦྱིན། །རྣལ་འབྱོར་པ་ནི་མཉམ་བཞག་པས། །དེ་ཕྱིར་གཞན་དོན་ལྡན་པར་བྱ། །ཡིད་ནི་རྩེ་གཅིག་བདེ་བ་ཡིས། །འདོད་པའི་བྱ་བི་དེ་ལ་སྦྱིན། །ཇི་ལྟར་འདོད་པ་རབ་
འཛག་པས། །འཕོ་མེད་ཡིད་ནི་རྩེ་གཅིག་བདེ། །འཕོས་གྱུར་པད་མ་ལས་འཇིབ་སྟེ། །པུས་བཙུགས་རབ་ཏུ་སྦྱོར་བ་ཡིས། །པད་མར་ཁུ་བ་རྡུལ་གྱུར་པ། །ལྕེ་ཡིས་བླངས་ནས་བཟའ་བར་བྱ། །སྣ་ཡིས་ན་ལི་རབ་སྦྱོར་བས། །
<pb id="87.296b"/>
སྟོབས་ནི་འཕེལ་ཕྱིར་བཏུང་བར་བྱ། །ཁ་ལ་འོ་ནི་བྱས་ནས་ཀྱང་། །ཤེས་རབ་པད་མ་ལྕེ་ཡིས་མྱངས། །འཁྱུད་བྱས་དེ་ཡི་ཕྱི་ནས་ནི། །ཤ་དང་ཉ་ནི་བཟའ་བྱ་ཞིང་། །འོ་མ་ཆང་ནི་ཡང་ཡང་བཏུང་། །འདོད་པས་རབ་ཏུ་འཕེལ་འགྱུར་
ཕྱིར། །ངལ་དང་སྙིངས་གྱུར་དེ་ལས་ནི། །ཕྱི་ནས་འདོད་འགྱུར་བདེ་སོགས་ཀྱིས། །སླར་ཡང་སྔོན་མའི་རིམ་པ་ཡི། །གཉིས་གཉིས་ཕན་ཚུན་རབ་ཏུ་བརྩམ། །གོམས་པའི་སྦྱོར་བ་འདི་ཡིས་ནི། །བདེ་བ་ཆེན་པོ་བསྒྲུབ་པར་
བྱ། །སྐྱེ་བར་འདི་ཉིད་སྦྱོར་རིག་ན། །ཁྲོ་བོ་གཏུམ་པོའི་གོ་འཕང་འཛིན། །ཆགས་ཅན་དངོས་གྲུབ་དོན་གྱི་ཕྱིར། །བདག་གིས་སྦྱོར་བ་རབ་བཤད་བྱ། །གཡོན་པའི་བྱིན་པ་སྟེང་གཞག་ནས། །གཡས་པའི་བྱིན་པ་རོལ་པར་བྱ། །འདི་ནི་
སེམས་དཔའི་དཀྱིལ་དཀྲུང་གྲགས། །འདོད་ཀུན་བདེ་བ་རབ་ཏུ་སྟེར། །བྱིན་པ་གཡས་པ་སྟེང་གཞག་ནས། །བྱིན་པ་གཡོན་པ་རོལ་བར་བྱ། །འདི་ནི་པད་མའི་དཀྱིལ་དཀྲུང་གྲགས། །འདོད་ཀུན་བདེ་བ་རབ་ཏུ་སྟེར། །པད་མའི་
སྐྱིལ་དཀྲུང་བཅིངས་ནས་ནི། །བྱིན་པ་གཡོན་པ་སྟེང་དུ་དགོད། །བྱིན་པ་གཡས་པ་རོལ་པ་སྟེ། །རྡོ་རྗེའི་དཀྱིལ་དཀྲུང་ཞེས་བྱར་ཤེས། །རྐང་པ་ས་ལ་བཞག་ནས་ནི། །མཚུངས་པར་རིང་དུ་གདོང་ཕྱོགས་པ། །འདོད་
ཀུན་རབ་ཏུ་སྦྱིན་ཤེས་བྱ། །འདིར་ནི་ཙོག་པུའི་གདན་ལ་ནི། །རྐང་པ་ས་ལ་དགོད་བྱས་ལ། །སྐྱོག་པོར་འཕྲེད་ལ་རིང་དུ་བྱ། །ཟླ་བ་ཕྱེད་པར་ཤེས་པར་བྱ། །འདིས་ནི་བདེ་བ་རབ་ཏུ་སྟེར། །པུས་བཟུང་འཕྲེད་ལ་ས་ལ་བཞག །
ལོང་བུའི་དབུས་སུ་འཕོངས་ཚོས་བཞག །འདིར་ནི་གཞུ་ཡི་གདན་བྱས་པས། །འདོད་པ་མཆོག་གི་དགའ་བ་སྟེར། །སེམས་དཔའི་སྐྱིལ་དཀྲུང་དེ་བཞིན་དུ། །རྡོ་རྗེའི་དཀྱིལ་དཀྲུང་ཞེས་བྱར་བརྟག །ཙོག་བུ་ཟླ་བ་ཕྱེད་པ་དང་། །
གཞུ་ཡི་གདན་ཡང་འདིར་འདོད་དོ། །ཟླ་བ་ཕྱེད་པའི་གདན་གནས་པ། །རྟག་ཏུ་མི་མོ་བྱས་ནས་ནི། །ལྷུང་ན་པད་མར་ལྕེ་ཡིས་བླང་། །གསང་གནས་ཡི་གེ་གསུམ་མཚོན་བྱ། །སླར་ཡང་གཞུ་ཡི་གདན་བྱས་ནས། །རང་གི་
<pb id="87.297a"/>
མེ་ཡི་བཤང་ནང་དུ། །ཁྲོ་བོ་གཏུམ་པོ་སྦྱོར་བ་ཡིས། །དེས་བསྐྱེད་བདེ་བ་བསྒོམ་པར་བྱ། །རྣམ་པར་རྟོག་པ་ཀུན་སྤངས་ནས། །དེ་ཡི་རྣལ་འབྱོར་ལྡན་པར་བྱ། །ཆགས་བྲལ་སེམས་ནི་སྤང་བྱས་ལ། །མ་ལ་རབ་ཏུ་
འདོད་པར་བྱ། །རྗེས་སུ་ཆགས་ལས་བསོད་ནམས་འཐོབ། །ཆགས་བྲལ་ལས་ནི་སྡིག་པ་འཐོབ། །ཆགས་བྲལ་ལས་ནི་སྡིག་གཞན་མེད། །བདེ་ལས་བསོད་ནམས་གཞན་པ་མེད། །དེ་ཕྱིར་སེམས་ཉིད་མཉམ་བཞག་ནས། །
འདོད་པའི་བདེ་བ་བསྐྱེད་པར་བྱ། །དེ་ནས་བཅོམ་ལྡན་འདས་ལ་ཐུགས་རབ་ཏུ་བགྱེས་ནས་མངོན་པར་དགའ་བས་བཅོམ་ལྡན་འདས་ལ་ཕྱག་འཚལ་ཏེ། འདི་སྐད་དུ་ཡང་གསོལ་པ། ཀྱེེ་བཅོམ་ལྡན་འདས་ཅི་སྟེ་
འདིར་འདི་ཉིད་མི་རྣམས་འབའ་ཞིག་གི་སྒྲུབ་པའི་ཐབས་ཡིན་ནམ། གཞན་རྣམས་ཀྱི་ཡང་ཡིན། བཅོམ་ལྡན་འདས་ཀྱིས་བཀའ་སྩལ་པ། ཕྱོགས་ཀུན་ཏུ་རྣམ་པར་གནས་པས་འདི་ལ་རྗེས་སུ་ཆགས་པར་བྱ་སྟེ། ལྷ་དང་། 
ལྷ་མ་ཡིན་དང་། མི་དང་། ཀླུ་དང་དེ་རྣམས་ཀྱིས་ཀྱང་བསྒྲུབས་པར་འགྲུབ་བོ། །དེ་ཉིད་ཐོས་ནས་དབང་ཕྱུག་ཆེན་པོ་ལ་སོགས་པའི་ལྷ་རྣམས། གཽ་རི་དང་། དཔལ་མོ་དང་། དབང་མོ་དང་། དགའ་མོ་ལ་སོགས་པའི་ལྷ་མོ་རྣམས་བླངས་
ནས་བསྒོམ་པར་རྩོམ་མོ། །དེ་ནས་དེའི་སྐད་ཅིག་ལ་དེ་ཐམས་ཅད་དེའི་སྐད་ཅིག་ཐང་ཅིག་དེ་ཉིད་ལ་ཁྲོ་བོ་གཏུམ་བོའི་གོ་འཕང་ཐོབ་ནས། སའི་སྟེང་དུ་སྤྱོད་པར་གྱུར་ཏོ། །དེ་ལ་དབང་ཕྱུག་ཆེན་པོ་རྡོ་རྗེ་བདེ་བྱེད་ཉིད་དུ་གྲུབ་བོ། །
ནོར་ལྷ་རྡོ་རྗེ་སྲེད་མེད་ཀྱི་བུ་ཉིད་དོ། །ལྷའི་དབང་པོ་ཕྱག་ན་རྡོ་རྗེ་ཉིད་དོ། །འདོད་པའི་ལྷ་ཡན་ལག་མེད་པའི་རྡོ་རྗེ་ཉིད་དོ། །དེ་ལྟ་བུ་ལ་སོགས་པའི་གང་གཱ་ཀླུང་གི་བྱེ་མ་དང་མཉམ་པའི་ལྷའི་བུ་རྣམས་ཀྱིས་གྲུབ་བོ། །སེམས་ཅན་
དོན་ཀུན་སྒྲུབ་པ་པོ། །འདོད་པའི་ཡོན་ཏན་ལྔ་ལྡན་ཉིད། །འབྱུང་པོ་སྣ་ཚོགས་གཟུགས་འཛིན་པ། །སྒྱུ་མ་ཀུན་ལས་རྣམ་པར་རྒྱལ། །ཇི་ལྟར་འདམ་ལས་བྱུང་བ་ཡི། །པད་མ་འདམ་གྱིས་གོས་པ་མེད། །དེ་ལྟར་འདོད་ཆགས་
<pb id="87.297b"/>
ལས་བྱུང་བའི། །ཉེས་པ་རྣམས་ཀྱིས་གོས་པ་མེད། །ཅེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོའི་རྒྱུད་ལས་རྫོགས་པའི་རིམ་པའི་རྣལ་འབྱོར་རིམ་པར་ཕྱེ་བ་སྟེ་དྲུག་པའོ།།  །།<head n="2" t="བདུན་པ། ལུས་ཀྱི་བདེ་བའི་རིམ་པར་ཕྱེ་བ།" type="phye ba" zh="80.915"/>
དེ་ནས་བཅོམ་ལྡན་འདས་མས་གསོལ་པ། སྐྱེ་བོ་ཀུན་གྱི་འཁྲིག་སྤྱོད་པས། །ཡོངས་སུ་ངལ་བ་ཆེན་པོར་གྱུར། །དེ་ཡི་ངལ་སའི་གནས་ཉིད་ནི། །མགོན་པོ་ཁྱོད་ཀྱིས་གསུང་བར་རིགས། །བཅོམ་ལྡན་འདས་ཀྱིས་བཀའ་སྩལ་པ། །བུད་
མེད་བདེ་བ་ལ་དམིགས་ནས། །རང་གིས་མངོན་སུམ་དགག་པར་བྱ། །ཤ་དང་ཉ་ནི་བཟའ་བར་བྱ། །ཆང་ནི་བཏུང་བྱ་མཉམ་བཞག་པས། །གཞན་ཡང་ཇི་ལྟར་རྙེད་པ་བཟའ། །འོ་ཆུ་རག་ཏ་ལ་སོགས་བཟའ། །ཐོག་མར་བུད་མེད་
ལ་བྱིན་ནས། །དེ་ཡི་ལྷག་མ་བཟའ་བར་བྱ། །དེ་ཡི་ལྷག་མའི་སྣོད་ལ་ནི། །ལོངས་ནི་རྟག་ཏུ་སྤྱད་པར་བྱ། །དེ་ཡི་ཁ་བཤལ་ཆུ་དང་ནི། །པད་མ་བཀྲུས་པའང་བཏུང་བར་བྱ། །བཤང་སྒོ་པད་མ་བཀྲུས་བཟུང་ནས། །བརྟུལ་ཞུགས་ཅན་
གྱིས་ཁ་སོགས་བཀྲུ། །དེ་ཡི་སྐྱུགས་པ་བཟའ་བྱ་ཞིང་། །དེ་ཡི་བཞི་མཉམ་བཟའ་བར་བྱ། །སྐྱེ་གནས་ལས་བྱུང་བཏུང་བར་བྱ། །ཁ་ཆུ་ཡང་ནི་བཟའ་བར་བྱ། །ཇི་ལྟར་ཤིང་ལ་ལུད་སོགས་ཀྱིས། །འབྲས་བུ་ལྷག་པར་འགྱུར་བ་
ལྟར། །དེ་བཞིན་མི་གཙང་སོགས་སྤྱོད་པས། །བདེ་བ་དམ་པ་སྐྱེས་བུ་ལ། །ན་དང་རྒས་པ་ཉིད་དང་ནི། །དེ་ཡི་ལུས་ལ་འཆི་བ་མེད། །གང་དེའི་མི་གཙང་སྟེན་བྱེད་པའི། །རྣལ་འབྱོར་པ་ཡིས་དེ་འགྲུབ་བྱེད། །གང་དུ་བཟའ་དང་བཟའ་
མིན་དང་། །འདིར་ནི་རྣམ་རྟོག་མི་བྱའོ། །སྦྱོར་རིག་བྱ་དང་བྱ་མིན་དང་། །བགྲོད་མིན་བགྲོད་པའང་དེ་བཞིན་ནོ། །བསོད་ནམས་མེད་ཅིང་སྡིག་པའང་མེད། །མཐོ་རིས་ཐར་པར་བརྟག་མི་བྱ། །ལྷན་ཅིག་སྐྱེས་པ་གཅིག་པུའི་གཟུགས། །
རྣལ་འབྱོར་པ་ཡིས་མཉམ་བཞག་བྱ། །དེ་ཉིད་སྦྱོར་ལྡན་རྣལ་འབྱོར་པ། །གང་ཚེ་བསྒོམ་པ་མཆོག་གྱུར་པ། །ཁྲོ་བོ་གཏུམ་པོ་གཅིག་སྦྱོར་བས། །དེ་ཡི་ང་རྒྱལ་འཛིན་པ་པོ། །གལ་ཏེ་བྲམ་ཟེ་བརྒྱ་བསད་ཀྱང་། །སྡིག་པ་རྣམས་
<pb id="87.298a"/>
ཀྱིས་གོས་མི་འགྱུར། །དེ་ཕྱིར་མགོན་པོ་ཆོ་ག་ཡིས། །ཁྲོ་བོ་གཏུམ་པོ་དེ་ཉིད་བསྒོམ། །སྐྱེ་བོ་གང་ཞིག་དྲག་པོ་ཡི། །ལས་ཀྱིས་དམྱལ་བར་འགྲོ་བྱེད་ཀྱང་། །དེ་ལ་སྡིག་པས་མི་གོས་ཤིང་། །མཐོ་རིས་འགྲོ་བར་ཐེ་ཚོམ་
མེད། །ཡིད་ནི་སྔོན་དུ་འགྲོ་བ་འདི། །དགེ་དང་སྡིག་པ་ཀུན་ལ་འདོད། །ཡིད་དང་རྣམ་རྟོག་རྣམ་པ་ལ། །གནས་ལ་སོགས་པའི་དབྱེ་བར་བསྟན། །ཇི་ལྟར་སྔགས་དང་བྲལ་བ་ཡི། །དུག་ཟོས་པས་ནི་ཚེ་ཟད་འགྱུར། །སྔགས་དང་
དེ་ཉིད་ཤེས་པ་ཡིས། །བདེ་བ་དང་ནི་ཚེ་འཕེལ་བྱེད། །དེ་ནས་སྐད་ཅིག་དེ་ལ་ལྷ་མོ་མཆོག་གི་ཤེས་རབ་ཀྱི་ཕ་རོལ་དུ་ཕྱིན་མས་གྲི་གུག་དང་། ཐོད་པའི་ཕྱག་གིས་ཁྲོ་བོ་གཏུམ་པོའི་ཕྱག་རྒྱས། རྡོ་རྗེ་གཏུམ་མོ་ཁྲོ་ཆེན་མས། །
དེ་ཉིད་མཆོག་ལ་གཟིགས་ནས་གསུངས། །བདག་གི་གཟུགས་ནི་བསྒོམ་བྱས་ནས། །ང་རྒྱལ་མཆོག་འདི་བྱས་གྱུར་ན། །གལ་ཏེ་ཚངས་འཇོམས་དེ་ཡང་ནི། །སྡིག་པ་ཡིས་ནི་གོས་མི་འགྱུར། །ཁྲོ་ཆེན་སེམས་ཉིད་གཅིག་པུ་
ཡིས། །བདག་གི་གཟུགས་ནི་སྒོམ་བྱེད་ན། །ཉ་དང་བྱ་ནི་བསད་བྱས་ཀྱང་། །བརྩེ་མེད་གཡོ་དང་ཁྲོ་བ་དང་། །གསོད་པའི་དོན་ཕྱིར་སེམས་དཔའ་ཅན། །རྣལ་འབྱོར་སྡིག་པས་གོས་མི་འགྱུར། །དེ་རྣམས་ཀུན་ལ་ཕལ་ཆེར་ནི། །མཐུ་
ཆེ་བར་ནི་རབ་ཏུ་བསྟན། །ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་ཁྲོ་བོ་གཏུམ་པོ་ཆེན་པོའི་རྒྱུད་ལས།  ལུས་ཀྱི་བདེ་བའི་རིམ་པར་ཕྱེ་བ་སྟེ་བདུན་པའོ།།  །།<head n="2" t="བརྒྱད་པ། ངོ་བོ་ཉིད་ཀྱི་རིམ་པར་ཕྱེ་བ།" type="phye ba" zh="80.917"/>དེ་ནས་བཅོམ་ལྡན་འདས་ཀྱིས་
བཀའ་སྩལ་པ། བཅོམ་ལྡན་འདས་མ་ལ།  །དཀྱིལ་འཁོར་ལྔ་ཡིས་ཕྱག་བཙལ་ནས་གསོལ་པ། དགའ་མ་ཁྱོད་གཟུགས་རྣལ་འབྱོར་པས། །ཇི་ལྟ་བུར་ན་ཤེས་པར་བྱ། །བཅོམ་ལྡན་འདས་མར་གུས་བྱ་བ། །རྣལ་འབྱོར་
པ་ཡིས་གང་ལ་བྱ། །དེ་ནས་བཅོམ་ལྡན་འདས་མས་བཀའ་སྩལ་པ། ང་ནི་འཇིག་རྟེན་གསུམ་པོ་ན། །མཐོ་དང་དམའ་བའི་གཟུགས་གྱུར་པ། །བུད་མེད་གཟུགས་དེ་ལ་ནི་འདོད། །ཇི་སྲིད་འཇིག་རྟེན་གྱིས་མི་མཐོང་། །
<pb id="87.298b"/>
ལྷ་མོ་ལྷ་མིན་མོ་དང་ནི། །དེ་བཞིན་གནོད་སྦྱིན་སྲིན་མོ་དང་། །ཀླུ་མོ་འབྱུང་མོ་མི་ཅི་མོ། །དེ་བཞིན་མི་ཡི་བུ་མོ་དང་། །དྲི་ཟ་མོ་དང་དམྱལ་བ་མོ། །དུད་འགྲོའི་བུ་མོ་ཡི་དགས་མོ། །ཚངས་མ་རྒྱལ་རིགས་རྗེ་རིགས་མོ། །དམངས་རིགས་
མོ་སྟེ་ཤིན་དུ་མང་། །ཡིག་མཁན་མ་དང་རྒྱལ་མོ་དང་། །གཙོ་མོ་ཀ་ལ་ཨུཏྟི་ནི། །ཚོད་མོ་སྐྱེད་མོས་ཚལ་མོ་དང་། །སྨད་འཚོང་མ་དང་ཆོས་མཁན་མ། །ཀོ་ལྤགས་སྣོད་མཁན་ཤ་བ་རི། །ཧཱ་ཌི་ཌོམ་བི་ཙཎ་ཌ་ལཱི། །ཁྲུས་མ་ཆང་མ་
ལ་དུ་མཁན། །ལྕགས་མགར་འདྲེག་མཁན་གར་མ་དང་། །མཁར་བ་མོ་དང་གསེར་འགར་མ། །ཉ་པ་མོ་དང་ཤན་པ་མོ། །སྲུབ་མ་མཁན་དང་མེ་ཏོག་མ། །ཐོད་པ་ཅན་མ་དུང་མཁན་མ། །གདུགས་མཁན་མ་དང་ཁང་མཁན་མ། །བ་
ལང་སྐྱོང་དང་མདའ་མཁན་མ། །ཕྲུ་ཀློག་རྡོ་མཁན་མ་དང་ནི། །ཤིང་མཁན་རྒྱན་ཆ་མཁན་མོ་དང་། །རིགས་རྣམས་ཀུན་ལ་རབ་ཏུ་འཇུག །མ་དང་སྲིང་མོ་ཆུང་མ་དང་། །ཨ་ནེ་དང་ནི་ཚ་མོ་དང་། ཁཊྚྲི་ཀ་དང་སྒྱུག་མོ་དང་། །
གཞན་ཡང་གཉེན་འདབ་མ་ཀུན་དང་། །བརྟུལ་ཞུགས་ཅན་དང་རྣལ་འབྱོར་མ། །ཡུགས་ས་མོ་དང་དཀའ་ཐུབ་མ། །ཞེས་སོགས་མང་པོ་ཀུན་ལ་ནི། །ང་ནི་བུད་མེད་གཟུགས་གྱུར་ནས། །སེམས་ཅན་ཀུན་གྱི་དོན་གྱི་གནས། །
རང་རང་ཚུལ་དུ་ངེས་པ་ཡིས། །དེ་རྣམས་ཇི་ལྟར་རྙེད་པ་ཉིད། །འོ་དང་འཁྱུད་པ་ལ་སོགས་ཀྱིས། །རྡོ་རྗེ་པད་མ་མཉམ་སྦྱོར་བ། །རྣལ་འབྱོར་རྣམས་ཀྱིས་བསྟེན་པར་བྱ། །སེམས་ཅན་ཀུན་ལ་ཕན་འདོད་པས། །མི་མོ་
བསྟེན་པས་དངོས་གྲུབ་བོ། །སྐད་ཅིག་ཙམ་གྱིས་སྟེར་བྱེད་པ། །དེ་ཕྱིར་བུད་མེད་བསྟེན་པར་བྱ། །བུད་མེད་མཐོ་རིས་བུད་མེད་ཆོས། །བུད་མེད་དེ་ཉིད་དཀའ་ཐུབ་མཆོག །སངས་རྒྱས་བུད་མེད་དགེ་འདུན་ཉིད། །བུད་མེད་
ཤེས་རབ་ཕར་ཕྱིན་ཉིད། །ཁ་དོག་རྣམ་ལྔའི་རབ་དབྱེ་བས། །སོ་སོར་བརྟག་པར་འདོད་པ་ཡིན། །བུད་མེད་གང་ཞིག་ཁ་དོག་སྔོ། །ཞེ་སྡང་རྡོ་རྗེ་མ་རུ་གྲགས། །བུད་མེད་གང་ཞིག་ཁ་དོག་དཀར། །གཏི་མུག་རྡོ་རྗེ་མར་འདོད་དོ། །
<pb id="87.299a"/>
བུད་མེད་གང་ཞིག་ཁ་དོག་སེར། །ལྷ་མོ་ཕྲ་མ་རྡོ་རྗེ་མ། །བུད་མེད་གང་ཞིག་ཁ་དོག་དམར། །འདོད་ཆགས་རྡོ་རྗེ་མ་རུ་གྲགས། །བུད་མེད་གང་ཞིག་ཁ་དོག་ལྗང་། །ཕྲག་དོག་རྡོ་རྗེ་མ་ཞེས་གྲགས། །བཅོམ་
ལྡན་ཤེས་རབ་ཕར་ཕྱིན་མ། །གཅིག་ཉིད་ལྔ་ཡི་ཚུལ་གྱིས་གནས། །ཆང་དང་བཟའ་བ་མེ་ཏོག་སོགས། །རྣམས་མཆོད་ལུས་ལ་གོས་ཀྱིས་མཛེས། །ཡང་དག་སྨྲ་བར་འདུད་བྱས་ནས། །ཐལ་མོ་ཡང་དག་སྦྱར་བྱས་
ཏེ། །བལྟ་དང་རེག་པ་ཉིད་དང་ནི། །དྲན་པ་ཡིས་ནི་སྨྲ་བར་བྱ། །རྟག་ཏུ་འོ་དང་ལག་པས་འཁྱུད། །རྡོ་རྗེ་རྣལ་འབྱོར་མ་མཆོད་བྱ། །ལུས་ཀྱིས་ནུས་པ་རྣམས་བྱས་ནས། །མི་ནུས་པ་རྣམས་ངག་ཡིད་ཀྱིས། །
མཆོད་པས་བརྙེས་དེས་བདག་ལ་ནི། །དངོས་གྲུབ་ཐམས་ཅད་རྩོལ་བར་བྱེད། །བུད་མེད་ཀུན་གྱི་ལུས་སྤངས་ནས། །བདག་ནི་གཞན་དུ་གྱུར་པ་མེད། །སྣ་ཚོགས་སྤངས་ནས་བུད་མེད་མཆོད། །འདི་ནི་བདག་ལ་
རབ་མཆོད་འགྱུར། །འདི་ཡིས་བདག་ལ་བསྙེན་བཀུར་ནས། །སྒྲུབ་པ་པོ་མཉེས་དངོས་གྲུབ་མཆོག །དེ་ཡིས་མཐོང་བའི་ལམ་ཞུགས་ནས། །རྣམ་ཀུན་རྟག་ཏུ་ཀུན་ནས་སྟེར། །མ་ལུས་གཟུགས་ཀྱིས་བདག་
བསྒོམས་ནས། །རང་གི་བུད་མེད་འདོད་བསྟེན་བྱ། །རྡོ་རྗེ་པད་མོ་མཉམ་སྦྱོར་བས། །བདག་ལ་བྱང་ཆུབ་སྟེར་བ་མོ། །དེ་ཕྱིར་རྣམ་པ་ཀུན་གྱི་ནི། །བདག་ལ་གུས་པས་མཆོག་ཏུ་དེ། །འདི་ཡིས་དེ་
ཉིད་རབ་སྦྱོར་བས། །བརྟུལ་ཞུགས་ཅན་གྱིས་རབ་གུས་བྱ། །དམྱལ་བ་ལ་སོགས་ངན་འགྲོ་ཡི། །སྡིག་པ་ཡིས་ཀྱང་འཇིགས་མི་བྱ། །འཇིག་རྟེན་སྡིག་པས་འཇིགས་གྱུར་ན། །ཇི་སྲིད་ནུས་པ་ཐོབ་མི་འགྱུར། །
སྡིག་པ་ཅུང་ཟད་ཡོད་མིན་ཞིང་། །བསོད་ནམས་ཅུང་ཟད་ཡོད་མིན་ཕྱིར། །སེམས་ཉིད་མི་སྲུང་འཇིག་རྟེན་གང་། །སྡིག་དང་བསོད་ནམས་རྣམ་པར་གནས། །གང་དུ་སེམས་ཉིད་ཙམ་གྱིས་ནི། །ཐམས་ཅད་སྐད་ཅིག་ཙམ་
<pb id="87.299b"/>
དེ་གནས། །དམྱལ་བར་འགྲོ་བ་འདིར་གང་གིས། །གང་གིས་འདིར་ནི་མཐོ་རིས་འགྲོ། །གང་གིས་དུག་བཏགས་མཐུ་ཡིས་འཆི། །ཇི་ལྟ་བ་ལ་དེ་ཉིད་མེད། །དུག་གི་མཐུ་ཡིས་ཡང་དག་བརྒྱལ། །དེ་བཞིན་མཐོ་རིས་ངན་འགྲོར་འགྲོ། །
དེ་ཉིད་ཡོངས་སུ་ཤེས་གྱུར་པའི། །མཁས་པས་མྱ་ངན་འདས་པ་འཐོབ། །མྱང་འདས་སྟོང་པའི་ཚུལ་ཉིད་དུ། །མར་མེ་རླུང་གིས་ཇི་བཞིན་དུ། །ཉེར་ཆད་ལྟུང་བ་དེ་ཡང་ནི། །བྱང་ཆུབ་གོ་འཕང་མ་ཡིན་ནོ། །དེ་ཕྱིར་ཐམས་ཅད་ཡོངས་
སྤངས་ནས། །བདག་ཉིད་གུས་བྱ་བརྟུལ་ཞུགས་ཅན། །སྐད་ཅིག་ཙམ་གྱིས་གཏུམ་པོ་ཡི། །དངོས་གྲུབ་སྟེར་བར་ཐེ་ཚོམ་མེད། །དེ་ནས་བཅོམ་ལྡན་འདས་ཀྱིས། བཅོམ་ལྡན་འདས་མ་ཤེས་རབ་ཀྱི་ཕ་རོལ་དུ་ཕྱིན་མ་ལ་གསོལ་
པ། ཇི་ལྟ་བུ་ཡི་རྣམ་པ་ཡིས། །གཏུམ་མོའི་དངོས་གྲུབ་ཅི་འདྲ་ཞིག །དེ་ནས་བཅོམ་ལྡན་འདས་མས་བཀའ་སྩལ་པ། ཁ་དོག་ལྔ་ཡི་རབ་དབྱེ་བས། །རྣལ་འབྱོར་མ་རུ་རབ་གྲགས་གང་། །དེ་ཡང་རང་རང་བདག་པོ་ཡི། །ཁ་དོག་ལྔ་ཡི་རབ་
དབྱེ་ལས། །གཏུམ་པོ་ཀུན་གྱི་དེ་ཉིད་འདིས། །བདག་ནི་རྣལ་འབྱོར་མ་རུ་ཤར། །ཁ་དོག་སྔོན་པོ་གང་དེ་ཡང་། །བདག་པོ་མི་གཡོ་སྔོན་པོར་ཤེས། །ཁ་དོག་དཀར་པོའི་བདག་པོ་གང་། །མི་གཡོ་དཀར་པོ་ཞེས་བྱའོ། །ཁ་དོག་སེར་པོའི་བདག་
པོ་གང་། །མི་གཡོ་སེར་པོ་ཡང་དག་གྲགས། །ཁ་དོག་དམར་པོའི་བདག་པོ་གང་། །མི་གཡོ་དམར་པོ་ཞེས་གྲགས་སོ། །ཁ་དོག་ལྗང་ཁུའི་བདག་པོ་གང་། །མི་གཡོ་ལྗང་གུ་ཞེས་བྱའོ། །གཏུམ་པོ་དེ་ཉིད་གཅིག་པུ་ཉིད། །རྣམ་པ་ལྔ་ཡི་
ཚུལ་གྱིས་གནས། །འདི་ཡི་དངོས་གྲུབ་བརྟན་པ་ཉིད། །དེ་ནི་གཏུམ་པོར་ཡང་དག་བཤད། །ནམ་མཁའི་མཐར་ཐུག་ཇི་སྙེད་པ། །ལྷ་མོའི་གཟུགས་ཀྱིས་ཡང་དག་གནས། །གཏུམ་པོའི་དངོས་གྲུབ་ཇི་བཞིན་གསུངས། །དེ་བཞིན་དུ་ནི་གཏུམ་
མོ་འགྲུབ། །ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོའི་རྒྱུད་ལ། ངོ་བོ་ཉིད་ཀྱི་རིམ་པར་ཕྱེ་བ་སྟེ་བརྒྱད་པའོ།།  །།<head n="2" t="དགུ་པ། བསམ་གཏན་གྱི་རིམ་པར་ཕྱེ་བ།" type="phye ba" zh="80.920"/>དེ་ནས་བཅོམ་ལྡན་འདས་མས་གསོལ་པ། བཅོམ་ལྡན་འདས་ཐབས་
<pb id="87.300a"/>
དང་ཤེས་རབ་དག་གི་ང་རྒྱལ་ཇི་ལྟར་བསྒོམ་པར་བྱ། བཅོམ་ལྡན་འདས་ཀྱིས་བཀའ་སྩལ་པ། །མི་མོ་མངོན་བྱས་རྣལ་འབྱོར་པས། །ཕན་ཚུན་དེ་ཡི་ལྟ་བ་མཆོག །ལུས་ནི་དྲང་པོར་མཉམ་གནས་ནས། །རྩེ་གཅིག་ཡིད་ཀྱིས་
བསམ་གཏན་བྱ། །སྐུ་བཞི་ཡི་ནི་རང་བཞིན་ཕྱིར། །ཐ་དད་མེད་པའི་ཡིད་ཀྱིས་སོ། །སླར་ཡང་བྱང་ཆུབ་དབྱེར་མེད་པས། །ཐབས་དང་ཤེས་རབ་ཉིད་དུ་འདོད། །འཆི་བ་ཉིད་ནི་ཆོས་སུ་བརྗོད། །ལོངས་སྤྱོད་རྫོགས་པ་བར་སྲིད་དང་། །འགྲོ་བ་
དྲུག་གཟུགས་སྤྲུལ་པ་དང་། །འདོད་པའི་ལོངས་སྤྱོད་བདེ་ཆེན་པོ། །སྐུ་བཞི་ཡི་ནི་རང་བཞིན་འདི། །སྐྱེས་བུ་ལ་ནི་ཁམས་གསུམ་པ། །སྐུ་བཞི་ཡི་ནི་རང་བཞིན་ཕྱིར། །བུད་མེད་གཟུགས་ལ་ཁམས་གསུམ་མོ། །སྐུ་བཞི་ཡི་ནི་རང་བཞིན་ལས། །
སྐྱེས་བུ་འདིར་ནི་སངས་རྒྱས་ཡིན། །བུད་མེད་ཤེས་རབ་ཕར་ཕྱིན་མར། །ཕྱོགས་རྣམས་ཀུན་དུ་རྣམ་པར་གནས། །དེ་ཉིད་ང་རྒྱལ་བྱས་པ་ཡིས། །སླར་ཡང་བདག་ལ་དངོས་གྲུབ་བོ། །ཁྲོ་བོ་གཏུམ་པོའི་ཚུལ་ཉིད་དུ། །རང་ཉིད་གཟུགས་ཀྱིས་
ཡང་དག་གནས། །འདོད་ཆགས་གཏུམ་མོའི་གཟུགས་བསྒོམས་ན། །བདག་ལ་དངོས་གྲུབ་རྣམ་ཀུན་དུ། །དེ་ཉིད་གསུམ་རིག་དུས་རིང་དུ། །འདི་ནི་གུས་པ་དང་བཅས་བསྒོམ། །ལས་ཀུན་ཡོངས་སུ་སྤང་བྱས་ནས། །བླ་མ་བསྟེན་པ་དེ་ཉིད་
མཆོག །ཇི་སྲིད་དངོས་གྲུབ་མ་ཐོབ་པར། །བདེ་བའི་སེམས་ཉིད་གཅིག་པུས་གནས། །གང་ཚེ་རྣལ་འབྱོར་དངོས་གྲུབ་ཐོབ། །སྡིག་པ་དང་བྲལ་དྲི་མེད་འགྱུར། །རླུང་དང་སེམས་ཀྱི་འཛུམ་མདངས་ནི། །འཇིག་རྟེན་པ་ཡིས་མཐོང་བ་མེད། །
ཀུན་མཁྱེན་ཀུན་ལ་ཁྱབ་པའོ། །ཉོན་མོངས་ཀུན་ལས་རྣམ་པར་འདས། །དེ་ལ་ནད་དང་རྒས་པ་མེད། །དེ་ལ་འཆི་བ་ཡོད་མིན་ཏེ། །དེ་ལ་དུག་གིས་འདའ་བ་མེད། །ཆུས་མིན་མེས་ཀྱང་འཚིག་པ་མེད། །མཚོན་གྱིས་མ་ཡིན་དགྲ་ཡི་ནི། །
དབང་དུ་ནམ་ཡང་འགྲོ་བ་མིན། །ཡིད་ཀྱིས་བསམས་པ་ཙམ་གྱིས་ནི། །དགོས་འདོད་མ་ལུས་འབྱུང་བར་འགྱུར། །སྐད་ཅིག་དེ་ལ་འབད་མེད་པར། །ཡིད་བཞིན་ནོར་བུ་དང་མཚུངས་འགྱུར། །མ་ལུས་འཇིག་རྟེན་ཁམས་རྣམས་སུ། །གང་
<pb id="87.300b"/>
དང་གང་དུ་དེ་བཞིན་གཤེགས། །དེ་ནི་གཞལ་ཡས་མཁའ་འགྲོ་སྟེ། །དེར་ནི་འདོད་ཀུན་དེ་རྣམས་ཀྱིས། །གཟུགས་དང་ལང་ཚོས་རབ་བརྒྱན་པའི། །ལྷ་ཡི་བུ་མོ་དགའ་མས་དེར། །ཇི་སྙེད་མཐོ་རིས་སྐར་མ་རྣམས། །ཐེ་ཚོམ་མེད་པ་ཉིད་
དུ་འགྱུར། །ཚངས་དང་ཁྱབ་འཇུག་དབང་ཕྱུག་གང་། །བརྒྱ་བྱིན་ཡན་ལག་མེད་སོགས་གང་། །མངག་གཞུག་འགྱུར་ཞིང་འགྲོ་དྲུག་དུ། །གནས་པའི་སྲོག་ཆགས་ཀུན་ཀྱང་ངོ་། །རྣལ་འབྱོར་དངོས་གྲུབ་ཇི་ལྟ་བཞིན། །དེ་བཞིན་རྣལ་
འབྱོར་མས་ཀྱང་ངོ་། །སྐྱེས་བུ་རྡོ་རྗེ་འཛིན་པ་ལྟར། །བུད་མེད་རྡོ་རྗེ་བཙུན་མོའོ། །དེ་ནས་བཅོམ་ལྡན་འདས་མས་གསོལ་པ། བཅོམ་ལྡན་འདས་ལུས་འདི་ལ་ཐབས་དང་ཤེས་རབ་ཀྱི་སྦྱོར་བ་ལས་བདེ་བ་ཆེན་པོ་ཇི་ལྟར་སྐྱེ་བ་
ལགས། བཅོམ་ལྡན་འདས་ཀྱིས་བཀའ་སྩལ་པ། བརྐྱང་མ་ཤེས་རབ་རང་བཞིན་ཏེ། །གཡོན་པའི་རྩ་རུ་རབ་ཏུ་གྲགས། །རོ་མ་ཐབས་ཀྱི་རང་བཞིན་གྱིས། །གཡས་པ་ལ་ནི་ཡང་དག་གནས། །བརྐྱང་མ་རོ་མའི་དབུས་དག་ལ། །
ཀུན་དྷར་མར་ནི་རབ་ཏུ་གསུངས། །གང་ཚེ་ཨ་བ་དྷཱུ་ཏཱིར་རླུང་། །ཁུ་བ་དང་ནི་རོ་གཅིག་གྱུར། །རྡོ་རྗེས་མགོ་བོའི་མཚམས་སུ་འགྲོ། །བུད་མེད་བྷ་གའི་རན་ཏྲ་ལ། །ཐབས་དང་ཤེས་རབ་མཉམ་སྦྱོར་བས། །ལྟེ་བར་གནས་པའི་
ཙཎ་ཌ་ལི། །མར་མེ་ལྟར་འབར་དེ་ཡིས་ནི། །ཞུ་བའི་ཁུ་བ་མཆོག་ལ་ནི། །དེ་ལས་སྐྱེས་པའི་བདེ་བ་ལ། །ཅུང་ཟད་ཅུང་ཟད་རབ་སྦྱོར་ལས། །དེ་ཡང་ཆེན་པོ་ཆེར་སྦྱོར་ལས། །དེ་ཡང་དངོས་པོའི་རང་བཞིན་ལས། །གང་གིས་
དེ་ཡི་བདེ་བ་འཕེལ། །རྟག་ཏུ་གོམས་པའི་སྦྱོར་བ་ལས། །དེ་ནི་སྐྱེ་བ་འདི་ཉིད་ལ། །དཔལ་ལྡན་གཏུམ་པོ་ཉིད་དུ་འགྱུར། །ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོའི་རྒྱུད་ལ། 
བསམ་གཏན་གྱི་རིམ་པར་ཕྱེ་བ་སྟེ་དགུ་པའོ།།  །། <head n="2" t="བཅུ་པ། མི་མོ་རབ་ཏུ་བསྔགས་པའི་རིམ་པར་ཕྱེ་བ།" type="phye ba" zh="80.922"/>དེ་ནས་བཅོམ་ལྡན་འདས་མས་གསོལ་པ། ཅི་སྟེ་བཅོམ་ལྡན་སྒྲུབ་པ་པོས། །ཁྲོ་ཆེན་གཏུམ་པོའི་གོ་འཕང་ནི། །བུད་མེད་དང་བྲལ་བསྒྲུབ་ནུས་སམ། །
<pb id="87.301a"/>
འོན་ཏེ་བསྒྲུབ་པར་ནུས་མ་ཡིན། །བཅོམ་ལྡན་འདས་ཀྱིས་བཀའ་སྩལ་པ། ལྷ་མོ་བསྒྲུབ་པར་ནུས་པ་མ་ཡིན་ནོ། །བཅོམ་ལྡན་འདས་མས་གསོལ་པ། བཅོམ་ལྡན་འདས་ཅིའི་ཕྱིར་ན་བདེ་བ་སྟེར་བ་མེད་པར་མི་
ནུས། བཅོམ་ལྡན་འདས་ཀྱིས་བཀའ་སྩལ་པ། ཨེ་མ་བདེ་བ་སྐྱེས་ཙམ་གྱིས། །བྱང་ཆུབ་མཆོག་ནི་ཐོབ་བྱེད་པའི། །བདེ་བ་ཁྱད་འཕགས་འབྱུང་བ་ལས། །དེ་ཉིད་འཐོབ་ཀྱིས་དེ་གཞན་མིན། །དེ་མེད་དེ་ཡི་བྱ་བ་ཡང་། །
དེ་ཉིད་མེད་པར་སྐྱེ་མ་ཡིན། །བྱེད་པོ་བུད་མེད་དང་སྦྱོར་ལས། །གཞན་དུ་ནམ་ཡང་མ་ཡིན་ནོ། །སྒྱུ་མའི་དེ་ཉིད་ཐམས་ཅད་ལ། །བུད་མེད་སྒྱུ་མའི་དེ་ཉིད་བསྔགས། །དེ་ཡི་དེ་ཉིད་ལས་འདས་གང་། །དེ་ལས་དངོས་གྲུབ་ལྷག་
འབྱུང་མེད། །དེ་ཕྱིར་བུད་མེད་དང་བྲལ་འདི། །ནམ་ཡང་བྱ་བ་མ་ཡིན་ནོ། །དེ་ཉིད་གལ་ཏེ་སྡུག་བསྔལ་གྱུར། །འཆི་དང་འཆིང་བའི་འཇིགས་པ་ཡང་། །དེ་རྣམས་ཐམས་ཅད་བཟོད་བྱ་ཡིས། །འདིར་ནི་བུད་མེད་སྤང་མི་བྱ། །གང་
ཕྱིར་བུད་མེད་བདེ་དེ་ཉིད། །ཀུན་ནས་སངས་རྒྱས་སྟེར་བ་པོ། །གཡོ་དང་སྤོབས་ཅན་འཚོར་ངོ་བྲལ། །རྟག་ཏུ་འདོད་པའི་དཔུང་གཉེན་ནོ། །དངོས་གྲུབ་སྟེར་བ་འདི་ཉིད་ནི། །དངོས་པོ་ཀུན་གྱིས་བསྟེན་པར་བྱ། །བུད་མེད་ཚུལ་
ནི་གཅིག་བརྗོད་པ། །དགའ་བའི་ཕྱིར་ནི་འཆི་བའང་མེད། །བདག་པོ་དང་ནི་བྲལ་གྱུར་ན། །འདོད་པ་མཆོག་ནི་ཅི་ཞིག་སྨྲ། །དེ་ཕྱིར་ཀུན་གྱིས་བུད་མེད་ལྷར། །རྣམ་པ་ཀུན་དུ་རབ་ཏུ་བརྟག །ཤིང་དང་རྡོ་ལ་སོགས་རྣམས་
ཀྱང་། །ཡིད་ཀྱིས་ཡོངས་སུ་བརྟག་པའང་བྱ། །སྐྱེས་པ་བུད་མེད་ལྷ་མོ་དང་། །བུད་མེད་ཀྱི་ནི་སྐྱེས་པ་ལྷ། །རྡོ་རྗེ་པད་མ་རབ་སྦྱོར་བས། །ཕན་ཚུན་དུ་ནི་མཆོད་པར་བྱ། །མཆོད་པར་བྱ་བ་གཞན་དུ་མིན། །རང་ཉིད་བྱིན་
གྱིས་བརླབ་པའང་དེ། །དེ་ཕྱིར་རྣལ་འབྱོར་བརྩེ་ལྡན་པས། །དཀྱིལ་འཁོར་མདུན་དུ་བྱས་ནས་ནི། །དེ་ལ་ཉེ་ཞུགས་བུད་མེད་ནི། །ཤེས་རབ་ཕར་ཕྱིན་རྣམ་པ་ལ། །རྟག་ཏུ་མེ་ཏོག་གིས་མཆོད་ཅིང་། །དེ་བཞིན་སྤོས་
<pb id="87.301b"/>
དང་མར་མེ་སོགས། །དཀྱིལ་འཁོར་ལྔ་ནི་རབ་སྦྱོར་བས། །ཕྱི་ནས་ཕྱག་ནི་བཙལ་བར་བྱ། །དེ་ནས་གཡས་སུ་བསྐོར་བ་བྱ། །གཏུམ་མོ་ལ་ནི་མཆོད་པར་བྱ། །གུས་པ་དང་བཅས་སེམས་ཀྱིས་ནི། །དེ་བཞིན་སྐྱེས་བུས་
བུད་མེད་མཆོད། །དེ་ཉིད་མཆོད་པའི་ཆོ་ག་ནི། །རྒྱལ་བས་ཕན་ཚུན་བྱ་བར་གསུངས། །བུད་མེད་སད་པར་ཡོང་མི་བྱ། །དེ་ཉིད་འདོད་པའང་སྤང་མི་བྱ། །སྙན་པའི་ཚིག་གིས་སྨྲ་བྱ་ཞིང་། །རྗེས་སུ་འཐུན་པར་སྦྱིན་པར་བྱ། །དངོས་པོ་
ཀུན་གྱིས་ཕྱག་བྱས་ཏེ། །ཇི་བཞིན་གདུག་ཅན་ཤེས་མི་བྱ། །གང་དུའང་བུད་མེད་མི་སྤོང་བ། །འདི་ནི་སངས་རྒྱས་གསུང་དུ་ཐོས། །གང་དུ་ཁྱོད་ཀྱིས་གཞན་བྱས་ནས། །དེ་ཡི་སྡིག་པས་དམྱལ་བར་འགྱུར། །བུད་མེད་དང་བྲལ་ཅི་
བྱས་ཀྱང་། །གཞན་དུ་འཆི་འགྱུར་དངོས་གྲུབ་མིན། །ཁྲོ་བོ་གཏུམ་པོའི་བསྒྲུབ་ཐབས་ནི། །དཀའ་ཐུབ་ཀྱིས་ནི་འགྲུབ་མི་འགྱུར། །ཡིད་ནི་དྲི་མེད་མ་བྱས་པར། །འབྲས་མེད་གཏི་མུག་དྲ་བས་བཅིངས། །འདོད་ལྡན་འདོད་པ་སྤོང་བྱེད་
པ། །བརྫུན་གྱིས་འཚོ་བ་སྐྱེ་འགྱུར་ཏེ། །རྫུན་གྱིས་གང་འཚོ་སྡིག་པ་སྟེ། །སྡིག་པས་དམྱལ་བར་འགྲོ་བར་འགྱུར། །འཆི་བའི་དུས་ནི་ཐོབ་པ་ན། །བརྫུན་གྱིས་འཚོ་བར་ཐེ་ཚོམ་མེད། །དེ་ཕྱིར་བསྒྲུབ་བྱ་བསྒྲུབ་པར་བྱ། །རྒྱལ་
བའི་བདག་ཉིད་འདོད་པས་སོ། །འདོད་ཡོན་ལྔ་པོ་དེ་སྤངས་ནས། །བདག་ཉིད་དཀའ་ཐུབ་གདུང་མི་བྱ། །གཟུགས་རྙེད་པ་ནི་ལྟ་བྱ་ཞིང་། །སྒྲ་ཡང་དེ་བཞིན་མཉན་པར་བྱ། །དྲི་ནི་མནམ་པར་བྱ་བ་སྟེ། །རོ་ཡི་མཆོག་ནི་བཟའ་
བར་བྱ། །རེག་བྱ་རེག་པར་བྱ་བ་སྟེ། །འདོད་པ་ལྔ་པོ་བསྟེན་པར་བྱ། །ཁྲོ་བོ་གཏུམ་པོ་དེ་མཆོག་ནི། །མྱུར་དུ་སངས་རྒྱས་མཆོག་འགྱུར་རོ། །གཞན་ལ་སླུ་བ་མེད་གྱུར་ཅིང་། །གཏི་མུག་མཆོག་ཏུ་མེད་པར་བྱ། །མི་ཡི་
ལང་ཚོ་ཐོབ་པ་ལ། །མི་མོའི་བདེ་བ་མི་སྤྱོད་ན། །ཆེན་པོ་མཆོག་ཏུ་ཟད་བྱས་ན། །ལྟ་བའང་འབྲས་བུ་མེད་པར་བྱས། །འདོད་ཅན་མ་རྟག་བསྟེན་བྱས་ན། །འདོད་པ་ཙམ་གྱི་དཔུང་གཉེན་གྱིས། །གཙུན་མོའི་སྐྱེ་གནས་ཡང་དག་
<pb id="87.302a"/>
བསྟེན། །ཁྲོ་བོ་གཏུམ་པོའི་གོ་འཕང་མཐོང་། །གཉིད་ནི་ཇི་ལྟར་སྤང་བར་བྱ། །བཟའ་བ་དང་ནི་དགོད་པ་ཉིད། །འཇིག་རྟེན་མ་དད་སྤང་བའི་ཕྱིར། །ལྷ་མོ་སྒྱུ་འཕྲུལ་སྲས་མཁས་པས། །ཕོ་བྲང་འཁོར་གྱི་བཙུན་མོ་
ནི། །སྟོང་ཕྲག་བརྒྱད་ཁྲི་སྤངས་ནས་སླར། །ནཻ་རཎ་ཛ་ནཱའི་འགྲམ་གཤེགས་ནས། །སངས་རྒྱས་དངོས་གྲུབ་རབ་གསུངས་དང་། །གང་དུ་བདུད་ནི་འདུལ་མཛད་པ། །དེ་ཉིད་གཞན་དོན་ཁོ་ན་ཡིན། །གང་ཕྱིར་བཙུན་མོའི་ནང་སངས་
རྒྱས། །གོ་པ་དང་བཅས་བདེ་ལྡན་གྲུབ། །རྡོ་རྗེ་པད་མ་མཉམ་སྦྱོར་བས། །གང་ཕྱིར་བདེ་བ་ལས་ཐོབ་བོ། །བདེ་བ་ལས་ཐོབ་སངས་རྒྱས་ནི། །བདེ་བ་བུད་མེད་དང་བྲལ་མིན། །གང་དུ་སྦྱོར་བྲལ་བྱ་བ་ནི། །འཇིག་རྟེན་ཉམས་པ་
སྤང་ཕྱིར་རོ། །འཇིག་རྟེན་གང་གིས་འདུལ་བ་ན། །དེ་དང་དེ་ཡི་སངས་རྒྱས་འགྱུར། །རྒྱལ་བའི་སྒྱུ་མའི་གར་ཉིད་ཀྱིས། །དེ་དང་དེ་ཉིད་ཚུལ་གྱིས་སོ། །མདོ་སྡེ་ཆོས་མངོན་ཐམས་ཅད་ནས། །བུད་མེད་རྣམས་ནི་སྨོད་མཛད་པ། །
སྣ་ཚོགས་སློབ་མའི་སྣོད་ཕྱིར་བཤད། །དེ་ཁོ་ན་ཉིད་སྦས་ནས་གསུངས། །ཕུང་པོ་ལྔ་དང་རྣམ་བྲལ་བའི། །མྱ་ངན་འདས་པ་ལྟ་བར་བྱ། །དེ་ནས་བཅོམ་ལྡན་འདས་མ་ཤེས་རབ་ཀྱི་ཕ་རོལ་དུ་ཕྱིན་མས་གསོལ་པ། བཅོམ་ལྡན་འདས་
ལྷ་མོ་སྒྱུ་འཕྲུལ་གྱི་སྲས་གང་ལགས། གོ་པ་ཡང་གང་ལགས། བཅོམ་ལྡན་འདས་ཀྱིས་བཀའ་སྩལ་པ། ལྷ་མོ་སྒྱུ་འཕྲུལ་སྲས་ཉིད་ཀྱང་། །ཁྲོ་བོ་གཏུམ་པོ་བདག་ཉིད་ཡིན། །ས་འཚོ་ཁྱོད་ཉིད་བཅོམ་ལྡན་འདས། །ཤེས་
རབ་ཕར་ཕྱིན་བདག་ཉིད་མ། །ཇི་སྙེད་པ་ཡི་བུད་མེད་ཀུན། །ཁྱོད་ཀྱི་ཚིག་ཉིད་འདིར་འདོད་དོ། །སྐྱེས་བུ་བདག་གི་གཟུགས་དེ་ཉིད། །དེ་བཞིན་ཀུན་དུ་ཡོངས་སུ་གྲགས། །འདི་ནི་རང་བཞིན་གཉིས་ཡིན་ཏེ། །འགྲོ་བ་ཐབས་
ཤེས་བདག་ཉིད་དོ། །དེ་ནས་བཅོམ་ལྡན་འདས་མས་གསོལ་པ། བཅོམ་ལྡན་འདས་ཅིའི་ཕྱིར་ཉན་ཐོས་ལ་སོགས་པ་རྣམས་བུད་མེད་སུན་འབྱིན་པར་བྱེད། བཅོམ་ལྡན་འདས་ཀྱིས་བཀའ་སྩལ་པ། གང་ཞིག་འདོད་པའི་
<pb id="87.302b"/>
ཁམས་གནས་པའི། །ཉན་ཐོས་ལ་སོགས་གྲགས་ཀུན་གྱིས། །བུད་མེད་ལ་ལྟོས་ཀུན་སྟེར་བའི། །ཐར་པའི་ལམ་ནི་མི་ཤེས་སོ། །གང་ན་ཉེ་བར་གནས་གྱུར་པའི། །གུར་གུམ་ལ་སོགས་རྙེད་སླ་ན། །དེ་ལ་རིན་ནི་ཐོབ་
མི་འགྱུར། །གང་དུ་རིང་ནས་རིན་ཆེན་ཉིད། །ཐོག་མེད་མི་ཤེས་སྦྱོར་བ་ཡིས། །དད་པ་དམན་པའི་སྐྱེ་བོ་འདི། །དེ་ཉིད་ལ་ནི་སེམས་མི་འཇུག །བདག་གིའང་འདི་ནི་རབ་ཏུ་སྦས། །རྩོད་པའི་དུས་ལ་དེ་ཉིད་འདི། །
སེམས་ཅན་རེ་རེར་བགྲངས་པ་ཡི། །བྱེ་བའི་ནང་ན་འགའ་ཞིག་ཀྱང་། །དད་དང་བརྩོན་པའི་དཔུང་གཉེན་ཅན། །ཀུན་ནས་དེ་ཕྱིར་གསུངས་པ་ནི། །བྱང་ཆུབ་མྱུར་དུ་རབ་བསྒྲུབ་ཕྱིར། །ཞེས་པ་ནི་དཔའ་བོ་གཅིག་
པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལ་མི་མོ་རབ་ཏུ་བསྔགས་པའི་རིམ་པར་ཕྱེ་བ་སྟེ་བཅུ་པའོ།།  །།<head n="2" t="བཅུ་གཅིག་པ། སྣ་ཚོགས་པའི་རིམ་པར་ཕྱེ་བ།" type="phye ba" zh="80.926"/>དེ་ནས་བཅོམ་ལྡན་འདས་མས་གསོལ་པ། བཅོམ་ལྡན་འདས་ཁྱོད་ཅི་
སྟེ་ཆགས་པ་དང་བཅས་པའམ། ཆགས་པ་དང་བྲལ་བ་ལགས། བཅོམ་ལྡན་འདས་ཀྱིས་བཀའ་སྩལ་པ། བདག་ནི་ཀུན་ཏེ་ཀུན་ལའང་ཁྱབ། །ཀུན་བྱེད་ཀུན་གྱི་འཇིག་པ་པོ། །ཀུན་གྱི་གཟུགས་འཛིན་སངས་རྒྱས་ཏེ། །བྱེད་
པོ་འཇོམས་པོ་ཁྱབ་བདག་བདེ། །གང་དང་གང་གི་གཟུགས་ཀྱིས་ནི། །སེམས་ཅན་འདུལ་བྱར་འདི་ཉིད་འཇུག །དེ་དང་དེ་ཉིད་ཚུལ་གྱིས་ནི། །འཇིག་རྟེན་དོན་རྒྱུར་བདག་གནས་སོ། །འགའ་ཞིག་
སངས་རྒྱས་གྲུབ་ཐོབ་འགའ། །ལ་ལར་ཆོས་དང་དགེ་འདུན་ནོ། །ལ་ལར་ཡི་དགས་ལ་ལར་ཕྱུགས། །ལ་ལར་དམྱལ་བའི་གཟུགས་ཅན་ནོ། །ལ་ལར་ལྷ་དང་ལྷ་མ་ཡིན། །ལ་ལར་མི་ཡི་
གཟུགས་ཅན་ནོ། །ལ་ལར་བརྟན་པའི་གཟུགས་ཅན་པ། །སྣ་ཚོགས་གཟུགས་ཅན་ཐེ་ཚོམ་མེད། །བདག་ནི་སྐྱེས་པ་བུད་མེད་དང་། །མ་ནིང་གཟུགས་སུའང་ལ་ལར་རོ། །ལ་ལར་ཆགས་ཅན་ལ་ལར་སྡང་། །
<pb id="87.303a"/>
ལ་ལར་རྨོངས་ཤིང་ལ་ལར་གཙང་། །ལ་ལར་མི་གཙང་གཟུགས་སུ་ང་། །སེམས་ཀྱི་གཟུགས་ཀྱིས་བདག་གནས་སོ། །བདག་ནི་སེམས་སུ་བལྟ་བར་བྱ། །གཞན་དུ་ཅུང་ཟད་ཡོད་མིན་ཏེ། །དངོས་པོ་
དངོས་མེད་རབ་དབྱེ་ང་། །ང་ནི་བསྐྱེད་བྱ་སྐྱེ་བྱེད་ང་། །བདག་ནི་བགེགས་དང་གྲུབ་པ་ང་། །ཀུན་གྱི་གཟུགས་ཀྱིས་ཡང་དག་གནས། །ང་ནི་སྐྱེ་དང་འཆི་བའང་ང་། །ང་ནི་ནད་དང་རྒས་པའང་ང་། །ང་ནི་བསོད་
ནམས་སྡིག་པའང་ང་། །དེ་ཡི་ལས་ཀྱི་འབྲས་ཉིད་ང་། །འགྲོ་ཀུན་རང་བཞིན་སངས་རྒྱས་ཉིད། །ཀུན་དུ་བདག་གི་གཟུགས་ཉིད་འདི། །རྣལ་འབྱོར་དེ་ཉིད་སེམས་དཔའ་པོས། །རོ་མཉམ་རྣམ་པར་ཤེས་པར་བྱ། །
དེ་ནས་བཅོམ་ལྡན་འདས་མས་གསོལ་པ། བཅོམ་ལྡན་འདས་ཅི་སྟེ་ཁྱོད་ཀྱི་གཟུགས་ཉིད་འདི་ལྟ་བུ་ཡིན་ནམ། བཅོམ་ལྡན་འདས་ཀྱིས་བཀའ་སྩལ་པ། ཇི་ལྟར་ཁྱོད་ཀྱི་གཟུགས་ཉིད་ཀྱང་། །རྣམ་པ་དེ་ལྟར་ཀུན་
ནས་གསུངས། །བརྟན་དང་གཡོ་བའི་འགྲོ་ཀུན་ལ། །འདིར་ནི་ཁྱོད་ཀྱིས་ཁྱབ་པ་པོ། །ཞེས་པ་ནི་དཔའ་བོ་གཅིག་པ་ཉིད་དུ་གསུངས་པའི་དཔལ་ཁྲོ་བོ་གཏུམ་པོ་ཆེན་པོའི་རྒྱུད་ལས་སྣ་ཚོགས་པའི་རིམ་པར་ཕྱེ་བ་
སྟེ།  བཅུ་གཅིག་པའོ།།  །།<head n="2" t="བཅུ་གཉིས་པ། སྔགས་ཀྱི་ཆོ་ག་རིམ་པར་ཕྱེ་བ།" type="phye ba" zh="80.928"/>དེ་ནས་བཅོམ་ལྡན་འདས་མས་གསོལ་པ། སྔགས་རྣམས་ཀྱི་ནི་སྒྲུབ་པའི་ཐབས། །ཞི་དང་རྒྱས་པ་དེ་ཉིད་གསུངས། །དབང་དང་དགུག་པའི་རབ་སྦྱོར་དང་། །གསད་དང་
བསྐྲད་པ་ལ་སོགས་དང་། །དུག་སེལ་བ་དང་ནད་ཞི་དང་། །མེ་དང་རལ་གྲི་སོགས་རེངས་དང་། །གཡུལ་དུ་རྣམ་པར་རྒྱལ་བ་དང་། །མཁས་པ་ཡི་ནི་མཆོག་ཉིད་དང་། །གནོད་སྦྱིན་མོ་སྒྲུབ་བྲན་དང་ནི། །ཕོ་ཉ་འབྱུང་
སོགས་སྒྲུབ་ཐབས་དང་། །དཔག་མེད་རྣམ་ཤེས་ནུས་པ་རྣམས། །བདག་ལ་ངེས་པར་གཙོ་བོས་གསུངས། དེ་ནས་བཅོམ་ལྡན་འདས་ཀྱིས་བཀའ་སྩལ་པ། ཀྱཻ་ཁྱོད་ལ་མཆོག་ཅི་ཞིག་སྦྱིན་པར་བྱ། །ཞེས་པ་
<pb id="87.303b"/>
དང་སྒྲུབ་པ་པོས་སྨྲ་བར་བྱ་སྟེ། སངས་རྒྱས་ཉིད་སྩོལ་ཅིག་ཅེས་སོ། །དེ་ནས་བཅོམ་ལྡན་འདས་དེའི་ལུས་ལ་རབ་ཏུ་ཞུགས་སོ། །རབ་ཏུ་ཞུགས་པ་ཙམ་གྱིས། ལོ་བརྒྱད་གཉིས་ཀྱི་རྣམ་པ་ཅན། མངོན་པར་
ཤེས་པ་དྲུག་པ། ས་བཅུ་གསུམ་གྱི་དབང་ཕྱུག །ལྷའི་གཞལ་ཡས་ཁང་ན་སྤྱོད་པ་ཅན་གྱི་ལྷའི་བུ་མོའི་ཚོགས་བརྒྱ་སྟོང་གིས་བརྒྱན་པ། འདོད་པའི་གཟུགས་ཅན་ཐམས་ཅད་མཁྱེན་པ། བཅོམ་ལྡན་
འདས་ཇི་ལྟ་བ་བཞིན་དུ་གྱུར་ཏོ། །ཡང་ན་རལ་གྲི་དང་། མིག་སྨན་དང་། རི་ལུ་དང་། རྐང་མགྱོགས་དང་། རྐང་པའི་བྱུག་པ་དང་། རྒྱལ་སྲིད་དང་། འདོད་པ་ལ་ལོངས་སྤྱོད་པའི་དབང་ཕྱུག་དང་། རིག་པ་དང་། 
ནོར་ཅན་དང་། རིག་པ་ལ་མཁས་པ་དང་། གནོད་སྦྱིན་དང་། གནོད་སྦྱིན་མོ་དང་། བཅུད་ལེན་དང་། རེག་རྡོ་དང་། ཁམས་སྨྲ་བ་ཇི་ལྟར་མངོན་པར་འདོད་པ་བཞིན་ཞུ་བར་བྱ་སྟེ། དེ་ཐམས་ཅད་བཅོམ་ལྡན་
འདས་ཀྱིས་སྟེར་བར་བྱེད་དོ། །ཡང་ན་དཔའ་བོ་གཅིག་པའི་རས་རིས་བྲིས་ལ་སྔོན་མ་བཞིན་དུ་བསྒྲུབ་པར་བྱའོ། །དེ་ལ་དཔའ་བོ་གཅིག་པའི་རི་མོ་ནི་མི་གཡོ་བ་ནག་པོ་ལ་ཞེ་སྡང་རྡོ་རྗེ་མས་འཁྱུད་པའོ། །མི་
གཡོ་བ་དཀར་པོ་ལ་གཏི་མུག་རྡོ་རྗེ་མས་སོ། །མི་གཡོ་བ་སེར་པོ་ལ་ཕྲ་མ་རྡོ་རྗེ་མས་སོ། །མི་གཡོ་བ་དམར་པོ་ལ་འདོད་ཆགས་རྡོ་རྗེ་མས་སོ། །མི་གཡོ་བ་ལྗང་ཁུ་ལ་ཕྲག་དོག་རྡོ་རྗེ་མས་འཁྱུད་པ་བྲི་བར་བྱའོ། །
ཡང་ན་ཤེས་རབ་དང་བྲལ་བའི་བཅོམ་ལྡན་འདས་གཅིག་བུ་བྲི་བར་བྱའོ། །ཡང་ན་རི་མོ་ལ་བཅོམ་ལྡན་འདས་མ་ལྔ་པོ་རྣམས་ཀྱི་དབུས་ན་གཅིག་ཏུ་བྱས་ལ། དེར་བདག་ཉིད་དེའི་བདག་པོའི་གཟུགས་སུ་
བསམས་ནས་སྔོན་བཞིན་དུ་སྒྲུབ་པར་བྱའོ། །ཡང་ན་རང་གི་བུད་མེད་ལ་མོའི་གཟུགས་སུ་བསམས་ནས་བསྒྲུབ་པར་བྱའོ། །གྲུབ་པར་གྱུར་ན། སངས་རྒྱས་ཉིད་ཀྱང་སྟེར་བར་བྱེད་ན་དངོས་གྲུབ་གཞན་
<pb id="87.304a"/>
སྨོས་ཅི་དགོས་ཡང་ན་ཞབས་གཡོན་བརྐྱང་བ་རལ་གྲི་དང་ཞགས་པ་བསྣམས་པས་བསྒྲུབ་པར་བྱའོ། །ཡང་ན་སེམས་དཔའི་དཀྱིལ་དཀྲུང་ཅན་རལ་གྲི་དང་ཞགས་པ་ཕྱག་ན་བསྣམས་པ། རང་
འོད་ཀྱི་ཤེས་རབ་མ་ལ་རོལ་པས་བསྒྲུབ་པར་བྱ་སྟེ། ལྷན་ཅིག་པའི་ཁྲོ་བོ་གཏུམ་པོ་ཆེན་པོ་སྔོན་བཞིན་དུ་འགྲུབ་བོ། །འདི་ཉིད་བཅོམ་ལྡན་འདས་ཀྱི་རི་མོའི་དངོས་གྲུབ་བོ། །ཡང་ན་སྐུ་གཟུགས་ཀྱི་སྒྲུབ་ཐབས་
ཀྱིས་ཀྱང་འདི་ཉིད་བསྒྲུབ་པར་བྱའོ། །དེ་ནས་རལ་གྲིའི་སྒྲུབས་ཐབས་ནི་ཡིད་ཀྱིས་དེའི་ཚེ་མེ་ཏོག་ཛཱ་ཏི་དང་། ལྕགས་ཀྱི་རང་བཞིན་དང་། ཤིང་གི་སྙིང་པོའི་རང་བཞིན་ལས་སམ། ཇི་ལྟར་མངོན་པར་འདོད་པ་བྱས་ནས་
བའི་རྣམ་པ་ལྔ་རབ་ཏུ་བཀྲུས་ཏེ། དྲི་ཐམས་ཅད་ཀྱིས་བྱུགས་ནས་ཡང་དག་པར་བརྩམས་ཏེ། སྔོན་བཞིན་དུ་ལག་པ་གཉིས་ཀྱིས་ཡོངས་སུ་བཟུང་ནས། ཐུན་མཚམས་གསུམ་དང་ཟླ་བ་གཅིག་ཏུ་བཟླས་པར་
བྱའོ། །ཟླ་བའི་མཐར་མཆོད་པ་ཆེན་པོ་བྱས་ནས་མཚན་མོ་རིལ་པོ་བཟླས་པ་བྱའོ། །ཐོ་རངས་རལ་གྲི་འབར་བར་འགྱུར་ཏེ། རལ་གྲིའི་རིག་པ་འཛིན་པར་འགྱུར་ཏེ། ལོ་བརྒྱད་གཉིས་ཀྱི་རྣམ་པ་ཅན་སྐྲ་
འཁྱིལ་པ་འདི་ནི། སྙིང་པོ་འདོད་ཡོན་ལྔས་རྣམ་པར་རོལ་པར་བྱེད་དོ། །དེ་བཞིན་དུ་འཁོར་ལོ་དང་རྩེ་གསུམ་ལ་སོགས་པ་རྣམས་སྒྲུབ་པར་བྱའོ། །དེ་བཞིན་དུ་ཟངས་ལ་སོགས་པའི་རང་བཞིན་གྱི་ཞགས་པ་
བསྒྲུབ་པར་བྱའོ། །དེ་བཞིན་དུ་བུམ་པ་དང་། མཆིལ་ལྷམ་དང་། མཆོད་ཕྱིར་ཐོགས་དང་། གོས་དང་། གདུགས་དང་། ཤེས་རབ་ཀྱི་ཕ་རོལ་དུ་ཕྱིན་མའི་པོ་ཏི་དང་། རྒྱུད་ཀྱི་པོ་ཏི་ལ་སོགས་པ་བསྒྲུབ་
པར་བྱའོ། །དེ་བཞིན་དུ་རྔ་པ་ཊ་ཧ་དང་། རྔ་བོ་ཆེ་དང་། པི་ཝང་ལ་སོགས་པ་བསྒྲུབ་པར་བྱའོ། །དེ་བཞིན་དུ་གསེར་གྱི་རང་བཞིན་ལས། གནོད་སྦྱིན་ཛམ་བྷ་ལ་དང་། ནོར་བུ་བཟང་པོ་དང་། གང་བ་བཟང་པོ་
<pb id="87.304b"/>
དང་། པི་ཙི་ཀུཎ་ཌ་ལི་ལ་སོགས་པ་བསྒྲུབ་པར་བྱའོ། །ཐམས་ཅད་མཁྱེན་པ་སྒྲུབ་པར་བྱེད་དོ། །དེ་བཞིན་དུ་སྨྱུག་མའི་རང་བཞིན་ལས་དྲི་བཟངས་བསྒྲུབ་པར་བྱའོ། །གྲོག་མཁར་གྱི་སའི་རང་བཞིན་ལས་ནམ་མཁའ་ལྡིང་ངོ་། །
ཐང་ཤིང་གི་རང་བཞིན་ལས་ལྷ་རྣམས་ཏེ། ཚངས་པ་དང་། ཁྱབ་འཇུག་དང་། དབང་ཕྱུག་ཆེན་པོ་དང་། དབང་པོ་དང་། འདོད་ལྷ་ལ་སོགས་པ་རྣམས་སོ། །དུར་ཁྲོད་ཀྱི་སོལ་བས་སྲིན་པོ་བྲི་བར་བྱའོ། །ག་ཌའི་ཉ་ཚིག་པས་
ཡི་དགས་བྲི་བར་བྱའོ། །སྤྲ་ཚིལ་གྱིས་མིའོ། །གླང་པོ་ཆེའི་རང་བཞིན་ལས་ཚོགས་བདག་གོ། །ཤཱ་ཁོ་ཊའི་ཤིང་གི་རང་བཞིན་ལས་པི་ལུ་སོགས་པའི་ཤ་ཟའོ། །པྲ་བཱ་ལའི་ཉ་ལས་གཽ་རཱི་ཙཽ་རཱི་ལ་སོགས་པ་བྲི་བར་བྱའོ། །མིའི་
རུས་པའི་རང་བཞིན་ལས་རཱ་མ་དེ་བ་དང་། འདོད་པའི་ལྷ་ལ་སོགས་པའི་རོ་ལངས་སོ། །ནཱ་ག་གེ་ཤར་གྱི་ཤིང་གི་རང་བཞིན་ལས་ནོར་རྒྱས་ལ་སོགས་པའི་ཀླུ་དང་། ཀླུ་མོ་རྣམས་སོ་མྱ་ངན་མེད་པའི་ཤིང་གི་རང་བཞིན་ལས་འཕྲོག་
མ་དང་། ལྷ་མོ་སུན་དྷ་་རི་དང་། གར་མ་དང་། དགའ་མ་དང་། ཡིད་འོང་མ་དང་། ཤྱ་མ་ནུ་ཌི་དང་། པད་མ་ཅན་དང་། རྗེས་སུ་ཆགས་མ་དང་། ཟླ་འོད་མ་དང་། ཚངས་པའི་བུ་མོ་དང་། འདོད་པའི་དབང་ཕྱུག་མ་དང་། མིའི་བུ་མོ་དང་། 
རེ་བ་ཏི་དང་། ལྟ་བྱེད་མ་དང་། ན་ར་དྷི་ར་ལ་སོགས་པའི་གནོད་སྦྱིན་མོ་རྣམས་བསྒྲུབ་པར་བྱའོ། །ནྱ་གྲོ་དྷའི་ཤིང་གི་རང་བཞིན་ལས་དཔལ་ལྷ་མོ་དང་། རྒྱལ་པོའོ། །ཐང་ཤིང་གི་རང་བཞིན་ལས། ཏིལ་མཆོག་མ་དང་། ཟླ་བའི་
ལྷ་མོ་དང་། གསེར་ཕྲེང་མ་དང་། ཀུཎ་ཌ་ལ་ཧ་རི་ཎཱི་དང་། རིན་ཆེན་ཕྲེང་བ་མ་དང་། རམ་བྷ་དང་། ཨུར་བཱ་ཤི་དང་། དཔལ་གྱིས་བརྒྱན་མ་དང་། དགའ་མ་དང་། དབང་མོ་ལ་སོགས་པ་སྟེ་ལྷའི་བུ་མོའི་ཚོགས་བསྒྲུབ་པར་བྱའོ། །དེ་བཞིན་དུ་ཉི་
མ་དང་། ཟླ་བ་དང་། བཀྲ་ཤིས་དང་། ལྷག་པ་དང་། ལྷའི་བླ་མ་དང་། པ་བ་སངས་དང་། སྤེན་པ་དང་། སྒྲ་གཅན་དང་། དུ་བ་དང་། གཟའ་དགུའོ། །དེ་བཞིན་དུ་འཇིག་རྟེན་དབང་ཕྱུག་དང་། ཕྱག་ན་རྡོ་རྗེ་དང་། འཇམ་དཔལ་ལ་སོགས་
<pb id="87.305a"/>
པ་བྱང་ཆུབ་སེམས་དཔའ་རྣམས་སོ། །དེ་བཞིན་དུ་རྣམ་པར་གཟིགས་དང་། གཙུག་ཏོར་ཅན་ཏེ་སངས་རྒྱས་རྣམས་བསྒྲུབ་པར་བྱའོ། །དེ་བཞིན་དུ་གཞན་གྱིས་མི་ཐུབ་པ་ལ་སོགས་པའི་འབྱུང་པོ་རྣམས་
སོ། །དེ་བཞིན་དུ་གཤིན་རྗེ་ལ་སོགས་པ་འཕགས་པའི་ཕོ་ཉ་རྣམས་སོ། །དེ་བཞིན་དུ་ཀཾ་ཀ་ལ་སོགས་པའི་བྲན་རྣམས་སོ། །དེ་བཞིན་དུ་སེམས་ཅན་ཐམས་ཅད་ཀྱི་ཕོ་མོ་རྣམས་བསྒྲུབ་པར་བྱའོ། །ཐམས་ཅད་བཀའ་སྒྲུབ་པ་
བྱེད་པ་པོར་འགྱུར་རོ། །གལ་ཏེ་ལན་ཅིག་གིས་གྲུབ་པར་མ་གྱུར་ན། དེ་ལ་ལན་གཉིས་པ་ཡང་བྱའོ། །དེའི་ཚེ་ཡང་མ་གྲུབ་ན་ལན་གསུམ་པ་ཡང་བརྩམ་པར་བྱའོ། །དེ་ལྟར་ན་ཡང་མི་དགེ་བ་ཆེན་པོའི་དབང་གིས་མ་གྲུབ་ན། 
དེའི་ཚེ་སྔོན་བཞིན་དུ་པུས་མོ་གཡོན་པའི་ཁར་རྐང་པ་གཡས་པས་ཀྱང་མནན་ནས། ཇི་སྲིད་མ་གྲུབ་པ་དེ་སྲིད་བཟླས་པ་བྱའོ། །དེ་ནས་ཚངས་པ་འཇོམས་པ་པོས་ཀྱང་འགྲུབ་བོ། །དེ་ལ་འདིར་ཁྲོ་བོ་གཏུམ་པོ་ཆེན་པོའི་
སྒྲུབ་ཐབས་ཀྱི་སྔགས་ཀྱི་ནང་དུ་བྱས་ནས། ཨོྃ་ཙཎྜ་མ་ཧཱ་རོ་ཥ་ཎ་ཨཱ་གཙྪ་ཨཱ་གཙྪ་ཧཱུྃ་ཕཊ། རལ་གྲི་ལ་སོགས་པ་སྒྲུབ་ན་ཆེ་གེ་མོ་སྒྲུབས་ཤིག་ཅེས་སྦྱར་བར་བྱའོ། །གང་གི་ཚེ་མནན་ནས། ཆེ་གེ་མོ་ལ་ཧ་ན་
ཧ་ན་ཞེས་སྦྱར་བར་བྱའོ། །དེ་ལྟར་ལན་ཅིག་བརྗོད་པས་མཚམས་མེད་པ་ལྔ་པོ་བྱེད་པས་ཀྱང་ཐམས་ཅད་སྲེག་པར་བྱེད་དོ། །སརྦ་པཱ་པ་མེ་ནཱ་ཤ་ཡ་ཏི་ཞེས་སྦྱར་བར་བྱའོ། །དེ་བཞིན་དུ་འཇིགས་པ་ཐམས་ཅད་ལ་བརྗོད་པ་
ཙམ་གྱིས་སྲུང་བར་བྱེད་དོ། །རཀྵ་རཀྵ་ཧྃ་ཞེས་བརྗོད་པར་བྱའོ། །དེ་ལྟ་བུས་ཐམས་ཅད་སྲིན་པོ་རྣམས་སྲེག་པར་བྱེད་དོ། །དེ་ནས་རབ་ཏུ་འབར་བཞིན་པའི་ལྕགས་སུ་བསམས་ནས། ཡུངས་ཀར་དང་སྲན་མ་
མུད་ག་དང་། མ་ཥ་ལ་བརྒྱ་རྩ་བརྒྱད་རང་གི་སྔགས་ཀྱིས་མངོན་པར་སྔགས་ནས་མཁའ་འགྲོ་མ་ལ་སོགས་པ་རྣམས་ལ་བྲབ་པར་བྱའོ། །ཐམས་ཅད་འབྲོས་པར་བྱེད་དོ། །བྲབ་པའི་དུས་སུ་ཊཱ་ཀི་ནྱཱ་དི་ཀ་མ་པ་ས་ར་ཡ་
<pb id="87.305b"/>
ཞེས་སྦྱར་བར་བྱའོ། །ཡང་ན་ཐོད་ལོ་ཀོར་གྱིས་ཁམ་ཕོར་སོ་མ་བཏང་བ་གཉིས་ལ། པདྨ་འདབ་མ་བརྒྱད་པའི་ནང་དུ་སྔགས་བྲིས་ནས་ཁ་སྦྱར་ཏེ། ཉ་རྒྱས་དཀྲིས་ནས་སྒོ་ལ་བཅང་བར་བྱའོ། །བྱིས་པ་རྣམས་ཀྱི་
སྲུང་བར་བྱེད་དོ། །རཀྵ་རཀྵ་བྷ་ལ་ཀ་ཞེས་སྦྱར་བར་བྱའོ། །སྤྲ་ཚིལ་ལས་བསྒྲུབ་བྱའི་གཟུགས་བརྙན་སོར་བཞི་པ་བྱས་ཏེ། གྲོ་ག་ལ་སྔགས་མངོན་པར་བྲིས་ནས་དེའི་སྙིང་ཀར་སྐེ་ཚེ་ལ་སོགས་པ་རབ་ཏུ་གཞུག་
པར་བྱའོ། །དེ་ནས་ཚེར་མའི་ཁ་ལ་ཕུར་བུས་གདབ་པར་བྱའོ། །ཕྱིར་རྒོལ་བའི་ཁ་ལ་ཕུར་བུས་གདབ་པར་བྱའོ།    །ཕྱིར་རྒོལ་བའི་ཁ་ལ་ཕུར་བུས་བཏབ་པར་འགྱུར་རོ། །ལྷ་སྦྱིན་གྱི་མུ་ཁཾ་ཀཱི་ལ་ཡ་ཞེས་སྦྱོར་བར་
བྱའོ། །ལམ་གྱི་བཞི་མདོར་བརྐོས་ནས་དེ་བཞིན་དུ་རྐང་པ་ལ་ཕུར་བུས་གདབ་པར་བྱའོ། །འགྲོ་བ་དང་འོང་བ་རེངས་པར་བྱེད་དོ། །ལྷ་སྦྱིན་གྱི་རྐང་པ་ལ་ཀཱི་ལ་ཡ་ཞེས་སྦྱར་བར་བྱའོ། །སྙིང་ལ་ཕུར་བུས་བཏབ་ན་ཁྲོས་
པ་རེངས་པར་འགྱུར་རོ། །ལྷ་སྦྱིན་གྱི་ཧྲྀ་ད་ཡཾ་ཀཱི་ལ་ཡ་ཞེས་སྦྱར་བར་བྱའོ། །མིའི་རུས་པའི་ཕུར་བུའམ་ལྕགས་ཀྱི་ཕུར་བུའམ། མཚོན་སྦལ་གྱི་ཚེར་མས་འགའ་ཞིག་གི་ཡན་ལག་ལ་ཕུར་བུས་བཏབ་ན་དེ་དང་དེའི་ཕུར་བུས་བཏབ་
པ་དེ་ཟུག་རྔུ་ཆེན་པོར་འགྱུར་རོ། །ལྷ་སྦྱིན་གྱི་ཡན་ལག་ཆེ་གེ་མོ་ལ་ཀཱི་ལ་ཡ་ཞེས་སྦྱར་བར་བྱའོ། །གང་གིས་ཁང་པའི་སྒོ་རུ་བརྐོས་ནས་སྦས་ན་དེ་སྐྲོད་པར་བྱེད་དོ། །ལྷ་སྦྱིན་བསྐྲད་པར་གྱིས་ཤིག་ཅེས་སྦྱར་བར་བྱའོ་དུར་ཁྲོད་ཀྱི་ཐལ་བ་ལ་
མངོན་པར་སྔགས་ནས་སྒོ་གླེགས་ལ་གཏོར་ན་སྐྲོད་པར་བྱེད་དོ། །ལྷ་སྦྱིན་ཨུཙྪཱ་ཊ་ཡ་ཞེས་སྦྱར་བར་བྱའོ། །གཟུགས་བརྙན་ལ་ཚེར་མས་བཏབ་ནས་བཟླས་པར་བྱའོ། །ལྷ་སྦྱིན་མཱ་ར་ཡ་ཞེས་སྦྱར་ན་འཆི་བར་བྱེད་དོ་རལ་གྲི་ལ་སོགས་པ་ལ་རང་གི་སྔགས་ཀྱིས་བརྒྱ་
རྩ་བརྒྱད་མངོན་པར་སྔགས་ནས་གཡུལ་དུ་འཇུག་པར་བྱས་ན་རྒྱལ་བར་འགྱུར་རོ། །གང་བྱ་བའི་ཕྱོགས་སུ་གཏོར་མ་བྱིན་པས་དེ་འགྲུབ་བོ་སྡིག་པའི་ནད་ལ་སོགས་པ་ལ།   རྨ་བྱའི་སྒྲོ་ལ་རང་གིས་བརྒྱ་རྩ་བརྒྱད་མངོན་པར་སྔགས་ནས་བྱབ་པར་བྱའོ། །ཆེ་གེ་མོའི་ཆེ་གེ་
<pb id="87.306a"/>
རོ་ག་ནཱ་ཤ་ཡ་ཞེས་སྦྱར་བར་བྱའོ། །ནད་ཐམས་ཅད་ཞི་བར་འགྱུར་རོ། །དེ་བཞིན་དུ་མཆེ་བའི་དུག་ལ་སྦྱར་བར་བྱ་སྟེ། ལག་པའི་མཐིལ་གཉིས་སུའོ། །ལྷ་སྦྱིན་གྱི་བི་ཥ་ནཱ་ཤ་ཡ་ཞེས་སྦྱར་བར་བྱའོ། །དུག་མེད་པར་
འགྱུར་རོ། །དེ་བཞིན་དུ་གང་གི་དབང་དུ་བྱ་བ་ལ་ནི་རང་གི་གནས་ནས་འོངས་ཏེ་གཅེར་བུ་སྐྲ་གྲོལ་བ་མདུན་དུ་བསམས་ཏེ་འགྱེལ་བར་བལྟས་ནས་བཟླས་པས་དབང་དུ་འགྱུར་རོ། །ཆེ་གེ་མོ་བདག་གི་བྲ་ཤ་མ་ན་ཡ་ཞེས་སྦྱར་བར་
བྱའོ། །དེ་བཞིན་དུ་སྔོན་མ་བཞིན་དུ་དགུག་པར་བསམས་ནས་བཟླས་པས་འགུགས་པར་བྱེད་དོ། །ཆེ་གེ་མོ་ཨ་ཀར་ཥ་ཡ་ཞེས་སྦྱར་བར་བྱའོ། །བདག་ཉིད་ཀྱི་ནོར་དང་འབྲུ་དང་གཏེར་ལ་སོགས་པ་ཡོངས་སུ་གང་བར་བསམས་
ནས་བཟླས་པར་བྱའོ། །བདག་ལ་པུཥྚིཾ་ཀུ་རུ་ཞེས་སྦྱར་བར་བྱའོ། །རྒྱས་པར་འགྱུར་རོ། །སྔགས་འདིས་གྲུ་གསུམ་གཉིས་ཁ་སྦྱར་ཏེ། དབུས་སུ་གོ་ལའི་འདབ་མ་ལ་ཚེར་མས་བྲིས་ཏེ། །ཕོ་བ་རིས་ལྔ་དང་བཅས་པའི་གོ་ལ་ཟོས་
ནས། རིམས་ཐམས་ཅད་འཇོམས་པར་བྱེད་དོ། །སརྦ་ཛྭ་རྃ་ནཱ་ཡ་ཞེས་སྦྱར་བར་བྱའོ། །ཟླ་བ་གཟས་བཟུང་བའམ། ཉི་མ་གཟས་གཟུང་བ་ལ། འོ་མའི་ཟན་ནམ་ཞོའི་ཟན་གྱིས་ལྷུང་བཟེད་བཀང་ནས། ཀ་ར་དང་མར་དང་
བཅས་པ། ཨ་ཤྭད་ཐའི་ལོ་མ་བདུན་གྱི་སྟེང་དུ་བཞག་ནས། ལོ་མ་བདུན་གྱིས་སྟེང་ནས་གཡོགས་ཏེ། ལག་པ་གཉིས་ཀྱིས་བརྟེན་ནས། ཇི་སྲིད་མ་གྲོལ་གྱི་བར་དེ་སྲིད་བཟླས་པར་བྱའོ། །དེ་ཟོས་པས་ལོ་ལྔ་བརྒྱ་ཐུབ་བོ། །
རིམ་པ་འདི་ཉིད་ཀྱིས་བ་བླའམ། གི་ཝང་ངམ། ལྡོང་རོས་སམ། སླང་དྲེག་ལ་བསྒྲུབ་པར་བྱའོ། །འབར་བར་གྱུར་ན་ཐིག་ལེ་འམ། །མིག་སྨན་གྱི་རིག་པ་འཛིན་པར་འགྱུར་རོ། །དུ་བ་བྱུང་ན་མི་སྣང་བར་འགྱུར་རོ། །དྲོ་བར་
གྱུར་ན་དབང་དུ་བྱེད་དོ། །ཡང་ན་ནཱ་ག་གེ་སར་གྱི་ཤ་ཛྭའི་ཤིང་གི་རང་བཞིན་ལ་ཀླུའི་རྒྱལ་པོ་མཐའ་ཡས་བྱའོ། །དེ་ཆུའི་ནང་དུ་ཁ་ཐུར་དུ་བསྟན་ནས། གདོང་ནམ་མཁར་བལྟས་ནས་བཟླས་པ་བྱའོ། །ཧ་ན་ཧ་ན་ཨ་ནན་ཏྃ་ཤཱི་གྷྲྃ་བཪྵ་
<pb id="87.306b"/>
པ་ཡ་ཞེས་སྦྱར་བར་བྱའོ། །ལྷ་ཡིས་ཆར་འབེབས་སོ། །དེ་ནས་མཐའ་ཡས་ཆུ་ནས་གཏོན་ཏེ། འོ་མ་ཡིས་ཁྲུས་བྱས་ནས་གཤེགས་སུ་གསོལ་བར་བྱའོ། །དེ་ནས་སྤྲིན་ལ་རྣམ་པར་བལྟས་ནས་བཟླས་པར་བྱའོ། །ཆར་རེངས་
པར་འགྱུར་རོ། །སརྦ་བ་ཏ་བྲིཥྚི་སྟམྦྷ་ཡ་ཞེས་སྦྱར་བར་བྱའོ། །ཞེས་པ་ནི་ཕྱེད་དང་བཅས་པའི་ཡི་གེ་བཅུའི་སྔགས་སོ། །དེ་བཞིན་དུ་གཉིས་པ་དང་གསུམ་པའི་རྩ་བའི་སྔགས་དག་གི་ཆོ་ག་དང་། སྙིང་པོའི་སྔགས་ཀྱི་ཡང་
ཆོ་ག་འདི་ཉིད་དོ། །དང་པོར་ཕྲེང་བའི་སྔགས་ཀེ་ཏ་ཀིའི་ལོ་མ་ལ་ཚེར་མས་བྲིས་ནས། གོས་སྔོན་པོ་དང་སྐུད་པ་དག་གིས་དཀྲིས་ནས་མགོ་བོའམ། དཔུང་པའམ། མགུལ་པའི་རྒྱབ་བམ། གཡོན་པར་བཅིང་བར་བྱའོ། །ཀྲོ་དྷ་ཙྪེ་
ད་ས་ཆེ་གེ་མོ་ཛྭ་རྃ་ནཱ་ཤཱ་ཡ་ཞེས་པ་འདི་བྱས་པས་རིམས་ཐམས་ཅད་འཇོམས་པར་བྱེད་དོ། །འཆིང་བའི་དུས་སུ་ནད་པ་གདོང་ཤར་དུ་ཕྱོགས་པར་བྱས་ནས། ཉ་བསྲེགས་པ་དང་ཟན་དང་ཆང་ལ་སོགས་པས་གང་བའི་ཁམ་ཕོར་
གྱིས་སྦྱངས་ནས། འདི་ཟོ་ལ་རིམས་ལ་སོགས་པ་ཐམས་ཅད་མྱུར་དུ་ཕྱིར་དེངས་ཤིག །བཅོམ་ལྡན་འདས་ཁྲོ་བོ་གཏུམ་པོ་ཆེན་པོའི་བཀའ་འདི་ཉིད་ཀྱིས་སོང་ཤིག །གལ་ཏེ་ན་ཡང་གཞན་དུ་མི་འགྲོ་ན། དེའི་ཚེ་
བཅོམ་ལྡན་འདས་གཏུམ་པོ་ཁྲོས་པའི་རལ་གྲིས་ཏིལ་གྱི་ཚད་ཙམ་དུ་གཏུབ་པར་བྱའོ་ཞེས་བརྗོད་ནས། བདེན་བྲལ་གྱི་འཚམས་སུ་གཏང་བར་བྱའོ། །དེ་ནས་བདེ་བར་འགྱུར་རོ། །དེ་བཞིན་དུ་ནད་དང་མཁའ་འགྲོ་མ་
དང་། བར་དུ་གཅོད་པ་ཐམས་ཅད་ལ་གཏོར་མ་སྦྱིན་པར་བྱའོ། །འཇིགས་པ་ཐམས་ཅད་ལ་བཀླགས་པ་ཙམ་གྱིས་སྲུང་བར་བྱེད་དོ། །གཞན་ཡང་རྩ་བའི་སྔགས་བརྗོད་པས་ཐམས་ཅད་བྱེད་དོ། །ཕྲེང་བའི་སྔགས་གཉིས་
པ་ལ་ཡང་ཆོ་ག་འདི་ཉིད་དོ། །ཕྲེང་བའི་སྔགས་གསུམ་པས་ལྷའི་བུའི་ཕུང་པོ་ལ་མངོན་པར་སྔགས་ནས་སྦྱིན་པར་བྱའོ། །མཆོག་སྟེར་བར་འགྱུར་རོ། །ཟན་གྱི་ཕུང་པོ་ལ་མངོན་པར་སྔགས་ནས། ཕྱི་དྲོའི་དུས་སུ་དབེན་པའི་
<pb id="87.307a"/>
ཕྱོགས་སུ་སྦྱིན་པར་བྱའོ། །བྱ་བ་གང་གི་ཕྱོགས་ལ་དེས་ཐམས་ཅད་འགྲུབ་བོ། །ཆོ་ག་ལྷག་མ་ནི་སྔོན་མ་བཞིན་ནོ། །ཆོ་ག་སྔོན་མ་བཞིན་དུ་དཀར་པོའི་ཚེས་གཅིག་ནས་བརྩམས་ཏེ་ཇི་སྲིད་ཉ་གང་བའི་བར་
སྔོན་བཞིན་དུ་བྱའོ། །ཕྲེང་བའི་སྔགས་རྣམས་ཀྱི་སྟོང་ཕྲག་བཅུས་སྔོན་དུ་བསྙེན་པ་བྱའོ། །ལྷ་རྣམས་ཀྱི་བྱེ་བྲག་གི་སྔགས་རྣམས་རྩ་བའི་སྔགས་ཀྱི་ཆོ་ག་བཞིན་དུའོ། །བཅོམ་ལྡན་འདས་ཀྱི་སྔགས་ཀྱིས་ཆོ་ག་ཇི་ལྟ་བ་བཞིན་ནོ། །
དེ་བཞིན་དུ་ལྷ་མོ་རྣམས་ཀྱིའོ། །ཁྱད་པར་དུ་ཕྲེང་བའི་སྔགས་བཟླས་པས། སྙན་དངགས་མཁན་དང་པཎ་ཌི་ཏ་ཉིད་དུ་མྱུར་དུ་འགྱུར་རོ། །རྩ་བའི་སྔགས་གསུམ་པའི་ཆོ་གའོ། །མལ་གྱི་སྟེང་དུ་ལག་པ་གཡོན་པས་ལིང་ག་
བཟུང་ནས་བརྒྱ་རྩ་བརྒྱད་བཟླས་པར་བྱའོ། །གང་གི་མིང་གང་ཡིན་པ་དེ་འོང་བར་བྱེད་དེ་འདོད་པར་བྱའོ། །སྔགས་ནི། ཨོྃ་བཽ་ཧེ་རི་ཆེ་གེ་མོ་ཨ་ཡཱ་ཏུ་ཧཱུྃ་ཕཊ། གཙག་གིས་བྷ་ག་ལ་ཀུན་ནས་བྱུགས་ནས། ས་ལ་ལག་པ་
གཡོན་པས་བརྟེན་ནས་བརྒྱ་རྩ་བརྒྱད་བཟླས་པར་བྱའོ། །གང་གི་མིང་ཡིན་པ་དེ་འོང་བར་འགྱུར་རོ། །ཡུངས་ཀར་ལ་ལན་བདུན་དུ་མངོན་པར་སྔགས་ནས་སྐྱེས་བུ་ལ་བསྣུན་པར་བྱའོ། །ནད་དང་བྲལ་བར་འགྱུར་རོ། །
ཡིད་ཀྱིས་བརྟག་པར་བྱའོ། །ཆུ་ལ་ཡོངས་སུ་བཟླས་ནས་བསྣུན་ན་ཁྲག་འཛག་པར་འགྱུར་རོ། །གོས་ལ་ཡོངས་སུ་བཟླས་ནས་བསྣུན་ན་སྐྱེ་བོ་ཐམས་ཅད་དགའ་བར་འགྱུར་རོ། །ལན་ཚྭ་ལ་ཡོངས་སུ་བཟླས་ནས་གང་
གི་རྐང་པའི་སེན་མོ་ལ་བྱིན་ན་དེ་དབང་དུ་བྱེད་དོ། །བ་ལང་གི་སྤུའི་ཐག་པ་སྔགས་ཀྱིས་མངོན་པར་སྔགས་ནས་གང་གི་མགུལ་དུ་བཅིངས་པ་དེ་བ་ལང་དུ་འགྱུར་རོ། །ཉི་མ་ལ་མངོན་པར་ཕྱོགས་ནས་གང་གི་མིང་ནས་
མངོན་པར་བཟླས་པ་དེ་འོང་བར་འགྱུར་རོ། །ཞུམ་བུའི་སྤུའི་ཐག་པ་གང་གི་མགུལ་པར་བཅིངས་པ་དེ་ཞུམ་བུར་འགྱུར་རོ། །བྱ་རོག་གི་རྒྱུས་པའི་སྲད་བུས་བྱ་རོག་ཏུ་འགྱུར་རོ། །སྐྱེས་བུའི་སྐྲའི་སྲད་བུས་སྐྱེས་
<pb id="87.307b"/>
བུར་འགྱུར་རོ། །བུད་མེད་ཀྱི་སྐྱའི་སྲད་བུས་བུད་མེད་དུ་འགྱུར་རོ། །དེ་བཞིན་དུ་གང་དང་གང་གི་སྤུ་ལ་སོགས་པའི་སྲད་བུས་བྱས་པས་དེ་དང་དེའི་གཟུགས་ཉིད་དུ་འགྱུར་རོ། །གང་གི་མིང་གིས་བཟླས་ན་དེའི་ཁྲག་
འགུགས་སོ། །མིག་མི་འཛུམ་པར་བལྟ་ཞིང་འདི་བཟླས་པས་དེ་དབང་དུ་འགྱུར་རོ། །ཞེས་པ་ནི་ལྷ་མོའི་སྔགས་ཀྱི་ཆོ་གའོ། །གཏོར་མའི་སྔགས་ཀྱིས་གཏོར་མ་དབུལ་བར་བྱའོ། །ནད་དང་བགེགས་ལ་སོགས་པའི་
བར་དུ་གཅོད་པ་ཐམས་ཅད་ཞི་བར་འགྱུར་རོ། །གཏོར་མ་ཕུལ་ནས་བྱ་བ་གང་ལ་ཞུགས་ན། དེ་འགྲུབ་པར་འགྱུར་རོ། །མེ་ཏོག་དཀར་པོའི་ཁམ་ཕོར་དང་། འོ་མའི་ཁམ་ཕོར་དང་། དྲི་བཟངས་ཀྱི་ཆུའི་ཁམ་ཕོར་དང་། 
ཞོ་ཟན་གྱི་ཁམ་ཕོར་ཏེ། ཁམ་ཕོར་བཞི་པོ་འདི་རྣམས་ཤིང་ཐག་དང་ཉེ་བའི་ཤིང་ཐོག་གིས་རབ་ཏུ་ཞི་བའི་མཚན་མོ། །ཨོྃ་ཙཎྜ་མ་ཧཱ་རོ་ཥ་ཎ་ཨི་མྃ་བཾ་ལི་གྲྀཧྞ་གྲཱིཧྞ་བདག་གི་བྱ་བ་ཆེ་གེ་མོ་སྒྲུབས་ཤིག་ཧཱུྃ་ཕཊ། 
ཅེས་པ་བརྒྱ་རྩ་བརྒྱད་སྔགས་ནས་དབེན་པའི་ཕྱོགས་སུ་བསྒྲུབས་པས་དེའི་མངོན་པར་འདོད་པ་འགྲུབ་བོ། །དེ་ནས་བཅོམ་ལྡན་འདས་ཀྱི་རྩ་བའི་སྔགས་བརྒྱ་རྩ་བརྒྱད་བཟླས་ནས། ཚ་བའི་མར་ནག་གིས་སྦྲུམ་
མའི་བྷ་གའི་ནང་དུ་མཉེ་བར་བྱའོ། །འཐུངས་ན་ཡང་རབ་ཏུ།  བདེ་བ་སྐྱེ་བར་འགྱུར་རོ། །དེ་བཞིན་དུ་འདིས་རྨ་ལ་བྱུགས་ན་ཡང་བདེ་བར་འགྱུར་རོ། །ཟོས་པས་ཀྱང་ཐམས་ཅད་དུའོ། །དང་པོར་ཕྲེང་བའི་སྔགས་ཀྱིས་
གྲོ་ག་ལ་ཆུ་སྐྱེས་འདབ་མ་བཅུ་དྲུག་པའི་དབུས་སུ་བྲི་བར་བྱའོ། །སྲད་བུ་སྔོན་པོས་དཀྲིས་ནས་ལུས་ལ་བཅིངས་ན་ཐམས་ཅད་དུ་བསྲུང་བར་འགྱུར་རོ། །གི་ཝང་ངམ་རྒྱ་སྐྱེགས་ཀྱིས་བྲི་བར་བྱའོ། །འདི་ནི་གཉིས་
པའོ། །དེ་བཞིན་དུ་རྒྱུད་གཞན་དུ་གསུངས་པའི་ཆོ་ག་ཡང་འདི་ཉིད་ཀྱི་སྦྱོར་བས་སྦྱར་བར་བྱའོ། །རྣལ་འབྱོར་པས་བསྒོམས་པའི་མཐུ་ཡིས་དེ་བཞིན་དུ་ཐམས་ཅད་འགྲུབ་པར་འགྱུར་རོ། །ཞེས་པ་ནི་དཔའ་བོ་གཅིག་