<pb id="87.45b"/>
གནས་བཅུ་ས་བཅུ་སྟེ། །རྣམ་ཤེས་བརྒྱད་ནི་བྱང་ཆུབ་ལྔ། །མཁན་པོ་སེམས་ཀྱི་རྒྱལ་པོ་སྟེ། །རང་བཞིན་དག་པ་ཆོས་གོས་ཡིན། །རང་བཞིན་གནས་པ་ཁ་སྤུ་བྲེགས། །ཨ་དང་ཧྃ་གཉིས་སྔགས་ཀྱི་དོན། །ཐམས་ཅད་
སེམས་ལ་གནས་པ་སྟེ། །སེམས་མེད་སངས་རྒྱས་མ་ཡིན་ཏེ། །ངམ་གྲོག་ལ་སོགས་བེམས་པོ་ཡི། །སེམས་ཉིད་སངས་རྒྱས་ཡིན་པའི་ཕྱིར། །སེམས་ཅན་སངས་རྒྱས་རང་བཞིན་ནོ། །རྒྱུ་དང་འབྲས་བུའི་ཚུལ་དང་
ཡང་། །བག་ལ་ཉལ་དང་ཀུན་དུ་རྒྱུ། །ནུས་པའི་ཚུལ་དང་མངོན་སུམ་ཚུལ། །གཟུགས་ཅན་གཟུགས་མེད་མཁས་པས་བརྟགས། །སངས་རྒྱས་སེམས་ཅན་དེ་བཞིན་ནོ། །དེ་ལྟར་སེམས་ཅན་སངས་རྒྱས་པས། །ར་ལི་
སེམས་ཅན་རང་བཞིན་ཕྱིར། །ལུས་ལ་སྐུ་ཡི་ཕྱག་རྒྱས་གདབ། །ངག་ལ་གསུང་གི་ཕྱག་རྒྱས་གདབ། །སེམས་ལ་ཐུགས་ཀྱི་ཕྱག་རྒྱས་གདབ། །སྐུ་གསུང་ཐུགས་ཀྱི་རང་བཞིན་དུ། །དངོས་པོ་རོ་མཉམ་གྱུར་པ་ལས། །
སངས་རྒྱས་སེམས་ཅན་ག་ལ་ཡོད། །དམན་དང་གྱ་ནོམ་ག་ལ་ཡོད། །འཁོར་བ་ཡོངས་སུ་ཤེས་པ་ལ། །མྱ་ངན་འདས་ཞེས་དེ་ལ་བརྗོད། །ཐམས་ཅད་འཇིགས་དང་རྣམ་རྟོག་སྤོངས། །འདི་ལ་ཐམས་ཅད་ངོ་མཚར་གྱི། །
ལེགས་པར་གཏད་ཀྱིས་དམ་དུ་སྦོས། །དེའི་ཚེ་འཁོར་འདུས་པ་ཐམས་ཅད་ངོ་མཚར་དུ་གྱུར་ཏེ་མི་སྣང་བར་གྱུར་ཏོ། །དཔལ་རིན་ཆེན་འབར་བའི་རྒྱུད་ཀྱི་རྒྱལ་པོ་རྫོགསྷོ།།  །།<tr/>རྣལ་འབྱོར་མ་ཟླ་བའི་ཕྲེང་བ་དང་
ལོཙྪ་བ་དགེ་སློང་ཤཱཀྱ་ཡེ་ཤེས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ། །<sutra id="J386"/><head n="1" t="དཔལ་ཉི་མའི་འཁོར་ལོའི་རྒྱུད་ཀྱི་རྒྱལ་པོ་ཞེས་བྱ་བ།"/>༄༅།  །རྒྱ་གར་སྐད་དུ།  <stitle n="391">ཤྲཱི་སཱུརྱ་ཙཀྲ་ཏནྟྲ་རཱ་ཛ་ནཱ་མ།  </stitle>བོད་སྐད་དུ།  <ttitle n="391">དཔལ་ཉི་མའི་འཁོར་
ལོའི་རྒྱུད་ཀྱི་རྒྱལ་པོ་ཞེས་བྱ་བ། </ttitle><bampo n="391.1">དཔལ་བདེ་མཆོག་ལ་ཕྱག་འཚལ་ལོ། །ཨ་ལ་ལ་ཧོ་དཔའ་བོ་ཀྱེ། །ངོ་མཚར་རྨད་དུ་བྱུང་བ་ཡི། །བསྐྱེད་དང་རྫོགས་པ་ཆེན་པོ་སྟེ། །མ་སྤངས་པ་དང་ངེས་པ་དག །མགོན་པོས་
<pb id="87.46a"/>
བདག་ལ་བཤད་དུ་གསོལ། །བཅོམ་ལྡན་འདས་ཀྱིས་བཀའ་སྩལ་པ། །དང་པོ་མ་སྤངས་བཤད་བྱ་སྟེ། །ཕུང་པོ་ཁམས་དང་སྐྱེ་མཆེད་དག །བསྐྱེད་པའི་རིམ་པའི་རྒྱུ་མ་སྤངས། །ཕྱག་མཚན་ཉི་ཟླ་ཡིག་འབྲུ་དག །
བླ་མའི་མན་ངག་རྐྱེན་མ་སྤངས། །ལུས་ངག་སྒོ་བསྡམས་དམ་ཚིག་ལས། །སྐུ་གཉིས་འབྱུང་བ་འབྲས་མ་སྤངས། །ཞེ་སྡང་རུ་དྲར་སྐྱེ་བའི་ལས། །ཞེ་སྡང་རང་རིག་བསྐྱེད་པ་དང་། །ལུས་ཀྱི་དྲི་མ་འཁྲུད་པ་ལས། །ལས་ཀྱི་
དབྱེ་བ་མ་སྤངས་པའོ། །པུལླི་ར་དང་ཛཱ་ལན་སོགས། །ནང་དུ་སྤྱི་བོ་སྤྱི་གཙུག་སོགས། །གནས་ཀྱི་དབྱེ་བ་མ་སྤངས་པའོ། །ཤར་སོགས་བདུད་ཀྱི་སྙིང་ག་རུ། །ཞབས་གནས་གནས་ཆེན་མ་སྤངས་པ། །གནས་དེ་ཕྱི་དང་
ནང་དུ་ཤེས། །གནས་ཀྱི་དབྱེ་བ་མ་སྤངས་པའོ། །གསེར་འགྱུར་རྩི་ཡི་རྣམ་པ་བཞིན། །ཕུང་སོགས་ལྷ་རུ་འཕོ་བྱེད་པ། །འདི་ནི་འཕོ་བ་མ་སྤངས་པའོ། །རྒྱུ་ཡི་གནས་ནི་སྙིང་ག་སྟེ། །འབྲས་བུའི་གནས་ནི་ཕུང་སོགས་
ཏེ། །མ་སྤངས་པ་ནི་གཉིས་སུ་ཤེས། །ཕུང་སོགས་སྒྱུ་མར་འཛིན་བྱེད་པ། །འདི་ནི་རྟེན་པ་མ་སྤངས་པའོ། །གལ་ཏེ་ནང་དུ་མ་ཟིན་ན། །ཕྱི་རུ་དེ་ཉིད་ངོ་བོར་བསྒོམ། །དེ་ཉིད་ཤོར་བ་མ་སྤངས་པའོ། །གཉེན་པོ་མ་
སྤངས་སྒྱུ་མར་བསྒོམ། །ཕུང་སོགས་ལ་བརྟེན་ལྷ་རྣམས་ལ། །སྒོ་གསུམ་ངོ་བོ་མ་སྤངས་པ། །ཐ་མལ་པ་དང་བསྐྱེད་རིམ་གཉིས། །གོང་འོག་ཁྱད་པར་ཤེས་བྱ་སྟེ། །སྒྱུ་མས་གཉེན་པོ་མ་སྤངས་པའོ། །བདུན་
པོ་རྣམ་དག་ལ་སོགས་པ། །སྔོན་དུ་འགྲོ་བ་མ་སྤངས་པའོ། །ཕུང་སོགས་རྟོག་པ་ལས་ལོགས་ནས། །ཕྲ་བའི་གནས་སུ་གནས་བྱེད་པ། །གནས་ཀྱི་ཁྱད་པར་མ་སྤངས་པའོ། །ལྷ་ཡི་རྣམ་པར་འཇུག་པ་དང་། །
གོང་དུ་སྒྱུ་མར་བཟློག་པ་གཉིས། །འཕོ་བའི་ཁྱད་པར་མ་སྤངས་ཉིད། །ཡེ་ཤེས་མེ་ནི་ཆེར་འབར་ཏེ། །ཕུང་སོགས་སྒྱུ་མར་གང་འཛིན་པ། །རྟེན་གྱི་ཁྱད་པར་མ་སྤངས་པའོ། །མཉམ་གཞག་རྗེས་ཐོབ་
<pb id="87.46b"/>
ཀུན་འགགས་སྟེ། །ཐམས་ཅད་རྟེན་དང་བརྟེན་པར་སྣང་། །ངོ་བོའི་ཁྱད་པར་མ་སྤངས་པའོ། །དེ་ཉིད་སྒྱུ་མ་རང་བཞིན་མེད། །གཉེན་པོའི་ཁྱད་པར་མ་སྤངས་པའོ། །ཤེས་རབ་ཕག་མོ་མ་སྤངས་པ། །ཕྱག་རྒྱ་མ་སྤངས་པ་
རུ་འདོད། །མ་སྤངས་གཅིག་ནི་གཞན་དང་འདྲ། །གོང་འོག་ལས་ཀྱི་ཁྱད་པར་རོ། །ཞེ་སྡང་ཐུགས་ལ་འདོད་ཆགས་གསུང་། །གཏི་མུག་སྐུ་ཡི་ཕྱག་རྒྱ་སྟེ། །ཕྱག་རྒྱའི་དབྱེ་བ་མ་སྤངས་པ། །སྐུ་དང་གསུང་དང་
ཐུགས་འཁོར་ལོ། །བདེ་བ་ཆེན་པོའི་འཁོར་ལོ་དག །འཁོར་ལོའི་དབྱེ་བ་མ་སྤངས་པའོ། །དང་པོ་སྒྱུ་མའི་ཡེ་ཤེས་མེ། །གཉིས་པ་སྒྱུ་མ་ལྟར་སྣང་མེ། །གཏུམ་མོའི་དབྱེ་བ་མ་སྤངས་པའོ། །ཕུང་སོགས་སྒྱུ་མ་
ལས་གཡོ་ཞིང་། །ཕུང་སོགས་སྒྱུ་མས་ཡང་དག་བསྲེག །ཀུན་རྫོབ་རྟོགས་པའི་རྐྱེན་ཡིན་ཏེ། །སྒྱུ་མ་ལྟར་སྣང་ལས་གཡོ་ཞིང་། །སྒྱུ་མ་དེ་ཉིད་ལྷར་བསྲེགས་པ། །དོན་དམ་གཉིས་མེད་རྐྱེན་ཡིན་ཏེ། །རྐྱེན་གྱི་
དབྱེ་བ་མ་སྤངས་པའོ། །འཁོར་བ་སྤོང་ཞིང་རྣམ་རྟོག་བསྐྱེད། །ཀུན་རྫོབ་བདེན་པ་སེམས་ཀྱི་ལས། །འཁོར་བར་མི་འཁོར་རང་རིག་བསྐྱེད། །དོན་དམ་སེམས་ཀྱི་ལས་ཡིན་ཏེ། །ལས་ཀྱི་དབྱེ་བ་མ་སྤངས་པ། །འདི་
དག་མ་སྤངས་ཉི་ཤུ་བརྒྱད། །བུམ་པའི་དབང་དང་འབྲལ་བའོ། །གསང་དབང་བླ་མའི་ཞལ་ནས་བླང་། །བཞི་པའི་མ་སྤངས་ཉི་ཤུ་བརྒྱད། །རང་རིག་ལྷན་ཅིག་སྐྱེས་པ་ཡི། །ཆོས་ཉིད་མ་དག་བཞི་པའི་རྒྱུ། །ཞལ་གྱི་མན་ངག་
རྐྱེན་མ་སྤངས། །འགྲོ་བའི་ཆོས་རྣམས་རང་རིག་མེས། །བསྲེགས་པ་ལས་མ་སྤངས་པ་ཡིན། །གོང་འོག་རིམ་པས་དབྱེ་མ་སྤངས། །ཨ་བ་དྷཱུ་ཏཱི་འོག་མིན་གནས། །གནས་དང་གནས་ཆེན་མ་སྤངས་པ། །དེ་ཉིད་ཕྱི་དང་ནང་
དུ་ངེས། །ཕྱི་ནང་དབྱེ་བ་མ་སྤངས་པའོ། །སྟོང་པ་དང་ནི་གཟུང་འཛིན་ཆར། །འཕོ་བ་མ་སྤངས་ཨ་དང་ཧྃ། །རྟེན་མ་སྤངས་ཏེ་རྟོག་པ་ལ། །སེམས་འཕྲོས་དེ་ཉིད་རང་རིག་བསྒོམ། །ཤོར་བ་མ་སྤངས་པར་རིག་ལ། །དབང་
<pb id="87.47a"/>
པོའྀ་སྒོ་བསྡུ་ངོ་མ་སྤངས། །རྟོག་བཅོམ་གཉེན་པོ་མ་སྤངས་པའོ། །རང་རིག་སྤྱི་ལ་སེམས་པ་ལས། །སྔོན་འགྲོ་མ་སྤངས་མ་སྤངས་བརྒྱད། །བླ་མའི་ཞལ་ནས་ཤེས་པར་བྱ། །སྤྱི་དང་རང་གི་མཚན་ཉིད་ལ། །
འཕོ་བ་མ་སྤངས་རང་རིག་བསྒོམ། །ཕྱག་རྒྱ་མ་སྤངས་རང་རིག་ལས། །ཕྲིན་ལས་ཉི་ཤུ་རྩ་བཞི་འབྱུང་། །ལས་མ་སྤངས་ཏེ་གཞན་རྣམས་ནི། །བླ་མའི་ཞལ་ནས་ཤེས་པར་བྱ། །དད་མེད་བླ་མ་མ་བསྟེན་དང་། །བླ་མ་དམ་པ་མ་རྙེད་
དང་། །མ་སྤངས་ངོ་བོ་མ་ཤེས་པར། །རང་རིག་འབྲས་བུ་གང་འདོད་པ། །དེ་དག་མི་ཤེས་དྲི་མས་བསྒྲིབས། །དཔེར་ན་སྦྲུལ་གྱི་འོ་མ་བཞིན། །དེ་ནས་ངེས་པ་བཅྭ་ལྔ་ཡང་། །རྒྱུ་དང་རྐྱེན་དང་གནས་དང་ཡང་། །གཏད་བ་གོ་རིམ
གྲངས་དང་རིམ། །ངེས་པ་བདུན་ནི་གཞན་དུ་གསུངས། །སྔགས་ནི་སྤྲོས་བཅས་སྤྲོས་མེད་ངེས། །རྐྱེན་ནི་ཡེ་ཤེས་མེ་རླུང་ངེས། །རྒྱུ་འབྲས་གནས་ནི་ཨ་ཧྃ་ངེས། །དབང་བཞི་གོང་འོག་ཁྱད་པར་ངེས། །སུན་འབྱིན་གཉེན་པོ་ངེས་པ་དང་། །
ངོ་བོ་ངེས་དང་དབྱེ་བ་ངེས། །ལས་ངེས་པ་དང་བཅྭ་ལྔ་སྟེ། །དེ་ལས་བྱུང་བའི་ངེས་པ་དག །བཅུ་བདུན་བླ་མའི་ཞལ་ནས་ཤེས། །མ་སྤངས་པ་དང་ངེས་པ་ཡི། །མཚན་ཉིད་ཡོངས་སུ་ཤེས་གྱུར་ན། །འཁྲུལ་པ་དང་ནི་འཁྲུལ་
པའི་གཞི། །ཐམས་ཅད་འདི་ཡིས་སྤོང་བར་བྱེད། །འཇིག་རྟེན་འཇིག་རྟེན་འདས་པ་ཡི། །དངོས་གྲུབ་ཐམས་ཅད་འདི་ལས་འབྱུང་། །གོང་བུ་ཆུ་དང་གཟུགས་སུ་གནས། །དེ་བཞིན་གཟུགས་ལས་འདས་པ་སྟེ། །གནས་པ་
རྣམ་པ་བཞི་རུ་ཡང་། །རྒྱུད་ནི་ངེས་པ་ཁོ་ན་སྟེ། །རྒྱུད་ནི་དབང་པོའི་ངོ་བོར་གནས། །དེ་ཕྱིར་དངོས་གྲུབ་འདོད་པས་ཀྱང་། །འབད་པས་བླ་མ་མཉེས་བྱ་སྟེ། །རྒྱུད་ཀྱི་ངོ་བོ་དབང་རྣམས་དང་། །དེ་ཡི་མན་ངག་ཤེས་པར་བྱ། །
བླ་མ་མཉེས་པར་མ་བྱས་ཤིང་། །དབང་རྣམས་ཐོབ་པར་མ་བྱས་པར། །ཉན་པ་ལ་སོགས་བྱེད་པ་ནྀ། །འབྲས་བུ་མེད་ཅིང་བརླག་པར་འགྱུར། །དེ་བས་འབད་དེ་ནན་ཏན་བྱ། །དཔལ་ཉི་མའི་འཁོར་ལོའི་རྒྱུད་ཀྱི་རྒྱལ་པོ་