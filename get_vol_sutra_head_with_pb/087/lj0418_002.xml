<pb id="87.264a"/>
གནས། །དེ་དབུས་དེ་བཞིན་གསུངས་པ་ནི། །ཡེ་ཤེས་རྣམ་ཤེས་སེམས་པའོ། །བདུད་རྩི་སྦྱོར་བའི་ལེའུ་ཞེས་བྱ་བ་སྟེ་ལྔ་པའོ།།  །།<head n="2" t="ལེའུ་དྲུག་པ།" type="lewu" zh="80.812"/><bampo n="418.2"/>དེ་ནས་གཞན་ཡང་རབ་འཆད་བྱེད། །གང་ལ་ལྕེ་བའི་སྐྱེ་བ་ཐོབ། །འཁོར་བ་དེ་ལ་འཁོར་ལོ་ཆེ། །འཁོར་ལོའི་འཁོར་ལོ་ལྡན་
གྱུར་པ། །དམང་རིགས་ཕྱུགས་བཞིན་འགྲོ་བ་ཡི། །སྟོང་ཕྲག་བདུན་བཅུ་རྩ་གཉིས་ནི། །ལུས་པོ་ཡི་ནི་རྩ་ཉིད་དོ། །བཞི་བརྒྱ་དང་ནི་ལྔ་བཅུ་ཡང་། །ཁྲག་དང་རུས་པ་མ་ལུས་པའོ། །ཆུ་ནི་བྲེ་ཕྱེད་དང་བཅས་པ། །དེ་བཞིན་སྲིན་བུ་ཁྲི་ཉིད་དང་། །ཁྲི་ཕྲག་
གསུམ་དང་སྟོང་ཕྲག་གཅིག །སྐྱེས་པ་ཡི་ནི་བ་སྤུ་ཉིད། །ཤ་ཁྲག་དྲུག་བཅུ་ཐམ་པ་ནི། །སྐྱེས་བུ་བར་མར་འགྱུར་བའོ། །སུམ་བརྒྱ་དེ་བཞིན་དྲུག་བཅུ་ཡི། །ཆུ་ཚོད་དབུགས་དང་རྩ་གཞན་ནོ། །མཉམ་པོ་ཆ་རུ་འཕེལ་བ་ཡི། །མཉམ་པའི་གཟུགས་དང་
མཉམ་པའི་འོད། །རྩ་ནི་འཁོར་ལོ་བཞིན་དུ་བསྒྱུར། །འཁོར་ལོ་བརྒྱད་པ་བརྒྱད་པ་བཞིན། །སྲོག་དང་རྩོལ་བ་ལྔ་ཟད་དང་། །བདག་ཉིད་ཡང་དག་མཉེན་པར་མཛད། །དབུས་སུ་མེ་ཡི་ཕུང་པོ་ཉིད། །འབྱིན་པའི་ས་བོན་དེ་དབུས་སུ། །དྲི་མེད་རྟག་ཏུ་མཉམ་
ཞིང་དམའ། །ཕྱི་རོལ་དུ་ནི་བཅུ་གཉིས་འགྱུར། །འཁོར་ཞིང་ས་བོན་མཉམ་པ་དང་། །དབུགས་ནི་མཉམ་པར་འཁོར་བའོ། །མེ་དང་རླུང་གི་བདུན་དོན་ལ། །དུ་བའི་ས་བོན་བསྒོམ་བ་བྱའོ། །སྒྲ་དང་ཐིག་ལེར་ཡང་དག་ལྡན། །ཆར་གྱི་རྒྱུན་ཞེས་བཤད་པ་
ཡིན། །འཁོར་ལོའི་ལེའུ་ཞེས་བྱ་བ་སྟེ་དྲུག་པའོ།།  །།<head n="2" t="ལེའུ་བདུན་པ།" type="lewu" zh="80.813"/>དེ་ནས་གཞན་ཡང་བཤད་བྱ་བ། ཨོྃ་ནི་རེ་ཕའི་ཐིག་ལེ་རྫོགས། །བླ་མའི་ཡི་གེར་ཀུན་ཏུ་བརྟག །ཉིན་མོ་དབུགས་ནི་མཉམ་པར་ཆད། །དེ་བཞིན་ལྷོ་ཡི་ཡི་གེའོ། །མཚན་མོ་ཆེན་པོ་ལྔ་
ཆད་ན། །ཆུ་ཤིང་དུས་ནི་མཉམ་པ་བཞིན། །ཟླ་བ་དྲུག་ནི་མཚན་མོ་ཉིད། །ཟླ་དྲུག་ཉིན་མོར་རྣམ་པར་བརྟག །ཆུ་ཚོད་དང་ནི་ཟླ་ཕྱེད་དང་། །ཉིན་ཞག་བཅུ་གཉིས་བདག་ཉིད་ནི། །དྲུག་བཅུ་རྩ་བཞིའི་ཆ་ཉིད་ལ། །དཀར་པོའི་བླ་ན་མེད་དང་ནི། །དེ་
ནི་དཀར་པོའི་ས་རང་བཞིན། །མགོ་དང་རྐང་གི་སྟེང་དང་ནི། །དེ་བཞིན་མིག་དང་སྣ་དང་ནི། །ལྕེ་དང་རྣ་བ་བཅས་པ་དང་། །དཔྲལ་བ་ཚངས་པའི་བུ་ག་དང་། །ཐིག་ལེ་དཀར་པོའི་ས་ཅན་པའོ། །དགུན་གྱི་ཕྱོགས་ནི་སྔ་མ་དང་།
<pb id="87.264b"/>
མཀྒ་ཡི་ནི་རང་དོན་དང་། །ཁྱུ་མཆོག་བུམ་པ་ཀར་ཀ་ཊ། །མི་དང་ཆུ་སྲིན་སྲང་གིས་ཁྱབ། །དེ་ནི་དུད་པ་ས་ཡི་དངོས། །དགུན་གྱི་དབུས་སུ་སྔ་མ་བཞིན། །ལག་མཐིལ་སེན་མོའི་ཚོགས་དང་ནི། །ངེས་པར་དེ་བཞིན་མཆན་ཁུང་དང་། །མགྲིན་
པ་མཆུ་དང་བྲང་གི་ཚོགས། །ཕུར་བུར་མཉམ་པར་འཕྲོ་བའོ། །འཇིག་རྟེན་སྤྲུལ་དང་དགའ་བའི་རིག །དེ་བཞིན་འཇིག་རྟེན་ཕྱེད་བཅས་སྦྱིན། །ལྷོ་ཕྱོགས་ཀྱི་ནི་འཁོར་ལོ་བསྐོར། །དེ་ནི་དུས་ཀྱི་ས་གཞིའོ། །སོ་ག་དང་པོའི་དབུས་
ཉིད་དང་། །ལག་མཐིལ་སེན་མོའི་ཚོགས་དང་ནི། །དེ་བཞིན་མཆན་ཁུང་ས་དང་ནི། །མགྲིན་པ་ཆུ་དང་བྲང་གི་མཚམས། །དེ་བཞིན་བློ་ལྡན་འགྲོ་བའོ། །ལེའུ་བདུན་པ་ཞེས་བྱ་བའོ།།  །།<head n="2" t="ལེའུ་བརྒྱད་པ།" type="lewu" zh="80.814"/>དེ་ནས་གཞན་ཡང་བཤད་བྱ་བ། །
ཚིགས་ཀྱི་དབུས་དང་ནུ་མའི་སྟེང་། །སྙིང་དང་སྙིང་ནི་ཤིན་ཏུ་མཆོག །དེ་ནི་པད་མའི་གནས་རང་བཞིན། །རྣམ་པར་ཤེས་པའི་ཆ་བརྒྱད་ཉིད། །སོ་ག་དང་པོའི་དབུས་ཉིད་དང་། །དགུན་གྱི་ཟླ་བ་བརྒྱད་པ་བཞིན། །གི་ཝང་
ཕྲ་ཞིང་ཡང་བ་ཉིད། །ཆུ་ཡི་མདོག་དང་སྦྱངས་དེ་བཞིན། །བི་དྷི་པ་ལ་མཉམ་པའི་ས། །གཟའ་ནི་བུམ་པས་བསྒྱུར་བ་དང་། །གཞུང་ཚིགས་ངོས་དང་ནུ་མའི་སྟེང་། །སྙིང་དང་སྙིང་ནི་ཤིན་ཏུ་མཆོག །དེ་ནི་འགི་ཝང་
གནས་རང་བཞིན། །རིམ་བཞིན་ཟླ་བ་ཕྱེད་དང་ནི། །རུས་སྦལ་རུས་སྦལ་མཉམ་རུས་སྦལ། །མཚམས་དང་མཚམས་ནི་མཉམ་པ་དང་། །པད་མ་པད་མ་པད་མར་མཉམ། །དྲི་མེད་གསུམ་གྱི་སར་གནས་པའོ། །
སྲིན་བུ་སྐྱེ་བ་མཉམ་པར་བཟའ། །དཀུ་དང་རུས་པའི་མཚམས་སུ་ནི། །རྐེད་པར་པད་མ་པད་མ་ཡང་། །མཉམ་པའི་ཆ་ཡིས་གནས་པ་ཉིད། །དེ་ནི་དྲི་མེད་གསུམ་གྱི་ས། །རྣམ་ཤེས་ལྷན་ཅིག་གནས་པའོ། །
ལེའུ་བརྒྱད་པ་ཞེས་བྱ་བའོ།།  །།<head n="2" t="ལེའུ་དགུ་པ།" type="lewu" zh="80.814"/>རེ་ཕ་ཟླུམ་པོ་རེ་ཕར་མཉམ། །མངལ་གྱི་སྟེང་དང་འོག་ཏུ་ཡང་། །ལྷ་དང་ལྷ་མོའི་ཡེ་ཤེས་བཞིན། །བརླ་དང་པུས་མོ་མཉམ་པའི་བརླ། །སྟེང་དང་འོག་ཏུ་རིགས་
<pb id="87.265a"/>
ཉིད་ནི། །སོར་མོའི་མཚམས་དང་ལོགས་སུ་ཡང་། །འབྱེད་པའི་རྩ་ནི་རྣམ་པར་གནས། །དེ་ནི་དབྱེ་བའི་གནས་རང་བཞིན། །བློ་དང་ལྡན་པས་ཤེས་པར་བྱ། །རེ་ཕ་རེ་ཕ་ཟླུམ་པོར་མཉམ། །བཅུ་ཡི་སྟེང་དང་འོག་ཏུ་ཡང་། །
བརླ་དང་པུས་མོའི་སྟེང་དུ་མཉམ། །སྟེང་དང་འོག་ཏུ་རིགས་ཉིད་དུ། །སོར་མོའི་ཚིགས་དང་ལོགས་སུ་ཡང་། །ས་གདུགས་རྩ་ནི་གནས་པ་བཞིན། །དེ་རྣམས་ས་གདུགས་གནས་རང་བཞིན། །གནས་པར་བློ་དང་ལྡན་པས་ཤེས། །
ལེའུ་དགུ་པ་ཞེས་བྱ་བའོ།།  །།<head n="2" t="ལེའུ་བཅུ་པ།" type="lewu" zh="80.815"/>དེ་ནས་གཞན་ཡང་བཤད་བྱ་བ། །སྟེང་དུ་ཆུ་ཚོད་དབུགས་དང་ནི། །ཡེ་ཤེས་གལ་ཏེ་འབྱུང་གྱུར་ན། །སུམ་བརྒྱ་དེ་བཞིན་སུམ་བཅུ་དང་། །ཇི་སྲིད་བདུན་དུ་འདྲེས་གྱུར་ན། །གཉིས་
གཅིག་བཅུ་ཕྱེད་བཅས་པ་ཡི། །ཆུ་ཚོད་དབུགས་ནི་ཆད་པ་བཞིན། །ཡེ་ཤེས་འགྱུར་བ་རྣམ་ཤེས་བྱ། །བློ་ལྡན་སྤྱི་ཡི་བསྟན་བཅོས་བཞིན། །སྦྱོར་བའི་དུས་ལ་ཕན་པའི་ཕྱིར། །བསྟན་བཅོས་ལས་ནི་བཤད་པའོ། །དྲུག་
བཅུ་རྩ་བཞི་དབུགས་མཉམ་པས། །རྟག་ཏུ་ས་ནི་བསྲུང་བར་བྱ། །ལེའུ་བཅུ་པ་ཞེས་བྱ་བའོ།།  །།<head n="2" t="ལེའུ་བཅུ་གཅིག་པ།" type="lewu" zh="80.815"/>དེ་ནས་གཞན་ཡང་བཤད་བྱ་བ། །ཡིད་ནི་སྔོན་དུ་འགྲོ་བའི་ཆོས། །ཡིད་དག་ཅིང་ནི་ཡིད་འགྲོ་བས། །དེ་ཕྱིར་ཡིད་མངོན་
ཐམས་ཅད་དུ། །བློ་དང་ལྡན་པས་ཡིད་བསྒྲིམ་བྱ། །ས་བོན་གྱི་ནི་ཁྱད་པར་ཉིད། །སྔགས་ཀྱིས་ཕ་རོལ་གནོན་བྱ་མེད། །ཕྱག་རྒྱ་མངོན་པར་ལྡན་པ་ནི། །དགོད་ཅིང་མངོན་པར་རྩེ་བ་མེད། །དེ་ལ་ཁྲུས་ཀྱི་ཆོ་ག་མིན། །
སྨྱུང་བ་མཆོག་ཏུ་བཟོད་པ་མེད། །མཆོད་རྟེན་ལས་ནི་མི་བྱ་ཞིང་། །གླེགས་བམ་གྱི་ནི་ཚིག་མེད་པའོ། །ལག་པའི་ཕྱག་རྒྱ་མི་བཅིང་ཞིང་། །སྔགས་ཀྱི་ཡི་གེ་མི་བཟླའོ། །སྐད་ཅིག་རྣལ་འབྱོར་བལྟ་
བྱ་ཞིང་། །རྣལ་འབྱོར་སྦྱོར་བས་འགྲོ་བ་བརྩམ། །ཤེལ་བཞིན་དུ་ནི་དག་པ་ཡི། །དག་པ་ཡི་ནི་སྦྱོར་བ་མཆོག །ཡེ་ཤེས་རྣམ་ཤེས་ལྡན་པའོ། །ཡེ་ཤེས་ཀྱིས་ནི་གནས་བརྩམ་མོ། །ལེའུ་གཅིག་པ་ཞེས་བྱ་བའོ།།  །།
<pb id="87.265b"/>
<head n="2" t="ལེའུ་བཅུ་གཉིས་པ།" type="lewu" zh="80.816"/>དེ་ནས་གཞན་ཡང་བཤད་བྱ་བ། །ཤེལ་བཞིན་དུ་ནི་དག་པ་ཡི། །དྲི་མེད་ཟླ་བའི་དཀྱིལ་འཁོར་ནི། །གངས་དང་ཁ་བའི་ཆུ་ལྟ་བུར། །རྣམ་པར་ཤེས་པའི་ཁ་དོག་བཞིན། །པད་མ་དཀར་པོའི་གདན་ལ་ནི། །ཟླ་བའི་དཀྱིལ་འཁོར་གྱིས་མནན་པའོ། །
མཆོད་པ་རྣམ་པ་བརྒྱད་དང་ནི། །སྔགས་བརྒྱད་ཀྱི་ནི་ས་བོན་བཞིན། །བདུད་རྩི་དཀར་པོའི་ཟས་དང་ནི། དག་པའི་ཆུ་ནི་བརྩམ་པར་བྱ། །པད་མའི་གདན་དང་གདན་ལ་ནི། །ཟླ་བའི་དཀྱིལ་འཁོར་གྱིས་མནན་པའོ། །འགི་ཝང་བླ་
མར་བཤད་པ་ནི། །རྣམ་པར་སྣང་མཛད་ཡེ་ཤེས་ལྷ། །དཀར་པོ་ཉིད་ནི་མི་བསྐྱོད་པའོ། །དོན་ཡོད་གྲུབ་པ་དུ་བར་བཤད། །སྣང་བ་མཐའ་ཡས་དུང་ཉིད་དང་། །པད་མ་ཉིད་ནི་རིན་ཆེན་ནོ། །འགི་ཝང་ལྷ་མོ་མཱ་མ་ཀཱི། །དྲི་མེད་
གསུམ་ནི་སྒྲོལ་མའོ། །གོས་དཀར་མོ་ནི་འབྱེད་པར་འགྱུར། །ས་ཡི་གདུགས་ནི་སངས་རྒྱས་སྤྱན། །ལེའུ་བཅུ་གཉིས་པ་ཞེས་བྱ་བའོ།།  །།<head n="2" t="ལེའུ་དང་པོ།" type="lewu" zh="80.816"/>ཐམས་ཅད་མཁྱེན་པ་ལ་ཕྱག་འཚལ་ལོ། །ཁམས་བཞི་རྣམ་པར་མཉམ་པ་
ཉིད། །ཁམས་བཞི་རུ་ནི་རྣམ་པར་འགྲོ། །མེ་དང་ཆུ་ནི་འདི་བཤད་པ། །ནམ་མཁའ་ཡང་ནི་སྟོང་པ་ཉིད། །སྲ་བ་ཉིད་ནི་ས་ཡིན་ནོ། །དྲོ་བའི་དངོས་པོ་མེ་དང་ནི། །ཨོྃ་ནི་རྣམ་པར་སྣང་མཛད་དངོས། །སྤྱི་བོར་དཀར་པོ་
ཡི་ས་བོན། །ཤར་དུ་མི་བསྐྱོད་པ་ཉིད་ནི། །ཨ་ཡི་རྣམ་པ་དེ་ཉིད་ལྷ། །ཧཱུྃ་གིས་དོན་ཡོད་རྣམ་པར་གྱུར། །ལྷོ་ཡི་ཕྱོགས་སུ་བརྩམ་པར་བྱ། །ཏྲྃ་གི་རྣམ་པ་མངའ་བདག་ལྷ། །དེ་ཉིད་སྣང་བ་མཐའ་ཡས་ལྷ། །ཅོད་པན་
ནུབ་ཀྱི་ཕྱོགས་སུའོ། །དེ་ཉིད་མཆོད་པ་མཉམ་པ་དང་། །ཏྲྃ་གི་རྣམ་པས་མངའ་བདག་ལྷ། །བྱང་དུ་རིན་ཆེན་འབྱུང་བའོ། །སྤྱི་གཙུག་ལ་སོགས་ལྷ་ལྔ་ནི། །བློ་དང་ཤེས་པས་རྣམ་པར་དགོད། །ཏྲྃ་གི་རྣམ་པས་
མངའ་བདག་ལྷ། །དཔྲལ་བ་ཁྲོ་བོའི་ཕྱག་ཅན་ནོ། །ཀ་ཡི་རྣམ་པ་ཡེ་ཤེས་ལྷ། །མི་གཡོ་ས་ཡི་མགོན་པོ་བཞིན། །ཧྲཱིཿཡི་རྣམ་པས་མངའ་བདག་ལྷ། །དེ་བཞིན་ཟླ་བ་མིག་གཉིས་སུའོ། །ལེའུ་དང་པོ་ཞེས་བྱ་བའོ།   །
<pb id="87.266a"/>
<head n="2" t="ལེའུ་གཉིས་པ།" type="lewu" zh="80.817"/>།དེ་ནས་གཞན་ཡང་བཤད་བྱ་བ། །ཛྃ་ཀྱི་རྣམ་པས་བདག་པོའི་ལྷ། །རྣ་བར་བྱམས་པ་ཉིད་ཡིན་ནོ། །ཀྵྃ་གི་རྣམ་པས་བདག་པོའི་ལྷ། །ཁུར་ཚོས་ཡི་དགས་སྐྱོང་བ་པོ། །ས་ཡི་རྣམ་པས་བདག་པོའི་ལྷ། །ལྕེ་ལ་
ཡང་ནི་མཱ་མ་ཀཱི། །ཧཱུྃ་གི་རྣམ་པས་མངའ་བདག་ལྷ། །མགྲིན་པར་རྟ་མགྲིན་ཁྲོ་བོ་བཞིན། །ཤྲི་ཡི་རྣམ་པས་མངའ་བདག་ལྷ། །ཡེ་ཤེས་ལྷ་ནི་མཆོག་ཏུ་གཙོ། །སྙིང་པོ་ཡི་ནི་ཡེ་ཤེས་མཆོག །སོར་མོ་ལྔ་དང་མཉམ་པའི་
ལྷ། །ལྔ་ནི་སངས་རྒྱས་ཉིད་ཡིན་ནོ། །ཨ་ཡིས་བདུད་རྩི་ལྷ་མོ་ནི། །ལག་མཐིལ་རྡོ་རྗེ་སྒེག་མོ་བཞིན། །ཤྲིཾ་གི་རྣམ་པས་མངའ་བདག་ལྷ། །ལྟེ་བར་རྣམ་པར་སེལ་བ་ཉིད། །ཙུྃ་གི་རྣམ་པས་མངའ་བདག་ལྷ། །དེ་བཞིན་
བདག་ཉིད་ཧེ་རུ་ཀ །ལྃ་གྱི་རྣམ་པས་མངའ་བདག་ལྷ། །དེ་བཞིན་བརླ་གཉིས་ས་སྙིང་པོ། །ཡུཾ་གྱི་རྣམ་པས་མངའ་བདག་ལྷ། །པུས་མོ་ཡི་དགས་ལྷ་མོའོ། །ཏྲིཾ་གི་རྣམ་པས་ཡི་དགས་ལྷ། །འོག་ཏུ་འབྱུང་པོའི་གཙོ་བོའོ། །
ལེའུ་གཉིས་པ་ཞེས་བྱ་བའོ།།  །།<head n="2" t="ལེའུ་གསུམ་པ།" type="lewu" zh="80.818"/>དེ་ནས་གཞན་ཡང་རབ་བཤད་པ། །ཨོྃ་ཧྲཱི་ཧེ་ཧ་ཧ་ཧ་ཧཱུྃ་ཕཊ། འདི་ནི་ཉེ་བའི་ཆོ་གའི་སྔགས་སོ། །སྐུ་མདོག་སྔོན་པོ་ཁྲོ་གཉེར་ལྡན་པའི་ཞལ་དང་ནི། །སྤྱན་གསུམ་ཞལ་དང་རྐེད་པ་སྤྱི་
བོ་ཅོད་པན་ཅན། །སྦྱོར་བའི་གདན་བདུན་མངོན་པའི་ཕྱག་བརྒྱ་དབང་དང་ནི། །དར་གྱིས་མངོན་པར་གང་བའི་གདེངས་ཀའི་རྣ་ཆ་དང་། །སྦྲུལ་གྱི་མཆོད་ཕྱིར་ཐོགས་ནི་ལྷག་པར་ལྡན། །དམར་པོའི་གོས་དང་སྦྲུལ་གྱི་ལྤགས་པ་བསྣམས། །
གཡོན་གྱི་ཕྱག་ན་སྣོད་ནི་རབ་གང་མཛེས། །གཉིས་པར་དབྱུག་པ་གསུམ་པར་དགྲ་སྟ་དང་། །གྱེན་དུ་བ་དན་དྲིལ་བུ་གཡས་པའོ། །རྡོ་རྗེ་གསོར་དང་ལྕགས་ཀྱུ་དྲིལ་བུའི་ཕྱག །པད་གདན་ཉི་མའི་ཕྱག་ཆེན་མེ་དཀྱིལ་ལ། །ཧེ་རུ་ཀ་དཔལ་
མགོན་པོ་ཤིན་ཏུ་འཇིགས། །ཤར་གྱི་ཆར་ནི་མཱ་མ་ཀཱི། །ཐོད་པ་ཕྱག་ན་བསྣམས་པའོ། །ལྷོ་ཡི་ཆར་ནི་སངས་རྒྱས་སྤྱན། །ཕྱག་གི་འཁྱུད་པའི་ཚུལ་བཞིན་ནོ། །ནུབ་ཏུ་སྒྲོལ་མ་འདིར་བཤད་པ། །དེ་བཞིན་ཕྱག་ན་མེ་ཏོག་ཕྲེང་། །གོས་དཀར་གཏོར་མ་
<pb id="87.266b"/>
ཡང་དག་ལྡན། །བྱང་གི་ཕྱོགས་སུ་དགོད་པར་བྱ། །དབང་ལྡན་རྡོ་རྗེ་སྒེག་མོ་དང་། །མེ་རུ་བིལ་བ་ལག་པ་མ། །བདེན་བྲལ་དུ་ནི་གླུ་མ་དང་། །རླུང་དུ་གར་མ་བསྐྱོད་པ་བཞིན་པའོ། །ལེའུ་གསུམ་པ་ཞེས་བྱ་བའོ།།  །།<head n="2" t="ལེའུ་བཞི་པ།" type="lewu" zh="80.818"/>དེ་ནས་གཞན་ཡང་
རབ་བཤད་པ། །ས་ཤྲཱི་སྭཱ་ཧཱ། ཤར་གྱིའོ། །ས་ཧཱུྃ་ཧཱུྃ་ཧཱུྃ་སྭཱ་ཧཱ། ལྷོ་ཡིའོ། །ས་ཀྵུྃ་སྭཱ་ཧཱ། ནུབ་ཀྱིའོ། །ས་ཀྵུྃ་ཀྵུྃ་ཀྵུྃ་སྭཱ་ཧཱ། བྱང་གིའོ། །ཧཱུྃ་དབང་ལྡན་གྱིའོ། །ཧེ་མེ་ཡིའོ། །ཧེ་བདེན་བྲལ་གྱིའོ། །ཧྲི་རླུང་གིའོ། །ཨོྃ་བཛྲ་ཨ་ཀུ་ཤ་ཛཿ ཨོྃ་བཛྲ་པཱ་ཤ་ཧཱུྃ། ཨོྃ་བཛྲ་སྥོ་
ཊ་བྃ། ཨོྃ་བཛྲ་གྷཎ་ཊ་ཧོཿ ཨོྃ་པད་མ་ཨུད་བྷཱ་བ་ཡ་སྭཱ་ཧཱ། གདན་གྱིའོ། །ཨོྃ་པུ་ཥྤེ་བྷྱོ་ས། ཨོྃ་དྷུ་པེ་བྷྱོ་ཤ ། ཨོྃ་དཱི་པྃ་བྷྱོ་ཧྲི། གྷཙྪནྟེ་སྭཱ་ཧཱ། བེ་ན་སུ་ར་ཨ་ག་མ་ནཱ་ཡ་སྭཱ་ཧཱ། ལེའུ་བཞི་པ་ཞེས་བྱ་བའོ།།  །།<head n="2" t="ལེའུ་ལྔ་པ།" type="lewu" zh="80.819"/>པདྨའི་དབང་ཕྱུག་སྐུ་ནི་གསེར་གྱི་མདོག །
དྲི་ཆུའི་དངོས་པོ་ཤིན་ཏུ་སྣང་མཛད་དང་། །རོ་ནི་བདུད་རྩི་ཆུ་ཡི་ངོ་བོ་ཉིད། །མཐེ་མཛུབ་ཀྱིས་ནི་ས་ཡི་སྟེང་དུ་དོར། །དབུས་མའི་རི་རབ་ཀྱིས་ནི་བདུད་རྩི་བསྲུབ། །ཇི་བཞིན་གནས་བརྒྱད་འཐོར་འཐུང་དབུལ་བར་བྱ། །ཧ་ཡི་རྣམ་པས་ཁ་དོག་
འཕྲོག །ཧོ་ཞེས་བྱ་བས་དྲི་མེད་བྱེད། །དཔའ་བོ་ཧྲིཿཡི་རྣམ་པས་འཇོམས། །རིམ་པ་འདི་ལྟར་ཤེས་པར་བྱ། །ལྷ་རྣམས་ཀུན་ནས་ལྕགས་ཀྱུ་ཡིས། །བདུད་རྩིའི་ཡི་གེས་ཚིམ་པར་བྱ། །ལྕགས་ཀྱུ་ཀུན་ནས་སྐྱོད་བྱེད་ཅིང་། །
རྣལ་འབྱོར་བདག་ཉིད་མཚན་ཉིད་ཡིན། །དཔལ་ལྡན་རྡོ་རྗེ་འཛིན་དེ་ཉིད། །དུད་པའི་ས་བོན་གྱིས་ནི་སྦྱང་། །གཏོར་མ་སྦྱང་བ་བྱས་པ་ཡིན། །དེ་ཡི་ས་བོན་གྱིས་དེ་སྦྱང་། །ལོགས་སུ་ཁ་ཁྱེར་གསུམ་བྱས་ལ། །
ཕོ་ཉ་རྣལ་འབྱོར་མས་སྤྱན་དྲང་། །ཀ་ཌ་ཀ་ཌ་བན་དྷ་བན་དྷ་ཧྲཱི་ཁ་ཁ་ཁ་ཤ་ཏྲུཾ་ཛ་ཛ་ཤ་ཏྲུ་མཱ་ར་ན་བ་ལི་བ་ཏ་ལི་དྷེ་བ་ཏི་ཤེ།  ལེའུ་ལྔ་པ་ཞེས་བྱ་བའོ།།  །།<head n="2" t="ལེའུ་དྲུག་པ།" type="lewu" zh="80.819"/>དེ་ནས་གཞན་ཡང་རབ་བཤད་པ། །འཇིམ་པ་ལས་
ནི་གཟུགས་བརྙན་བྱ། །ཞལ་གསུམ་སྤྱན་གསུམ་རྐང་པ་གསུམ། །ཕྱག་གསུམ་རབ་ཏུ་བཞད་པ་དང་། །གླང་པོའི་མིག་ཅན་རོ་ལངས་མ། །རྟག་ཏུ་རལ་གྲི་ཞགས་པ་དང་། །གོས་དམར་ལྤགས་པ་
<pb id="87.267a"/>
དམར་པོ་མནབས། །ཞབས་གཉིས་སྐད་ཅིག་ས་ལ་མནན་པ་དང་། །རོ་ལངས་ཕྱག་རྒྱ་སྙིང་ཀར་མངོན་པར་བསྡིགས། །ཧཱུྃ་གི་སྒྲ་ཡི་ས་བོན་བཟླས་པ་ཡིས། །བསྟན་པ་བསྲུང་ཞིང་སྐེམས་པ་ཡིས། །མངོན་དུ་
ཕོ་ཉ་ཆེན་པོ་འོང་། །ཀཱརྱ་ཀཱརྱ་བན་དྷ་བན་དྷ། ནཱ་ད་ནཱ་ད་ཧཱུྃ་ཧཱུྃ་ཕཊ་ཕཊ། འདི་ནི་ཕོ་ཉ་མཆོག་གི་སྔགས། །དབང་དང་མངག་ལ་དེ་བཞིན་མིང་། །དུག་དང་ལྷན་ཅིག་སྦྱར་བྱས་པའི། །ཁྲག་གིས་མངོན་པར་བྲི་བར་བྱ། །རྐང་པས་
མངོན་དུ་མནན་བྱས་ལ། །བློ་དང་ལྡན་པས་རིམ་བཞིན་བཟླས། །ལན་ཅིག་བཟླས་ཤིང་ལན་ཅིག་མིན། །ལན་ཅིག་ཕྱག་རྒྱ་བསྣུན་པར་བྱ། །མིང་ནི་བརྒྱ་ཕྲག་རྒྱ་ཕྲག་གསུམ། །ནག་མོ་སེར་སྐྱ་ཙན་དན་
དང་། །དམར་པོའི་མེ་ཏོག་ས་བོན་གྱིས། །དཀྱིལ་འཁོར་གསུམ་ནི་བྲི་བར་བྱ། །གུ་གུལ་ནག་པོའི་བདུག་པ་དྲི། །དེ་ཡི་གཏོར་མ་ལྡན་དབུལ་བཞིན། །སེར་སྐྱའི་ཕོ་ཉ་མོ་ཞེས་བྱ། །ལེའུ་དྲུག་པ་ཞེས་བྱ་བའོ།།  །།<head n="2" t="ལེའུ་བདུན་པ།" type="lewu" zh="80.820"/>
དེ་ནས་ཡང་དག་བཤད་བྱ་བ། །མི་ཤེས་མུན་པ་ཉིད་དང་འབུ་དང་སྲིན་བུའི་འཁོར་ལོས་ཁྱབ། །མི་རྣམས་སྡིག་པའི་ཁྱད་པར་ཉིན་རེ་བཞིན་དུ་སྤྱོད་པ་ནི། །དགེ་བའི་ལམ་ཆེན་དག་ནས་མི་ནི་དབུ་མའི་
སྐྱེ་བར་སྐྱེ། །ཐོས་ལ་མངོན་པར་དགའ་ཞིང་སྤྲོ་ཞིང་རྣམ་པར་ལྟ་བ་ཡིས། །མི་ཡི་ཡེ་ཤེས་མཆོག་དང་མཆོག་ཏུ་འགྱུར་བ་ཉིད། །རྒྱལ་བའི་ཐར་པ་དོན་དམ་མཆོག་ཏུ་རྣམ་པར་ཤེས། །ཕྲ་ཞིང་ཤིན་ཏུ་ཕྲ་བ་དེ་ཉིད་རབ་ཏུ་ཕྲ། །དངོས་པོ་
མེད་ཅིང་དངོས་པོ་དང་བྲལ་བ། །སྦྱོར་བའི་དངོས་པོ་བདེ་བར་རྟོགས། །ཤེས་པས་བསྒོམས་པ་དག་པ་ཡིས། །མཉམ་པར་དག་པ་དབུ་མའོ། །རྟག་ཏུ་བདག་མེད་རྣམ་པར་དག །འདོད་པས་རྣམ་པར་མི་གོས་པའོ། །ལེའུ་བདུན་པ་ཞེས་བྱ་བའོ།།  །།<head n="2" t="ལེའུ་བརྒྱད་པ།" type="lewu" zh="80.821"/>
སངས་རྒྱས་ལྔ་ཡི་དངོས་པོ་ཡིས། །རྟག་ཏུ་སྤྱི་བོར་བརྒྱན་པའོ། །གཉིས་མེད་ཕྱག་རྒྱའི་གནས་སུ་ནི། །དེ་ལ་རྒྱ་མཚོ་ཆུ་ཉིད་བསྒོམ། །སྤྱི་གཙུག་རྣམ་ཤེས་ཚིམ་པར་བྱ། །གཡོན་གྱི་ཕྱོགས་སུ་མི་བསྐྱོད་པའོ། །དོན་ཡོད་གྲུབ་པ་གཡས་སུ་བཞུགས། །
<pb id="87.267b"/>
རིན་ཆེན་གྱིས་ཀྱང་གཡོན་པར་བརྒྱན། །རྒྱབ་དུ་སྣང་བ་མཐའ་ཡས་དགོད། །སངས་རྒྱས་ལྔ་ནི་བཟུང་བར་བྱ། །གཞན་དུ་ནམ་ཡང་མ་བཤད་པ། །སངས་རྒྱས་བསྟན་བཅོས་ཉིད་དུ་གསུངས། །སྔ་དྲོ་ཕྱི་དྲོ་ཉིན་ཕྱེད་དུས། །དུས་གསུམ་དུ་ནི་རྟག་
ཏུ་བཟུང་། །ས་བོན་འདི་ཡིས་བཀྲུས་པ་ཡིས། །མཐོར་འཐུང་རྣམ་པར་སྦྱངས་པའོ། །ལྔ་པ་ཡང་དག་སྦྱར་བས་དབུལ། །ཚི་ལིང་ག་ཡི་ཐིག་ལེ་སྦྱང་། །གོང་བུ་བསྒོམས་པ་ཙམ་གྱིས་ནི། །རྣམ་ཤེས་ལྷན་ཅིག་དཀར་བའོ། །ལེའུ་བརྒྱད་པ་ཞེས་
བྱ་བའོ།།  །།<head n="2" t="ལེའུ་དང་པོ།" type="lewu" zh="80.821"/>ཨེ་མའོ་ཆོས་ནི་མཆོག་ཏུ་གཙོ། །ཨེ་མའོ་རྣལ་འབྱོར་རྨད་དུ་བྱུང་། །ཨེ་མའོ་ཆོས་ནི་མཆོག་ཐོབ་པས། །དྲང་སྲོང་ལྷན་ཅིག་ངོ་མཚར་སྐྱེས། །ཡེ་ཤེས་མཆོག་གི་ཆོས་འདི་ནི། །བྱང་ཆུབ་སེམས་དཔའ་འདུས་ནས་
གསུངས། །ཡེ་ཤེས་ཡིད་ཀྱི་ཆོས་ཅན་ནི། །ཚིག་གིས་ཁྱོད་ལ་བཤད་པ་ཡིན། །ཡེ་ཤེས་ཕྱག་རྒྱ་མཆོག་ཉིད་ནི། །ཡེ་ཤེས་རྩ་བ་ཡང་དག་འབྱུང་། །ཤེལ་བཞིན་དུ་ནི་དག་པ་ཡི། །དག་པ་གཉིས་སུ་མེད་པའི་རྟགས། །ལྷ་ཡི་ཡན་ལག་
མཆོད་པ་པོས། །གཉིས་མེད་དགོད་པར་ཡང་དག་ལྡན། །གཉིས་མེད་རྣམ་ཤེས་ངོ་བོ་ཡིས། །བློ་ལྡན་བདུད་རྩི་ཤེས་པར་བྱ། །བདུད་རྩི་ཆུ་ནི་དབུལ་བ་ཡིས། །ཕྱི་རོལ་རྣལ་འབྱོར་མ་མཆོད་དོ། །གཉིས་མེད་ཕྱག་རྒྱའི་རྡོ་རྗེ་འདི། །རྩ་གསུམ་
གཉིས་མེད་ཕྱག་རྒྱས་བཞིན། །རྐང་པས་པད་མར་མཉམ་ཞོན་པས། །འཁྲིག་པ་བདུད་རྩིའི་སྦྱོར་བའོ། །རྡོ་རྗེ་པད་མ་མཉམ་པའི་དངོས། །སྐྱེས་བུས་ཧཱུྃ་གི་སྒྲ་བྱས་ནས། །རང་བཞིན་གྱིས་ནི་སྒྲ་འབྱིན་ཅིང་། །གཉི་གའི་
ཡེ་ཤེས་དཀར་པོ་བཞིན། །དེ་ཡི་རང་བཞིན་གྱིས་ནི་རྡུལ། །དུ་བའི་ས་བོན་གྱིས་སྦྱར་བྱ། །དབང་པོ་རུ་རྟ་བིལ་བར་མཉམ། །ཁ་ར་སྦྲང་རྩི་པ་ལ་ཤ ། བདུད་རྩི་ཆུ་དང་ཡང་དག་ལྡན། །རྒྱུ་སྐར་ཟླ་བ་ལྷ་ཉིད་ལ། །བྱིན་ནས་
དོན་ཆེན་དབང་དུ་བྱེད། །ལེའུ་དང་པོ་ཞེས་བྱ་བའོ།།  །།<head n="2" t="ལེའུ་གཉིས་པ།" type="lewu" zh="80.822"/>  དེ་ནས་གཞན་ཡང་བཤད་བྱ་བ། །སྟོང་ཉིད་ངོ་བོའི་ཚུལ་གྱིས་ནི། །ཕྱི་དང་ནང་དུ་བཅས་པར་རོ། །ཡེ་ཤེས་ཆོས་ཀྱི་སྦྱོར་བ་ལས། །ཡེ་ཤེས་ཀྱི་ནི་སྦྱོར་བ་མཆོག །ཐམས་
<pb id="87.268a"/>
ཅད་ལུས་ལ་གནས་པ་ནི། །རྨོངས་པས་ཀུན་ཏུ་མི་ཤེས་པས། །དེ་ཕྱིར་རྨོངས་པ་ཡོངས་སྤངས་ལ། །ཡེ་ཤེས་ཀྱི་ནི་གནས་བརྩམ་བྱ། །འདུ་འཛི་ལས་ནི་རྨོངས་པའི་ཚུལ། །དེ་ཕྱིན་འདུ་འཛི་ཡོངས་སུ་སྤང་། །གཅིག་བུའི་
སྦྱོར་བླས་གྲུབ་པའི། །གཅིག་པུས་འགྲོ་བ་བརྩམ་པར་བྱ། །བྱིས་པའི་སྐྱེ་བོས་མིཐོང་བའི། །དེ་ཕྱིར་དེ་ཉིད་གཅིག་པུ་ནི། །གནས་མེད་གནས་ནི་ཤེས་བྱས་ལ། །དངོས་པོ་མེད་པའི་ངོ་བོ་ལ། །གཉིས་སུ་མེད་པའི་བདག་ཉིད་ཀྱི། །གཉིས་
ཀྱི་ཤེས་པ་རྣམ་པར་སྤངས། །དེ་ཉིད་རིག་པ་མཆོག་ཏུ་ཕྲ། །སྦྱོར་བའང་མཆོག་ཏུ་ཕྲ་བ་ཉིད། །མགྲིན་པ་རྐན་གྱི་སྟེང་དུ་བཟླ། །སྨིན་མའི་དབུས་དང་མིག་གི་རྩར། །སྒོར་ནི་ཐིག་ལེ་ཕྲར་གྱུར་པ། །འཁོར་ལོ་ཕྲ་རབ་རྡུལ་ལྟ་བུར། །དང་པོ་
མཆོག་དང་ཡང་དག་ལྡན། །བླ་མས་བསྟན་ལས་ཤེས་པར་བྱ། །རྡུལ་ཕྲན་ཡེ་ཤེས་དེ་ཁོ་ན། །དེ་ཕྱིར་བློ་ལྡན་གྱིས་ཤེས་བྱ། །ལེའུ་གཉིས་པ་ཞེས་བྱ་བའོ།།  །།<head n="2" t="ལེའུ་གསུམ་པ།" type="lewu" zh="80.823"/>དེ་ནས་གཞན་ཡང་བཤད་བྱ་བ། །སྐྱོན་དང་ཡོན་ཏན་དངོས་
པོ་སྤང་། །ཁ་གའི་སྒོ་ནི་ཇི་བཞིན་བསྡམ། །བུག་པ་དགུ་དང་ཁ་ག་ཉིད། །བུ་ག་དགུ་ལས་དུད་པ་འབྱུང་། །སྐྱེས་བུ་གོང་གི་སྒོ་ལ་ནི། །དེར་ནི་པད་མ་དཀར་པོ་བཞིན། །ལུས་ཀུན་ལ་ནི་དགོད་བྱ་ཞིང་། །ལྷ་ཉིད་སོ་སོར་བསྒོམ་པར་བྱ། །ལྷ་
ཡི་ས་བོན་དེ་ཉིད་ཀྱིས། །རྡོ་རྗེའི་ཕྱག་རྒྱ་དགོད་པ་བཞིན། །རླུང་གི་དཀྱིལ་འཁོར་དབུས་སུ་ནི། །ཟླ་བའི་དཀྱིལ་འཁོར་འདྲ་བའོ། །ཡེ་ཤེས་རྣམ་ཤེས་མཆོག་ཏུ་དྲང་། །དངོས་དང་དངོས་པོ་ཕྲ་བའི་དེ་ཁོ་ན། །དངོས་དང་ཤིན་ཏུ་འབྲེལ་
པར་མཚུངས་པའོ། །སྙིང་ཀར་གནས་པའི་སྙིང་པོ་མཆོག་མིང་བརྗོད། །སེམས་ཀྱི་རྩ་ནས་དེ་བཞིན་དུ་ཧི་ཀ ། སྟེང་དང་འོག་དང་དེ་བཞིན་སྟེང་། །ཡི་གེ་ཕྱེད་དང་གཉིས་ཀྱིས་སྦྱང་། །བཟློག་པར་བྱ་བའི་ས་བོན་གྱིས། །ལྷན་ཅིག་བློ་དང་
ལྡན་པར་སྦྱང་། །ལེའུ་གསུམ་པ་ཞེས་བྱ་བའོ།།  །།<head n="2" t="ལེའུ་བཞི་པ།" type="lewu" zh="80.823"/>དེ་ནས་གཞན་ཡང་བཤད་བྱ་བ། །ཐམས་ཅད་ལུས་ལ་གནས་པ་ཡི། །ཡེ་ཤེས་ཀྱི་ནི་ཡེ་ཤེས་མཆོག །ས་དང་རི་དང་དེ་བཞིན་ཤིང་། །བོང་བ་ཆུ་དང་དེ་བཞིན་སྲིན། །འབུ་སྲིན་རྣམ་
<pb id="87.268b"/>
པར་སྤངས་ནས་ནི། །ཡེ་ཤེས་ལུས་ལ་སེམས་མེད་པའོ། །འབུ་དང་སྲིན་བུ་ཡེ་ཤེས་བླུན། །ཁྱད་པར་ཉིད་དུ་སྤང་བའོ། །རྣམ་གསུམ་ལྷ་དང་གནོད་སྦྱིན་དང་། །ལྷ་མིན་ཡི་དགས་མཁའ་འགྲོ་མ། །གཟུགས་དང་ཡེ་ཤེས་དེ་བཞིན་ཁྲོ། །ཞི་ཞིང་
ཞི་བའི་ཡེ་ཤེས་བཞིན། །ལུས་ལ་ཐམས་ཅད་གནས་པ་ནི། །བློ་དང་ལྡན་པས་ཁྱད་པར་ཤེས། །ལེའུ་བཞི་པ་ཞེས་བྱ་བའོ།།  །།<head n="2" t="ལེའུ་ལྔ་པ།" type="lewu" zh="80.824"/>དེ་ནས་གཞན་ཡང་བཤད་པར་བྱ། །དྲང་སྲོང་ངོ་མཚར་སྐྱེ་བ་ནི། །ཀ་བ་གཅིག་དང་སྒོ་དགུ་དང་། །
བུ་ག་གསུམ་དང་ཡེ་ཤེས་ལྔ། །རྣམ་ཤེས་ཡེ་ཤེས་ལུས་ལ་ནི། །ཆོས་ཀྱི་དབྱིངས་ནི་ཇི་ལྟར་གྲགས། །ཐར་པ་ཐོབ་པའི་དུས་སུ་ནི། །མི་ཤེས་ཡེ་ཤེས་ལུས་ཇི་བཞིན། །ཇི་ལྟར་ཆོས་ཀྱི་དབྱིངས་ཉིད་དང་། །ཡེ་ཤེས་དང་
ནི་གཟུགས་ཀྱི་ཆ། །ཡེ་ཤེས་ཇི་ལྟར་མཐོང་བ་དང་། །ཇི་ལྟར་ན་ནི་ཡེ་ཤེས་གཟུགས། །དེ་ཉིད་གཟུགས་ལ་སེམས་མེད་པ། །བདུད་རྩིའི་ཡེ་གེར་རྣམ་པར་བརྟག །ཡེ་ཤེས་ལྷ་དང་མཉམ་པའི་དངོས། །སྔོན་གྱི་མཚན་
ཉིད་ལྟ་བུར་རོ། །ལེའུ་ལྔ་པ་ཞེས་བྱ་བའོ།།  །།<head n="2" t="ལེའུ་དྲུག་པ།" type="lewu" zh="80.824"/>དེ་ནས་གཞན་ཡང་བཤད་བྱ་བ། །སྔགས་དང་རྒྱུད་ཀྱི་དབྱེ་བ་ཉིད། །ཏི་ལ་ཏི་ལ་ཡི་ནི་མཐའ། །སྟོང་པ་སྒྲ་དང་ཡང་དག་ལྡན། །སྟེང་དུ་བདུད་རྩིའི་ཐིག་ལེ་སྦྱིན། །མཆོག་
གི་ཡི་གེར་ཡང་དག་ཤེས། །སྟོང་ཕྲག་གཅིག་དང་སུམ་བརྒྱ་བརྒྱད། །དེ་ཡི་མཚན་ཉིད་བཟླས་པའོ། །བདག་ཉིད་ལུས་ལ་དགོད་པ་ནི། །དེ་བཞིན་ལྷ་ནི་བསྐྱེད་ཅིང་བསྐྲུན། །ལས་བརྒྱད་དང་ནི་མཉམ་པ་ཡི། །
རེའུ་མིག་བརྒྱད་ཀྱི་དབྱེ་བའོ། །ལས་བཞི་ཡི་ནི་བློ་ཅན་གྱི། །དེ་བཞིན་ས་བོན་སྔོན་དུ་བསྙེན། །ཨོྃ་ཨཱ་གཙྪཏུ་དེ་བ་ས་མ་ཡེ་ཨཱ་ཀར་ཥ་ཡ་ཧཱུྃ་ཕཊ། སྤྱན་དྲང་བའི་སྔགས་སོ། །ལེའུ་དྲུག་པ་ཞེས་བྱ་བའོ།།  །།<head n="2" t="ལེའུ་བདུན་པ།" type="lewu" zh="80.825"/>
དེ་ནས་གཞན་ཡང་བཤད་བྱ་བ། །ཡེ་ཤེས་ཅན་གྱིས་སྤྱན་དྲང་བ། །ཨོྃ་ཨ་ཀྵོ་ནི་ཏྱྃ་མ་ཧཱ་ནཱ་ག་ཏ་ཀྵ་ཀ་ཝ་ས་ཝ་ཏ་ན་ཧཱུྃ་ག་ཧཱུྃ་ག་སྭཱ་ཧཱ། ཀླུའིའོ། །ཨོྃ་དྷ་ནཱ་དྷི་པྃ་ཨཱཛྙཱ་ཡཀྵ་ཎོ། མཱ་གཙྪ་ས་མ་ཡ་བྷཱ་བ་ཀྲུྃ་ཀྲུྃ་ཀྲུྃ་ཧྲཱི་སྭཱ་ཧཱ།
<pb id="87.269a"/>
གནོད་སྦྱིན་གྱི་སྔགས་སོ། ཨོྃ་བྷཱུ་ཏ་ཀྲོ་དྷེ་ནཱ་བྷ་ཨཱ་གཙྪ་ས་མ་ཡོ་ཏུ་མ་ཧེ་ཕུ་ཕུ་ཕུ་ཛཿ འབྱུང་པོའི་སྔགས་སོ། །ཨོྃ་ཀུ་རུ་ཀུ་རུ་ཨ་ཀར་ཥ་ཡ་ཧཱུྃ་ཧྲི་ཛཿ འབྱུང་པོ་དགུག་པའི་དམ་ཚིག་གི་སྔགས་སོ། །ལེའུ་
བདུན་པ་ཞེས་བྱ་བའོ།།  །།<head n="2" t="ལེའུ་བརྒྱད་པ།" type="lewu" zh="80.825"/>དེ་ནས་གཞན་ཡང་བཤད་བྱ་བ། །གང་གིས་མཆོག་གི་ཆོས་ཤེས་ཤིང་། །གང་གིས་རྣམ་པར་མི་རྟོག་ཤེས། །གང་ཞིག་ལྷ་ཉིད་རྣམ་ཤེས་པ། །གང་ཤེས་དེ་ནི་རྣལ་འབྱོར་པའོ། །གང་ཞིག་
གསང་བ་མི་ཤེས་པ། །མཆོག་གི་ཆོས་ནི་མཆོག་ཕྲ་བ། །ཐམས་ཅད་ལུས་ལ་གནས་པའི་མཆོག །རང་ལུས་མཆོད་པས་ཕ་རོལ་མཆོད། །གཞན་དུ་བྱས་ན་ལྷ་ཉིད་བརླག །མཆོད་པའི་བདག་ཉིད་དེ་ཉིད་མཆོད། །
ཐམས་ཅད་ལུས་ལས་ཤེས་འགྱུར་བས། །ཐམས་ཅད་ལྷ་ཉིད་ཚིམ་པའོ། །དེ་ཉིད་ཡེ་ཤེས་ལྷར་གྱུར་པས། །བདག་ཉིད་ལས་ནི་ཐམས་ཅད་པའི། །རྟག་ཏུ་ཉོན་མོངས་རྣམ་སྤངས་ནས། །ཡེ་ཤེས་ཅན་གྱི་སྐུ་
རུ་གྱུར། །དེ་ཡི་མིང་ནི་དེ་བཞིན་དག །རྣལ་འབྱོར་སྦྱོར་བའི་བློ་ལྡན་པས། །ཚེ་རབས་གཞན་དུ་བྱས་པའི་སྡིག །བཀླགས་པ་ཙམ་གྱིས་ཐག་བསྲིངས་པའོ། །བརྒྱད་པ་སྟེ་དེ་རྣམས་ཀྱི་བདེ་བར་གཤེགས་
པས་གསུངས་པ་རབ་ཏུ་བྱེད་པ་བཅྭ་བརྒྱད་ལས་རྩ་བའི་འཁོར་ལོ་ཞེས་བྱ་བ་དྲུག་བཅུ་རྩ་བཞིའི་རྣམ་པར་དབྱེ་བ་རྫོགས་སྷོ།།  །།  ༄༅།  །<head n="2" t="དང་པོ། རབ་ཏུ་བྱེད་པ་ཞེས་བྱ་བའི་ལེའུ།" type="lewu" zh="80.826"/>ཐམས་ཅད་མཁྱེན་པ་ལ་ཕྱག་འཚལ་ལོ། །རྣལ་
འབྱོར་རྣལ་འབྱོར་དབང་ཕྱུག་ཉིད། །དེ་བཞིན་སྦྱོར་བའི་བསྟན་བཅོས་དང་། །དྲང་སྲོང་རྣམས་ཀྱི་ཡེ་ཤེས་དབང་། །གནས་གཙང་གནས་ན་བཞུགས་ནས་སུ། །ཐམས་ཅད་མཁྱེན་པས་འདི་སྐད་གསུངས། །
རྩ་ཡི་འཁོར་ལོ་རྣམ་བཤད་པ། །སྟོང་པ་ཉིད་ལ་མཆོག་ཏུ་བརྩོན། །ཡེ་ཤེས་དབང་ཕྱུག་ཡང་དག་ལྡན། །གཉིས་མེད་གཉིས་མེད་ལ་བརྟན་པ། །ཁམས་བཞི་ཡི་ནི་ངོ་བོ་དང་། །རྩ་དགུ་ཡི་ནི་དབྱེ་བ་དང་། །དེ་བཞིན་ལྷ་དགུ་ལྷག་པ་ཉིད། །
<pb id="87.269b"/>
སྔགས་དང་ལས་ནི་གསུམ་ཉིད་ཀྱིས། །རྒྱལ་པོ་དབང་དུ་འགྱུར་བའོ། །ཡུལ་འཁོར་སྐྱེ་མཆེད་ལུས་རྒྱལ་ཉིད། །སྒོ་ལྔ་ནས་ནི་དྲང་བར་བྱ། །ཆུ་དང་མེ་དང་ནམ་མཁའ་རླུང་། །འདི་ནི་ལུས་ལ་གནས་པ་ཉིད། །ཆུ་ནི་དབང་ཕྱུག་རྒྱལ་
ཆེན་པོ། །དེ་བཞིན་བདུད་རྩི་དཀར་པོའི་རྩ། །མེ་ནི་དུ་བར་འབར་བཞིན་དྲག །དེ་བཞིན་མྱ་ངན་འབར་བའོ། །དབང་ཆེན་དུང་གི་རང་བཞིན་རྩ། །མི་རྟག་པས་ནི་ཡང་དག་གནས། །ནམ་མཁའ་ནམ་མཁའི་རྩ་ཉིད་ནི། །པད་མ་དེ་
བཞིན་བརྟན་ཞིང་རྟག །འགི་ཝང་རྣམ་པར་རྨོངས་པའི་རྩ། །ལུས་པོ་བསྐྱེད་ཅིང་སྡུག་བསྔལ་གནས། །དྲི་མེད་གསུམ་ནི་གཡོ་བའི་རྩ། །སྒྲ་ནི་བསྒྲུབ་པར་དཀར་བའོ། །འབྱེད་པ་ཉོན་མོངས་ཉིད་ཀྱི་རྩ། །སྡིག་པའི་རྩ་དང་
སྡིག་པའི་གནས། །མི་ཤེས་པ་དང་ཕྱུགས་ཉིད་ཡིན། །ས་གདུགས་རྩ་ནི་དབང་ཕྱུག་མཆོག །དཀར་པོ་མྱུ་གུ་རབ་དབྱེ་དང་། །དེ་བཞིན་དུད་པས་མི་བཟད་ཕྱིར། །ས་ནི་དུང་དུ་གསུངས་པའོ། །ནམ་མཁའ་གཡོ་ཞིང་འགྲོ་བའོ། །
རྨོངས་པས་སྲེད་ཅིང་འཇིགས་པའི་དངོས། །དེ་བཞིན་ཉོན་མོངས་སྡིག་པའི་གནས། །གཡོ་ཞིང་གཡོ་བའི་བློ་ཉིད་ནི། །མི་ཤེས་ཕྱུགས་ཀྱི་རྩ་ཉིད་ལ། །དགུ་ཡི་ལྷ་ནི་ཅི་ཞེས་བརྗོད། །དབྱེ་བས་རྣམ་པ་བཅྭ་བརྒྱད་ནི། །དེ་བཞིན་
འཕགས་པ་ཡེ་ཤེས་དབང་། །འགྲོ་བའི་བསོད་ནམས་སྡིག་གི་གཞི། །དེ་བཞིན་སེམས་ཅན་སྲིད་པའི་ལས། །དེ་བཞིན་ཉོན་མོངས་དམྱལ་བར་བཤད། །སྲིད་པ་ཕ་དང་མ་ཡི་དངོས། །གཞན་དུ་དུ་མའི་ཤེས་པ་ཉིད། །རྒྱལ་
པོ་ཞེས་པ་ཅི་ཞེས་བརྗོད། །དབང་པོའི་ཡུལ་ནི་རྒྱལ་པོའོ། །ཕན་ཚུན་བསྟེན་ཅིང་བསྟེན་པ་ལས། །ལུས་ཀྱི་འཕྲུལ་འཁོར་རྣམ་པར་སྐྱེ། །ཉོན་མོངས་བ་སྤུ་སོགས་པའི་ལུས། །ལུས་པོ་ཡི་ནི་གཞི་ཉིད་དོ། །འཁོར་
བར་འགྱུར་བའི་ཞགས་པ་ཡིས། །གླང་ཆེན་གནད་དུ་བརྒྱབ་པ་བཞིན། །ཚེ་རབས་སྔ་མར་སྟོབས་ཆུང་བའི། །རྣལ་འབྱོར་པ་ནི་སྟོང་ལ་དགའ། །རབ་ཏུ་བྱེད་པ་ཞེས་བྱ་བའི་ལེའུ་སྟེ་དང་པོའོ།།  །།<head n="2" t="གཉིས་པ། རྩའི་འཁོར་ལོ་ཞེས་བྱ་བའི་ལེའུ།" type="lewu" zh="80.827"/>དེ་ནས་གཞན་ཡང་རབ་བཤད་པ། །
<pb id="87.270a"/>
རྩ་ཡི་ལྷ་ནི་དེ་བཞིན་རིམ། །བཅུ་གཉིས་པ་ནི་མངོན་དུ་བྲི། །དཀར་པོ་འབྱུང་བའི་དབྱིབས་ཀྱི་ནི། །ཆ་བཞི་ལག་པའི་རིགས་པ་ཡིས། །སྤྱི་བོར་དཀར་པོའི་གནས་རང་བཞིན། །རྒྱས་པ་ལྔ་ཡི་སྟེང་དུ་ནི། །འབར་
བའི་རྩ་ནི་སྟེང་དུའོ། །སྨིན་དབུས་དེ་བཞིན་ཐིག་ལེ་དང་། །མིག་ནི་བཅིངས་པ་ཉིད་དང་ཡང་། །རྣ་བ་ཉན་པ་ཡི་ནི་རྩ། །གཡོན་པའི་དབུགས་ནི་བུད་མེད་ཉིད། །དེ་བཞིན་སྐྱེས་བུ་གཡས་པ་ཉིད། །དུད་པ་སྔོན་གྱི་དབུགས་དང་
ནི། །ལྕེ་དང་རོ་ཡི་རྩ་ཉིད་དོ། །བདུད་རྩི་རྣམ་པ་དགུར་བཤད་པ། །དཀར་པོའི་རྩར་ནི་ཡོངས་སུ་གྲགས། །སྔོན་དུ་དུ་བའི་མཚན་ཉིད་ནི། །དུད་པ་འབར་བའི་རྩ་ཆེན་པོ། །དཔུང་པའི་ངོས་སུ་ཡང་དག་གནས། །བྲང་དང་རུས་སྦལ་མཚམས་
སུ་ནི། །རྩ་ནི་མཚམས་ཀྱི་དབུས་སུའོ། །ལག་པའི་སོར་མོའི་དབྱིབས་ལྟ་བུ། །སོར་མོ་དང་ནི་སེན་མོའི་རྒྱབ། །དུད་པ་ལྷག་མའི་རྩ་ཉིད་ནི། །བྲང་ཉིད་དུ་ནི་ཡོངས་སུ་གྲགས། །ལོགས་དང་དེ་བཞིན་ཉེ་བ་ཡི། །དེ་བཞིན་
ཇི་ལྟར་ཚིགས་དང་ཚིགས། །ལུད་པ་དྲི་ང་མཆན་ཁུང་མཉམ། །རོ་སྟོད་ལག་པའི་རྩ་བ་དང་། །རྐེད་པའི་རྒྱབ་ཀྱི་རྩ་ཉིད་ནི། །དུང་ཉིད་དུ་ནི་ཡོངས་སུ་གྲགས། །དང་པའི་མཚམས་དང་རྐེད་པ་ཉིད། །བརླ་དང་བརླར་ནི་
ཉེ་བར་མཚོན། །འགྲོ་བ་ཡི་ནི་ལྟོ་བའི་རྩ། །རྐང་པ་དུས་ཀྱི་མེ་དང་ནི། །པད་མ་རྐང་པ་མངའ་བདག་ཉིད། །རྩར་ནི་བློ་དང་ལྡན་པས་ཤེས། །འགི་ཝང་འདོད་པའི་གནས་ཀྱི་གནས། །རྟག་ཏུ་ལྕི་བར་མཚན་པར་
གསུངས། །བླ་མའི་ཕ་རོལ་འགྲོ་བའི་རྩ། །དེ་བཞིན་སྲིན་བུ་འབྱུང་བའོ། །འགི་ཝང་ཀུ་ཡི་གནས་སུ་ནི། །གཙོ་བོའི་དབྱིངས་སུ་གྲགས་པ་ཉིད། །རི་མེད་རྐང་པ་གཡོན་པར་གནས། །རྐེང་པའི་གནད་དང་སྣ་ཡི་རྩེ། །པུས་མོའི་
རྗེས་སུ་སྐྱོད་པའོ། །ཡི་དགས་བརྟུལ་ཞུགས་མེར་བཤད་པའོ། །རྩ་ཉིད་དུ་ནི་ཡོངས་སུ་གྲགས། །གཙོ་བོའི་འབྱེད་པ་གཡོན་པའི་རྩ། །མཆན་ཁུང་དང་ནི་མཆན་ཁུང་མིད། །དྲག་པོའི་ཚོགས་ཀྱི་དེ་བཞིན་རྩ། །དྲ་བར་གནས་པའང་དེ་བཞིན་
<pb id="87.270b"/>
ནོ། །ནུ་མའི་ཁུང་གི་གྲངས་ཀྱིས་ནི། །སྟེང་གི་ཆ་རུ་དེ་བཞིན་བཤད། །དེ་རྣམས་འབྱེད་པའི་རང་བཞིན་རྩས། །ལུས་སུ་ཡོངས་སུ་གྲགས་པ་ཉིད། །ས་གདུགས་དཔུང་པ་གཡོན་པ་དང་། །དེ་བཞིན་བྲང་དུ་ཡང་དག་གནས། །མཚམས་དང་ཚིགས་ཀྱི་
རྩ་ཡི་མཐའ། །དེ་བཞིན་འགྲོ་བའི་ལག་པ་དང་། །སྐྱེ་མཆེད་དྲུག་གི་དབྱེ་བ་ཡིས། །རང་བཞིན་གྱིས་ནི་གྲུ་བཞི་དང་། །རང་བཞིན་གྱིས་ནི་འབབ་པའི་གནས། །རང་དང་སྐྱེས་བུ་ལ་ཡང་སྐྱེ། །དོན་དམ་ཉིད་དུ་དངོས་མེད་ཅིང་། །
འཇིག་རྟེན་ལ་ཕན་སྙིང་བརྩེ་བས། །ཀུན་ཏུ་འབྱུང་བ་སྐྱོན་མེད་པའོ། །འགྲོ་བའི་གནས་ཀྱི་ཡེ་ཤེས་ཆོ་ག་མཆོག །དངོས་མེད་དག་པ་དོན་དམ་དབུ་མ་པ། །མ་རིག་ནས་བརྩམས་བཅུ་གཉིས་ས་དབང་ཕྱུག །བྷེ་ཤ་ལ་སོགས་
རེ་ཕ་ནི། །བདུད་རྩི་སྦྱོར་བ་མི་སྐྱེའོ། །དབུས་སུ་ཡང་དག་སྦྱོར་བ་གནས། །སྲིད་པའི་ཉེས་པ་རྣམ་པར་སྤངས། །བཅུ་གཉིས་སྦྱོར་བའི་གནས་སུ་ནི། །རྣལ་འབྱོར་པ་ནི་མཁས་པས་ཤེས། །རྩའི་འཁོར་ལོ་ཞེས་བྱ་བའི་ལེའུ་
སྟེ་གཉིས་པའོ།།  །།<head n="2" t="གསུམ་པ། ཡེ་ཤེས་ཀྱི་ལེའུ།" type="lewu" zh="80.829"/>དེ་ནས་གཞན་ཡང་བཤད་བྱ་བ། །ཀུན་ནས་སྐྱེ་བའི་དབྱེ་བའི་ཆ། །སྐྱེས་བུ་སོ་སོར་གནས་པ་དང་། །རྩ་དང་དབུགས་ནི་སོ་སོ་ཡི། །གཞན་གྱི་རྐང་པ་ཆད་པ་ན། །རྣམ་པ་མང་དུ་བདག་པོའི་རླུང་། །འབྱུང་
བའི་རླུང་ནི་ཆད་པར་འགྱུར། །བྲང་གི་འོག་དང་རྐེད་པའི་གོང་། །རླུང་གི་དཀྱིལ་འཁོར་གྱིས་བསྐོར་བ། །དངོས་མེད་དངོས་པོ་ཡང་དག་གནས། །ཁ་དོག་མེད་ལ་མཚོན་ཀུན་དངོས། །གཟུགས་མེད་ཡེ་ཤེས་གཟུགས་ཅན་དང་། །
སྟོང་དང་སྟོང་མིན་དོན་གྱི་གནས། །ཡེ་ཤེས་དབང་ཕྱུག་རྒྱལ་པོ་ཆེ། །རླུང་གི་དཀྱིལ་འཁོར་ལ་བརྟེན་ཅིང་། །རྣམ་ཤེས་ལས་ནི་བྱེད་པ་ཉིད། །བཅུ་གཉིས་དངོས་པོ་བསྒྱུར་བའི་བདག །སུམ་བརྒྱ་དེ་བཞིན་དྲུག་བཅུ་
ཡི། །ཆུ་ཚོད་དབུགས་ནི་རྩ་བཞིན་ནོ། །སྔ་དྲོ་དཀར་པོ་རྒྱུ་བ་ནས། །ཉིན་དང་མཚན་དུ་ཤེས་པར་བྱ། །འཕོ་བ་བཅུ་གཉིས་བདག་ཉིད་ནི། །ཉིན་མཚན་དུ་ཡང་དེ་བཞིན་ནོ། །བཅུ་གཉིས་ས་ལ་ཆད་པ་ཡིས། །བྱང་དུ་བགྲོད་པའི་
<pb id="87.271a"/>
མཚན་མོའོ། །ལྷོ་ཕྱོགས་སུ་ཡང་སྔོན་བཞིན་དུ། །ཉིན་མོའི་རླུང་ནི་ཆད་པའོ། །བི་ཤུའི་བར་དུ་ཟས་སྦྱར་བ། །རིམ་བཞིན་རབ་ཏུ་གྲགས་པ་ཉིད། །དབུགས་ཀྱི་སྦྱོར་བའི་རིམ་པ་འདི། །ཡེ་ཤེས་ཅན་གྱིས་ལས་ལ་
སྦྱར། །མཐའ་མའི་ཡུལ་དང་ཡུལ་འཁོར་གྱི། །རིམ་བཞིན་འཁོར་ལོས་སྒྱུར་བའོ། །རོ་ཧི་ཏ་དང་མོ་ཧི་ཏ། །བཟང་པོ་ཁྱུ་མཆོག་བླ་མ་དང་། །ཀུར་མ་མ་ཀ་རན་དྷ་དང་། །དེ་བཞིན་རྨི་ལམ་ལྐུགས་པ་དང་། །ཀུན་རྨོངས་འཇིགས་
དང་འདོད་པ་ཡི། །བཅུ་གཉིས་ས་ནི་སྲིད་པའི་སྐྱོན། །རོ་ཧི་ཏ་ལ་ལྷ་མཆོད་བྱ། །མོ་ཧི་ཏ་ལ་ནོར་རྙེད་ཅིང་། །བཟང་པོ་ལ་ནི་མཛེས་པར་བཟའ། །མང་དུ་ཁྲོ་བ་བྷེ་ཤ་བ། །ཀུར་མ་མཆོག་ཏུ་སེམས་ཁྲལ་ཅན། །མ་ཀ་ར་ལ་གཏམ་
གྱི་གཞི། །བླ་མ་བསྒྲུབ་པའི་དངོས་པོ་ནི། །རན་དྷ་ལ་ནི་སྡིག་པའི་བློ། །བྱཱ་ཀུན་ལི་དང་ཉིད་དང་ནི། །སྭ་པྣ་ལ་རྨི་ལམ་ཚུལ། །རྨོངས་པ་སེམས་ཁྲལ་མཆོག་དང་ནི། །གླུ་དང་རིག་པ་ཀློག་ལ་མཁས། །འདོད་པ་ལ་ནི་
འཁྲིག་པར་བཤད། །བཅུ་གཉིས་སྲིད་པའི་ཉེས་སྐྱོན་ནོ། །ཤེལ་ལྟ་བུར་ནི་གཅིག་གིས་གཙོ། །རྒྱས་པར་ཚོན་རྩེ་བདུན་གྱིས་སོ། །དེ་ཡི་རྣམ་ཤེས་སྲིད་པའི་དངོས། །ཡུལ་ནི་དངོས་པོ་མེད་པར་གནས། །ཡེ་ཤེས་
ཀྱི་ལེའུ་ཞེས་བྱ་སྟེ་གསུམ་པའོ།།  །།<head n="2" t="བཞི་པ། སྟོང་པ་ཉིད་ཀྱི་ལེའུ།" type="lewu" zh="80.830"/>དེ་ནས་གཞན་ཡང་བཤད་བྱ་བ། །སྐུ་གསུམ་ཇི་ལྟར་སྟོང་པ་ནི། །འདི་ནི་དམིགས་པ་བཅས་པས་གཟུང་། །རང་བཞིན་དང་བྲལ་མ་ཡིན་པ། །དངོས་པོ་ནམ་མཁའ་
བརྟག་པར་བྱ། །དངོས་པོའི་ཉེས་པ་སྤངས་པ་ཡིས། །གཟུགས་སུ་མི་གནས་ཟད་པའོ། །ལམ་ལ་གནས་པའི་རྣལ་འབྱོར་བས། །གཟུགས་ནི་མི་གནས་ཟད་པར་བྱེད། །ཕྱི་སྟོང་འོག་ཀྱང་སྟོང་པ་ཉིད། །སྐྱོན་མེད་
དབུས་ནི་སྟོང་པའོ། །ཐམས་ཅད་སྟོང་པ་ཉིད་དང་ནི། །འགྲོ་བའང་སྟོང་པ་ལྔ་པའོ། །ཡུལ་ལྔ་ཡང་ནི་སྟོང་པ་ཉིད། །དེ་བཞིན་དབང་པོ་ལ་སོགས་པའང་། །སྟོང་པར་མི་བརྟག་ཡང་དག་གནས། །དེ་ཕྱིར་རྡུལ་མེད་སྟོང་པའི་ཚུལ། །
<pb id="87.271b"/>
ཇི་ལྟར་ཞིང་པས་ཞིང་ནི་ཐབས་ཀྱིས་ཡང་སྦྱངས་ནས། །ཐོང་པས་རྨོ་ཞིང་ཐོང་པས་ཀུན་ཏུ་རབ་བསྒྱུར་བས། །ཞིང་ལ་གནོད་པའི་རྩྭ་དང་ལྗོན་ཤིང་རྒྱ་ཆེར་སེལ། །དེས་ན་རྣམ་དག་གཙང་སྦྲ་ཅན་ཞེས་བརྗོད་དེ་བཞིན། །དེ་བས་
མཆོག་ཏུ་སྦྱོར་བའི་བདག །གཉིས་པ་ཡང་ནི་བཞག་པར་བྱ། །དེ་ལྟར་དེ་བཞིན་ཕྱི་ཉིད་བཀྲུ། །དེ་ཕྱིར་མཁས་པས་སྟོང་པ་ཉིད། །གསུམ་གྱི་ཚུལ་གྱིས་དག་པར་བྱ། །དེ་བཞིན་གཟུགས་དང་སྟོང་པ་བཞིན། །དབུས་སུ་རྣམ་ཤེས་ས་
བོན་ནོ། །ས་བོན་ས་བོན་མྱུ་གུ་དང་། །གཟུགས་དང་དབང་པོ་རྩ་ཡི་གཞི། །རང་བཞིན་ཚུལ་གྱིས་ཆ་ཤས་མཚན་ཉིད་ནི། །སྐྱོན་མེད་རྡོ་རྗེའི་རང་བཞིན་ཡང་དག་གནས། །དབང་པོ་དྲུག་དང་ཆོ་ག་དྲུག་ནི་ཡང་དག་འབྱུང་། །
ལྷ་གནས་བཅུ་གཉིས་ས་ནི་སརྦ་དང་། །སྔགས་ཀྱི་ཡི་གེ་མཆོག་ཉིད་ནི། །ཡིད་ཀྱི་འཕྲུལ་པས་བསྒྲུབ་པར་བྱ། །ཨེ་མའོ་སེམས་ཅན་ཉོན་རེ་མོངས། །སྔགས་ནི་ཨུ་གུ་ཨུ་གུ་དང་། །ཉམས་པའི་གཟུགས་བརྙན་མཉམ་
བསྒོམ་པ། །སྙིང་པོ་ཉིད་ཀྱིས་རྣམ་པར་སྤངས། །སྔགས་ཀྱི་ཡི་གེ་དམ་པ་ནི། །དེ་ཕྱིར་ཡིད་ཀྱིས་རྗེས་སུ་འབྲང་། །སེམས་ཅན་ཐམས་ཅད་བསྐྱེད་ཅིང་གཡོ་ཞིང་བསྐྱེད་པ་ཡི། །སྔགས་ནི་བློ་དང་ལྡན་པས་ངེས་པར་ཤེས་
པར་བྱ། །དེ་ཉིད་མེད་པའི་སྔགས་ཀྱིས་འགྲོ་བ་རྨོངས་པར་མཐོང་། །ལོག་པར་སྨྲ་བ་ནི་གཟུགས་བརྙན་སེམས་དང་ནི། །སྔགས་ཀྱི་བདག་ཉིད་དོན་དམ་མཆོག་གི་ཡི་གེ་ཡིས། །ལས་བཞི་ཡི་ནི་ཆོ་ག་ཡོངས་སུ་
གྲགས་པའོ། །སྟོང་པ་ཉིད་ཀྱི་ལེའུ་ཞེས་བྱ་སྟེ་བཞི་པའོ།།  །།<head n="2" t="ལྔ་པ། ལྷ་བསྒོམ་པའི་ལེའུ།" type="lewu" zh="80.831"/>དེ་ནས་གཞན་ཡང་བཤད་བྱ་བ། །སྐྱོན་དང་ཡོན་ཏན་སྤངས་གྱུར་པའོ། །དབུ་མའི་གནས་ནི་སྐྱོན་མེད་པའོ། །རང་བཞིན་དག་པའི་ཡིད་ལས་འབྱུང་བའི་ལུས། །
བདག་མེད་རྣལ་འབྱོར་གཅིག་གི་ཡིད་ཀྱི་སྦྱར་བར་བྱ། །ཇི་ལྟར་མ་བསྲེགས་སྣོད་ཀྱི་ཆུ་བཞིན་དུ། །ཁྱོད་ཀྱིས་ནང་གི་རྣལ་འབྱོར་མང་དུ་འཇིག་པའོ། །ཇི་ལྟར་རྫ་མཁན་གྱིས་ནི་མེ་ནི་ཀུན་ཏུ་གང་བས་འགེངས། །དུ་མ་དབུས་སུ་ཟད་པར་བྱས་
<pb id="87.272a"/>
པས་རང་གི་གཟུགས་བཞིན་ནོ། །ནང་གི་ཡེ་ཤེས་དབང་ཕྱུག་མེ་ནི་འབར་བ་ཡིས། །དེ་ཡི་གཞིག་པས་འདིར་ནི་གཟུགས་ནི་གྲོལ་བ་བཞིན། །རང་བཞིན་དག་པས་དག་པའི་ཆོས། །དག་པའི་དབྱངས་ཀྱི་ལམ་ཆེན་པོ། །མ་དག་
རྨོངས་པའི་རྒྱ་མཚོ་ནི། །རྣམ་རྟོག་བཅས་པ་རྣམ་པར་སྤང་། །དག་པའི་ཆོས་ནི་མཆོག་ཏུ་ཞི། །དག་པའི་ཆོས་ནི་སྐྱོན་མེད་པའོ། །དག་པས་བྱང་ཆུབ་ཐོབ་པའི་ཕྱིར། །དག་པའི་ཆོས་ནི་རབ་ཏུ་བསྟན། །དང་པོར་གཞུ་ལས་རྒྱལ་བ་
ཉིད། །གཤེར་བ་ནུབ་ཏུ་མཆོག་ཏུ་བརྩོན། །སྐུ་གསུམ་མ་ནི་ལྷན་ཅིག་གནས། །བློ་དང་ལྡན་པས་ས་བོན་བསྐྲུན། །དེ་ཡི་གནས་སུ་སྲོག་གསུངས་པ། །སྔ་དྲོ་སྐྱེས་བུ་གནས་པ་ཉིད། །དབུགས་ནི་ཡང་དག་འཕོ་བའི་ཚེ། །རིམ་
བཞིན་བཅུ་གཉིས་སྦྱར་བར་བྱ། །ལྟེ་བར་ཕྱུགས་ཀྱི་ཞགས་པ་ནི། །དེ་ཡི་ས་བོན་ཕྱུགས་སུ་གསུངས། །ཆུ་ཤིང་མེ་ཏོག་ལྟེ་བར་གནས། །སྙིང་གར་འགྲེང་བར་གནས་པ་ཉིད། །ཁ་ནི་འོག་ཏུ་ཟླུམ་པ་ཉིད། །མཁས་པ་
ཡིས་ནི་རྒྱས་པར་བྱ། །བདུད་རྩིའི་ཡི་གེ་སྒྲ་ཡིས་ནི། །ཡིད་འོང་ལྷན་ཅིག་དགྲམ་པར་བྱ། །དེ་ཡི་དབང་ཕྱུག་ཡེ་ཤེས་རྒྱལ། །སྒོང་སྐྱེས་བཅུ་གསུམ་དབང་ཕྱུག་གོ། །ཁ་དོག་བདུན་པར་རྣམ་མང་པོ། །དེ་བཞིན་
འོད་ཟེར་ཉི་མ་བརྒྱ། །ཡེ་ཤེས་ཀྱིས་ནི་ཤེས་བྱ་བརྟག །ཤེས་བྱས་འགྲོ་བ་བརྟག་པའོ། །ཇི་ལྟར་དར་གྱི་མིག་གི་བར། །བློ་མེད་ཐ་དད་འགྱུར་བའོ། །ཇི་ལྟར་རྨོངས་པའི་མི་ཤེས་པ། །ཡེ་ཤེས་ཀྱིས་ནི་ཉོན་མོངས་
གཅོད། །དེ་དག་མར་མེའི་རྒྱ་མཚོ་ཡིས། །ཡེ་ཤེས་ཅན་གྱིས་རང་འདོད་ལམ། །དེ་ནས་སེམས་ཅན་ཀུན་རང་བཞིན། །ཡན་ལག་རླུང་གིས་གཟིར་བ་དང་། །རང་དབང་ཉིད་དང་རླུང་དང་ནི། །དེ་བཞིན་བ་སྤུའི་བུ་ག་
འདི། །རླུང་དང་མཉམ་པའི་ལུས་མེད་ཅིང་། །རླུང་གི་སེམས་དཔའང་མེད་པའོ། །ལུས་ཀྱི་དབྱིངས་ཉིད་ལ་ཡང་ནི། །སྟོང་པ་ཡན་ལག་ཀུན་ལ་གནས། །ཐམས་ཅད་ཆུ་ཡི་རང་བཞིན་ཉིད། །ལུས་པོ་འང་ནི་སེམས་ཀྱི་ནི། །ཐམས་ཅད་ཤ་ནི་ཆུ་
<pb id="87.272b"/>
རང་བཞིན། །ཆུ་ཡིས་ཐམས་ཅད་ཁྱབ་པའོ། །ས་དང་ཆུ་ཡང་མཚུངས་པར་ནི། །ཕྱི་རོལ་ཁྱབ་པར་བརྟགས་པའོ། །དེ་བཞིན་ལུས་པོ་ཡི་ནི་ཆུ། །ཐམས་ཅད་ཁྱབ་པར་ཡང་དག་གནས། །ལུས་ལ་མེ་ནི་དྲོད་བཅས་པས། །
དབྱིབས་ལ་ཐམས་ཅད་ཀུན་ནས་འབར། །ས་ཡིས་ཐམས་ཅད་ཀུན་ཏུ་ནི། །གཟུགས་ལ་ཡོན་ཏན་དབང་པོས་བརྒྱན། །དེ་ཕྱིར་འབྱུང་བ་བཞི་ཡི་ལུས། །ཁམས་དང་རྩ་ཡིས་ཁྱབ་པའོ། །རྩ་ནི་མཉམ་པའི་ཆ་ཡི་དངོས། །མཉམ་
པའི་དབྱིབས་སུ་རྣལ་འབྱོར་པས། །ལྷ་བསྒོམ་པའི་ལེའུ་ཞེས་བྱ་སྟེ་ལྔ་པའོ།།  །།<head n="2" t="དྲུག་པ། སྒོང་སྐྱེས་ཀྱི་ལེའུ།" type="lewu" zh="80.833"/>དེ་ནས་གཞན་ཡང་བཤད་བྱ་བ། །ལྷ་རྣམས་ལྔ་ནི་གང་དུ་གནས། །བུག་པ་གསུམ་དང་སྒོ་དགུ་ཡི། །དེ་བཞིན་བདག་ཉིད་ལྷ་ཡི་གནས། །རླུང་
བསྡམས་སྐུ་ཡི་མེར་བཅས་པའི། །སྙིང་གའི་སྒོང་སྐྱེས་ཀྱི་ནི་གནས། །ཕྲ་རབ་རྡུལ་གྱི་རྣམ་པ་ལྟར། །དེ་བཞིན་སྒོ་ནས་མཚོན་པའོ། །སྒོ་དགུ་ཡི་ནི་དབྱིབས་ཉིད་དང་། །འདབ་མ་བརྒྱད་པར་ཡང་དག་གྲགས། །ཕྲ་རབ་རྡུལ་གྱི་རྣམ་པ་
བཞིན། །དེ་ལྟར་ལྷ་ནི་ཕྲ་ཞིང་ཕྲ། །ལྔ་པ་ལྔ་ཡི་ལྔ་བདག་ལྷ། །རང་བཞིན་གྱིས་ཁྱབ་རྣམ་པར་སྤང་། །སོ་ནི་ཀ་ནི་གཅིག་ཉིད་དང་། །དེ་བཞིན་ཆུ་དང་ཆུ་མིན་གཉིས། །དེ་བཞིན་ཇི་ལྟར་བུག་པ་ཉིད། །ཚིགས་དགུ་དང་ནི་སྒོ་
དགུ་དང་། །རྩ་དགུར་ཡང་དག་གྲགས་པ་ཉིད། །དང་པོར་སྟོང་པ་ཉིད་ཀྱི་དངོས། །སྟེང་དང་དབུས་དང་མཉམ་པའི་གནས། །གཟུགས་དང་ཚོར་བ་མཉན་པ་ཡང་དངོས་མེད་སྟོང་པའི་ངོ་བོའོ། །རྒྱ་མཚོ་ཆུ་ཡི་དབྱིབས་དང་ནི། །
དེ་དབུས་གེ་སར་བཅས་པའོ། །དགུ་རུ་ཆུ་ནི་སྦྱར་བར་བྱ། །དེ་བཞིན་པད་མ་ཆུ་ཤིང་གི། །དེ་ཡི་ཡེ་ཤེས་དབང་ཕྱུག་ལྷ། །སྒོང་སྐྱེས་ཁྱིམ་པ་མཉམ་པར་བརྟེན། །འདབ་མ་བརྒྱད་ལ་ས་བོན་ནི། །རིམ་པ་ཇི་བཞིན་རྩ་
ཡི་ལྷ། །དེ་ཡི་རྒྱབ་ཀྱིས་རྩ་ལ་ཡང་། །བདག་ཉིད་སྒོ་ནི་ཕྲ་བ་བཞིན། །ཕྱེ་ནས་བདག་ཉིད་བརྒྱན་པ་ནི། །ཀུན་ནས་ལྷ་ཡི་ལྷག་པར་བརྒྱན། །དེ་ཡི་བདག་ཉིད་ལྷར་སྦྱངས་པ། །སྦྱོར་བའི་ལུས་སོགས་
<pb id="87.273a"/>
ཉིད་ཀྱི་དབྱིབས། །སྦྱོར་མེད་གལ་ཏེ་སྦྱོར་བྱས་པས། །སྔོན་བཞིན་ཕུན་སུམ་ཚོགས་པར་འགྱུར། །རྡོ་རྗེ་སྙིང་པོའི་ལུས་ལ་ནི། །ལྷག་པར་ལྷ་དང་ལྷ་ཡིས་བརྒྱན། །ཇི་ལྟར་གདོལ་པའི་ཁང་པ་མེས་བསྲེགས་
ན། །ལྷ་ལ་སོགས་པའི་གནས་སུ་རབ་བྱེད་པ། །དགེ་དང་རིགས་ཅན་མཁས་པ་མཉམ་པར་བསྟེན། །དེ་བཞིན་རྨོངས་པ་རྒྱ་མཚོ་ལྷ་ཡི་གཞི། །སྒོང་སྐྱེས་ཀྱི་ལེའུ་ཞེས་བྱ་སྟེ་དྲུག་པའོ།།  །།<head n="2" t="བདུན་པ། འཕོ་བ་སྦྱང་བའི་ལེའུ།" type="lewu" zh="80.834"/>   དེ་ནས་གཞན་ཡང་བཤད་བྱ་བ། །
ངེས་པར་རྣལ་འབྱོར་པས་རྔུབ་པ། །ཇི་ལྟར་རྔུབ་པའི་བདག་ཉིད་ནི། །སྒོ་ནི་ས་བོན་གྱིས་བསྡམ་བྱ། །ས་བོན་དགུ་ཡིས་བསྡམས་པ་ཡིས། །རྣལ་འབྱོར་དགུ་ཡི་བདག་ཉིད་དོ། །ཇི་ལྟར་ཚངས་པའི་སྒོ་བསྡམ་ཞིང་། །མཆོད་
རྟེན་གྱི་ཡང་སྒོ་དགུ་ཡང་། །དབུགས་མི་གཡོ་བའི་དངོས་པོ་ཡིས། །བདུད་རྩིའི་ཡི་གེ་བསྡམ་པར་བྱ། །བསྡུས་ནས་གནས་པའི་མཐའ་རུ་ནི། །རང་བཞིན་གྱིས་ནི་གཡོ་བ་ཉིད། །གཞན་ཡང་དྲག་པོའི་མིང་གཉིས་ནི། །དུད་པའི་
ས་བོན་གྱིས་ནི་རྩེ། །དེ་ལྟར་རྔུབ་པ་མཉམ་པ་ཉིད། །ཡི་གེ་ཕྱེད་དང་གཉིས་སྦྱང་བྱ། །ཧཱུྃ་གི་རྣམ་པ་གཡོ་བའི་དབྱིབས། །མཉམ་པར་རྔུབ་པའི་འབར་བ་ཉིད། །འཚེ་མེད་རྣམ་པར་རྩེ་བ་ཡིས། །འཁོར་བ་འཇིགས་པ་བསྟན་པར་བྱ། །
བཅུ་གཉིས་ས་ཡི་དབང་ཕྱུག་མ། །དེ་བཞིན་དབུགས་ནི་རྔུབས་པ་ཡིས། །ཚེ་རབས་སྔོན་གྱི་སྡིག་པ་དང་། །ཡུལ་དང་དབང་པོ་ཉེ་གནས་པ། །བདེ་སྦྱོར་རྔུབ་པའི་རྒྱ་མཚོ་ཡིས། །ཡེ་ཤེས་ཅན་གྱིས་སྡིག་པ་
གཅོད། །ཇི་བཞིན་སྔོན་དུ་མཉམ་དྲངས་ནས། །མཐའ་ཡི་གཅིག་ནི་གཟུང་བྱས་ལ། །ས་བོན་ཡི་གེ་གཅིག་བཟུང་བས། །དེ་ཡིས་སྒོ་བརྒྱད་མཉམ་པའོ། །བཅུ་གཉིས་སྤངས་པའི་བསྒོམ་པ་ཡིས། །སྒོ་བརྒྱད་
རྣམ་པར་རྩེ་བའོ། །ཇི་ལྟར་རྒྱལ་པོ་སྦྱངས་པས་རབ་བསྒྱུར་བ། །དྲོད་དང་བ་ལང་རང་བཞིན་ལུས་ཀྱི་ལས། །ཕྱིས་ནི་རང་འདོད་རྦ་རླབས་རྒྱ་ཆེན་པོ། །དེ་བཞིན་ལུས་ནི་རང་འདོད་མཚོན་གྱི་གཙོ། །འཕོ་བ་སྦྱང་བའི་ལེའུ་ཞེས་བྱ་
<pb id="87.273b"/>
སྟེ་བདུན་པའོ།།  །།<head n="2" t="བརྒྱད་པ། འཕོ་བ་སྦྱོར་བའི་ལེའུ།" type="lewu" zh="80.835"/>དེ་ནས་གཞན་ཡང་བཤད་བྱ་བ། །འབྱིན་བྱེད་ཚོགས་ནི་དགུ་པ་ཉིད། །ཕྲ་བའི་རྣམ་པར་བཤད་པ་ཉིད། །རླུང་གི་དཀྱིལ་འཁོར་གྱིས་བསྐོར་བའོ། །བཅུ་གཉིས་དགུ་ཡི་རིམ་པ་ནི། །དགུ་ཡི་སྦྱོར་བ་ལ་རབ་བརྟེན། །
འདི་ཡི་དགུ་ཡི་རླུང་ཇི་བཞིན། །རྣམ་ཤེས་རླུང་གི་དཀྱིལ་འཁོར་ལ། །རླུང་གི་དབུས་སུ་མེ་ཡི་དབྱིབས། །མེ་ཡི་དུ་བའི་ཡིག་དེ་བཞིན། །ཨུ་ནི་རེ་ཕར་ཡང་དག་ལྡན། །སྒྲ་ནི་རྒྱ་མཚོར་བཤད་པའོ། །དེ་བཞིན་ཐིག་ལེ་ཡེ་
ཤེས་གནས། །སྒྲ་དང་སྒྲ་ཡིས་བསྒོམ་པའོ། །བཤང་བའི་སྒོ་ནས་དེ་བཞིན་དུ། །སྲིད་པའི་ཉེས་ལས་ཡང་དག་འཕོ། །སྣ་དང་རྣ་བ་མིག་ལས་མི། །མི་རྣམས་ཀྱི་ནི་རྒྱལ་པོར་འགྱུར། །ལྟེ་བའི་ཐིག་ལེ་དེ་བཞིན་
སྟེང་། །གོང་གི་གནས་ནི་ཤེས་པར་བྱ། །སེམས་ཀྱི་རྩ་དང་འདྲ་བ་ཡི། །སྙིང་ཁར་དེ་བཞིན་སྦྱོང་བའོ། །འཕྱར་བར་རླུང་གི་ས་བོན་ནི། །མཉམ་པའི་གནས་སུ་ཤེས་པར་བྱ། །དེ་ལྟར་ང་ཡིས་མཚན་ཉིད་བཤད། །གཞན་དུ་བླ་མ་
སྟོན་པའོ། །སྟེང་དུ་ཚངས་པའི་སྒོ་འདི་ནི། །མོད་ལ་འཕོ་བའི་མིང་དུ་བཤད། །ཇི་ལྟར་བུང་བ་མེ་ཏོག་བུ་གར་ནི། །རྒྱགས་པས་མྱོས་ནས་སེམས་ནི་ཞུ་བ་ལྟར། །དེ་བཞིན་ཡེ་ཤེས་དབང་ཕྱུག་སྒོར་གནས་པ། །ཨུད་
ཏྲན་ཏ་ཡི་གནན་པས་འཇིག་པའོ། །ཨེ་མའོ་ཆོས་ནི་མཆོག་གི་ལམ། །ཨེ་མའོ་འཁོར་བ་གཅོད་བྱེད་པ། །ཨེ་མའོ་གྲོལ་བའི་གོ་འཕང་གནས། །ཨེ་མའོ་ཡེ་ཤེས་ངོ་མཚར་ཆེ། །འཕོ་བ་སྦྱོར་བའི་ལེའུ་
ཞེས་བྱ་སྟེ་བརྒྱད་པའོ།།  །།<head n="2" t="དགུ་པ། ལུས་ཡང་དག་པར་འཕོ་བའི་ལེའུ།" type="lewu" zh="80.836"/>དེ་ནས་གཞན་ཡང་བཤད་བྱ་བ། །སྔོན་དུ་གསུངས་པའི་མཚན་ཉིད་ལྡན། །དང་པོར་གཟུགས་ནི་སྦྱང་བར་བྱ། །བདག་ཉིད་མདུན་དུ་ཡང་དག་གནས། །བདག་ཉིད་ལྷ་དང་དེ་
བཞིན་གཞན། །ཤེས་པ་གཞན་ལ་རྨོངས་པ་རྣམས། །མིང་གི་ཡི་གེ་མཉམ་པོར་དྲང་། །འདི་ཡི་ཡེ་ཤེས་དབང་ཕྱུག་ལྷ། །སྒོང་སྐྱེས་ཀྱི་ནི་དབུས་སུ་ཐིམ། །ཡེ་ཤེས་ལུས་ལ་བསྒོམ་བྱས་པས། །བློ་ལྡན་ལུས་ནི་རྣམ་པར་འཕོ། །
<pb id="87.274a"/>
སྔོན་དུ་རྔུབ་ཅིང་འབྱིན་པ་ཡིས། །སྔོན་བཞིན་ལྷན་ཅིག་འཕོ་བའོ། །སྡིག་བྲལ་སྤྱོད་པ་མེད་པ་ཉིད། །སྡིག་སྤངས་སྤྱོད་པས་ཡང་དག་གནས། །ཉོན་མོངས་རྒྱ་མཚོའི་སྡིག་པ་སྦྱང་། །སྡིག་སྤོང་དེ་བཞིན་རྨོངས་
པ་དང་། །སྦྱོར་བ་ཡིས་ནི་སྡིག་པ་སྦྱོང་། །སྤྱོད་མེད་སྡིག་པ་སྦྱོང་བའོ། །རྟག་ཏུ་སྡིག་སྦྱོང་ལམ་ལ་གནས། །སྦྱོར་བའི་ལུས་ནི་སྐྱོན་མེད་པའོ། །དབུགས་ཀྱི་མཐར་ནི་གནས་པ་ཡིས། །འདི་ཡིས་སྟེང་དུ་གྲོལ་བར་གནས། །དབུགས་
ནི་ལྟེ་བར་གཏོང་བ་ཡིས། །སེམས་ནི་གཟུགས་མེད་སྲིད་པར་རོ། །སྡིག་པ་ཀུན་ནས་མི་གནས་པའོ། །ཉེས་པ་ཀུན་གྱི་གོས་པ་ནི། །འཕོ་བར་སྦྱོར་བ་སྦྱར་བར་གྲོལ། །ཕ་དང་མ་ནི་གསད་བྱ་ཞིང་། །རྒྱལ་པོ་དང་ནི་གཙང་སྦྲ་
གཉིས།  ། ཡུལ་འཁོར་བཅས་པ་བཅོམ་བྱས་ན།  ། མི་དེ་དག་པ་ཞེས་སུ་བརྗོད། །དུས་ལ་བབ་ན་འཕོ་བྱ་སྟེ། །དུས་མིན་ལྷ་རྣམས་གསོད་པར་འགྱུར། །ཇི་སྲིད་ཡུན་རིང་འཚོ་ཞིང་ཆོས་སྤྱོད་པ། །དེ་སྲིད་དགེ་བའི་རྒྱུན་ནི་འཕེལ་
བའོ། །ཇི་ལྟར་བུམ་པ་མཁན་ནི་མཁས་པ་ཡིས། །ལོ་ཟླས་གནས་ནི་སྣོད་ནི་དུ་མས་འགེངས། །མིག་དང་དབྱིབས་མེད་འཁོར་ལོ་འཇིས་བའང་མེད། །རྣམ་ཤེས་ཡེ་ཤེས་རྣམ་པ་ཀུན་ཏུ་བརྟག །ལུས་ཡང་དག་
པར་འཕོ་བའི་ལེའུ་ཞེས་བྱ་སྟེ་དགུ་པའོ།།  །།<head n="2" t="བཅུ་པ། བདག་གི་གདན་གྱི་ལེའུ།" type="lewu" zh="80.837"/>དེ་ནས་གཞན་ཡང་བཤད་བྱ་བ། །སྦྱོར་བའི་བསྟན་བཅོས་བསྒྲུབ་པ་པོས། །བརྔུབ་པའི་བདག་ཉིད་དབྱེ་བ་ནི། །སོར་བཞི་ལས་ནི་ནམ་མཁའོ། །ནམ་
མཁའ་ལས་ནི་སྐར་མ་དང་། །གོང་བུ་མེ་ཡི་ཕུང་པོ་ཉིད། །མེ་ཡི་དབུས་སུ་ཡི་གེ་ཨ། །ནམ་མཁའ་དང་ནི་ཟླ་བ་འདི། །དབུས་སུ་བདུད་རྩིའི་ཐིགས་པའོ། །འཁོར་ལོ་ཉི་མའི་དྲ་བ་ཅན། །བདུད་རྩིའི་ཐིགས་པ་
རྣམ་པར་འབྱིན། །ས་བོན་འབར་ཞིང་འབར་བ་ཡིས། །དབུས་སུ་བདུད་རྩིའི་ཡི་གེའོ། །དབུས་སུ་ཨ་ཡིག་སྔོན་པོའོ། །འོད་ཟེར་ལྔ་ནི་དེ་བཞིན་ཕྱོགས། །རི་རབ་དབུས་སུ་འབར་བ་ནི། །ཐིག་ལེའི་སྒོ་རུ་སྣང་བའོ། །ཨ་ཡིག་རྣམ་པའི་བདུད་
<pb id="87.274b"/>
རྩིའི་ཆུ། །ཁ་དོག་གཉིས་པའི་ལྷ་ཉིད་དོ། །ཇི་ལྟར་བུག་པ་སྟོང་པ་ཉིད། །རྟག་ཏུ་སྟོང་པའི་ལྷ་ཉིད་དོ། །སྣ་བུག་ཇི་ལྟར་བཟོད་པ་ཡིས། །ལྕེ་ཡི་ཡང་ནི་བདུད་རྩིའོ། །ཡི་གེ་གསུམ་ནི་སྦྱར་བར་བྱ། །རྨོངས་པ་མགྲིན་པ་སྦྱངས་ཡིག་སྦྱར། །
ཨུ་ནི་རྣམ་པ་རིམ་བཞིན་མཆོག །ཀུན་ནས་ཉོན་མོངས་ལྷག་པར་སེལ། །ཧཱུྃ་གི་ཡི་གེ་དབང་ཕྱུག་མཆོག །སྔོན་དུ་པད་མ་མཉམ་པ་ཉིད། །སྒོང་སྐྱེས་སྔོན་དུ་བཟོད་པའོ། །དེ་ཡི་ལྷ་ནི་ལྷག་པར་རྫོགས། །འོད་ཟེར་བྱ་བ་རྣམ་མང་པོ། །
དེ་ཡི་ཡེ་ཤེས་དབང་ཕྱུག་རྒྱལ། །དབུགས་མི་གཡོ་བར་བསྒོམ་པར་བྱ། །སྟོབས་འཇིགས་པ་ཡི་དབྱུག་པ་ཅན། །ཧཱུྃ་གི་རྣམ་པ་མངའ་བདག་དབང་། །ལྟེ་བར་ཇི་ལྟར་གཙོ་བོ་ཉིད། །ཨེ་ཡི་རྣམ་པ་བརྡ་ཡི་ལུས། །ཀུན་ནས་དགོད་པ་རྣམ་
པར་བཤད། །བདག་ཉིད་ལྷ་དང་ལྷ་གཞན་ནི། །བདག་ཉིད་ལྷ་ནི་མཆོག་ཡིན་ནོ། །བདག་ཉིད་གདན་དུ་གྲགས་པ་ཡིས། །བདག་ཉིད་ལྷ་ནི་མཆོད་པར་བྱ། །བདག་གི་གདན་གྱི་ལེའུ་ཞེས་བྱ་བ་སྟེ་བཅུ་པའོ།།  །།<head n="2" t="བཅུ་གཅིག་པ། གཞན་གྱི་གདན་གྱི་ལེའུ།" type="lewu" zh="80.838"/>དེ་ནས་གཞན་
ཡང་བཤད་བྱ་བ། །འོད་ཟེར་གྱི་ནི་མཚན་ཉིད་དག །རྡོ་རྗེ་ལྕགས་སྒྲོག་གི་ཕྱག་རྒྱས། །ས་ནི་སྦྱང་བར་བྱ་བའོ། །ཧཱུྃ་གི་རྣམ་པས་པད་མ་བསྒྱུར། །ཉི་མའི་དཀྱིལ་འཁོར་གཞི་ལ་ནི། །ཅོད་པན་རབ་ཏུ་དགོད་པར་བྱ། །གལ་ཏེ་
བདག་ཉིད་ལྷར་འདོད་པས། །དབུགས་ལས་ལྷ་ནི་དབྱུང་བར་བྱ། །གཟུགས་རྫོགས་ཡིད་དུ་འོང་བ་ཉིད། །མཆོག་གི་གོ་འཕང་བསྒོམ་པར་བྱ། །གནས་བརྒྱད་སོ་སོ་ལྷ་ལ་ནི། །ཕྱག་རྒྱ་བརྒྱད་ནི་བསྟན་པར་བྱ། །
ལས་དང་ལས་ཀྱི་ཁྱད་པར་ལ། །སྔགས་པས་འདི་ཡི་ས་བོན་བཟླས། །ས་ཡི་རྣམ་པ་ཞི་བ་ཉིད། །དེ་བཞིན་ཀྵ་ཡི་རྣམ་པས་རྒྱས། །དབང་ལ་ཡྃ་གྱི་ཡི་གེ་ཤེས། །ཧ་ཡི་རྣམ་པ་མངོན་པར་སྤྱོད། །མཆོད་པ་
ཆོ་ག་ཀུན་རྫོགས་པ། །གཞན་དུ་བལྟས་ནས་ཤེས་པར་བྱ། །ཕྱིས་ནི་ལས་ལ་རབ་ཏུ་འཇུག །རང་གི་ལུས་ལ་ཐིམ་པར་བྱ། །གཞན་གྱི་གདན་གྱི་ལེའུ་ཞེས་བྱ་བ་སྟེ་བཅུ་གཅིག་པའོ།།  །།
<pb id="87.275a"/>
<head n="2" t="བཅུ་གཉིས་པ། སྦྱོར་བའི་གདན་གྱི་ལེའུ།" type="lewu" zh="80.839"/>དེ་ནས་གཞན་ཡང་རབ་བཤད་པ། །སྟོང་ཕྲག་བདུན་བཅུ་རྩ་གཉིས་ཉིད། །ལུས་ཀྱི་རྩར་ནི་རབ་ཏུ་ངེས། །སྟོང་ཕྲག་དགུ་ཡི་གྲངས་ལས་ནི། །བྱེ་བ་བརྒྱ་སོགས་དགའ་བར་གནས། །སྟོང་པའི་དབྱིབས་ནི་སྔོན་འགྲོ་བས། །
བློ་དང་ལྡན་པས་ས་བོན་བསྐྲུན། །ཟག་པའི་ལུས་ནི་བཅོམ་ནས་ཀྱང་། །དེ་ཡི་སྙིང་ཀར་པད་མ་ཉིད། །སྒོང་སྐྱེས་སྟོང་པ་ཡི་ནི་གཞི། །དེ་ལྟར་གནས་ལ་མཉམ་སྦྱོར་བས། །དེ་ཡི་གནས་སུ་ཤེས་པར་བྱ། །ཉི་མ་འཆར་བའི་འོད་ཟེར་གྱིས། །
ཕྲ་རབ་རྡུལ་བཞིན་གནས་པ་ཉིད། །པད་མའི་རྩ་ནི་སོ་སོར་བསྡམ། །དེ་བཞིན་འོད་ཟེར་འབར་བ་དང་། །ཀུན་ཏུ་རྫོགས་པའི་ལུས་པོ་འབྱུང་། །ཀུན་ཏུ་རྫོགས་པ་ལྷ་ཡི་སྐུ། །རྣལ་འབྱོར་པ་ཡི་ཀུན་ཏུ་བལྟ། །འདོད་ཁམས་སྲིད་པའི་གཟུགས་
ཅན་སོགས། །རྒྱུན་ཏུ་རྣལ་འབྱོར་ལ་བརྟེན་པས། །རྟེན་གྱི་ཡེ་ཤེས་དེས་མཐོང་ངོ་། །རླུང་གི་དཀྱིལ་འཁོར་དབུས་གནས་པར། །མེ་ཡི་དཀྱིལ་འཁོར་འདྲ་བའོ། །མེ་ཡི་དཀྱིལ་འཁོར་དབུས་གནས་པར། །ཉི་མའི་དཀྱིལ་འཁོར་འདྲ་བའོ། །ཉི་མའི་
དཀྱིལ་འཁོར་དབུས་གནས་པར། །ཟླ་བའི་དཀྱིལ་འཁོར་མཆུངས་པའོ། །དེ་དབུས་ཇི་སྐད་གསུངས་པ་ཡི། །སྦྱོར་བའི་གདན་ཞེས་བྱ་བའི་མིང་། །དངོས་པོ་མི་གཡོ་བར་བསྒོམས་པས། །ཉོན་མོངས་སྲིད་པའི་རྒྱ་མཚོ་ཟད། །ཡེ་ཤེས་ཉོན་མོངས་
ཀྱིས་བསྒྲིབས་པས། །དེ་ཡི་ཡེ་ཤེས་དེ་དབང་ཕྱུག །ཇི་ལྟར་བྱིས་པ་ཕ་མའི་གནས་སུ་རྩེ་བ་ནི། །ཚིག་ཉིད་དང་ནི་ལུས་ནི་འབར་ཞིང་གཡོ་བ་ཡིས། །ཕྱི་ནས་འདི་ཡི་ཡེ་ཤེས་དེ་ནི་ཤིན་ཏུ་བསྒྲིམ། །དེ་ལྟར་རྣལ་འབྱོར་བླ་མས་བསྟན་པ་དེ་
ཡང་། །སྦྱོར་བའི་གདན་གྱི་ལེའུ་ཞེས་བྱ་བ་སྟེ་བཅུ་གཉིས་པའོ།།  །།<head n="2" t="བཅུ་གསུམ་པ། གསང་བའི་གདན་གྱི་ལེའུ།" type="lewu" zh="80.840"/>དེ་ནས་གཞན་ཡང་བཤད་བྱ་བ། །སྦྱོར་བ་མཆོག་ནི་མཉམ་བཤད་པ། །རང་བཞིན་མེད་པ་བྱ་བའི་ཚིག །ལྷག་པའི་གནས་སུ་ལུས་བྲལ་བ། །ཕྲ་བའི་དངོས་པོ་གོས་པ་མེད། །རྒྱས་
པའི་སྒོ་ནི་བསྡམ་པར་བྱ། །དེ་བཞིན་མཆོད་རྟེན་དབང་ཕྱུག་གོ། །ཆུ་མིན་ནས་ནི་གྱེན་དུ་དབུགས། །དེ་བཞིན་ལྟོ་བ་རླུང་གིས་གང་། །ཡེ་ཤེས་ཐིག་ལེ་གནས་ནས་གནས། །རྣམ་པར་ཤེས་པ་ངེས་པར་ཐིམ། །འཇིག་པ་མེད་ཅིང་འཚེ་མེད་པར། །མཉམ་པར་བཞག་
<pb id="87.275b"/>
པའི་ངོ་བོས་སྒོམ། །རླུང་གི་དཀྱིལ་འཁོར་རྔུབས་པ་ཡིས། །དབུས་སུ་ཡེ་ཤེས་སྐྱོན་མེད་པའོ། །བླ་མས་བཤད་པའི་ལམ་གྱིས་ནི། །རྟག་ཏུ་ངེས་པར་བལྟ་བའོ། །ཇི་ལྟར་བུ་མོ་གཞོན་ནུ་གཏམ་གྱིས་རྨོངས་ནས་སུ། །གཉི་ག་འཐམ་པ་སྲེད་ནས་
གཏམ་གྱིས་སྨྲས་པ་དང་། །ལམ་ནི་ཇི་ལྟར་བསྟན་ཀྱང་བཟུང་བར་མི་ནུས་པ། །དེ་ལྟར་རྣལ་འབྱོར་པ་ནི་ལམ་ངན་བསྟན་པ་བཞིན། །གསུང་བའི་གདན་གྱི་ལེའུ་ཞེས་བྱ་བ་སྟེ་བཅུ་གསུམ་པའོ།།  །།<head n="2" t="བཅུ་བཞི་པ། བསླབ་བྱ་རྟོགས་པའི་ལེའུ།" type="lewu" zh="80.840"/>དེ་ནས་གཞན་ཡང་བཤད་བྱ་བ། །མ་
བསྒྲལ་བ་རྣམས་བསྒྲལ་བར་བྱ། །མ་གྲོལ་བ་རྣམས་བདག་གིས་དགྲོལ། །དེ་ལྟར་རྗེས་སུ་བརྩེ་བའི་ཕྱིར། །བདག་གི་སྦྱོར་བའི་བསམ་གཏན་བྱ། །ལུས་ནི་རྣམ་པ་གསུམ་ཉིད་དང་། །ངག་གི་ཡང་ནི་རྣམ་པ་བཞི། །ཡིད་ཀྱི་རྣམ་པ་གསུམ་
ཉིད་ནི། །ལུས་ཀྱིས་བསྲུང་ཞིང་རབ་ཏུ་བསྡམ། །གཉིས་ཀྱི་གནས་ནི་མངོན་པར་སྤང་། །ཡེ་ཤེས་ཅན་གྱིས་ཐར་པ་བསྟེན། །སྐད་ཅིག་ལོངས་སྤྱོད་དེ་བཞིན་སྡུག །གཉིས་མེད་ལྷན་ཅིག་བསྟན་པར་བྱ། །ཚེ་འདི་ཉིད་ལ་སེམས་ཅན་རྣམས། །
སྐད་ཅིག་ཕུན་ཚོགས་སྐད་ཅིག་རྒུད། །དེ་བཞིན་རྨོངས་པའི་ལོངས་སྤྱོད་ནི། །རྣལ་འབྱོར་པ་ཡིས་ལྟོས་མི་བྱ། །དེ་ཕྱིར་ཉེས་པ་ཡི་ནི་གནས། །འགྲོ་བའི་ཉེས་པ་སྲིད་པའི་དངོས། །ལོངས་སྤྱོད་ལྷག་པའི་གནས་གཅིག་གི། །འབྲས་བུ་
འདོད་པ་གོ་བཟློག་པའོ། །སེམས་ཅན་སྦྱིན་ལ་སྲེད་པ་ཡི། །ལོངས་སྤྱོད་ཀྱི་ནི་གནས་སུ་བརྗོད། །དེ་ཕྱིར་གཉིས་པའི་ལམ་སྤངས་ལ། །རྣལ་འབྱོར་པ་ཡིས་དེ་བཞིན་དབུས། །སྦྱོར་བའི་ཆོས་ནི་མཉམ་དམིགས་པས། །སྤྱོད་པའི་ཆོས་
ནི་སྐྱོན་མེད་པའོ། །བདག་མེད་ལུས་ནི་ཡང་དག་གནས། །བདག་མེད་ལ་ནི་མཉམ་པར་བརྟེན། །བསླབ་བྱ་རྟོགས་པའི་ལེའུ་ཞེས་བྱ་བ་སྟེ་བཅུ་བཞི་པའོ།།  །།<head n="2" t="བཅོ་ལྔ་པ། ལས་ཀྱི་ལེའུ།" type="lewu" zh="80.841"/>དེ་ནས་གཞན་ཡང་བཤད་བྱ་བ། །སྙིང་གར་ཟླ་བ་གཞག་
བྱས་ལ། །དེ་དབུས་བདུད་རྩི་ཡི་གེ་ནི། །རྣམ་པ་ཀུན་ཏུ་བདུད་རྩི་སྔགས། །འོད་ཟེར་འབར་བ་བསྒོམ་པར་བྱ། །ཞི་བའི་གནས་སུ་སྦྱར་བ་ཡིས། །རྣལ་འབྱོར་པར་ནི་ཡོངས་སུ་གྲགས། །ཇི་ལྟར་དེ་ཡི་ཟླ་བ་ཉིད། །ཙི་ཙེའི་ཡི་གེས་རྣམ་པར་
<pb id="87.276a"/>
བརྒྱན། །གསེར་གྱི་མདོག་ལྟར་ཡིད་འོང་གཟུགས། །འོད་ཟེར་སྣ་ཚོགས་བསྒོམས་པ་ཡིས། །དོན་འདོད་པ་ཡི་རྣལ་འབྱོར་པས། །དེ་ལྟར་སངས་རྒྱས་སྦྱོར་བའོ། །ཧཱུྃ་གི་རྣམ་པ་དབང་གི་དངོས། །ཉི་མའི་དཀྱིལ་འཁོར་ལ་
བརྟེན་པ། །འོད་ཟེར་དུ་མའི་ཆོ་ག་ཉིད། །དབང་ཉིད་དུ་ནི་ཡོངས་སུ་གྲགས། །རླུང་གི་དཀྱིལ་འཁོར་དབུས་སུ་ནི། །རླུང་གི་དཀྱིལ་འཁོར་མཉམ་པའི་གཞི། །ཇི་བཞིན་འོད་ཟེར་སྔོན་པོ་འབར། །མངོན་པར་སྤྱོད་པར་རབ་ཏུ་གྲགས། །ལས་ཀྱི་
ལེའུ་ཞེས་བྱ་སྟེ་བཅྭ་ལྔ་པའོ།།  །།<head n="2" t="བཅུ་དྲུག་པ། ལྔ་པའི་ལྔ་པ་ཞེས་བྱ་བའི་ལེའུ།" type="lewu" zh="80.842"/>དེ་ནས་གཞན་ཡང་བཤད་བྱ་བ། །སྦྱོར་བའི་ཟས་སྨན་ཞེས་བྱ་ཡོད། །འདབ་མ་འོ་མ་འཛག་པ་དང་། །དེ་བཞིན་མེ་ཏོག་ཨ་ཛ་ག །དྲི་ནི་དྲི་ཞིམ་རྣམ་པར་འབྱེད། །མདོག་ནི་ལྗང་དང་སེར་བ་ཉིད། །རྩ་བ་གཅིག་
གི་དབང་ཉིད་དང་། །ཇི་ལྟར་མེ་བཞིན་འཚེར་བའོ། །བདུད་རྩིའི་ཡི་གེ་སྒོམ་པ་ཡིས། །མཆོད་དང་བཟླས་པའི་ཆོ་གར་སྦྱར། །མར་དང་སྦྲང་རྩི་མཉམ་པའི་ཆར། །སྲང་ནི་རེ་རེ་བཟའ་བ་ཉིད། །བརྒྱ་དང་དེ་བཞིན་བརྒྱད་བཅུ་ཉིད། །མཁས་པ་ཡིས་
ནི་བཟའ་བར་བྱ། །རྣལ་འབྱོར་པ་ཡིས་ལོ་བརྒྱ་རུ། །དབེན་པའི་རི་ལ་གནས་ན་ནི། །ཡེ་ཤེས་ཅན་གྱིས་ཡེ་ཤེས་ལུས། །ངེས་པར་ཡོངས་སུ་རྒྱས་པར་འགྱུར། །དབང་པོ་རྣམས་ཀྱི་སྲེད་པ་དང་། །བཀྲེས་པ་ལ་སོགས་མེད་པར་
འགྱུར། །གནས་ནི་ངེས་པ་ཉིད་ཀྱི་མཆོག །རྩ་བ་རྣལ་འབྱོར་སྦྱོར་བར་བཅས། །དེ་ལྟར་ཐོས་པའི་བདག་ཉིད་ཆེ། །སྦྱོར་བའི་བསྟན་བཅོས་སྐྱོན་མེད་པའོ། །ཐ་མལ་འགྲོ་བར་ངེས་པ་ནི། །བདེ་བར་གཤེགས་པའི་གོ་
འཕང་འཛིན། །དེ་ནི་ཡང་སོས་རྣལ་འབྱོར་པ། །ཡེ་ཤེས་ཅན་གྱིས་ཡེ་ཤེས་རྟོག །ལྔ་པའི་ལྔ་པ་ཞེས་བྱ་བའི་ལེའུ་སྟེ་བཅུ་དྲུག་པ་རྫོགས་སོ།།  །།<head n="2" t="དང་པོ། ཡི་གེ་བརྒྱད་པའི་ལེའུ།" type="lewu" zh="80.842"/> མཁའ་འགྲོ་མ་ལ་ཕྱག་འཚལ་ལོ། །དཔལ་ལྡན་
ཤེས་རབ་དབང་པོ་སྦས་པ་ཉི་མའི་འོད་ཀྱིས་འཇིག་རྟེན་ཁམས་སུ་སྣང་བར་མཛད། །དངོས་པོ་དུ་མའི་ཁྱད་པར་བསགས་པའི་རབ་རིབ་གང་གི་མཐུ་ཡིས་འཇིག་མཛད་པ། །རྟག་ཏུ་ཀུན་ནས་རྔུབས་པའི་ང་རྒྱལ་མི་མཐུན་དགྲ་ནི་
<pb id="87.276b"/>
དུས་དང་དུས་སུ་གཡུལ་འགྱེད་པའོ། །ཆགས་མེད་ཡེ་ཤེས་རི་བོ་མཉམ་ཉིད་མཉམ་པའི་ས་བོན་ཆེན་པོ་གཅིག་གིས་མཛད། །ཧཱུྃ་གི་རྣམ་པ་འབྱིན་བྱེད་དངོས། །ཧཱུྃ་གི་རྣམ་པ་མཆོག་གི་ལྷ། །ཧཱུྃ་གི་རྣམ་པ་སྟོང་གྱུར་པ། །ཡི་གེ་
ཧཱུྃ་ལ་ཕྱག་འཚལ་བསྟོད། །ཡི་གེ་བརྒྱད་ཀྱིས་ངོ་བོ་ཉིད། །སྤྱོད་བཅས་མི་སྤྱོད་གསང་བ་དང་། །ཆུ་དང་མེ་དང་དེ་བཞིན་རླུང་། །ས་ནི་མིག་གི་ཡི་གེའོ། །སྒོ་བཞི་དང་ནི་ཕུང་པོ་བཞི། །སྒོང་སྐྱེས་ཛ་ལར་གནས་པ་ཉིད། །བཞི་པོ་ཉོན་
མོངས་མིང་དང་ནི། །ཡི་གེ་བཞི་པ་དེ་བཞིན་དུ། །རྨོངས་པས་ས་དང་ཉོན་མོངས་དང་། །སྔོན་དུ་ཕྱུགས་ནི་མཉམ་པ་དང་། །ཆུ་ཤིང་མེ་ཏོག་པད་མ་ནི། །འདི་ཡིས་སྒོང་སྐྱེས་སྟན་ཉིད་དོ། །བ་ལང་རྨིག་པའི་སྟེང་དུ་ནི། །བདུད་རྩི་བརྒྱད་
ཀྱིས་རྣམ་པར་དབྱེ། །ཤེལ་བཞིན་དུ་ནི་དག་པ་ཡི། །སྙིང་པོ་ཡི་ནི་སྙིང་པོའི་མཆོག །ལྕེ་ལ་ཆུ་ནི་འདི་ཉིད་དང་། །ནམ་མཁའ་རྣ་བ་སྣ་དག་ལའོ། །ས་ནི་མིག་ལ་སྦྱར་བྱ་སྟེ། །ཚངས་པར་མེ་ནི་དེ་བཞིན་འབར། །རྨོངས་པ་ཡིས་ནི་
མགྲིན་པར་རོ། །གཡོ་བའི་སྙིང་ལ་གནས་པ་དང་། །ཐམས་ཅད་ཉོན་མོངས་བྲང་དང་ནི། །ཕྱུགས་ནི་ལྟེ་བའི་རྩ་བར་རོ། །ཡན་ལག་བརྒྱད་ལ་དགོད་པ་ཡིས། །འདི་ཡིས་ལྷ་ཉིད་ཡང་དག་ཤེས། །ཡི་གེ་བརྒྱད་ཀྱི་སྔགས་
འདི་ནི། །ཕྱག་རྒྱ་བརྒྱད་དུ་རབ་ཏུ་གྲགས། །དཀར་དང་སེར་དང་དེ་བཞིན་དམར། །གནག་ཅིང་འབར་བའི་ལས་ལ་ནི། །ལས་རྣམས་བཞི་ལ་ལྷ་མོ་ཡིས། །མཁས་པས་འབུམ་ཕྲག་གསུམ་དུ་བཟླས། །ཡེ་ཤེས་དབང་
ཕྱུག་སྙིང་པོ་ཉིད། །མཆོག་ཏུ་རྟག་ཅིང་ཞི་བ་དང་། །ཕྲ་ཞིང་རགས་པའི་འགྲོ་བ་ཀུན། །ལས་དང་ལས་ཀྱི་རྣམ་པར་གྲོལ། །ཐམས་ཅད་ཆུ་ཡི་དབྱིབས་དང་ནི། །མཉམ་པར་འཇིག་བྱེད་མེ་དང་ཡང་། །ཇི་ལྟར་རྟག་པ་རླུང་དག་དང་། །དད་པའི་དོན་དང་ས་དབང་པོ། །
ལྷག་མ་ས་བཞིན་བརྩེགས་པ་ནི། །བཞི་པ་ཡི་གེ་དྲུག་པའོ། །འགྲོ་བའི་དོན་ཕྱིར་ཡི་གེ་བརྒྱད། །ལྷ་བརྒྱད་དུ་ནི་ཡོངས་སུ་གྲགས། །མཉམ་བཞག་བཟླས་པའི་ངོ་བོ་ཡིས། །འགྲུབ་པར་འདི་ལ་ཐེ་ཚོམ་མེད། །བ་དན་གསུམ་པའི་ཕྱག་རྒྱ་ཡིས། །སྔོན་དུ་རེག་ཅིང་
<pb id="87.277a"/>
རེག་པ་ཉིད། །འཇིག་རྟེན་འདིར་ནི་བདེ་བ་དང་། །རྟག་ཏུ་མཆོད་པ་རྙེད་པར་འགྱུར། །འཆི་བའི་དུས་སུ་ཡེ་ཤེས་ནི། །གཟུགས་མེད་སྲིད་པར་རབ་ཏུ་གནས། །བདག་གི་དེ་ཉིད་མནན་པ་ཡིས། །ཇི་ལྟར་སྔགས་འདི་འགྲུབ་པར་འགྱུར། །དེ་
ཕྱིར་ནན་ཏན་ཐམས་ཅད་ཀྱིས། །སྦྱོར་བའི་བསྟན་བཅོས་རྟོགས་པར་བྱ། །དྲི་ཞིམ་རབ་གྲགས་མེ་ཏོག་ཀུན་ནས་གནས་པ་དང་། །ནག་པོའི་ཨ་ཀ་རུ་དང་གུ་གུལ་མར་མེ་དང་། །གཉིས་མེད་གཏོར་མ་གཅིག་གིས་ཡིད་ནི་ལྡན་པ་ཡིས། །ལྷ་མོ་
མ་མོ་རྣམ་པ་ཀུན་ནས་རབ་ཏུ་མཆོད། །ཡི་གེ་བརྒྱད་པའི་ལེའུ་ཞེས་བྱ་སྟེ་དང་པོའོ།།  །།<head n="2" t="གཉིས་པ། ཡེ་ཤེས་ཀྱི་ཐིག་ལེའི་སྦྱོར་བའི་ལེའུ།" type="lewu" zh="80.844"/>དེ་ནས་གསང་བའི་ཡན་ལག་གི། །ཐིག་ལེ་ལ་ནི་བདག་ཕྱག་འཚལ། །ཁམས་གསུམ་སྐྱེས་པ་ཟད་བྱས་ནས། །ཡེ་ཤེས་དངོས་པོ་
གནས་པ་བཞིན། །ལྷ་ཡི་དངོས་པོ་དབྱེར་མེད་པས། །སྟེང་དང་འོག་དང་དབུས་སུ་ནི། །ཐམས་ཅད་ཀུན་ནས་སྟོང་པ་ཉིད། །རི་རབ་གླིང་གཞན་ཟད་བྱས་ནས། །མཉམ་ཉིད་སྦྱོར་བ་ཀུན་ཏུ་བསམ། །ཐམས་ཅད་སྡོམ་པའི་དབྱེ་བ་ཡིས། །
དེ་ཡིས་མེ་ཏོག་ཐིག་ལེ་ཡི། །ཐིག་ལེའི་དབུས་སུ་གསལ་བའོ། །ཡེ་ཤེས་རྡུལ་ནི་རྣམ་པར་ཐིམ། །ཡེ་ཤེས་བློ་དང་ལྡན་པས་ཤེས། །ཁ་དོག་མེད་ཅིང་མཚོན་ཀུན་དངོས། །གཟུགས་མེད་ཡེ་ཤེས་གཟུགས་བཞིན་ནོ། །རིང་
བ་མ་ཡིན་ཐུང་བ་མིན། །མི་ལྡན་པ་དང་ལྡན་པ་ཉིད། །གཟུགས་དང་སྟོང་པའི་དེ་བཞིན་དབུས། །ལྷན་ཅིག་ཡེ་ཤེས་གཟུང་བར་བྱ། །ཉོན་མོངས་དེ་བཞིན་མུན་པ་ནི། །རྣམ་ཤེས་ལྷན་ཅིག་སྣང་བའོ། །ཡེ་ཤེས་རྡོ་རྗེ་བཅོམ་
བྱས་ནས། །སྣང་བའི་དངོས་གྲུབ་ཐོབ་པར་འགྱུར། །རླུང་གི་དཀྱིལ་འཁོར་དབུས་སུ་ནི། །མེ་ཡི་དཀྱིལ་འཁོར་འདྲ་བའོ། །མེ་ཡི་དཀྱིལ་འཁོར་དབུས་སུ་ནི། །ཉི་མའི་དཀྱིལ་འཁོར་འདྲ་བའོ། །ཉི་མའི་དཀྱིལ་འཁོར་
དབུས་སུ་ནི། །ཟླ་བའི་དཀྱིལ་འཁོར་བསྒོམ་པར་བྱ། །དེ་དབུས་ཇི་སྐད་གསུངས་པ་ཡི། །ཡེ་ཤེས་དང་ནི་རྣམ་ཤེས་སེམས། །འཇིག་པ་མེད་ཅིང་འཚེ་མེད་པར། །དངོས་པོས་དངོས་པོ་བསྒོམ་པར་བྱ། །ཡེ་ཤེས་ཀྱི་ཐིག་ལེའི་སྦྱོར་བའི་ལེའུ་བྱ་སྟེ་
<pb id="87.277b"/>
གཉིས་པའོ།།  །།<head n="2" t="གསུམ་པ། འཕོ་བར་སྦྱོར་བའི་ལེའུ།" type="lewu" zh="80.845"/>  ཀ་བ་གཅིག་དང་སྒོ་གསུམ་གྱིས། །ཡེ་ཤེས་དབུས་སུ་ཐིམ་པ་ཉིད། །བཟློག་པར་བྱ་བའི་ས་བོན་ཉིད། །སྦྱང་བྱའི་ཡི་གེ་ཕྱེད་དང་གཉིས། །བརྒྱད་ཀྱི་མཐའ་ལ་གསུམ་པས་དྲང་། །ས་བོན་འདི་ནི་དྲག་པོའི་མེ། །རླུང་གི་དཀྱིལ་
འཁོར་ལ་བརྟེན་པ། །སྔོན་གསུངས་མཚན་ཉིད་དང་ལྡན་པས། །སྔོན་དུ་ལྷན་ཅིག་བསྒོམས་པ་ཡིས། །དཀར་པོས་ལུས་ནི་བསྡམ་པར་བྱ། །མཉམ་པའི་གནས་སུ་འབར་བ་ཡིས། །ཇི་སྐད་སྔོན་དུ་གསུངས་པའི་རླུང་། །དབུས་སུ་མཆོད་རྟེན་
སྦྱང་བར་བྱ། །རླུང་དང་མེ་ཡི་བདུན་དོན་ལ། །རྡོ་རྗེའི་ས་བོན་བསྒོམ་བྱས་ལ། །སྒྲ་དང་ཐིག་ལེས་རྣམ་པར་བརྒྱན། །ཆར་གྱི་རྒྱུན་ཞེས་བཤད་པ་ཡིན། །རྒྱས་པ་ལྔ་ཡི་སྒོ་ཉིད་ལ། །ཁ་དོག་དཀར་པོ་བསྒོམ་པར་བྱ། །སྒོ་གཉིས་མངོན་པར་བསྟན་
པ་ནི། །དེ་བཞིན་ཆུ་དང་ཆུ་མིན་གཉིས། །ཡི་གེ་ཉིས་འགྱུར་ཐིགས་པ་དང་། །རྩ་བར་སྒྲ་ནི་སྦྱར་བར་བྱ། །འདི་ཡིས་ལུས་ནི་བསྡམ་བྱ་ཞིང་། །མེ་ནི་སྒོ་རུ་བསམ་པར་བྱ། །སེམས་འདི་ཡིས་ནི་དམིགས་པར་བྱ། །སྟེང་དུ་ཚངས་པའི་སྒོ་འདི་ནི། །ཚིགས་
དགུ་ཡི་ནི་མཆོག་གི་གདན། །ལུས་མེད་སེམས་ཀྱི་ངོ་བོ་ཡིས། །དངོས་པོས་དངོས་པོ་བསྒོམ་པར་བྱ། །དུས་ལ་བབ་ན་འཕོ་བྱ་སྟེ། །དུས་མིན་ལྷ་རྣམས་གསོད་པ་ཉིད། །སྡིག་གིས་ཀུན་ནས་མི་གོས་ཏེ། །འཁོར་བའི་ཕ་རོལ་མཆོག་ཏུ་སྒྲོལ། །འཕོ་
བར་སྦྱོར་བའི་ལེའུ་ཞེས་བྱ་བ་སྟེ་གསུམ་པའོ།།  །།<head n="2" t="བཞི་པ། བདག་གི་གདན་གྱི་ལེའུ།" type="lewu" zh="80.846"/>སྔོན་གསུངས་མཚན་ཉིད་ལྡན་པར་ནི། །སྔོན་དུ་སྟོང་པའི་མཚན་ཉིད་ཀྱིས། །དེ་ཡི་ལུས་ནི་སྦྱང་བར་བྱ། །སྦྱོར་བས་བསྒོམ་པའི་ལུས་ཅན་ནི། །དངོས་པོ་མེད་པར་བསྒོམ་པའི་དངོས། །གང་ཞིག་
དངོས་པོ་རྣམ་རྟོག་པའི། །དངོས་པོར་བསྒོམ་པའི་ས་བོན་གྱིས། །སྟོང་པའི་དབུས་སུ་བསྒོམ་པར་བྱ། །དགོད་བྱའི་ཡི་གེ་རྣམ་བཀོད་པ། །སངས་རྒྱས་ལྔ་ཡིས་མངོན་པར་བརྒྱན། །དབྱག་པ་འཇིག་རྟེན་དབང་ཕྱུག་གིས། །ཞབས་སྐྱེད་ཕྱག་ན་རྡོ་རྗེ་དང་། །ལུས་ནི་དྲིལ་
བུ་འཇམ་པའི་དབྱངས། །དེ་བཞིན་མགོ་ནི་བྱམས་པ་དང་། །མ་ཡི་རྣམ་པ་སྟེང་འབར་བ། །འཁོར་བ་རྣམ་པར་གྲོལ་བར་མཛད། །འོད་ཟེར་འབར་བ་རྣམ་མང་པོར། །ཀུན་ནས་སྟོང་པའི་དབུས་སུ་བསམ། །རྣམ་ཤེས་ཡེ་ཤེས་ས་བོན་གྱིས། །དབུས་དང་དབུས་སུ་རྣམ་
<pb id="87.278a"/>
པར་དཀྲིས། །བཟླས་དང་བསམ་གཏན་མཆོག་བརྩོན་པས། །རླུང་གི་སྟེང་དུ་བསམ་པར་བྱ། །དང་པོ་དཀར་པོ་ཀུན་ནས་བསམ། །གཉིས་པ་དེ་བཞིན་སེར་པོའོ། །གསུམ་པར་གང་ཞིག་དམར་པོ་དང་། །བཞི་པ་ལ་ནི་སྔོན་
པོ་ཉིད། །མཉམ་བཞག་བཟླས་པའི་ངོ་བོ་ཡིས། །འགྲུབ་པར་འདི་ལ་ཐེ་ཚོམ་མེད། །སྦྱོར་བའི་གདན་གྱི་མིང་ཞེས་པ། །གསང་ཞིང་གསང་བ་གསང་ཆེན་པོ། །བདག་གི་གདན་གྱི་ལེའུ་སྟེ་བཞི་པའོ།།  །།<head n="2" t="དང་པོ། སྦྱིན་སྲེག་གི་ལེའུ།" type="lewu" zh="80.847"/>དེ་ནས་གཞན་ཡང་བཤད་བྱ་
བ། །ཚ་བའི་ས་བོན་བྱེ་བྲག་ནི། །ལྟོ་བའི་ཐབ་ཁུང་འདི་ཡི་མེ། །ལྟོ་བའི་མེ་རུ་ཤེས་པར་བྱ། །ཤར་གྱི་ཆ་ནི་དཀར་པོའོ། །བྱང་གི་དེ་བཞིན་སེར་པོ་ཉིད། །ནུབ་ཀྱི་ཕྱོགས་སུ་དམར་པོ་སྟེ། །ལྷོ་ཕྱོགས་སུ་ནི་ནག་པོར་གྲགས། །དབུས་སུ་མཉམ་
པའི་ཁ་དོག་ཉིད། །མེ་ལྔ་རུ་ནི་བསམ་པར་བྱ། །རྡོ་རྗེ་མཁའ་འགྲོའི་མིང་ཞེས་པ། །ཤར་གྱི་མེར་ནི་རབ་ཏུ་བརྟག །དྲག་མོ་མཁའ་འགྲོ་ཞེས་བྱ་བ། །བྱང་གི་ཕྱོགས་སུ་རྣམ་པར་བརྟག །རོ་ལངས་མ་ཞེས་བཤད་པ་ནི། །ནུབ་ཀྱི་ཕྱོགས་
སུ་རབ་ཏུ་དགོད། །མཁའ་འགྲོ་གཏུམ་མོ་ཞེས་བྱའི་མིང་། །ལྷོ་ཕྱོགས་ཀྱི་ནི་མེ་ཡི་མིང་། །དབུས་སུ་ཡེ་ཤེས་མེ་འདི་ནི། །ཡེ་ཤེས་མཁའ་འགྲོ་ཞེས་བྱའི་མིང་། །པད་མའི་གདན་ལ་བཞུགས་པ་ནི། །ཉི་མའི་དཀྱིལ་འཁོར་
གྱིས་བརྒྱན་ཅིང་། །ལག་ན་རྡོ་རྗེ་ཁ་ཊྭཱྃ་དང་། །མེ་འབར་བ་དང་མཉམ་པའི་འོད། །གཟུགས་ནི་མཐེ་བོའི་རྣམ་པ་ཙམ། །ཁྲོ་བོའི་གཟུགས་སུ་བསྒོམ་པར་བྱ། །ན་ལི་ལས་ནི་བདུད་རྩི་བརྒྱད། །འཕྱང་བ་པོ་ཡི་སྒོར་ནི་ཐིམ། །
མཁས་པས་ཕྱིས་ནི་བདག་ཉིད་ལྔས། །གནས་ལྔ་རུ་ནི་སྦྱིན་སྲེག་བྱ། །སེམས་ཀྱིས་དབུགས་ནི་རབ་བསྡམས་ནས། །དངོས་པོས་དངོས་པོ་བསྒོམ་པར་བྱ། །གང་ཞིག་ཅུང་ཟད་བཟའ་བཏུང་རྣམས། །སྦྱིན་སྲེག་ཏུ་བརྟགས་བཟའ་བར་
བྱ། །དང་པོ་སྒྲ་ཡི་ཡི་གེ་དང་། །དེ་བཞིན་གཉིས་པ་གཉིས་འགྱུར་གཉིས། །གསུམ་པ་གློ་རུ་རེ་ཕ་དང་། །བཞི་པའི་སྟེང་དུ་ཐིག་ལེར་བཅས། །ལྔ་པ་སྟེང་དུ་འབར་བ་ཉིད། །ས་བོན་ལྔ་ལ་བཟླས་ཤིང་བསྲེག །དེ་ལྟར་བསྒོམས་པའི་བདག་ཉིད་
<pb id="87.278b"/>
ཀྱིས། །རྒྱས་པའི་སྦྱོར་བར་གྲགས་པའོ། །སྦྱིན་སྲེག་གི་ལེའུ་སྟེ་དང་པོའོ།།  །།<head n="2" t="གཉིས་པ། ཐབས་ཤེས་སྦྱོར་བའི་ལེའུ།" type="lewu" zh="80.848"/>དེ་ནས་དག་པ་རྣམ་གསུམ་བྱ། །སྭ་བྷཱ་བ་ཤུད་དྷཱཿསརྦ་དྷརྨཱ་སྭ་བྷཱ་བ་ཤུདྡྷོ྅ཧྃ། བཛྲ་ཤུད་དྷཱཿསརྦ་དྷརྨཱཿབཛྲ་ཤུད་དྷོ྅ཧྃ། ཨོྃ་ཡོ་ག་ཤུདྡྷཱཿསརྦ་དྷརྨཱཿཡོ་ག་ཤུདྡྷོ྅ཧྃ། དེ་ལྟར་སྤྱོད་
པའི་སྦྱོར་བས་ནི། །ཡིད་ནི་དག་པར་བྱེད་པའོ། །ཐམས་ཅད་ཀུན་ནས་སྟོང་ཉིད་ཀྱིས། །དེར་ནི་ཆུ་འདི་བསམ་པར་བྱ། །ཀུན་ནས་ཆུ་ཡི་གཟུགས་དང་ནི། །དེ་ཡི་དབུས་སུ་པད་མ་ནི། །རྒྱ་ཆེན་ཡིད་ལ་འདོད་བཞིན་དུ། །གསེར་གྱི་གྲོང་ཁྱེར་འབྱུང་བ་
ནི། །རིན་ཆེན་བདུན་གྱིས་རྣམ་པར་བརྒྱན། །སེང་གེ་གདན་གྱིས་གདན་གྱི་ནི། །ཉི་མའི་དཀྱིལ་འཁོར་གྱིས་བརྒྱན་པ། །དབུས་སུ་ཡེ་ཤེས་བསམ་པ་ནི། །ཡེ་ཤེས་མཁའ་འགྲོའི་མིང་ཉིད་དེ། །ཁ་ཊྭཱྃ་ག་དང་རྣལ་འབྱོར་སྣོད། །རབ་ཏུ་བཞད་
པས་འཇིགས་པར་བྱེད། །ན་བཟའ་དམར་པོ་གཙིགས་པའོ། །དབུ་སྐྲ་སིལ་བུ་རབ་ཏུ་དྲག །ཡེ་ཤེས་མཁའ་འགྲོ་ཞེས་བྱའི་མིང་། །སེམས་དཔའི་སྐྱིལ་མོ་དཀྲུང་གིས་བཞུགས། །ཇི་སྐད་གསུངས་པའི་ཕྱི་རོལ་དུ། །དེ་ཡི་གཟུགས་ཀྱི་ལོགས་
གཉིས་སུ། །ཇི་ལྟར་ཕྱོགས་ཀྱི་མདོག་ཉིད་ནི། །ཀུན་ནས་དེ་ཡི་ཕྱག་རྒྱ་རིགས། །ལྔ་པའི་བདག་ཉིད་བསྒོམས་ནས་ནི། །རྟག་ཏུ་མཆོད་དང་གཏོར་མ་དབུལ། །ཆུ་ཉ་ཡི་ནི་བདག་ཉིད་རྣམས། །ཆུ་དང་མེ་དང་དེ་བཞིན་གཡོ། །ཇི་ལྟར་རླུང་དུ་
དུ་བ་བཟུང་། །ཡེ་ཤེས་རྡོ་རྗེས་དཀྲིས་པ་ནི། །ལྔ་པའི་ལྷ་ཉིད་འབྱུང་བ་ནི། །ལྔ་པ་ཉིད་དུ་བསྒོམ་པར་བྱ། །འགི་ཝང་གཉིས་ནི་མཱ་མ་ཀཱི། །དེ་ཡི་གཅིག་ནི་བདུད་རྩིའོ། །ཨཱ་ལི་ཀཱ་ལི་རབ་སྦྱོར་བས། །གཉིས་ཀྱི་དེ་ཉིད་རབ་ཏུ་བྱ། །
ཨཱ་ལི་ཞེས་བྱ་བུང་བར་གསུངས། །ཀཱ་ལི་དེ་བཞིན་གཤེགས་མ་ཉིད། །ཇི་ལྟར་སྡེ་ཚན་གསུམ་པ་ཡི། །ཡི་གེ་གསུམ་པ་གཟུང་བྱས་ཏེ། །རྡོ་རྗེ་ཡིས་ནི་དབྱུག་པ་ཉིད། །འོད་དཔག་སོགས་པས་དཀྲི་བར་བྱ། །ས་བོན་ཧེ་ནི་མཆོག་
བསམ་པ། །རྣལ་འབྱོར་པ་ཡིས་སྡིག་པ་གཅོད། །པད་མའི་དབང་ཕྱུག་སྐུ་ནི་གསེར་གྱི་མདོག །དྲི་ཡི་ངོ་བོ་ཤིན་ཏུ་སྣང་མཛད་དང་། །རོ་ནི་རྡོ་རྗེ་དབང་ཕྱུག་རྡོ་རྗེའི་ཕྱག །ལྷ་གསུམ་དག་གི་ཆོ་ག་ཤེས་པར་བྱ། །ཧ་ཞེས་བྱ་བས་
<pb id="87.279a"/>
ཁ་དོག་འཕྲོག །ཧོ་ཞེས་བྱ་བས་དྲི་མེད་ཅིང་། །དཔའ་བོ་ཧྲི་ཡིས་འཇོམས་པ་ནི། །རིམ་པ་འདི་བཞིན་ཤེས་པར་བྱ། །ཐབས་ཤེས་སྦྱོར་བའི་ལེའུ་སྟེ་གཉིས་པའོ།།  །།<head n="2" t="གསུམ་པ། གཞན་གྱི་གདན་ཞེས་བྱ་བའི་ལེའུ།" type="lewu" zh="80.849"/>དེ་ནས་གཞན་ཡང་གཞན་གྱི་གདན། །དང་པོར་རེ་ཤིག་
མཚན་ཉིད་ཀྱིས། །བདག་ཉིད་རབ་ཏུ་སྦྱར་བར་བྱ། །ཇི་ལྟར་མེ་ཡིས་ཐམས་ཅད་མཉམ་པར་བསྲེག་པ་དང་། །ཇི་ལྟར་ཉི་མས་ཁྱབ་པར་འཆར་བར་སྟོན་པ་དང་། །ཇི་ལྟར་རླུང་གིས་དྲི་ནི་མཉམ་པར་ལེན་པ་ལྟར། །རྣམ་རྟོག་རིང་དུ་སྤས་
པའི་རྣལ་འབྱོར་པས། །སྔོན་གསུངས་མཚན་ཉིད་ལྡན་པར་ནི། །ཉི་མའི་དབུས་སུ་ཆུ་དཀྱིལ་འཁོར། །ཆུ་ཡི་དབུས་སུ་པད་མ་ནི། །རབ་འདོད་པད་མ་བསམ་པར་བྱ། །གཞལ་ཡས་ཁང་ནི་མཛེས་པའི་དངོས། །རིན་ཆེན་བདུན་
གྱིས་རྣམ་པར་བརྒྱན། །སེང་གེའི་གདན་གྱི་གདན་ལ་ནི། །ཉི་མའི་དཀྱིལ་འཁོར་གྱིས་བརྒྱན་པའོ། །ན་བཟའ་སྣ་ཚོགས་རབ་ཏུ་འཕྱང་། །གདུགས་དཀར་པོ་ཡིས་མངོན་པར་གཡོགས། །དགོད་བྱའི་ཡི་གེ་རྣམ་པར་བཀོད། །
ཉི་མའི་དཀྱིལ་འཁོར་དབུས་སུ་ཡང་། །དབུས་སུ་ཡེ་ཤེས་རྣམ་ཤེས་ནི། །གཟུགས་ལ་ཡོན་ཏན་དབང་པོས་བརྒྱན། །དང་པོའི་སྒྲ་ཡིག་དང་པོ་དང་། །དེ་བཞིན་གཉིས་པར་ཉིས་འགྱུར་ཉིད། །གསུམ་ལ་ལོགས་སུ་
རེ་ཕ་དང་། །བཞི་པའི་སྟེང་དུ་ཐིག་ལེར་བཅས། །ཕྱོགས་ཀྱི་མདོག་ཏུ་དགོད་པ་ནི། །འོད་ཟེར་འབར་བ་རྣམ་མང་པོ། །མཚམས་སུ་ཡི་དགས་གདན་ལ་ནི། །མ་ནིང་ཡི་གེ་བཞི་པ་ཉིད། །དབང་ལྡན་སེང་གེ་ཞེས་བྱ་བ། །
དེ་བཞིན་མེ་རུ་སྟག་མོ་དང་། །བདེན་བྲལ་འུག་པ་ཧཱུྃ་སྒྲོགས་པ། །ལྕེ་སྤྱང་རླུང་དུ་དགོད་པར་བྱ། །དབུགས་ཀྱིས་དངོས་པོ་ཐམས་ཅད་དང་། །དེ་ཡི་ཕྱག་རྒྱའང་བརྟག་པར་བྱ། །དངོས་པོས་དངོས་པོ་བསྒོམ་པ་ཡིས། །མཁའ་འགྲོ་
བརྒྱད་ཀྱིས་རྣམ་པར་བསྐོར། །ལོགས་སུ་ལྔ་པའི་བདག་ཉིད་དང་། །དབུས་སུའང་ཡེ་ཤེས་རྣམ་པར་དགོད། །བདག་ཉིད་ལུས་ཀྱི་ལུས་ཅན་ནི། །གཉིས་མེད་མཆོད་པས་མཆོད་པར་བྱ། །ཡིད་ཀྱི་མེ་ཏོག་དགྲམ་པ་དང་། །ཡིད་ཀྱིས་
<pb id="87.279b"/>
བདུག་པས་བདུག་པ་དང་། །ཡིད་ཀྱི་བྱུག་པས་མངོན་པར་བྱུག །ཡིད་ཀྱི་མར་མེ་སྦར་བར་བྱ། །སྔོན་དུ་རྫས་ནི་ལྔ་པ་ལ། །སངས་རྒྱས་ལྔ་ཡིས་བྱིན་གྱིས་བརླབས། །སྔོན་དུ་གསུངས་པའི་བདུད་རྩི་ནི། །དཔའ་བོའི་ལུས་ལ་གཟུང་བར་
བྱ། །ལྕགས་ཀྱུས་ལྷ་རྣམས་ཐམས་ཅད་ནི། །བདུད་རྩིའི་ཡི་གེ་ཚིམ་པར་བྱ། །ཨཱ་ལི་ཀཱ་ལི་རབ་སྦྱོར་ལས། །དཔའ་བོའི་དབུས་སུ་བྱིན་གྱིས་བརླབས། །ཨཱ་ལིར་ཤེས་པ་མཱ་མ་ཀཱི། །སྐྱེས་བུ་རྡོ་རྗེ་འཇིགས་བྱེད་དོ། །ལྷ་མོ་གཡོན་པ་ལ་
བརྟེན་ཅིང་། །སྐྱེས་བུའི་རྐང་པ་ཧཱུྃ་བྱས་པ། །དེ་ཡི་རྫས་ནི་རབ་བསྟན་པས། །དཔའ་བོས་ཐམས་ཅད་བྱིན་གྱིས་བརླབས། །བདག་ཉིད་ལྔ་ཡི་ལུས་ལ་ནི། །མཁའ་འགྲོ་ལྔ་ནི་རྣམ་པར་ཐིམ། །འདོད་ལ་དགའ་ཉིད་མ་ཡིན་ཞིང་། །ལོངས་
སྤྱོད་ཕྱིར་ཡང་བརྟེན་མི་བྱ། །གཉིས་མེད་གཏོར་མ་ལྡན་པ་ཡིས། །དུས་ཀུན་ཏུ་ནི་མཆོད་པར་བྱ། །གཞན་གྱི་གདན་ཞེས་བྱ་བའི་ལེའུ་སྟེ་གསུམ་པའོ།།  །།<head n="2" t="བཞི་པ། གཞན་གྱི་གདན་གྱིས་བདག་ཉིད་དབྱེ་བའི་ལེའུ།" type="lewu" zh="80.850"/>  དེ་ནས་ཕྱི་ཡི་གཏོར་མ་བཤད། །སྙིང་པོའི་གནས་
སུ་མཁའ་འགྲོ་མ། །དེ་བཞིན་བྱང་དུ་འབར་བྱེད་མ། །འཇིབ་བྱེད་མ་ནི་ནུབ་ཏུ་གསུངས། །ངག་འཕྲོག་ལྷོ་ཕྱོགས་རྣལ་འབྱོར་མ། །རྣལ་འབྱོར་ཕོ་ཉ་བཞི་པོ་ནི། །དྲག་པོའི་གཟུགས་སུ་བསྒོམ་པར་བྱ། །བདུད་རྩི་ལྔ་ནི་སྦྱིན་བྱ་
ཞིང་། །དམ་པའི་སྤྱོད་པས་མཆོད་པར་བྱ། །མཉམ་ཉིད་ལྟ་བའི་ཡེ་ཤེས་ཀྱིས། །མཁས་པས་གཏོར་མ་སྦྱིན་པར་བྱ། །རྡོ་རྗེ་ཁུ་ཚུར་གཉིས་བཅིངས་ནས། །རྒྱབ་དང་རྒྱབ་དུ་སྦྱར་བར་བྱ། །མཐེའུ་ཆུང་གཉིས་ནི་སྦྲེལ་
བྱས་ནས། །སྡིགས་མཛུབ་གཉིས་ནི་བསྒྲེང་བྱས་ནས། །འདི་ལྟར་གསང་བའི་ཕྱག་རྒྱ་སྟེ། །མཁའ་འགྲོ་ལྔ་ནི་ཀུན་གྱིའོ། །བ་དན་གསུམ་པའི་སྙིང་ཀར་སྦྱིན། །སྟེང་དུ་ཁུ་ཚུར་ཐམས་ཅད་བཅས། །འདི་ནི་ཕོ་
ཉའི་ཕྱག་རྒྱའོ། །བརྒྱད་མཐའ་དང་པོའི་ས་བོན་དང་། །དགུ་ཡི་མཐའ་ནི་བྱང་དུ་ཤར། །ཤར་དང་ནུབ་ཀྱི་ས་བོན་དང་། །ལྷོ་ཡི་གསུམ་པར་མངོན་པར་གཟུང་། །ཕོ་ཉ་བཞི་ཡི་ས་བོན་འདི། །སྒྲ་དང་ཐིག་ལེར་སྦྱར་བར་བྱ། །ཤར་དུ་བདུད་
<pb id="87.280a"/>
རྩི་དྲག་པོ་ཡི། །ས་བོན་དབུས་སུ་སྦྱར་བར་བྱ། །ཇི་ལྟར་ལས་ལ་སོགས་སྦྱར་བ། །འབུམ་ཕྲག་གསུམ་གྱིས་མངོན་པར་འགྲུབ། །ཚེས་གྲངས་མེད་ཅིང་རྒྱུ་སྐར་མེད། །བསྨྱུང་བར་གནས་པའང་མེད་པའོ། །ཡིད་དུ་འོང་བའི་ས་
ཕྱོགས་སུ། །རྟག་ཏུ་འབད་པས་མཆོག་ཏུ་བསྒྲུབ། །དམ་ཚིག་ལ་གནས་དཔའ་བོ་ཆེ། །འདོད་ཆགས་ལ་སོགས་ཉོན་མོངས་བཅོད། །དག་པའི་ཆོས་ལ་དམིགས་པ་ཡི། །དག་པའི་དབྱངས་ནི་ལམ་པོ་ཆེ། །ཆོས་ཆེན་པོ་ནི་ལེགས་པར་འོངས། །
རོ་མཆོག་མཆོག་ཏུ་ཞིམ་པའོ། །སྲིད་པའི་མགོན་པོ་རྒྱ་ཆེ་བ། །སངས་རྒྱས་གར་ལ་ཕྱག་འཚལ་ལོ། །ཚིགས་བཅད་འདི་ཡིས་དབུལ་བར་བྱ། །སྦྱོར་བའི་གདན་གྱི་བདག་ཉིད་ལྷ་ལ་ཕྱག་འཚལ་འདུད། །འདི་ཉིད་ཚེ་ལ་འཁོར་བ་གཅོད་
ལ་ཕྱག་འཚལ་ལོ། །ཚིགས་བཅད་འདི་ཡིས་བླང་བྱ་ཞིང་། །ཚིགས་བཅད་འདི་ཡིས་རབ་ཏུ་ཟེད། །པད་མར་བསྒྱུར་བའི་གདན་ལ་ནི། །སྟེང་དུ་རྡོ་རྗེ་བསྟན་པར་བྱ། །དབུས་སུ་བདུད་རྩི་རི་རབ་ཀྱིས་བསྲུབས་ནས། །མཐེ་འཛུབ་གཉིས་ནི་ས་
ཡི་སྟེང་དུ་འཐོར་འཐུང་དབུལ། །རྒྱས་པའི་མཆོད་རྟེན་ལྔ་ལ་རོ་ཡིས་ལན་ལྔ་རུ། །བདུད་རྩི་ཆུ་ཡིས་མཆོད་རྟེན་དབུས་སུ་བསམ་པར་བྱ། །གཞན་གྱི་གདན་གྱིས་བདག་ཉིད་དབྱེ་བའི་ལེའུ་ཞེས་བྱ་བ་སྟེ་བཞི་པའོ།།  །།<head n="2" t="ལྔ་པ། གཞན་གྱི་གདན་གྱི་ལེའུ།" type="lewu" zh="80.852"/>གཞན་ཡང་
གཏོར་མའི་ལས་བཤད་པ། །ལོགས་སུ་གྲུ་གསུམ་བྱ་བ་ནི། །ཁྲག་སོགས་ཀྱིས་ནི་བྱ་བ་འམ། །གཡོན་པ་ཁུ་ཚུར་བཅིངས་བྱས་ལ། །དབུ་མ་ཁྲོ་བོ་བརྐྱང་བར་བྱ། །དབུས་མ་ཡི་ནི་གསུམ་པ་ལ། །སྡིགས་མཛུབ་བཀུག་ལ་སྦྱར་བར་བྱ། །
དུ་བའི་ལྕགས་ཀྱུའི་ཕྱག་རྒྱས་སྤྱན་དྲང་བར་བྱའོ། །ཨོྃ་ཨཱ་ཀར་ཥ་ཡ། ཨཱ་ཀར་ཥ་ཡ། མ་ཧཱ་པུ་ཛཱ་བྷ་ཀྵ་བྷ་ཀྵ། ཧཱུྃ་ཧཱུྃ་ཧཱུྃ་སྭཱ་ཧཱ། སྤྱན་དྲང་བའི་སྔགས་དང་ཕྱག་རྒྱའོ། །ཀུན་ནས་གཏོར་མ་རྫོགས་བྱས་ལ། །ལྔ་པའི་རྫས་ཀྱིས་སྦྱར་བར་བྱ། །ཨོྃ་ཤིང་
གཅིག་དང་ནི་དུར་ཁྲོད་དང་། །རི་དང་བྲག་དང་ཕུག་གི་ས། །ཡུལ་གྱི་མདོ་དང་ལམ་དང་ཞིང་། །ཁྱད་པར་དུ་ནི་ཁྱིམ་སྟོང་ཉིད། །ཤིང་ཆེན་ཤིང་གི་བདག་པོ་དང་། །ཁྱད་པར་དུ་ནི་ཆུ་མིག་ཉིད། །སྣོད་དང་ཐང་དང་ས་སྟོང་དང་། །ཁྱད་པར་ས་སྟེང་གདོལ་ཁྱིམ་གནས། །ནག་པོ་དྲག་པོ་
<pb id="87.280b"/>
དྲག་ཆེན་པོ། །ལྷ་སྦྱིན་མཉམ་དུ་བསྟེན་པ་དང་། །ནག་པོ་གཙིགས་བྱེད་འཇིགས་བྱེད་པ། །དགའ་ལས་འདས་པ་བགེགས་རྒྱལ་པོ། །རྒན་བྱེད་མོ་དང་དྲག་མོ་དང་། །འཇིགས་བྱེད་མ་དང་ཨུ་མས་བསྟོད། །རྒྱལ་མོ་རྣམ་པར་རྒྱལ་
མོ་དང་། །ཐུབ་ཆེན་གཞན་གྱིས་མི་ཐུབ་མ། །ནག་མོ་བཟང་མོ་ནག་ཆེན་མོ། །ནག་མོ་ནག་མོ་རྣལ་འབྱོར་མ། །དབང་བྱེད་མ་དང་ཟླ་བ་མོ། །དྲག་མོ་སྡང་བའི་ལམ་པ་ཀི། །འཕྲོག་བྱེད་མ་དང་མེ་མར་མ། །འཇིབ་བྱེད་ཡུལ་གནས་
རྣལ་འབྱོར་མ། །དྲག་མོའི་གཟུགས་དང་གཟུགས་ཆེན་པོ། །མཆེ་བ་གཙིགས་དང་ཐོད་ཅན་མ། །ཐོད་ཕྲེང་ཐོད་པའི་ཕྲེང་ཅན་མ། །ཁ་ཊྭཱྃ་ག་མ་རྫུ་འཕྲུལ་ཆེ། །རལ་གྲི་དགྲ་སྟའི་ལག་པ་དང་། །རྡོ་རྗེ་དེ་བཞིན་གཞུ་ལག་མ། །མཁའ་འགྲོ་མ་
ལྔའི་དེ་ཉིད་ཆེ། །ལས་ཀུན་རྗེས་སུ་བསྒྲུབ་བྱེད་པའི། །སྦྱོར་བའི་དཀྱིལ་འཁོར་རྒྱལ་ཆེན་པོ། །རྡོ་རྗེ་དབང་ཕྱུག་དེ་བཞིན་གཙོ། །དེ་བཞིན་གཤེགས་པའི་སྐུ་ཆེན་མོ། །གོས་མེད་སྦྱོར་བའི་ལྷ་བྱེད་མ། །རྡོ་རྗེ་དབང་ཕྱུག་མ་ཀ་ཡིས། །ཐམས་
ཅད་ཐམས་ཅད་མགུགས་པའོ། །ཨོྃ་ཨཱ་ཀར་ཥ་ཡ། ཨཱ་ཀར་ཥ་ཡ། སརྦ་དེ་བ་ལོ་ཀི་ནི་ན་ཀ་ཀ་ཀཌ་ནི། ཁ་ཁ་ཁཌ་ནི། བ་བ་བན་དྷ་ནི་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཤ་དང་ཉ་ཡིས་སྦྱར་བ་ཡིས། །ཨོྃ་གྱིས་སྤྱན་དྲངས་གཏོར་མ་སྦྱིན། །ཇི་ལྟར་
ལས་ལ་སོགས་བརྩམ་པ། །བཅྭ་ལྔ་དང་ནི་བཅུ་བཞི་དང་། །ཁྱད་པར་དུ་ནི་ཚེས་བརྒྱད་ལའོ། །དངོས་གྲུབ་འདོད་པའི་རྣལ་འབྱོར་པས། །ནན་ཏན་དུ་ནི་གཏོར་མ་སྦྱིན། །ཡེ་ཤེས་ཅན་གྱི་དཔལ་འདོད་པས། །ལྷག་མའི་གཏོར་མ་
སྦྱིན་པར་བྱ། །ཨོྃ་ཧི་ལི་ཧི་ལི་བཛྲཱི། མ་ཐ་མ་ཐ་ཡོ་གི་ནཱི་ཧཱུྃ་ཛཿ།   གཞན་གྱི་གདན་གྱི་ལེའུ་ཞེས་བྱ་བ་སྟེ་ལྔ་པའོ།།  །།<head n="2" t="དང་པོ། ཤེས་རབ་ཀྱི་ཕ་རོལ་ཏུ་ཕྱིན་པའི་སྦྱོར་བ་ཞེས་བྱ་བའི་ལེའུ།" type="lewu" zh="80.853"/>སྔགས་ཀྱི་ཡི་གེ་ཡི་གེ་ནི། །ཡིད་ཀྱི་སྤྲུལ་པས་བསྒྲུབ་པར་བྱ། །སྙིང་པོའི་སེམས་ནི་རྣམ་
སྤངས་ནས། །ཉམས་པའི་གཟུགས་བརྙན་རྣམ་པར་བསྒོམ། །སྔགས་ནི་དུར་དུར་ཞེས་བརྗོད་པ། །ཨེ་མ་སེམས་ཅན་ཉོན་རེ་མོངས། །དེས་ན་ཡིད་ལ་མངོན་འདོད་པའི། །སྔགས་ཀྱི་ཡི་གེ་མཆོག་ཉིད་ནི། །འགྲོ་བ་རྨོངས་
<pb id="87.281a"/>
པས་དེ་ཉིད་མེད་སྔགས་དང་། །ལོག་པར་སྨྲ་ཞིང་གཟུགས་བརྙན་སེམས་དང་བྲལ། །སྔགས་ཀྱི་བདག་ཉིད་བློ་ལྡན་གྱིས་ཤེས་བྱ། །ལས་བཞི་ནི་རྣམ་པར་ཡོངས་སུ་གྲགས་པ་ཉིད། །སྐྱེས་པ་དུ་མའི་གཟུགས་དང་རྣམ་པ་སྣ་ཚོགས་
པ། །ནུས་མཐུའི་མཚན་ཉིད་ཀུན་ནས་ཐམས་ཅད་ནི། །གཡོ་ཞིང་འཐབ་པ་ཕྲ་ཞིང་གོས་པ་མེད། །སྔགས་དང་རྒྱུད་ཀྱི་བདག་ཉིད་མཆོག་གི་ཡི་གེའོ། །གཟུགས་ལ་སོགས་པ་ཀུན་འཇིག་པས། །ཐམས་ཅད་ནམ་མཁའི་བསྒོམ་
པའོ། །ཁམས་དྲུག་དང་ནི་དབང་པོ་དྲུག །དབུས་མའི་ཁམས་ཉིད་འཇིག་པ་དང་། །སྟོང་པ་བཅྭ་བརྒྱད་བློ་ལྡན་གྱིས་བསྒོམ་པ། །སེམས་ཅན་བསྒོམ་པའི་དངོས་པོ་ཡིས། །སྟོང་པས་ཐམས་ཅད་འཇིག་པའོ། །ཤར་དུ་ཁ་དོག་དཀར་པོ་དང་། །
བྱང་ཕྱོགས་སུ་ནི་སེར་པོའོ། །རིན་ཆེན་ཉི་མའི་འོད་འབར་བ། །ལྷོ་ཕྱོགས་སུ་ནི་སྔོན་པོ་ཉིད། །དབུས་སུ་མཉམ་པའི་གནས་སུ་ཡང་། །མཁས་པ་ཡིས་ནི་བསྒོམ་པར་བྱ། །ཨཱ་ལི་ཀཱ་ལིར་རབ་སྦྱོར་བ། །དེ་ཡི་ས་བོན་དབྱུང་བར་བྱ། །ནམ་མཁའི་
དབུས་ནི་མཆོག་ཉིད་དུ། །གང་ཞིག་དབུས་སུ་ཟླ་བ་དང་། །ཟླ་བའི་དབུས་སུ་ས་བོན་ནི། །འོད་ཟེར་འབར་བ་བསྒོམ་པར་བྱ། །ཚོན་སྣ་བདུན་ནི་སྣ་ཚོགས་པ། །འོད་ཟེར་འབར་བ་མཉམ་པའི་འོད། །གོང་དུ་བླ་མའི་ཡི་གེ་དང་། །
ཐ་མ་བསྲེག་པའི་ཡི་གེ་དང་། །དབུས་སུ་ས་བོན་གཞག་བྱས་པ། །མཉམ་བཞག་བཟླས་སུ་འོང་བ་ཡིས། །འབུམ་ཕྲག་གསུམ་དུ་མཁས་པས་བཟླ། །སྦྱོར་བའི་གདན་ལས་ཤེས་རབ་ཀྱི་ཕ་རོལ་ཏུ་ཕྱིན་པའི་སྦྱོར་བ་ཞེས་བྱ་བ་ལེའུ་
དང་པོའོ།།  །།<head n="2" t="གཉིས་པ། དམར་པོ་ཆེན་པོས་ཀུན་ཏུ་རྨོངས་པ་ཞེས་བྱ་བའི་ཏིང་ངེ་འཛིན་གྱི་ལེའུ།" type="lewu" zh="80.854"/>སྔོན་གསུངས་མཚན་ཉིད་དང་ལྡན་པས། །སྔོན་བཤད་སྟོང་པ་ཉིད་ཀྱི་གཞི། །ཡེ་ཤེས་ཅན་གྱིས་མཉམ་བཞག་པས། །གཟུགས་ལ་སོགས་པ་གཞིག་པར་བྱ། །ཀུན་ནས་སྟོང་པའི་དབུས་
སུ་ནི། །མཁས་པ་ཡིས་ནི་བལྟ་བར་བྱ། །འཁོར་ལོ་ཉི་མ་འདྲ་བ་བཞིན། །འོད་ཟེར་ཀུན་ནས་ཡང་དག་གནས། །ཕྱོགས་བཅུ་འཇིག་རྟེན་ཁམས་ཀུན་ཏུ། །དཔག་ཏུ་མེད་པར་བཞག་པར་བྱ། །ཐིག་ལེ་ཐིག་ལེ་ཕྲ་བའི་
<pb id="87.281b"/>
གནས། །འཇིག་རྟེན་འཇིག་རྟེན་ཀུན་མཁྱེན་བཅས། །རླུང་གི་དཀྱིལ་འཁོར་དབུས་སུ་ནི། །མེ་ཡི་དཀྱིལ་འཁོར་འདྲ་བའོ། །མེ་ཡི་དཀྱིལ་འཁོར་དབུས་སུ་ནི། །ཉི་མའི་དཀྱིལ་འཁོར་འདྲ་བའོ། །ཉི་མའི་དཀྱིལ་འཁོར་དབུས་སུ་ནི། །ཟླ་བའི་
དཀྱིལ་འཁོར་བསམ་པར་བྱ། །དེ་དབུས་ཇི་སྐད་གསུངས་པ་ཡི། །རྣམ་ཤེས་ཡེ་ཤེས་སེམས་དཔའོ། །སྤྱི་བོར་ཐམས་ཅད་བསམ་པའོ། །ཡི་གེ་ཡི་གེ་སྟེང་དུ་བཅས། །སྨྲ་བའི་ས་བོན་ཐམས་ཅད་ནི། །དེ་ནི་རྒྱལ་པོ་ཞེས་སུ་བརྗོད། །
ཡེ་ཤེས་དང་ནི་རྣམ་ཤེས་དབྱིབས། །རླུང་གི་དབུས་སུ་བཏུང་བར་བྱ། །ས་བོན་དེ་ཡིས་སྦྱར་བྱ་བ། །སྒྲ་ནི་སྟེང་དང་སྟེང་དུའོ། །དེ་ལྟར་ས་བོན་མཆོག་བསམ་པ། །ཡེ་ཤེས་རྣམ་ཤེས་མིང་ཉིད་དོ། །འོད་ཟེར་འབར་བ་རྣམ་དམར་པོ། །ཟླ་བའི་དབུས་
སུ་བསྒོམ་པར་བྱ། །བདུན་པའི་མཐའ་ནི་ཡང་དག་བླང་། །གང་གིས་བདུད་རྩི་ས་བོན་བཞིན། །གང་ཞིག་བཟླས་པས་དཀྲིས་པ་ནི། །ཁ་དོག་དཀར་པོར་བསམ་པར་བྱ། །སྒྲ་ཡིག་དང་པོ་བླང་བྱས་ལ། །ཉི་མའི་དཀྱིལ་འཁོར་གྱིས་དཀྲིས་པའོ། །
དགུ་མཐའི་ས་བོན་ཡི་གེ་ནི། །ལོགས་སུ་མེ་ཡིས་སྦྱར་བར་བྱ། །གཞན་དུ་རླུང་གི་ས་བོན་དང་། །རླུང་གི་ངོས་སུ་མངོན་པར་བསམ། །ཐམས་ཅད་ཀུན་ནས་བསྒོམ་པ་ནི། །ཡེ་ཤེས་ཐིག་ལེ་ཞེས་བྱའི་མིང་། །སྡིག་བྱེད་བླུན་པོའི་སེམས་
ཅན་རྣམས། །སྦྱོར་བ་འདི་ཡིས་དག་པར་བྱ། །ས་བོན་ལས་ནི་རྡོ་རྗེ་བསྐྱེད། །དེ་བཞིན་རྡོ་རྗེའི་མཚན་ཉིད་ཤེས། །དབུས་སུ་རྣམ་པར་སྣང་མཛད་ལུས། །རབ་ཏུ་མཛེས་པའི་ན་བཟས་བརྒྱན། །འདི་ནི་བསྒོམས་པ་ཙམ་གྱིས་ནི། །ཏིང་
འཛིན་ཀུན་ནས་ཡང་དག་གནས། །དབུས་སུ་འདི་གཟུགས་བསམ་པར་བྱ། །རིན་ཆེན་འབར་བས་འབིགས་པ་ཡི། །མགྲིན་པར་རེ་ཕའི་ཐིག་ལེ་དང་། །བསྒྲུབ་བྱའི་མདུན་དུ་བསྒོམ་བྱ་བ། །ལན་བདུན་པ་ཡིས་འབྱེད་པ་ནི། །
མདའ་ཡི་རྩེ་མོར་ས་བོན་བསམ། །ཁ་དོག་དཀར་པོ་ཀ་ཤ་བཞིན། །མདའ་འདྲེན་པ་ཡིས་དབྱིག་པ་ཡིས། །སྔགས་པས་ས་བོན་བཟླས་པར་བྱ། །ཕྱག་རྒྱའི་རྣམ་པ་བཅིང་བ་དང་། །ས་བོན་སེམས་ཀྱིས་བཟླ་བར་བྱ། །
<pb id="87.282a"/>
འབུམ་ཕྲག་གཅིག་བཟླས་རྣལ་འབྱོར་པས། །དེ་བཞིན་མྱུར་དུ་མངོན་པར་མགུགས། །ཡི་གེ་གཉིས་འགྱུར་ཐིག་ལེ་དང་། །རྩ་བར་ང་རོ་སྦྱར་བར་བྱ། །དེ་ནི་བདུད་རྩི་ཡིད་འོང་མིང་། །འབུམ་ཕྲག་གཅིག་གིས་འགྲུབ་
པར་འགྱུར། །འབྱུང་པོ་བཞིན་དུ་དྲི་ཟ་དང་། །མཁའ་འགྲོ་གནོད་སྦྱིན་མ་བཤད་པ། །གནོད་སྦྱིན་ཡི་དགས་གྲུལ་བུམ་དང་། །རྡོ་རྗེ་ལྷ་མོ་རྣལ་འབྱོར་མ། །གལ་ཏེ་འདོད་ན་ཕྲན་ཚེགས་མི། །སྦྱོར་བས་མྱུར་དུ་མགུགས་པར་བྱེད། །སྦྱོར་
བའི་གདན་ལས་དམར་པོ་ཆེན་པོས་ཀུན་ཏུ་རྨོངས་པ་ཞེས་བྱ་བའི་ཏིང་ངེ་འཛིན་གྱི་ལེའུ་སྟེ་གཉིས་པའོ།།  །།<head n="2" t="གསུམ་པ། དབང་དུ་བྱེད་པ་ཞེས་བྱ་བའི་ལེའུ།" type="lewu" zh="80.856"/>གཟུགས་ཀུན་ཟད་པར་བྱས་ནས་ནི། །གཟུགས་ནི་མི་གནས་ཟད་པར་འགྱུར། །སྐར་མའི་རྣམ་པའི་དབྱིབས་སུ་ནི། །
དང་པོར་སྟོང་པ་མངོན་བསམ་བྱ། །མཉམ་ཉིད་བལྟ་བ་བསྐྱེད་བྱས་ནས། །རླུང་གི་དཀྱིལ་འཁོར་དབུས་སུ་ནི། །དབྱུག་པ་འཇིག་རྟེན་དབང་ཕྱུག་མགོན། །གུ་གུལ་ཕྱག་ན་རྡོ་རྗེ་དང་། །ཡན་ལག་འཇམ་དབྱངས་དྲིལ་བུ་མཆོག །
བྱམས་པ་ཟླ་བའི་རི་མོ་ཉིད། །མ་ཞེས་བྱ་བ་སྟེང་འབར་བ། །རྣམ་པར་འཁོར་བ་སྒྲོལ་བར་མཛད། །ས་བོན་འདི་ཡིས་འབྲས་བུ་ནི། །ཉི་མའི་དཀྱིལ་འཁོར་དབུས་སུ་ཡང་། །འོད་ཟེར་འབར་བ་རྣམ་མང་པོར། །ལྷ་ཉིད་ལྔ་ནི་བསྒོམ་
པར་བྱ། །རི་རབ་རྩེ་རུ་གཞལ་ཡས་ཁང་། །རིན་ཆེན་ཀུན་གྱིས་རྣམ་པར་བརྒྱན། །གདན་དུ་མེ་ཏོག་སྔོན་པོ་འདི། །བུང་བའི་ཟས་སུ་ཟ་བ་ཉིད། །མེ་ཏོག་མྱུར་དུ་ཟ་བ་རྣམས། །སྦྲང་རྩི་མཉམ་པའི་གནས་ཉིད་དོ། །སྟེང་
དུ་འཕྲོ་བའི་ཡི་གེ་ནི། །སངས་རྒྱས་ཀུན་ཏུ་འཐོན་པའོ། །ཆུ་དང་ནམ་མཁའ་རླུང་གི་ནི། །ས་བོན་བཞི་ཡིས་ལྷ་ཉིད་དོ། །དབྱིབས་ནི་བྷན་དུ་ཀ་ལྟར་གྱིས། །ཁ་དོག་ལི་ཀྲྀའི་སེམས་ཀྱིས་ནི། །ལྷ་མོ་མཱ་མ་ཀཱིར་སྦྱོར་བས། །
རི་རབ་རྩེ་མོར་བསམ་པར་བྱ། །དཔའ་བོ་རྡོ་རྗེ་དབང་ཕྱུག་མགོན། །ལྷ་རྣམས་ཀུན་གྱི་བདག་ཉིད་དོ། །ཕྱག་རྒྱ་གཉིས་དང་མངོན་ལྡན་པའི། །རྩེ་མོ་གསུམ་གྱིས་ཀུན་འཇིག་པའོ། །ས་ནི་གནས་སུ་གནོན་པ་ནི། །རྐང་པ་གཉིས་
<pb id="87.282b"/>
ཀྱིས་རྣམ་པར་མནན། །ཚེམས་ཀྱི་མ་མཆུ་བཙིར་ནས་ནི། །གཟུགས་དང་གཟུགས་ལ་ལྟ་བ་ཉིད། །ཧཱུྃ་གི་གླུ་ཡི་རྣམ་པ་དང་། །སྒྲ་ཡང་དེ་རུ་སྦྱར་བར་བྱ། །བདུད་རྩི་རེ་ཕ་ཐིག་ལེ་དང་། །ལྕགས་ཀྱུ་ཡིས་ནི་རྩེ་བར་བྱ། །ལྷ་མོ་སྔགས་ཀྱི་
ཀུན་ནས་ཟློས། །རྡོ་རྗེ་ཅན་དང་པད་མའི་གདན། །ཇི་ལྟར་སྡེ་ཚན་གསུམ་པ་ཡི། །ཡི་གེ་གསུམ་པ་བཟུང་བྱས་ལ། །གློ་རུ་རྡོ་རྗེ་དབྱུག་པ་དང་། །གཉིས་པར་འོག་པག་གིས་ནི་དཀྲི། །སྔགས་པ་མཆོག་གི་ས་བོན་འདི། །ཀུན་ནས་བཟླ་
ཞིང་སྔོན་དུ་གཟུང་། །ལྷ་རྣམས་ཀུན་ནས་མཉེས་བྱས་ནས། །འདི་ཡི་རྫས་ནི་བཟའ་བར་བྱ། །རྒྱལ་པོས་སྤྲོ་ཞིང་བརྟེན་པ་ཡིས། །དབང་གི་ལས་ནི་མངོན་དུ་བརྩམ། །རབ་མིན་དམན་པའི་རིགས་ལ་ནི། །མངོན་དུ་ལས་ནི་སྦྱར་བར་
བྱ། །མཉམ་པའི་རིགས་ཀྱི་མེ་ཏོག་ལ། །རྒྱས་པའི་ལས་ནི་བྱ་བར་བྱ། །བྲམ་ཟེ་དང་ནི་རྒྱལ་རིགས་ཀྱིས། །ཞི་བའི་ལས་ནི་དེ་ལས་མཆོག །ལས་བཞི་མངོན་པར་སྦྱོར་བ་ཡིས། །རིགས་ཀྱི་བྱེ་བྲག་བརྩམ་པར་བྱ། །བདུད་
རྩིའི་གསང་བའི་རྣལ་འབྱོར་པས། །རྫས་གཞན་དག་ནི་བསྒོམ་པར་བྱ། །དབང་པོའི་ལག་པ་ཤུ་དག་རུ་རྟ་དང་། །རྨོངས་བྱེད་དང་ནི་དེ་བཞིན་གུར་ཀུམ་དང་། །ཀུ་ཏན་ཙ་རི་ཟླ་བ་དུང་ཉིད་ཀྱིས། །འདི་ཉིད་ཀྱིས་ནི་རབ་ཏུ་སྦྱར་བར་བྱ། །
དཀོན་མཆོག་གསུམ་ལ་གནོད་པ་ལ། །གཉིས་མེད་གཏོར་མ་སྦྱིན་པར་བྱ། །སྡུག་ཕོངས་ལ་ནི་རྗེས་བརྩེ་བས། །སེམས་ཅན་དོན་དུ་ལས་བརྩམ་བྱ། །འདོད་ལ་དགའ་ཉིད་མ་ཡིན་ཏེ། །ལོངས་སྤྱོད་ཕྱི་རུ་བསྟེན་པ་མིན། །
ཁྲོ་མེད་རྨོངས་པ་མེད་པ་ཡིས། །སེམས་ཅན་དོན་དུ་སྦྱང་བར་བྱ། །སྦྱོར་བའི་གདན་ལས་དབང་དུ་བྱེད་པ་ཞེས་བྱ་བ་སྟེ་ལེའུ་གསུམ་པའོ།།  །།<head n="2" t="བཞི་པ། འཇུག་པའི་ལེའུ།" type="lewu" zh="80.858"/>ལྕེ་ལ་མཆུ་ནི་རྣམ་པར་སྦྱར། །ནམ་མཁའ་རྣ་བ་སྣ་གཉིས་ལ། །ས་ནི་ཆུ་ལ་ཡང་དག་
གསུངས། །མགྲིན་པར་རྨོངས་པའི་ས་དང་ནི། །གཡོ་བ་སྙིང་ལ་གནས་པའོ། །ཉོན་མོངས་ཀུན་ནས་ཐོང་ཀ་དང་། །ཕྱུགས་ནི་ལྟེ་བའི་རྩ་བར་རོ། །ཡན་ལག་བརྒྱད་ལ་དགོད་པ་ནི། །ལྷ་ཉིད་དང་ནི་སྦྱར་བར་བྱ། །ཡེ་ཤེས་མཁའ་འགྲོ་བསམ་བྱ་བ། །
<pb id="87.283a"/>
རྒྱན་ཀུན་གྱིས་ནི་རབ་ཏུ་བརྒྱན། །ལུས་ཀྱི་ས་སོགས་རབ་སྦྱར་བ། །ཁ་དོག་གཅིག་པའི་རྣམ་པར་བྱ། །འཐེབ་མོ་སུམ་བཅུ་རྩ་གཉིས་ཚང་། །རྣམ་པར་ཤེས་པའི་ནང་དུ་འཕོ། །ཕྱི་རོལ་ཉིས་འབྱུར་ས་དག་ལ། །དབུགས་ཀྱི་ལས་ལ་སོགས་
པ་བྱ། །ལྟོ་བར་མེ་ཡི་ལྷ་བསམ་པ། །ཡེ་ཤེས་མཁའ་འགྲོའི་མིང་ཉིད་དོ། །དབུགས་ལ་བདུད་རྩི་ཡང་དག་ཐིམ། །ཀུན་ནས་སྔོན་གྱི་མཚན་ཉིད་ཀྱིས། །ལྷ་རྣམས་ལ་ནི་བསྲེག་བླུགས་དབུལ། །རླུང་གི་དཀྱིལ་འཁོར་དབུས་སུ་ནི། །ཉི་མའི་དཀྱིལ་
འཁོར་རྣམ་པར་བརྒྱན། །མཆོག་གི་དབུས་ནས་ས་བོན་ནི། །ཨཱ་ལི་ཀཱ་ལི་ལས་བྱུང་བ། །ཁ་དོག་དམར་པོ་འོད་འབར་བ། །ས་ལ་སོགས་པའི་ཕྱི་རོལ་དུ། །འབྱུང་དང་འཇུག་པའི་དབུགས་ཀྱིས་ནི། །སྦྱོར་བ་གཉི་གའི་ཕྱི་རོལ་དུ། །ས་བོན་མདའ་
ཡི་རྩེ་མོར་བསམ། །ཁ་དོག་ནག་པོ་འོད་འབར་བ། །སྔོན་གྱི་ཀ་ཤའི་ས་བོན་ནི། །ཨ་དང་རེ་ཕའི་ཐིག་ལེ་ཅན། །མདའ་ལ་གོམས་པས་བརྡེག་པར་བྱ། །ས་བོན་དབུས་སུ་བསམ་བྱས་ནས། །བདུད་རྩིར་དབུགས་ནི་འཕྲོག་པར་བྱ། །བདུད་རྩི་
ཡི་གེར་སྦྱར་བྱས་ལ། །འཇིགས་པ་མེད་ཅིང་འཚེ་མེད་པར། །དངོས་པོས་དངོས་པོ་བསྒོམ་པར་བྱ། །ཕྱི་ནས་བདག་གི་ལས་ལ་ནི། །ཡེ་ཤེས་མཁའ་འགྲོའི་སྦྱོར་བ་བཞིན། །ཨོྃ་ཨཱ་ཀར་ཥ་དྃ་ཧཱུྃ་སྭཱ་ཧཱ། རྒྱུད་ཆེན་པོའི་ས་བོན་བཟླས། །
འཇིག་རྟེན་གསུམ་པོ་འཕྲལ་དུ་བསྒྲུབ། །སྦྱོར་བའི་གདན་ལས་འབྱུང་བ་དང་། །འཇུག་པའི་ལེའུ་ཞེས་བྱ་བ་སྟེ་བཞི་པའོ།།  །།<head n="2" t="ལེའུ་དང་པོ།" type="lewu" zh="80.859"/>ཡོངས་རྫོགས་གཟུགས་ནི་འོད་ཟེར་བཅས། །དཔྲལ་བར་ཟླ་བ་བསམ་པར་བྱ། །དབུས་སུ་ས་བོན་
ཧཱུྃ་རང་བཞིན། །ཁ་དོག་དཀར་པོ་རབ་མཛེས་པ། །རྒྱ་མཚོ་ལྟ་བུར་རབ་ཏུ་འཇིགས། །ཁ་དོག་བདུན་པ་རྒྱ་ཆེན་པོ། །ཕྱོགས་བཅུ་འཇིག་རྟེན་ཁམས་ཀུན་གྱིས། །གཟུགས་རྣམས་ཐམས་ཅད་བཅོམ་ནས་སུ། །བདག་ཉིད་ནམ་མཁའི་ནམ་
མཁའ་ཉིད། །དབྱིབས་དང་གཟུགས་ནི་ཐམས་ཅད་པ། །སྔོན་གྱི་མཚན་ཉིད་ཀུན་གྱིས་སོ། །ཆུ་ཡི་དབུས་སུ་པད་མའོ། །གཞལ་ཡས་ཁང་པ་བསམ་པར་བྱ། །རིན་ཆེན་བདུན་གྱིས་མངོན་པར་མཛེས། །ཟླ་བའི་དཀྱིལ་འཁོར་དབུས་གནས་པར། །ཧཱུྃ་གི་རྣམ་པ་
<pb id="87.283b"/>
མེ་བཞིན་འབར། །སྤྱི་བོའི་སྟེང་དུ་རྫོགས་པར་བྱ། །བྲང་དུ་དྲི་མེད་ཟླ་བ་དང་། །དྲིལ་བུ་སྙིང་གི་ངོས་ཉིད་དུའོ། །ལྟེ་བར་དབྱུག་པ་གསང་བ་འཛིན། །གྱ་གྱུ་རྐང་པའི་གདན་ཉིད་དུ། །པད་མའི་གདན་ལ་རྣམ་པར་སྤྲུལ། །གཟུགས་རྫོགས་པ་ལས་རྡོ་རྗེ་ནི། །
རྡོ་རྗེ་སེམས་དཔའ་བདག་ཅེས་བརྗོད། །དར་གྱིས་བཅིངས་ཤིང་ཅོད་པན་ཅན། །སངས་རྒྱས་ལྔ་ཡིས་མངོན་པར་བརྒྱན། །ཁ་དོག་དཀར་པོ་མཆོག་ཏུ་འབར། །རྒྱན་ཀུན་གྱིས་ནི་རྣམ་པར་བརྒྱན། །ན་བཟའ་སྔོན་པོ་རབ་ཏུ་མཛེས། །རྡོ་རྗེ་དྲིལ་བུ་
ཕྱག་གཉིས་ན། །དེ་ལྟར་བསམས་པ་ཙམ་གྱིས་ནི། །རྡོ་རྗེ་སེམས་དཔའ་བདག་ཅེས་བརྗོད། །བརྒྱད་ཀྱི་མཐའ་ལ་རྩ་བར་རླུང་། །དེ་བཞིན་རྩ་བར་རེ་ཕ་སོགས། །གསུམ་པ་ཡིས་ནི་རྣམ་པར་འདྲེན། །སྟེང་དུ་ཐིག་ལེའི་ས་བོན་གྱིས། །འདི་
ཡི་འཇིག་རྟེན་གསུམ་པོ་སྐྲག །རྡོ་རྗེའི་ས་བོན་རྣལ་འབྱོར་པས། །ཁམས་གསུམ་ཐམས་ཅད་འདྲེན་པ་དང་། །རླུང་གི་བདག་ཉིད་ཐམས་ཅད་པའོ། །ས་བོན་དབུས་སུ་གནོད་སྦྱིན་མིང་། །དེ་བཞིན་ལྷ་ཡི་མིང་ཉིད་དོ། །ས་བོན་དབུས་སུ་མིང་
རྣམས་ནི། །ཐམས་ཅད་མེ་ཡི་དབང་ཕྱུག་ཉིད། །འབུམ་ཕྲག་གསུམ་བཟླས་རྣལ་འབྱོར་པས། །རྒྱས་པར་ཡོངས་སུ་གྲགས་པ་ཉིད། །མཉམ་གཞག་བཟླས་པའི་ངོ་བོ་ཡིས། །འགྲུབ་པར་འདི་ལ་ཐེ་ཚོམ་མེད། །ཕྱག་འཚལ་
བསྲེག་པ་མཐར་བཞག་པ། །སྔོན་དུ་བསྙེན་པའི་རྣམ་པ་བྱ། །གསང་བའི་གདན་ཞེས་བྱ་བ་ལེའུ་སྟེ་དང་པའོ།།  །།<head n="2" t="ལེའུ་གཉིས་པ།" type="lewu" zh="80.860"/>སོར་བཞི་པར་ནི་ནམ་མཁའོ། །གང་ཕྱིར་ནམ་མཁར་སྐར་མ་ཉིད། །ཀུན་ནས་འབར་བའི་འོད་ཟེར་མེས། །
ཕྱོགས་བཅུའི་འཇིག་རྟེན་ཁམས་ཀུན་དང་། །ཁམས་གསུམ་སྐྱེས་པ་ཟད་བྱས་ནས། །ཐམས་ཅད་ཀུན་ནས་འབར་བ་ཡི། །མེ་ཡི་གཟུགས་ཀྱང་དེ་བཞིན་ཟད། །དེ་ཉིད་ལྔ་ཡི་ཁྱད་པར་ཉིད། །ཤར་དུ་རྡོ་རྗེ་དཀར་པོའོ། །སེར་པོ་རྡོ་རྗེ་བྱང་
དུའོ། །ནུབ་ཏུ་རྡོ་རྗེ་དམར་པོ་ཉིད། །ལྷོ་རུ་སྔོན་པོའི་རྡོ་རྗེ་ཅན། །ཀུན་ནས་རྡོ་རྗེ་འབར་བའི་འོད། །དབུས་སུ་མཉམ་པའི་ཁ་དོག་ཉིད། །ཐམས་ཅད་ཀུན་ནས་སྔོན་པོ་ཡི། །དབང་པོའི་གཟུགས་ནི་རྡོ་རྗེ་འཛིན། །སོར་བཞི་པ་ཡི་ནམ་མཁར་ནི། །སྒྲོལ་མ་ཡི་ནི་
<pb id="87.284a"/>
མཚན་ཉིད་ནི། །ཨཱ་ལི་ཀཱ་ལིར་རབ་སྦྱོར་བའི། །དེ་ཡི་ས་བོན་འབྱུང་བའོ། །དབུས་སུ་སྒྲོལ་མ་གཞག་བྱ་བ། །ཕྱག་རྒྱ་འདི་ཡིས་མཆོད་པར་བྱ། །ཆུ་ཤིང་མེ་ཏོག་ལྟེ་བར་གནས། །སྙིང་ཀར་འགྲེང་བར་གནས་པ་ཉིད། །རྟག་ཏུ་ཁ་ནི་མར་
ཕྱོགས་པ། །མཁས་པ་ཡིས་ནི་རྒྱས་པར་བྱ། །རྟག་ཏུ་འདབ་མ་བརྒྱད་པར་འགྱུར། །གསུངས་པའི་གེ་སར་གྱིས་ནི་བརྒྱན། །དེ་དབུས་ཟླ་བ་དཀར་པོ་ནི། །འོ་མ་ཟླ་བ་དེ་ཡི་དབུས། །འདི་ལྟར་ཤེས་པའི་རྣལ་འབྱོར་པ། །གསང་བའི་གདན་གྱི་མིང་ཉིད་
ཡིན། །གཟུགས་ལ་སོགས་པ་མི་གཟུང་ཞིང་། །སྟོང་པའི་སེམས་ཀྱང་མ་ཡིན་ནོ། །གཟུགས་དང་སྟོང་པ་དེ་བཞིན་དབུས། །ཡེ་ཤེས་ཅན་གྱིས་དེ་བཞིན་གཟུང་། །མཉམ་ཉིད་ཡེ་ཤེས་ཐམས་ཅད་ཀྱིས། །ཀུན་ནས་བལྟ་བ་ཐམས་ཅད་རིག །བླ་
མས་བསྟན་པའི་ལམ་གྱིས་ནི། །རྟག་ཏུ་ངེས་པར་བལྟ་བར་བྱ། །ཇི་ལྟར་བུ་མོ་གཞོན་ནུ་གཏམ་གྱིས་རྨོངས་ནས་སུ། །གཉིས་ཀ་འཐབས་པ་ཕྲད་ཅིང་གཏམ་ནི་སྨྲས་པ་དང་། །ལམ་ནི་ཇི་ལྟར་བསྟན་ཀྱང་གཟུང་བར་མི་ནུས་པ། །དེ་བཞིན་
རྣལ་འབྱོར་པ་ནི་གཞོན་ནུས་བསྟན་པ་བཞིན། །རྣལ་འབྱོར་པ་ཡིས་ཐོས་ཙམ་གྱིས། །ཉོན་མོངས་རིང་དུ་སྤོང་བར་བྱེད། །གང་ཞིག་སྦྱོར་བ་བསྟེན་པ་ཡིས། །སངས་རྒྱས་འབྲས་བུ་མྱུར་དུ་འཐོབ། །གང་གིས་སྣ་ཚོགས་བསྟེན་པ་ཡིས། །
དེ་ཡིས་ལས་ནི་འགྲུབ་པར་འགྱུར། །ཐམས་ཅད་རྒྱུད་དུ་བཤད་པ་ནི། །རྣམ་ཤེས་ལྷན་ཅིག་སྦེད་པར་བྱེད། །ཇི་ལྟར་སེམས་ཀྱིས་ཀུན་ནས་ནི། །ནན་ཏན་གྱིས་ནི་ཡེ་ཤེས་སྦྱར། །གསང་བའི་གདན་གྱི་ལེའུ་གཉིས་པ་ཞེས་བྱ་བའོ།།  །།<head n="2" t="ལེའུ་གསུམ་པ།" type="lewu" zh="80.862"/>
ཟླ་བའི་དཀྱིལ་འཁོར་དབུས་གནས་པར། །རྡོ་རྗེ་སེམས་དཔའ་མངོན་པར་སྤྲུལ། །དེ་ཡི་སྙིང་ཀར་ཡི་གེ་ཧཱུྃ། །ཁ་དོག་དཀར་པོ་བསམ་པར་བྱ། །བདུད་རྩི་རེ་ཕ་ཐིག་ལེ་དང་། །དེ་ཡི་ས་བོན་སྦྱར་བར་བྱ། །ཞི་བར་རྒྱལ་ཞིང་མཆོག་ཏུ་བརྩོན། །
ཞི་བའི་དུས་ལ་བབ་ནས་ནི། །བདག་ཉིད་སྦྱིན་སྲེག་རབ་ཏུ་བྱ། །ཞི་བའིའོ། །སྙིང་ཀ་དཀྱིལ་འཁོར་དབུས་སུ་ནི། །ཁ་དོག་ཞི་བར་མཚུངས་པའོ། །བདུད་རྩི་ཀུན་ནས་རིག་པ་ཡི། །ཟླ་བའི་དབུས་སུ་བསྒོམ་པར་བྱ། །དེ་ལྟར་བསྒོམ་པའི་རྣལ་འབྱོར་
<pb id="87.284b"/>
པའི། །རྒྱས་པར་ཡོངས་སུ་གྲགས་པ་ཉིད། །སྙིང་ཀར་ཉི་མའི་དཀྱིལ་འཁོར་ལ། །རྐེད་པར་རེ་ཕ་ཐིག་ལེ་ཅན། །དམར་ཞིང་དམར་བར་བསམས་པ་ཡིས། །དབང་ཉིད་དུ་ནི་ཡོངས་སུ་གྲགས། །སྙིང་ཀའི་དཀྱིལ་འཁོར་དབུས་སུ་ཡང་། །རླུང་
གི་དཀྱིལ་འཁོར་ཀུན་ནས་བསམ། །དངོས་སུ་ཧཱུྃ་གི་ས་བོན་ནི། །དབུས་སུ་དགྲ་ཡི་མིང་ཉིད་ཀྱང་། །ཇི་ལྟར་དུ་བ་དུ་བའི་མདོག །མངོན་སྤྱོད་པར་ནི་རབ་ཏུ་གྲགས། །ཀུན་ནས་ཐམས་ཅད་སྟོང་པ་ཉིད། །སྔོན་གྱི་མཚན་ཉིད་སྦྱར་བར་བྱ། །རླུང་
གི་དཀྱིལ་འཁོར་དབུས་སུ་ནི། །ཉི་མའི་དཀྱིལ་འཁོར་བསྒོམ་པར་བྱ། །དེ་དབུས་ཧཱུྃ་གི་རྣམ་པ་ནི། །འབར་བའི་ཕྲེང་བ་མཉམ་པའི་འོད། །རླུང་གི་ས་བོན་གྱིས་ནི་དཀྲི། །དབུས་སུ་མིང་ཉིད་སྦྱར་བྱས་ལ། །རླུང་གིས་བསྐོར་བའི་ལུས་སུ་
ནི། །སྒྲུབ་པ་པོ་ཡིས་བསམ་པར་བྱ། །གང་བསམས་དེ་ནི་བསྐྲོད་པར་འགྱུར། །རླུང་གི་དཀྱིལ་འཁོར་དབུས་སུ་ནི། །མཁའ་འགྲོ་དྲག་མོ་བསམ་པར་བྱ། །སྔོན་གྱི་མཚན་ཉིད་ཀུན་རིག་པས། །གཟུགས་དང་དབྱིབས་བཞིན་བསྒོམ་
པར་བྱ། །མེ་འབར་བ་དང་མཉམ་པའི་འོད། །མདུན་དུ་ཟློས་ཤིང་ཀུན་དུ་བསམ། །བསྒྲུབ་བྱ་ཡི་ནི་ལུས་ཀྱི་ཁར། །རླུང་གི་ས་བོན་གྱིས་ནི་གཙོ། །མཐར་ནི་འཇོམས་པའི་ཡི་གེ་དང་། །སྔོན་བཞིན་མེ་ཡི་ཡི་གེ་ཉིད། །དབུས་སུ་
བསྒྲུབ་བྱའི་མིང་འདི་ནི། །འབུམ་ཕྲག་གཅིག་ཏུ་བཟླས་པ་ཡིས། །གང་ཕྱིར་སྦྱོར་བ་བསྙེན་པ་ཡིས། །ལུས་ནི་ཀུན་ནས་སྡོམ་པའོ། །རླུང་གི་དཀྱིལ་འཁོར་དབུས་སུ་ཡང་། །གཏུམ་མོའི་རྣལ་འབྱོར་བསྟེན་པར་བྱ། །ཁ་
དོག་སྔོན་པོ་འཇིགས་ཆེན་པོ། །ཤིན་ཏུ་བཞད་པས་འཇིགས་པར་བྱེད། །ལག་ན་ལྷུང་བཟེད་ཁ་ཊྭཱྃ་ག །རྒྱན་ཀུན་གྱིས་ནི་རྣམ་པར་བརྒྱན། །དགྲ་ཡིས་ཀུན་ནས་གདན་དུ་ནི། །བདག་ཉིད་རྐང་པས་མནན་པར་བྱ། །
རྡོ་རྗེའི་ས་བོན་རེ་ཕ་ལ། །ལྕགས་ཀྱུའི་ཡི་གེས་སྦྱར་ནས་ནི། །མཐའ་རུ་འཇོམས་པའི་ཡི་གེ་ནི། །འབུམ་ཕྲག་གཅིག་གིས་འགྲུབ་པར་འགྱུར། །གསང་བའི་གདན་གྱི་ལེའུ་གསུམ་པ་ཞེས་བྱ་བའོ།།  །།
<pb id="87.285a"/>
<head n="2" t="ལེའུ་བཞི་པ།" type="lewu" zh="80.863"/> ཇི་ལྟར་ལུས་ལས་བྱུང་བ་ཡི་ནི་པད་མ་ལ། །བུང་བ་གཉིས་ཀྱིས་བདུད་རྩི་ཟ་བའི་སེམས་དང་ཡང་། །ཡང་དག་སྦྱོར་བས་བྱང་ཆུབ་ཡན་ལག་ལྡན་པ་ཡི། །མཆོག་གི་ཆོས་གསུམ་ཕ་རོལ་ཕྱིན་ལ་ཕྱག་འཚལ་ལོ། །
སྲིན་མོ་དང་ནི་རོ་ལངས་མ། །མི་མེད་དུར་ཁྲོད་གནས་སུ་ནི། །ཡི་དགས་ཚེས་དང་སྐར་མ་ལ། །བརྟན་པའི་སེམས་ཀྱིས་བསྒྲུབ་པར་བྱ། །ར་ནག་པོ་ཡི་ལྤགས་པ་བླང་། །མཚོན་གྱིས་མ་བསྣུན་སྦྱར་བར་བྱ། །རས་ནི་བརྐྱང་ལ་ཐིག་
གིས་གདབ། །རྫས་ལྔ་དང་ནི་ཡང་དག་ལྡན། །གཉིས་མེད་གཏོར་མ་བྱིན་གྱིས་བརླབ། །ལྕགས་ཀྱུ་ལྔ་དང་ལྡན་པ་ཡི། །སྔོན་དུ་གསུངས་བཞིན་དབུལ་བར་བྱ། །མཁའ་འགྲོའི་གཏོར་མ་བྱིན་བརླབས་ནས། །དེ་ཡི་ར་ཡི་ཤ་
ཡིས་ནི། །སྦྱིན་སྲེག་བརྒྱ་རྩ་བརྒྱད་དུ་བྱ། །བྲིས་སྐུ་གནས་སུ་གཟུང་བྱས་ལ། །གཏོར་མས་མཆོད་ལ་བྲི་བར་བྱ། །ཁ་དོག་ནག་པོ་འཇིགས་ཆེན་པོ། །རོལ་པའི་འཕེན་པས་ཡང་དག་གནས། །ཡན་ལག་བརྒྱད་དུ་ཀུན་
གྱིས་བརྒྱན། །སྐྲ་ནི་དགྱེས་པས་རྣམ་པར་བརྒྱན། །སྤྱན་གསུམ་ཁྲོ་བོ་མཆེ་བ་ཅན། །ཕྱག་བཞི་ཡིས་ནི་རྣམ་པར་སྤྲས། །ཁ་ཊྭཱྃ་ག་དང་རྡོ་རྗེའི་ལག །དེ་བཞིན་རལ་གྲི་ཐོད་པ་དང་། །གླང་པོའི་ལྤགས་པས་མངོན་པར་
བསྒོས། །སྟག་གི་ལྤགས་པའི་ཤམ་ཐབས་ཅན། །དེ་ལྟར་སྲིན་མོ་རོ་ལངས་མ། །རྣལ་འབྱོར་མཆོག་ཏུ་བརྩོན་པས་བྲི། །ཀུན་ནས་གཏོར་མ་ཡང་དག་ལྡན། །མི་མེད་དུར་ཁྲོད་གནས་སུ་ནི། །ནག་པོའི་ར་ཡི་ཤ་དང་ནི། །
ཞོ་དང་མར་དུ་མངོན་པར་སྦྱར། །བརྒྱ་རྩ་བརྒྱད་དུ་བསྲེག་བྱས་པས། །ཕོ་ཉ་རོ་ལངས་མ་རབ་འགྲུབ། །མགོ་ལ་ཧཱུྃ། སྤྱི་བོར་ཧ། མིག་ལ་ཧྲཱི། སྣ་ལ་ཧེ། རྣ་བ་ལ་ཧྃ། ལྕེ་ལ་ཧོ། །སྙིང་གར་ཧཱུྃ། ཡན་ལག་དྲུག་ཏུ་
བཀོད་པའི་སྔགས་སོ། །ཨོྃ་ཧྲཱིཿཧ་ན་ཧ་ན། སརྦ་ཤ་ཏྲཱུྃ་མ་ཐ་མ་ཐ། བན་དྷ། བན་དྷ། ཧཱུྃ། ཨ་མུ་ཀ ། སང་གྷ་ཏཱ་ཡ། གྷ་ཏཱ་ཡ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ། ཕུ་ཕུ། འདི་ནི་བསྒྲུབ་པ་ཐམས་ཅད་ཀྱི་སྔགས་