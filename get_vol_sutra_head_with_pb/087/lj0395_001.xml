<pb id="87.52a"/>
ཞི་བྱས་ཏེ། །གཅིག་གམ་ལྔ་འམ་བདུན་ནམ་ནི། །ཉི་ཤུ་རྩ་གཅིག་བརྒྱ་རྩ་བརྒྱད། །ཅི་ནུས་པར་ནི་གདབ་པར་བྱ། །དུས་ནི་མཚན་མོ་ཤེས་པ་སྟེ། །དང་པོ་ལ་ནི་དཀྱིལ་འཁོར་གྱིས། །ཕྱག་རྒྱ་ཆེན་པོ་རྫོགས་པ་སྟེ། །
གསུམ་པ་བཞི་པ་གཉིས་པ་དག །ཆོས་ཀྱི་སྐུ་ཡི་གཟུགས་བརྙན་གདབ། །བུམ་དབང་ས་ལ་གདབ་པ་སྟེ། །གསང་དབང་ས་དང་ཆུ་ལ་གདབ། །གསུམ་པ་མེ་དང་རླུང་ལ་གདབ། །བཞི་པ་ནམ་མཁར་གསུངས་པའོ། །དང་པོ་འཕོ་བས་
མ་ལྷུང་ལ། །གཉིས་པ་རོ་བསྲེག་མ་ལྷུང་བའོ། །གསུམ་པ་ཚ་ཚས་མ་ལྷུང་ན། །འཆི་བ་སླུ་བའི་དམ་པ་སྟེ། །སྲིད་པའི་འཆི་བ་ལས་གྲོལ་ངེས། །དམན་པའི་འཕོ་བ་ལ་སོགས་པས། །ལྷུང་ཞིང་འཆི་བ་ཁོ་ནར་ངེས། །དེ་བས་སྲིད་ལས་
གྲོལ་འདོད་པས། །བླ་མ་དམ་པ་རབ་མཉེས་ཏེ། །འཕོ་བ་ལ་སོགས་གདམས་ངག་བླང་། །རྒྱུད་འདི་གཏད་ཀྱིས་ལེགས་པར་ཟུང་། །དེའི་ཚེ་འཇིག་རྟེན་གྱི་ཁམས་ཀྱི་ས་ཆེན་པོ་ཡང་གཡོས་པར་གྱུར་ཏོ། །མཆོད་པ་སྣ་ཚོགས་
པའི་ཆར་ཡང་བབ་བོ། །དཔའ་བོ་དང་མཁའ་འགྲོ་མ་དང་དུར་ཁྲོད་ན་གནས་པའི་རོ་ལངས་ཆེན་པོ་ཐམས་ཅད་རྒྱུད་ཀྱི་དོན་ལ་རྗེསུ་ཡི་རངས་བར་གྱུར་ཏོ། །དཔལ་གསང་བ་མེ་འབར་བའི་རྒྱུད་ཀྱི་རྒྱལ་པོ་རྫོགས་སྷོ།།  །།
<tr/>པཎ་ཌི་ཏ་གཱ་ཡ་དྷ་ར་དང་།  ལོཙྪ་བ་དགེ་སློང་ཤཱཀྱ་ཡེ་ཤེས་ཀྱིས་བསྒྱུར་བའོ།།  །།<sutra id="J390"/><head n="1" t="དཔལ་གསང་བ་བདུད་རྩིའི་རྒྱུད་ཀྱི་རྒྱལ་པོ།"/>༄༅།  །རྒྱ་གར་སྐད་དུ།  <stitle n="395">ཤྲཱི་ཨ་མྲི་ཏ་གུ་ཧྱ་ཏནྟྲ་རཱ་ཛ།  </stitle>བོད་སྐད་དུ།
<ttitle n="395">དཔལ་གསང་བ་བདུད་རྩིའི་རྒྱུད་ཀྱི་རྒྱལ་པོ།  །</ttitle><bampo n="395.1">བཅོམ་ལྡན་འདས་དཔལ་བདེ་བ་ཆེན་པོ་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་
གསུང་དང་ཐུགས་རྡོ་རྗེ་བཙུན་མོའི་བྷ་ག་ལ་བཞུགས་སོ། །དེའི་ཚེ་བྱང་ཆུབ་སེམས་དཔའ་རྡོ་རྗེ་སྙིང་པོས་གསོལ་པ། དཀྱིལ་འཁོར་དབྱེ་བ་ཇི་ལྟ་བུ། །སྔགས་དང་གཏོར་མ་ཇི་ལྟ་བུ། །སྦྱིན་སྲེག་མཆོད་སོགས་
<pb id="87.52b"/>
ཇི་ལྟ་བུ། །ཁྱོད་ཀྱིས་བདག་ལ་བཤད་དུ་གསོལ། །བཅོམ་ལྡན་འདས་ཀྱིས་བཀའ་སྩལ་པ། །དང་པོ་དཀྱིལ་འཁོར་དབྱེ་བ་ཡང་། །ཕྱི་ལ་གཟུགས་བརྙན་དཀྱིལ་འཁོར་ཏེ། །ནང་དུ་ལུས་ཀྱི་དཀྱིལ་འཁོར་རོ། །གསང་བར་
བྷ་གའི་དཀྱིལ་འཁོར་ཏེ། །བཞི་པ་རང་རིག་བྱང་ཆུབ་སེམས། །དེ་རྣམས་ལྷ་ཡི་མཚན་ཉིད་ཀྱང་། །སྐུ་མདོག་ཕྱག་མཚན་རགས་པའི་ལམ། །ཁྲོ་ཚུལ་དྲུག་བཅུ་རྩ་བཞི་དང་། །འབར་བའི་གར་དགུ་ཕྱག་བརྒྱ་དྲུག །མཚན་
ཉིད་སྒྱུ་མ་ལྟ་བུ་ཡིས། །ཐ་མལ་པ་ཡི་རྣམ་རྟོག་སྤོང་། །ལུས་ཀྱི་དྲི་འཁྲུ་ཞེ་སྡང་དག །ལོངས་སྤྱོད་རྫོགས་པའི་སྐུར་གྱུར་པའོ། །འདི་དག་ཕྱི་ཡི་དཀྱིལ་འཁོར་ཏེ། །དཀྱིལ་འཁོར་དབུས་སུ་གང་གྱུར་པ། །དེ་ཉིད་ཀྱི་ནི་དཀྱིལ་
འཁོར་ཏེ། །རྡོ་རྗེ་ཅན་དང་ཕན་པ་དང་། །དེ་བཞིན་རྡོ་རྗེ་གཟི་བརྗིད་དང་། །པདྨ་གར་གྱྀ་དབང་ཕྱུག་དང་། །དེ་བཞིན་རྟ་བདུན་རྡོ་རྗེ་སེམས། །སྙིང་པོ་ཡོངས་གཟུང་དཀྱིལ་འཁོར་ཏེ། །དེ་དག་ཕྱི་ཡི་དཀྱིལ་འཁོར་ཡིན། །
དེ་ནས་ནང་གི་དཀྱིལ་འཁོར་ཡང་། །རྣལ་གྲོལ་སྟེང་དུ་གདན་ཁྲི་རླུང་། །རང་གི་བདག་པོའི་ལྷ་ཡིན་ནོ། །དང་པོར་དེ་ཉིད་ཤེས་བྱ་སྟེ། །རགས་པ་དང་ནི་ཕྲ་བ་དང་། །ཟུང་འཇུག་སྒོ་གསུམ་ཉི་ཁྲི་དང་། །ཆིག་སྟོང་དྲུག་བརྒྱ་རྒྱུ་བ་ཙམ། །
ལས་ནི་རགས་པའི་ལམ་འཇོམས་ཤིང་། །ངག་གྀ་དྲི་འཁྲུ་གཏི་མུག་དག །སྤྲུལ་པའི་སྐུ་ཡི་རྒྱུར་གྱུར་པ། །མཁའ་སྤྱོད་རླུང་དུ་ཤེས་པར་བྱ། །གང་ཞིག་སྣང་བ་བསྒོམ་པ་དང་། །དེ་བཞིན་མུན་པ་བསྒོམ་པ་དག །ཉིན་དང་
མཚན་མོར་རབ་ཏུ་གྲགས། །གནོད་མཛེས་ལྟ་སྟངས་དམན་པ་སྟེ། །ཚུལ་དེ་དེ་ལས་བཟློག་པའོ། །དང་པོར་ཡིད་བཅིང་སྣ་རྩེར་བྱ། །དེ་བཞིན་སེམས་བཅིང་རླུང་བཅིང་ཡང་། །ནམ་མཁའ་སོར་བཞི་དེ་ནས་སྟོང་། །དེ་ནས་བར་དུ་
ཐིག་ལེ་ཡང་། །ཡན་ལག་དང་བཅས་ཡན་ལག་མེད། །ཤིན་ཏུ་ཡན་ལག་མེད་པ་སྟེ། །ཡན་ལག་བཅས་པ་བཅུ་གསུམ་སྟེ། །ཐབས་ལ་ཐབས་ཀྱི་སྦྱོར་བ་ནི། །བླ་མའི་ཞལ་ནས་ཤེས་པར་བྱ། །མ་ནིང་འདུས་པའི་སྒོ་རུ་
<pb id="87.53a"/>
གསུངས། །དེ་ནས་འོག་སྒོ་ཙཎྜཱ་ལི། །ཁ་སྦྱོར་དང་ནི་སྟུག་པོ་སོགས། །རྐྱེན་དང་བཅས་དང་རང་བཞིན་དང་། །བདག་སྦྱང་བ་དང་གཞན་སྦྱང་དང་། །གཏུམ་མོ་རང་བཞིན་སྦར་བ་དང་། །གཏུམ་མོ་གོ་
བཟློག་སྦར་བ་དང་། །གཏུམ་མོ་རྐྱེན་གྱིས་སྦར་བ་དང་། །གཏུམ་མོ་ཞར་ལ་སྦར་བ་དང་། །གཏུམ་མོ་བྱེ་བྲག་སྦར་བ་དང་། །སྤྱི་བོའི་གཏུམོ་སྦར་བ་དང་། །གྲོལ་བའི་རང་བཞིན་གཏུམ་མོ་དང་། །ཆགས་པའི་རང་བཞིན་
གཏུམ་མོ་སྟེ། །ནང་གི་ལྷ་ཡི་ངོ་བོ་སྟེ། །གསང་བའི་ལྷ་ཡི་རིང་བའི་རྒྱུ། །དེ་ནས་གསང་བའི་དཀྱིལ་འཁོར་ཡང་། །དབང་པོ་གཉིས་སྦྱོར་ཀུན་དུ་རུ། །དེ་ཡི་ཕྱིར་ན་བྷ་ག་ཡིན། །དགའ་བ་ལ་སོགས་སྒྱུ་མ་ཡི། །ཕྲ་བའི་
ལམ་སྤོང་ལས་ཡིན་ཏེ། །སེམས་ཀྱི་དྲི་འཁྲུད་འདོད་ཆགས་དག །རང་རིག་སེམས་ཀྱི་རྒྱལ་པོའྀ་རྒྱུ། །དེ་ནས་བཞི་པའི་དཀྱིལ་འཁོར་ནི། །ཆོས་སྐུ་སྐྱེ་མེད་ནམ་མཁའ་བཞིན། །རང་རིག་སྟོང་པ་འོད་གསལ་ལ། །
བསྒོམས་པས་ཉེས་པ་མ་ཡིན་ཏེ། །མ་བསྒོམས་པས་ཀྱང་ཉེས་པ་མིན། །བསྒོམ་པ་ཉིད་ཀྱང་རྟོག་པ་སྟེ། །མི་བསྒོམ་པ་ཡང་རྟོག་པ་ཉིད། །བསྒོམ་དུ་རྡུལ་ཙམ་མེད་པ་ལ། །ཡོངས་སུ་སྐད་ཅིག་མེད་པ་འདི། །ལྷ་ཡི་
རྒྱལ་པོ་ཡིན་པར་འདོད། །དཀྱིལ་འཁོར་རྣམས་ཀྱི་མཆོག་གྱུར་པ། །རང་རིག་ཡེ་ཤེས་མེ་བོ་ཆེ། །ཐམས་ཅད་འདི་ལ་གནས་པ་སྟེ། །དཔེར་ན་འཁོར་ལོས་སྒྱུར་བའི་རྒྱལ་པོ་དག །ཡུལ་དང་གྲོང་ཁྱེར་དག་ཏུ་
མི་འགྲོ་ཡང་། །ཡུལ་ན་འདོད་པ་ཐམས་ཅད་སྡུད་པ་ལྟར། །མཆོད་དང་གཏོར་མ་ལ་སོགས་པའི། །ལས་དང་བྱ་བ་སྣ་ཚོགས་ཀུན། །སེམས་ཀྱི་དེ་ཉིད་ཤེས་གྱུར་ན། །ཐམས་ཅད་འདི་ལ་བསྡུད་པར་ངེས། །ལས་ནི་ཟབ་
པའི་ལམ་སྤོང་སྟེ། །སྒོ་གསུམ་རྣམ་དག་དུག་གསུམ་འཇོམས། །གཟུགས་སྐུ་གཉིས་ནི་འབྱུང་བའི་རྒྱུ། །སྦྱིན་སྲེག་རྣམ་པ་བཞི་ཡིན་ཏེ། །སྤྱི་ཡི་ཐུན་མོང་ཡིན་པར་གསུངས། །དེ་ནས་ནང་གི་སྦྱིན་སྲེག་ཀྱང་། །ལྟེ་བ་སྙིང་ཀ་
<pb id="87.53b"/>
སྤྱི་བོ་མགྲིན། །རིགས་ནི་ངེས་པའི་ཐབ་ཁུང་སྟེ། །སྐུ་ནི་སྤྱི་བོ་གསུང་མགྲིན་པ། །སྙིང་གར་ཐུགས་ཏེ་ཡོན་ཏན་དང་། །ཕྲིན་ལས་གཏུམ་མོ་གཉིས་སུ་ངེས། །རླུང་དང་རྩ་དང་ཐིག་ལེ་དང་། །རང་བཞིན་གནས་པའི་ཡེ་ཤེས་མེ། །
མེ་ལྷ་དག་པས་བདག་པོའྀ་ལྷ། །སྐུ་མདོག་ཕྱག་མཚན་རྣམ་རྟོགས་དག །སྲེག་རྫས་བསྲེག་སྟེ་མེ་མཆོད་བྱ། །ཉེ་བར་ཞི་བ་སྦྱིན་པ་དང་། །རྣམ་རྟོག་སྲེག་ཕྱིར་སྦྱིན་སྲེག་སྟེ། །རང་ལུས་ཡེ་ཤེས་མེ་ཡིས་ནི། །རྟོག་པའི་
བུད་ཤིང་བསྲེག་བྱ་བ། །འདི་ནི་སྦྱིན་སྲེག་ཚད་མ་སྟེ། །ཏིལ་སོགས་སྡིག་པར་ངེས་པ་འམ། །ལས་ཀྱི་མེ་ཉིད་ཡེ་ཤེས་སམ། །བསྲེགས་པས་ངེས་པར་ཚིག་གམ་ཅི། །སྲེག་རྫས་རྟོག་པ་སྲེག་བྱེད་མེ། །དབང་པྶོ་
སྤྱོད་ཡུལ་མ་ཡིན་ཏེ། །དེ་ཕྱིར་ལས་ཀྱི་མེ་ཉིད་ལ། །ཏིལ་སོགས་བསྲེག་པའི་ལས་བྱས་ཀྱང་། །ངེས་པར་སྡིག་པ་ཚིག་མི་འགྱུར། །མཆོད་པ་ལ་སོགས་དེ་བཞིན་ནོ། །བསྟན་པ་ཙམ་དུ་ངེས་པ་སྟེ། །རྒྱུད་ནི་དོན་
དམ་མ་ཡིན་ཏེ། །དོན་དམ་རྟོགས་པས་བསྟན་པ་མེད། །དགང་གཟར་བླུགས་གཟར་ལ་སོགས་པ། །བླ་མའི་ཞལ་ནས་ཤེས་པར་བྱ། །དེ་ནས་གསང་བའི་སྦྱིན་སྲེག་ཀྱང་། །ཐབ་ཁུང་ལྟེ་བ་འམ་སྣ་རྩེ་སྟེ། །
ཆགས་གྲོལ་གནས་ནི་ངེས་པ་དང་། །རང་བཞིན་དང་ནི་གསང་བ་ཡི། །གཏུམ་མོ་ཡེ་ཤེས་མེ་སྦར་ཏེ། །གཡས་གཡོན་དགང་གཟར་བླུགས་གཟར་གྱིས། །ཤུ་ཀྲ་རྩ་དང་རླུང་སོགས་ཀྱི། །ཕྲ་མོའི་རྟོག་པའི་སྲེག་རྫས་
བསྲེག །བདེ་བའི་མེ་ལྷ་མཆོད་པར་བྱ། །ཞི་རྒྱས་ལས་ཀྱི་རིམ་པ་དང་། །བཞི་པ་ཞལ་ནས་ཤེས་པར་བྱ། །དེ་ནས་སྔགས་ཀྱི་དབྱེ་བ་ཡང་། །ཕྱི་ཡི་སྔགས་ནི་ཨོྃ་ཨཱཿཧཱུྃ། །ནང་དུ་བདུད་རྩིའི་མཚན་ཉིད་དེ། །གསང་
བར་མཆོག་ཚད་དབུས་ན་གནས། །མཐར་ཐུག་མཐའ་བྲལ་རང་རིག་གོ། །སྤོས་སོགས་ཕྱི་ཡི་མཆོད་པ་སྟེ། །བདུད་རྩི་ལ་སོགས་ནང་དུའོ། །གསང་བར་བདེ་བའི་རོ་ཡིས་མཆོད། །མཐར་ཐུག་སྟོང་པའི་
<pb id="87.54a"/>
རོ་ཡི་མཆོད། །འབྲས་སོགས་ཕྱི་ཡི་གཏོར་མ་སྟ། །དམན་པའི་བགེགས་སོགས་ཞི་བར་བྱེད། །ཨ་བ་དྷུ་ཏཱི་འི་ཀ་པཱ་ལར། །ཤ་སོགས་བདུད་རྩིའི་རང་བཞིན་གནས། །རྣམ་རྟོག་བགེགས་ཆེན་ཞི་བར་
བྱེད། །བདེ་བ་ཆེན་པོའི་བདུད་རྩིའི་རོས། །ཕྲ་བའི་གདོན་ཆེན་ཞི་བྱས་པ། །འདི་ནི་གསང་བའི་གཏོར་མར་གསུངས། །རང་རིག་སྟོང་པའི་བདུད་རྩིའི་རོས། །བདེ་ཆེན་གདོན་ནི་ཞི་བྱས་པ། །འདྀ་ནི་བཞི་པའི་གཏོར་མར་
ངེས། །ཕྱག་འཚལ་སྐོར་བ་ལ་སོགས་དང་། །སྦྱང་སོགས་བླ་མའི་ཞལ་ནས་ཤེས། །གང་གི་ཕྱིར་ན་སྦྱིན་སྲེག་ན།  །དངོས་གྲུབ་དམ་པ་སྟེར་བ་དང་། །རྣམ་རྟོག་སྲེག་ཕྱིར་སྦྱིན་སྲེག་སྟེ། །ཤིང་སོགས་སྲེག་
པ་སྦྱིན་སྲེག་མིན། །མཉེས་པའི་དོན་གྱིས་མཆོད་པ་སྟེ། །སྤོས་སོགས་ཕུལ་བས་མཉེས་པ་མེད། །རང་སེམས་ལས་སུ་རུང་བ་དག །མཉེས་པས་མཆོད་པ་ཆེན་པོ་སྟེ། །གདོན་དང་གནོད་པ་ཞི་བ་དང་། །
བར་ཆད་ཞི་དང་དངོས་གྲུབ་དག །འབྱུང་བའི་ཕྱིར་ན་གཏོར་མ་སྟེ། །འབྲས་སོགས་ཕྱི་ཡི་གཏོར་མ་ཡིས། །གདོན་སོགས་ཞི་བར་མི་འགྱུར་ཏེ། །རང་གི་སྒོ་གསུམ་རྣམ་རྟོག་དག །གདོན་ལ་སོགས་པར་སྣང་
བ་སྟེ། །འཁྲུལ་པའི་རྣམ་རྟོག་མ་སྤངས་པར། །གདོན་སོགས་ཞི་བར་མི་འགྱུར་ཕྱིར། །སྒོ་གསུམ་རྣམ་རྟོག་འཇོམས་པ་ཡི། །སེམས་ཀྱི་གཏོར་མ་གཏོར་མའི་མཆོག །གདོན་དང་གནོད་པ་ཞི་བ་དང་། །
དམ་ཚིག་གསོ་དང་ལྷ་རྣམས་འགོ །དངོས་གྲུབ་ཐམས་ཅད་འབྱུང་བར་འགྱུར། །ཕྱྀ་ནང་གཏོར་མར་ངེས་པའོ། །རྒྱུད་རྣམས་ཉེ་བར་ཞི་བ་དང་། །ལུས་ལས་འབྱུང་ཕྱིར་ལྷ་ཡིན་ཏེ། །ཕྱི་ཡི་དཀྱིལ་འཁོར་
ལྷ་མ་ཡིན། །ལུས་དང་ཡན་ལག་ལྷ་མ་ཡིན། །ཁ་མིག་ལ་སོགས་ལྷ་མ་ཡིན། །ལུས་ལས་མ་བྱུང་གཡེང་བའི་ཕྱྀར། །དབང་པོ་སྒོ་གསུམ་གཡེང་བ་དགག །རང་གི་ལུས་ལ་རང་ལུས་འབྱུང་། །