<pb id="96.119a"/>
བསྔགས་བསྟོད་ཚིག་ནི་འདི་ལས་འབྱུང་བ་བཞིན། །ནང་པར་རྣམ་དག་སེམས་ཀྱིས་རྩེ་གཅིག་གདོན། །བསམ་པའི་དངོས་པོ་ཐམས་ཅད་བསམས་བཞིན་འགྲུབ། །དེ་ནས་བཅོམ་ལྡན་འདས་ཀྱིས་བྲམ་ཟེ་
དེ་ལ་ཁྱོད་ཀྱིས་སེམས་ཅན་རྣམས་ལ་ཕན་གདགས་ཤིང་བདེ་བ་སྦྱིན་པའི་ཆེད་དུ་ལྷ་མོ་དེ་ལ་བསྔགས་པ་བརྗོད་པས་བྱིན་གྱིས་རློབ་པར་གསོལ་བ་བཏབ་ནས་བསོད་ནམས་དཔག་ཏུ་མེད་པ་འཐོབ་པར་འགྱུར་བ་ལེགས་སོ་ལེགས་སོ་ཞེས་བཀའ་
སྩལ་ཏོ།།  །།གསེར་འོད་དམ་པ་མཆོག་ཏུ་རྣམ་པར་རྒྱལ་བའི་མདོ་སྡེའི་རྒྱལ་པོ། །<bampo n="528.8">བམ་པོ་བརྒྱད་པ། དེ་ནས་བྲམ་ཟེ་ཀཽ་དི་ནྱས་གོང་
དུ་བསྟན་པ་དེ་ལྟ་བུའི་མངོན་པར་བསྟོད་པའི་ཚིག་དང་། སྔགས་ཀྱི་ཚིག་གིས་ལྷ་མོ་སྤོབས་པ་ཆེན་མོ་ལ་མངོན་པར་བསྟོད་ནས་འཁོར་མང་པོ་རྣམས་ལ་འདི་སྐད་ཅེས་སྨྲས་སོ། །ཁྱེད་ཅག་ལྷ་མོ་སྤོབས་པ་ཆེན་
མོ་ལ་གསོལ་བ་བཏབ་ནས་སྙིང་བརྩེ་བས་བྱིན་གྱིས་བརླབས་ནས་ཚེ་འདི་ཉིད་ལ་ཐོགས་པ་མེད་པའི་སེམས་མྱུར་བ་དང་། ཡེ་ཤེས་ཆེན་པོ་དང་། ཚིག་ལ་ཤིན་དུ་མཁས་པ་དང་། ཤེས་པ་རྒྱ་ཆེན་པོ་འཐོབ་པ་
དང་། འབེལ་པའི་གཏམ་གྱིས་ཕན་ཚུན་ལན་འདེབས་པ་དང་། ཚིག་འབྲུའི་རྒྱན་ཡིད་བཞིན་དུ་གྲུབ་ནས་ཐོགས་པ་མེད་པར་འདོད་ན་སེམས་རྩེ་གཅིག་ཏུ་གུས་པས་འདི་ལྟར་གསོལ་བ་གདབ་པར་བྱའོ། །
སངས་རྒྱས་ལ་ཕྱག་འཚལ་ལོ། །ཆོས་ལ་ཕྱག་འཚལ་ལོ། །དགེ་འདུན་ལ་ཕྱག་འཚལ་ལོ། །བྱང་ཆུབ་སེམས་དཔའི་ཚོགས་དང་། རང་སངས་རྒྱས་དང་། ཉན་ཐོས་དང་། 
འཕགས་པ་ཐམས་ཅད་དང་། འདས་པ་དང་། མ་བྱོན་པ་དང་། ཕྱོགས་བཅུའི་སངས་རྒྱས་ཡང་དག་པའི་བདེན་ཚིག་མངོན་པར་གྲུབ་པ་དང་། དབང་པོ་ཇི་ལྟ་བ་བཞིན་དུ་ཡང་དག་པའི་
<pb id="96.119b"/>
བདེན་ཚིག་གསུང་བ་མི་སླུ་བའི་ཚིག་གསུང་བ། བསྐལ་པ་ཆེན་པོ་བྱེ་བ་ཚད་མེད་པ་སྙེད་དུ་རྟག་པར་ཡང་དག་པའི་བདེན་ཚིག་གསུང་ཞིང་ཡང་དག་པའི་བདེན་ཚིག་དང་ལྡན་པ་ཐམས་ཅད་ལ་རྗེས་སུ་ཡིད་
རང་ནས་ཕྱག་འཚལ་ལོ། །མི་བདེན་པའི་ཚིག་མི་གསུང་བའི་ཕྱིར་ཡངས་ཤིང་རིང་བའི་ལྗགས་ཕྱུང་ནས་ཉིད་ཀྱི་ཞལ་དང་། འཛམ་བུའི་གླིང་དང་གླིང་བཞི་པ་དང་སྟོང་དང་སྟོང་གཉིས་པ་དང་། 
སྟོང་གསུམ་གྱི་འཇིག་རྟེན་གྱི་ཁམས་དང་། ཕྱོགས་བཅུའི་འཇིག་རྟེན་གྱི་ཁམས་བསམ་གྱིས་མི་ཁྱབ་པ་ཐམས་ཅད་ཀུན་དུ་ཁྱབ་པར་གཡོགས་ནས་ཉོན་མོངས་པའི་གདུང་བ་ཐམས་ཅད་རབ་ཏུ་སེལ་བར་
མཛད་པ་ལ་གུས་པར་ཕྱག་འཚལ་ལོ། །སངས་རྒྱས་ལྗགས་ཀྱི་མཚན་དེ་ལྟ་བུ་དང་ལྡན་པ་ཐམས་ཅད་ལ་གུས་པར་ཕྱག་བྱས་ནས་བདག་མིང་འདི་ཞེས་བྱ་བ་ཤིན་དུ་གྱ་ནོམ་པའི་སྤོབས་པ་ཐམས་ཅད་དང་ལྡན་པར་
སྨོན་ནས་སེམས་རྩེ་གཅིག་ཏུ་སྲོག་ཕྱོགས་སོ། །སངས་རྒྱས་རྣམས་ཀྱི་སྤོབས་པ་དམ་པ་དང་། །བྱང་ཆུབ་སེམས་དཔའི་སྤོབས་པ་དམ་པ་དང་། །རང་རྒྱལ་འཕགས་པའི་སྤོབས་པ་དམ་པ་
དང་། །ཞུགས་བཞི་འབྲས་བཞིའི་སྤོབས་པ་དམ་པ་དང་། །འཕགས་པའི་བདེན་པའི་ཚིག་གི་སྤོབས་མཆོག་དང་། །དྲང་སྲོང་དྲང་ལྟའི་སྤོབས་པ་དམ་པ་དང་། །ཚངས་འཁོར་དྲང་སྲོང་
སྤོབས་པ་དམ་པ་དང་། །ལྷ་ཆེན་ཨུ་མའི་སྤོབས་པ་དམ་པ་དང་། །སྐན་དྷ་ལྷ་ཡི་སྤོབས་པ་དམ་པ་དང་། །རྒྱལ་པོ་མ་ན་སི་ཡི་སྤོབས་མཆོག་དང་། །ཡིད་བཞིན་ལྷ་ཡི་སྤོབས་པ་དམ་
པ་དང་། །རྒྱལ་ཆེན་བཞི་ཡི་སྤོབས་པ་དམ་པ་དང་། །རབ་གནས་ལྷ་ཡི་བུའི་འི་སྤོབས་མཆོག་དང་། །རྡོ་རྗེ་གསང་བའི་བདག་པོའི་སྤོབས་མཆོག་དང་། །ཁྱབ་འཇུག་ལྷ་ཡི་སྤོབས་པ་དམ་
<pb id="96.120a"/>
པ་དང་། །ལྷ་མོ་བི་མའི་སྤོབས་པ་དམ་པ་དང་། །བིཥྞུའི་ལྷ་མོའི་སྤོབས་པ་དམ་པ་དང་། ལྷ་མོ་བཟང་མོའི་སྤོབས་པ་དམ་པ་དང་། །ཤི་རི་མ་ཏའི་སྤོབས་པ་དམ་པ་
དང་། །ཧ་རི་ཚིག་གི་སྤོབས་པ་དམ་པ་དང་། །མ་དང་མ་ཆེན་སྤོབས་པ་དམ་པ་དང་། །ཧ་རི་ཏ་མའི་སྤོབས་པ་དམ་པ་དང་། །གནོད་སྦྱིན་རྣམས་ཀྱི་སྤོབས་པ་དམ་པ་དང་། །ཕྱོགས་
བཅུའི་རྒྱལ་པོའི་སྤོབས་ལ་གུས་ཕྱག་འཚལ། །ལས་མཆོག་ཅི་མངའ་ཐམས་ཅད་བདག་བསྟངས་ནས། །སྤོབས་མཆོག་དམ་པ་མཐའ་མེད་འཐོབ་པར་ཤོག །བསླུ་བ་མེད་ལ་གུས་ཕྱག་
འཚལ། །རྣམ་པར་གྲོལ་ལ་གུས་ཕྱག་འཚལ། །འདོད་ཆགས་སྤངས་ལ་གུས་ཕྱག་འཚལ། །འཆིང་སྒྲིབ་སྤངས་ལ་གུས་ཕྱག་འཚལ། །རྣམ་དག་སེམས་ལ་གུས་ཕྱག་
འཚལ། །འོད་དང་ལྡན་ལ་གུས་ཕྱག་འཚལ། །བདེན་ཚིག་སྨྲ་ལ་གུས་ཕྱག་འཚལ། །རྡུལ་ཆགས་མེད་ལ་གུས་ཕྱག་འཚལ། །དོན་མཆོག་གནས་ལ་གུས་ཕྱག་
འཚལ། །འཁོར་མང་བདག་ལ་གུས་ཕྱག་འཚལ། །སྤོབས་པའི་ལྷ་ལ་གུས་ཕྱག་འཚལ། །བདག་གི་ཚིག་ལ་ཐོགས་མེད་ཤོག །བདག་གིས་སྨོན་ཅིང་གཉེར་བའི་
དངོས། །ཐམས་ཅད་མྱུར་དུ་གྲུབ་པར་ཤོག །ནད་མེད་རྟག་ཏུ་རབ་བདེ་ཞིང་། །ཚེ་རིང་ལོ་ནུར་འཐོབ་པར་ཤོག །རིགས་སྔགས་ཀུན་ལ་རབ་མཁས་ཤིང་། །ནན་ཏན་
བྱང་ཆུབ་ལམ་བསྒོམས་ནས། །སྐྱེ་དགུ་རྒྱ་ཆེར་ཕན་བཏགས་ཏེ། །བསམ་པ་མྱུར་དུ་གྲུབ་པར་སྨོན། །བདག་གིས་བདེན་ཚིག་སྨྲས་པ་དང་། །བདག་གིས་བསླུ་མེད་སྨྲས་པ་ཡིས། །ལྷ་
<pb id="96.120b"/>
མོའི་སྤོབས་པ་གང་ཡིན་པ། །བདག་ལ་གྲུབ་པར་མཛད་དུ་གསོལ། །ལྷ་མོ་ཁྱོད་ནི་འདིར་གཤེགས་ཏེ། །ཚིག་ཐོགས་མ་མཆིས་བགྱི་སླད་དུ། །བདག་ལུས་ཁར་ནི་མྱུར་ཞུགས་ནས། །ཡིད་མྱུར་སྤོབས་དང་ལྡན་པར་
མཛོད། །བདག་གི་ལྕེ་ཡི་དབང་པོ་ཡིས། །དེ་བཞིན་གཤེགས་པའི་སྤོབས་ཐོབ་ནས། །ཚིག་དེའི་མཐུ་སྟོབས་དབང་གིས་ནི། །སེམས་ཅན་རྣམས་ནི་འདུལ་བར་ཤོག །བདག་ནི་ཚིག་དག་སྨྲས་པའི་
ཚེ། །དོན་ནི་ཇི་བཞིན་གྲུབ་གྱུར་ཅིག །ཐོས་པ་དག་ནི་གུས་བསྐྱེད་ནས། །བྱས་པ་ཆུད་གཟོན་མ་གྱུར་ཅིག །བདག་གིས་སྤོབས་པ་གཉེར་བ་ཡི། །དངོས་པོ་གལ་ཏེ་མ་གྲུབ་ན། །
ལྷ་མོའི་བདེན་ཚིག་གང་ཡིན་པ། །ཐམས་ཅད་བརྫུན་པ་ཉིད་དུ་འགྱུར། །གང་གིས་མཚམས་མེད་སྡིག་བྱས་པ། །སངས་རྒྱས་གསུང་གིས་འདུལ་བར་འགྱུར། །དེ་བཞིན་དགྲ་བཅོམ་གང་ཡིན་དང་། །
དྲིན་གཟོའི་ཚིག་ནི་ཇི་སྙེད་དང་། །ཤཱ་རིའི་བུ་དང་མཽ་གལ་བུ། །བཅོམ་ལྡན་འཁོར་མང་མཆོག་གྱུར་པ། །འདི་ལ་སོགས་པའི་བདེན་ཚིག་རྣམས། །ཐམས་ཅད་བདག་ལ་གྲུབ་པར་མཛོད། །དེང་བདག་སངས་རྒྱས་
ཉན་ཐོས་འཁོར། །ཐམས་ཅད་འདིར་ནི་སྤྱན་འདྲེན་ན། །ཐམས་ཅད་མྱུར་དུ་འདིར་གཤེགས་ཏེ། །བདག་གི་སྨོན་པ་རྫོགས་མཛད་སྨོན། །ཡང་དག་བདེན་ཚིག་གང་གཉེར་བ། །ཐམས་ཅད་བསླུ་བ་མ་མཆིས་
སྨོན། །གོང་དུ་འོག་མིན་ལྷ་མན་ཆད། །གནས་གཙང་རིས་ཀྱི་ལྷ་དག་དང་། །ཚངས་ཆེན་ཚངས་ལྷ་ཉེ་ཕན་དང་། །ཚངས་པའི་རྒྱལ་པོའི་འཁོར་རྣམས་དང་། །སྟོང་གསུམ་འཇིག་རྟེན་ཀུན་ཁྱབ་
དང་། །མི་མཇེད་འཇིག་རྟེན་བདག་པོ་དང་། །འཁོར་ནི་མང་པོ་ཐམས་ཅད་ཀུན། །དེང་བདག་ཐམས་ཅད་སྤྱན་འདྲེན་ན། །བྱམས་དང་ཐུགས་རྗེ་རབ་བསྐྱེད་དེ། །ཐམས་ཅད་བརྩེ་བས་གཟུང་དུ་གསོལ། །
<pb id="96.121a"/>
གཞན་འཕྲུལ་དབང་བྱེད་ལྷ་རྣམས་དང་། །འཕྲུལ་དགའི་ལྷ་ནི་དེ་དག་དང་། །དགའ་ལྡན་པ་ཡི་ལྷ་ཚོགས་དང་། །བྱམས་པ་མངོན་པར་རྫོགས་འགྱུར་དང་། །འཐབ་བྲལ་བ་ཡི་ལྷ་རྣམས་
དང་། །སུམ་བཅུ་རྩ་གསུམ་ལྷ་དག་དང་། །རྒྱལ་ཆེན་རིས་བཞིའི་ལྷ་ཚོགས་དང་། །ལྷ་མང་འཁོར་ནི་ཐམས་ཅད་དང་། །ས་ཆུ་མེ་རླུང་ལྷ་རྣམས་དང་། །རི་རབ་བརྟེན་ནས་གནས་པ་དང་། །མཚོ་
བདུན་རི་ཡི་ལྷ་ཚོགས་རྣམས། །འཁོར་ནི་མང་པོར་བཅས་པ་དང་། །ནོར་རྒྱས་དང་ནི་མགོ་ལྔ་དང་། །ཉི་ཟླ་གཟའ་སྐར་ལྷ་དག་དང་། །འདི་ལ་སོགས་པའི་ལྷ་མང་པོ། །འཇིག་རྟེན་བདེ་བར་བྱེད་
པས་ན། །འདི་ལ་སོགས་པའི་ལྷ་མང་པོ། །སྡིག་པའི་ལས་ནི་མི་བྱེད་མོས། །སངས་རྒྱས་གུས་པ་འཕྲོག་མ་དང་། །དེ་ཡི་བུ་སྡུག་ཐ་ཆུངས་དང་། །ལྷ་དང་ཀླུ་དང་གནོད་སྦྱིན་དང་། །དྲི་
ཟ་དང་ནི་ལྷ་མ་ཡིན། །མི་འམ་ཅི་ཡི་འཁོར་རྣམས་དང་། །ལྟོ་འཕྱེ་ཆེན་པོ་ལ་སོགས་པ། །བདག་ནི་བཅོམ་ལྡན་མཐུ་སྟོབས་ཀྱིས། །དེ་དག་ཐམས་ཅད་སྤྱན་འདྲེན་ན། །བྱམས་དང་སྙིང་རྗེའི་སེམས་
བསྐྱེད་ནས། །བདག་ལ་ཐོགས་མེད་སྤོབས་པ་སྩོལ། །ལྷ་དང་མི་ཡི་འཁོར་རྣམས་ལས། །གཞན་གྱི་སེམས་ནི་རིག་གྱུར་པ། །ཐམས་ཅད་བྱིན་གྱིས་བརླབས་ནས་ནི། །བདག་ལ་
སྤོབས་པ་དམ་པ་སྩོལ། །ནམ་མཁའི་ཁམས་ནི་མཐར་ཐུག་དང་། །ཆོས་ཀྱི་དབྱིངས་ཀྱིས་ཀླས་པ་ན། །སེམས་ཅན་རྣམ་པ་ཇི་སྙེད་པས། །བདག་ལ་སྤོབས་པ་དམ་པ་སྩོལ། །དེ་ནས་
ལྷ་མོ་སྤོབས་པ་ཆེན་མོས་དེ་སྐད་ཅེས་གསོལ་བ་བཏབ་པ་ཐོས་པ་དང་བྲམ་ཟེ་དེ་ལ་འདི་སྐད་ཅེས་སྨྲས་སོ། །ཀྱེ་སྐྱེས་བུ་ཆེན་པོ་ལེགས་སོ། །སྐྱེས་པ་འམ། བུད་མེད་གང་ལ་ལ་ཞིག་སྔགས་དེ་དང་།
<pb id="96.121b"/>
སྔགས་ཀྱི་བདེན་པར་བསྟོད་པ་དེ་དག་ལ་བརྟེན་ནས་སྔར་གོང་དུ་བསྟན་པ་བཞིན་དུ་ཆོ་ག་ཡང་དག་པར་བླངས་ཏེ། དཀོན་མཆོག་གསུམ་ལ་གུས་པས་སྐྱབས་སུ་འགྲོ་ཞིང་སེམས་རྩེ་གཅིག་ཏུ་དྲན་པ་ཉེ་བར་འཇོག་པར་
བྱེད་ན་ཅི་དང་ཅི་བསྒྲུབས་པ་ཐམས་ཅད་ཆུད་ཟ་བར་མི་འགྱུར་རོ། །གཞན་ཡང་གསེར་འོད་དམ་པ་ཤིན་དུ་གྱ་ནོམ་པའི་མདོ་སྡེ་འདི་ཡང་དག་པར་བཟུང་སྟེ། ཀློག་ཅིང་འདོན་པར་བྱེད་ན་སྨོན་པ་ཐམས་ཅད་འབྲས་བུ་དང་ལྡན་
པར་འགྱུར་ཞིང་མྱུར་དུ་མངོན་པར་འགྲུབ་པར་འགྱུར་ཏེ། སེམས་རྩེ་གཅིག་ཏུ་མ་བྱས་པ་ནི་མ་གཏོགས་སོ། །དེའི་ཚེ་བྲམ་ཟེ་དེ་ཤིན་དུ་དང་བའི་སེམས་ཀྱིས་རབ་ཏུ་དགའ་བར་གྱུར་པས་ཐལ་མོ་སྦྱར་ནས་སྤྱི་བོས་
ཡང་དག་པར་བླངས་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་ལྷ་མོ་སྤོབས་པ་ཆེན་མོ་ལ་བཀའ་སྩལ་པ། རིགས་ཀྱི་ལྷ་མོ་ཁྱོད་ཀྱིས་མདོ་སྡེའི་རྒྱལ་པོ་དམ་པ་འདི་རྒྱ་ཆེར་སྤེལ་ནས་མདོ་སྡེ་ཡང་དག་པར་འཛིན་པ་
དག་ལ་ཡོངས་སུ་སྐྱོབ་པ་དང་། ཡོངས་སུ་བསྲུང་བ་བྱས་པ་དང་། སེམས་ཅན་ཐམས་ཅད་ལ་ཕན་གདགས་ཤིང་བདེ་བ་ཐོབ་པར་བྱ་བའི་ཆེད་དུ་ཆོས་དེ་ལྟ་བུ་བསྟན་ནས་བསམ་གྱིས་མི་ཁྱབ་པའི་སྤོབས་པ་བྱིན་ཏེ། 
བསོད་ནམས་ཚད་མེད་པ་ཐོབ་པར་གྱུར་པ་དང་། སེམས་བསྐྱེད་པ་རྣམས་མྱུར་དུ་བྱང་ཆུབ་ལ་གཞོལ་བར་བྱས་པ་ལེགས་སོ་ལེགས་སོ། །གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་
ལས་ལྷ་མོ་སྤོབས་པ་ཆེན་མོའི་ལེའུ་སྟེ་བཅྭ་ལྔ་པའོ།།  །།<head n="2" t="བཅུ་དྲུག་པ། དཔལ་གྱི་ལྷ་མོ་ཆེན་མོའི་ལེའུ།" type=" lewu" zh="89.293"/>དེ་ནས་དཔལ་གྱི་ལྷ་མོ་སྟན་ལས་ལངས་ཏེ། བཅོམ་ལྡན་འདས་ཀྱི་
ཞབས་ལ་ཕྱག་བྱས་ནས་གུས་པས་ཐལ་མོ་སྦྱར་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གལ་ཏེ་དགེ་སློང་ངམ། དགེ་སློང་མ་འམ། དགེ་བསྙེན་ནམ། དགེ་བསྙེན་མ་གང་ལ་ལ་ཞིག་གསེར་
<pb id="96.122a"/>
འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་ལེན་པ་དང་། འཛིན་པ་དང་། ཀློག་པ་དང་། འདོན་པ་དང་། གཞན་དག་ལ་ཡང་དག་པར་སྟོན་པར་བགྱིད་པ་ཞིག་
མཐོང་བར་གྱུར་ན་བདག་གི་སེམས་རྩེ་གཅིག་ཏུ་གུས་པས་བཀུར་སྟི་དང་མཆོད་པ་བགྱིད་དོ། །ཆོས་སྨྲ་བ་དེ་ལ་འདི་ལྟ་སྟེ། བཟའ་བ་དང་བཏུང་བ་དང་གོས་དང་མལ་ཆ་དང་གསོས་སྨན་དང་ཡོ་བྱད་ཅི་འཚལ་བ་
ཐམས་ཅད་ཕུན་སུམ་ཚོགས་པར་སྦྱར་ཏེ་བྲེལ་ཅིང་ཕོངས་པ་མ་མཆིས་པར་བགྱིད་དོ། །གདུགས་མཚན་དུ་མདོ་སྡེའི་རྒྱལ་པོ་འདིའི་ཚིག་གི་དོན་ཇི་སྙེད་པ་དག་ལ་སོ་སོར་བརྟགས་ཏེ། ཡིད་ལ་བསམས་
ཤིང་ཡོངས་སུ་བསལ་ནས་བདེ་བར་གནས་པ་དང་། མདོ་སྡེ་འདི་འཛམ་བུའི་གླིང་དུ་རྒྱ་ཆེར་སྤེལ་བའི་སླད་དུ་སེམས་ཅན་གང་ལ་ལ་དག་སངས་རྒྱས་བརྒྱ་སྟོང་ཚད་མ་མཆིས་པ་སྙེད་ལས་དགེ་བའི་རྩ་བ་བསྐྱེད་པ་དེ་དག་
རྟག་ཏུ་ཐོས་པར་འགྱུར་ཞིང་། མྱུར་དུ་ནུབ་པར་མི་འགྱུར་བར་བགྱིད་ན་བསྐལ་པ་བྱེ་བ་ཁྲག་ཁྲིག་བརྒྱ་སྟོང་ཚད་མ་མཆིས་པ་སྙེད་དུ་ལྷ་དང་མིའི་ལོངས་སྤྱོད་མཆོག་རྣམ་པ་སྣ་ཚོགས་མྱོང་བར་འགྱུར་ལགས་སོ། །རྟག་
པར་ལོ་ལེགས་ཤིང་མུ་གེའི་རྒུད་པ་གཏན་དུ་སེལ་བར་འགྱུར་བས་སྐྱེ་བོ་རྣམས་གཏན་དུ་བདེ་བ་མྱོང་བར་འགྱུར། སངས་རྒྱས་བཅོམ་ལྡན་འདས་རྣམས་དང་མཇལ་བར་འགྱུར། སླད་མའི་དུས་ཀྱི་ཚེ་མྱུར་དུ་
བྱང་ཆུབ་ཆེན་པོའི་འབྲས་བུ་འཐོབ་པར་འགྱུར་བས་ངན་འགྲོ་གསུམ་དང་། འཁོར་བའི་སྡུག་བསྔལ་གྱི་བགེགས་གཏན་དུ་གཅོད་པར་འགྱུར་ལགས་སོ། །བཅོམ་ལྡན་འདས་བདག་མངོན་པར་དྲན་ལགས་
ཏེ། འདས་པའི་དུས་ཀྱི་ཚེ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཻ་དཱུ་རྱ་དང་གསེར་གྱི་རི་བོ་རིན་པོ་ཆེའི་མེ་ཏོག་སྣང་བ་དཔལ་གྱི་ཡོན་ཏན་རྒྱ་མཚོ་ཞེས་བགྱི་བ་མཚན་
<pb id="96.122b"/>
རྣམ་པ་བཅུ་དང་ལྡན་པ་ཞིག་བྱུང་སྟེ་བདག་དེ་ལས་དགེ་བའི་རྩ་བ་བཀྲུན་ཏེ། དེ་བཞིན་གཤེགས་པ་དེས་བྱམས་པ་དང་ཐུགས་རྗེའི་བྱིན་གྱི་བརླབས་ཀྱི་མཐུས་བརྩེ་བར་དགོངས་པར་གྱུར་པའི་སླད་དུ་དེང་བདག་གང་
དུ་བསམས་པའི་གནས་དེ་དང་། གང་དུ་བལྟས་པའི་ཕྱོགས་དེ་དང་གང་དུ་མཆིས་པའི་ཡུལ་དེ་དང་དེ་དག་ཏུ་སེམས་ཅན་བྱེ་བ་ཁྲག་ཁྲིག་བརྒྱ་སྟོང་ཚད་མ་མཆིས་པ་སྙེད་ཤིན་དུ་བདེ་བའི་ལོངས་སྤྱོད་མྱོང་ཞིང་གོས་དང་། 
བཟའ་བ་དང་བཏུང་བ་དང་འཚོ་བའི་ཡོ་བྱད་དང་གསེར་དང་དངུལ་དང་བཻ་དཱུ་རྱ་དང་སྤུག་དང་རྡོའི་སྙིང་པོ་དང་བྱི་རུ་དང་འགྲོན་བུ་དང་མུ་ཏིག་ལ་སོགས་པ་རིན་པོ་ཆེ་ཅི་འཚལ་བ་ཐམས་ཅད་ཕུན་སུམ་ཚོགས་པར་འགྱུར་བ་ལགས་སོ། །གང་
ལ་ལ་ཞིག་སེམས་རྩེ་གཅིག་ཏུ་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་ཀློག་ཅིང་འདོན་པ་དེས་གདུགས་གཅིག་བཞིན་དུ་སྤོས་སྣ་ཚོགས་བསྲེགས་ནས་མེ་ཏོག་དམ་པ་རྣམས་ཀྱིས་བདག་གི་ཆེད་
དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཻ་དཱུརྱ་དང་། གསེར་གྱི་རི་བོ་རིན་པོ་ཆེའི་མེ་ཏོག་སྣང་བ་དཔལ་གྱི་ཡོན་ཏན་རྒྱ་མཚོ་དེ་ལ་མཆོད་པ་བགྱིའོ། །གཞན་
ཡང་གདུགས་གཅིག་བཞིན་དུ་དུས་གསུམ་དུ་བདག་གི་མིང་ནས་བརྗོད་ཅིང་རྗེས་སུ་དྲན་པར་བགྱིས་ནས་ལོགས་ཤིག་ཏུ་སྤོས་དང་། མེ་ཏོག་དང་། ཟས་མཆོག་རྣམས་ཀྱིས་བདག་ལ་མཆོད་ཅིང་རྟག་
པར་མདོ་སྡེའི་རྒྱལ་པོ་དམ་པ་འདི་ཉན་པར་བགྱིད་ན་བསོད་ནམས་འདི་ལྟ་བུ་དག་འཐོབ་པར་འགྱུར་ལགས་སོ། །དེ་ནས་ཚིགས་སུ་བཅད་དེ་གསོལ་པ། འདི་ལྟར་མདོ་སྡེ་འདི་ནི་འཛིན་པའི་སླད། །བདག་
དང་འཁོར་རྣམས་གནོད་པ་ཀུན་དང་འབྲལ། །གོས་ཟས་ཅི་འཚལ་ཕོངས་པ་མ་མཆིས་འགྱུར། །གཟི་བྱིན་ལྡན་ཞིང་ཚེ་ཡང་དཔག་པར་དཀའ། །ས་ཡི་རོ་ཡང་རྟག་པར་འཕེལ་བར་འགྱུར། །
<pb id="96.123a"/>
ལྷ་རྣམས་དུས་བཞིན་ཆར་ནི་རབ་ཏུ་འབེབས། །ལྷ་འཁོར་དེ་དག་རབ་ཏུ་དགའ་བར་འགྱུར། །བསྐྱེད་མོས་ཚལ་དང་འབྲུ་ཡི་ལྷ་རྣམས་ཀྱིས། །ནགས་ཚལ་ལྗོན་ཤིང་འབྲས་བུ་རབ་འཕེལ་ཞིང་། །
འབྲུ་རྣམས་ཐམས་ཅད་ཡོངས་སུ་སྨིན་པར་བགྱིད། །རིན་ཆེན་ནོར་ཚོལ་བསམ་པ་རྫོགས་འགྱུར་ཞིང་། །ཅི་དང་ཅི་སྨོན་བསམས་བཞིན་འགྲུབ་པར་འགྱུར། །བཅོམ་ལྡན་འདས་ཀྱིས་དཔལ་གྱི་ལྷ་མོ་ལ་བཀའ་སྩལ་པ། ཁྱོད་
ཀྱིས་འདི་ལྟར་སྔོན་གྱི་རྒྱུད་རྗེས་སུ་དྲན་ནས་དྲིན་རྗེས་སུ་བསབ་པའི་ཕྱིར་མཆོད་པ་བྱས་པ་དང་། མཐའ་ཡས་པའི་སེམས་ཅན་རྣམས་ལ་ཕན་གདགས་ཤིང་བདེ་བར་བྱ་བའི་ཆེད་དུ་མདོ་སྡེ་འདི་ཡོངས་སུ་སྤེལ་ནས་ཡོན་ཏན་ཟད་མི་ཤེས་
པར་བྱས་པ་ལེགས་སོ་ལེགས་སོ། །གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་དཔལ་གྱི་ལྷ་མོ་ཆེན་མོའི་ལེའུ་སྟེ་བཅུ་དྲུག་པའོ།།  །།<head n="2" t="བཅུ་བདུན་པ། དཔལ་གྱི་ལྷ་མོ་ཆེན་མོས་ནོར་འཕེལ་བར་བྱེད་པའི་ལེའུ།" type=" lewu" zh="89.296"/>
དེ་ནས་བཅོམ་ལྡན་འདས་ལ་དཔལ་གྱི་ལྷ་མོ་ཆེན་མོས་ཡང་འདི་སྐད་ཅེས་གསོལ་ཏོ། །བཅོམ་ལྡན་འདས་བྱང་ཕྱོགས་ན་ལྷའི་རྒྱལ་པོ་རྣམ་ཐོས་ཀྱི་བུའི་གྲོང་ཁྱེར་ནོར་ལྡན་ཞེས་བགྱི་བ་མཆིས་ཏེ། གྲོང་ཁྱེར་དེ་ལས་མི་རིང་བ་
ན་མེ་ཏོག་དམ་པའི་བསོད་ནམས་ཀྱི་འོད་ཅེས་བགྱི་བའི་ཀུན་དགའ་ར་བ་མཆིས་པ་དེ་ན་གཞལ་མེད་ཁང་མཆོག་དམ་པ་རིན་པོ་ཆེ་སྣ་བདུན་ལས་མངོན་པར་གྲུབ་པ་ཞིག་མཆིས་ཏེ། བཅོམ་ལྡན་འདས་བདག་ནི་རྟག་པར་དེ་ན་གནས་ལགས་
པས་གང་ལ་ལ་ཞིག་འབྲུ་རྣམ་པ་ལྔ་གདུགས་གཅིག་བཞིན་དུ་འཕེལ་བ་དང་། བང་མཛོད་རྣམས་རྒྱས་ཤིང་གང་བར་འཚལ་བས་གུས་པས་དང་བའི་སེམས་བསྐྱེད་དེ་ཁང་པ་གཅིག་གཙང་མར་བྱས་ནས་བ་ལང་གི་ལྕི་བས་དོག་ས་ལ་ཞལ་
ཞལ་བགྱིས་ཏེ། བདག་གི་གཟུགས་རྒྱན་རྣམ་པ་སྣ་ཚོགས་ཀྱིས་རབ་ཏུ་བརྒྱན་པ་རི་མོར་བྲིས་ནས་ལུས་ལེགས་པར་བཀྲུས་ཏེ། གོས་གཙང་མ་བགོས་ནས་བྱུག་པ་དམ་པས་བྱུགས་ཏེ་ཁང་པ་
<pb id="96.123b"/>
གཙང་མའི་ནང་དུ་ཞུགས་ཏེ། བདག་གི་ཆེད་དུ་གདུགས་རེ་ཞིང་དུས་གསུམ་དུ་སངས་རྒྱས་དེའི་མཚན་དང་། མདོ་སྡེ་འདིའི་མཚན་ནས་བརྗོད་པར་སེམས་བསྐྱེད་དེ་དེ་བཞིན་གཤེགས་པ་བཻ་དཱུརྱ་དང་
གསེར་གྱི་རི་བོ་རིན་པོ་ཆེའི་མེ་ཏོག་སྣང་བ་དཔལ་གྱི་ཡོན་ཏན་རྒྱ་མཚོ་ལ་ཕྱག་འཚལ་ལོ་ཞེས་བརྗོད་ནས་མེ་ཏོག་དང་སྤོས་རྣམས་ཐོགས་ཏེ། ཞལ་ཟས་གདའ་བ་སྣ་ཚོགས་སེམས་རྩེ་གཅིག་ཏུ་དབུལ་བར་བགྱིའོ། །
གཞན་ཡང་སྤོས་དང་མེ་ཏོག་དང་བཟའ་བ་དང་བཏུང་བ་རྣམས་ཀྱིས་བདག་གི་གཟུགས་བརྙན་ལ་མཆོད་པར་བགྱིའོ། །གཞན་ཡང་བཟའ་བ་དང་བཏུང་བ་དག་ཐོགས་ཏེ། ཕྱོགས་གཞན་དུ་གཏོར་ནས་
འདྲེ་སྲིན་རྣམས་ལ་སྩལ་བར་བགྱིའོ། །ཡང་དག་པའི་བདེན་ཚིག་གིས་དཔལ་གྱི་ལྷ་མོ་ཆེན་མོ་ལ་གསོལ་བ་བཏབ་ནས་ཅི་དང་ཅི་གཉེར་བའི་སྨོན་ལམ་གདབ་པར་བགྱིའོ། །གལ་ཏེ་ཇི་སྐད་སྨྲས་པ་བཞིན་དུ་
བརྫུན་པ་མ་ལགས་ན་གསོལ་བ་བཏབ་པ་དོན་དང་ལྡན་པར་མཛད་དུ་གསོལ་ཞེས་བརྗོད་པར་བགྱིའོ། །དེའི་ཚེ་དཔལ་གྱི་ལྷ་མོས་དངོས་པོ་རིག་ནས་བརྩེ་བའི་སེམས་སྐྱེ་བར་འགྱུར་བས་དེའི་ཁྱིམ་དུ་ནོར་དང་འབྲུ་རྣམས་
རབ་ཏུ་འཕེལ་བར་བགྱིད་དོ། །དེ་ནས་སྔགས་བཟླས་ནས་བདག་གཡར་དྲང་བར་བགྱིས་ཏེ། སྔར་སངས་རྒྱས་ཀྱི་མཚན་དང་བྱང་ཆུབ་སེམས་དཔའི་མིང་ནས་བརྗོད་དེ་སེམས་རྩེ་གཅིག་ཏུ་གུས་པས་ཕྱག་
བགྱིའོ། །ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ལ་ཕྱག་འཚལ་ལོ། །སངས་རྒྱས་རིན་ཆེན་གཙུག་པུད་ལ་ཕྱག་འཚལ་ལོ། །སངས་རྒྱས་དྲི་མ་མེད་
པའི་འོད་ཟེར་རིན་པོ་ཆེའི་ཏོག་ལ་ཕྱག་འཚལ་ལོ། །སངས་རྒྱས་གསེར་ཏོག་འོད་ལ་ཕྱག་འཚལ་ལོ། །སངས་རྒྱས་གསེར་བརྒྱའི་འོད་ཀྱི་སྙིང་པོ་ལ་ཕྱག་འཚལ་ལོ། །
<pb id="96.124a"/>
སངས་རྒྱས་གསེར་གདུགས་རིན་པོ་ཆེ་བརྩེགས་པ་ལ་ཕྱག་འཚལ་ལོ། །སངས་རྒྱས་གསེར་གྱི་མེ་ཏོག་འོད་ཟེར་རྒྱལ་མཚན་ལ་ཕྱག་འཚལ་ལོ། །སངས་རྒྱས་སྒྲོན་མ་
ཆེན་པོའི་འོད་ལ་ཕྱག་འཚལ་ལོ། །སངས་རྒྱས་རིན་པོ་ཆེ་ཆེན་པོའི་ཏོག་ལ་ཕྱག་འཚལ་ལོ། །ཤར་ཕྱོགས་ཀྱི་སངས་རྒྱས་མི་འཁྲུགས་པ་ལ་ཕྱག་འཚལ་ལོ། །ལྷོ་ཕྱོགས་ཀྱི་
སངས་རྒྱས་རིན་ཆེན་ཏོག་ལ་ཕྱག་འཚལ་ལོ། །ནུབ་ཕྱོགས་ཀྱི་སངས་རྒྱས་ཚེ་དཔག་མེད་ལ་ཕྱག་འཚལ་ལོ། །བྱང་ཕྱོགས་ཀྱི་སངས་རྒྱས་ལྷའི་རྔ་སྒྲ་ལ་ཕྱག་འཚལ་ལོ། །བྱང་
ཆུབ་སེམས་དཔའ་མཛེས་པའི་ཏོག་ལ་ཕྱག་འཚལ་ལོ། །བྱང་ཆུབ་སེམས་དཔའ་གསེར་འོད་ལ་ཕྱག་འཚལ་ལོ། །བྱང་ཆུབ་སེམས་དཔའ་གསེར་མཛོད་ལ་ཕྱག་འཚལ་ལོ། །བྱང་
ཆུབ་སེམས་དཔའ་རྟག་ཏུ་བཤུམས་ལ་ཕྱག་འཚལ་ལོ། །བྱང་ཆུབ་སེམས་དཔའ་ཆོས་འཕགས་ལ་ཕྱག་འཚལ་ལོ། །བྱང་ཆུབ་སེམས་དཔའ་ཤིན་དུ་བདེ་བར་གནས་པ་ལ་ཕྱག་འཚལ་ལོ། །
དེ་ལྟར་སངས་རྒྱས་དང་བྱང་ཆུབ་སེམས་དཔའ་རྣམས་ལ་གུས་པར་ཕྱག་བགྱིས་ནས་དེའི་རྗེས་ལ་སྔགས་བཟླས་ཏེ། དཔལ་གྱི་ལྷ་མོ་ཆེན་མོ་བདག་གཡར་འདྲེན་པར་བགྱིད་ན་སྔགས་འདིའི་མཐུས་
ཡོངས་སུ་གཉེར་བའི་དངོས་པོ་རྣམས་ཐམས་ཅད་མངོན་པར་འགྲུབ་པར་འགྱུར་རོ། །དཔལ་གྱི་ལྷ་མོ་ཆེན་མོ་ལ་ཕྱག་འཚལ་ལོ། །སྔགས་ནི་འདི་ལྟ་སྟེ། སཱདྱ་ཐེ་དན། པྲ་ཏི་
པཱུརྞ་ཙ་རེ། ས་མནྟ། དར་ཤ་ཎེ། མ་ཧཱ་བི་ཧ་ར་ག་ཏི། ས་མན་ཏ། བི་མཱ་ན་ག་ཏི། མ་ཧཱ་ཀཱརྱ། པྲ་ཏི་པྲ་བ་ཎེ། སཏྭཱ་ཨརྟ་ས་མ་ཏཱ་ནུ་པུ་པཱུ་རེ།
<pb id="96.124b"/>
ཨ་ཡཱ་ན། དྷརྨ་ཏཱ། མ་ཧཱ་བྷོ་གི་ནི། མ་ཧཱ་མཻ་ཏྲ། ཨུ་པ་སཾ་ཧི་ཏེ། ཧི་ཏཻ་ཥི། སཾ་གྲི་ཧཱི་ཏེ། ས་མཱརྠ་ཨ་ནུ་པཱ་ལི་ནེ་སྭཱ་ཧཱ། །བཅོམ་ལྡན་
འདས་གང་ལ་ལ་ཞིག་གཟུངས་སྔགས་འདི་འདོན་ཅིང་ཡོངས་སུ་བཟུང་བས་བདག་གཡར་འདྲེན་པར་བགྱིད་ན། བདག་གིས་གཡར་འདྲེན་པ་ཐོས་ནས་དེའི་ཐད་དུ་མཆིས་ཏེ་སྨོན་པ་རྣམས་འགྲུབ་པར་བགྱིད་དོ། །
བཅོམ་ལྡན་འདས་འདི་ནི་དབང་བསྐུར་བའི་ཆོ་གའི་ཚིག །ཏིང་ངེ་འཛིན་མངོན་པར་འགྲུབ་པའི་ཚིག །ཡང་དག་པའི་ཚིག །བསླབས་བ་མ་མཆིས་པའི་ཚིག །ཡང་དག་
པའི་སྤྱོད་པ་སེམས་ཅན་རྣམས་ཀྱི་ཡང་དག་པའི་དགེ་བའི་རྩ་བ་ལགས་པས་གང་ལ་ལ་ཞིག་སྔགས་འདི་ཡང་དག་པར་འཛིན་ཅིང་ཀློག་པ་དང་། འདོན་པ་དེས་གདུགས་མཚན་བདུན་གྱི་བར་དུ་ཡན་
ལག་བརྒྱད་དང་ལྡན་པའི་སྡོམ་པ་ཡང་དག་པར་བླངས་ནས་སྔ་དྲོའི་དུས་ཀྱི་ཚེ་སྔར་སོ་ཤིང་བཅས་ཏེ་དག་པར་བཀྲུས་ནས་སྔ་དྲོའི་དུས་ཀྱི་ཚེ་སྤོས་དང་། མེ་ཏོག་གིས་སངས་རྒྱས་ཐམས་ཅད་ལ་མཆོད་པ་བགྱིས་
ཏེ། བདག་ཉིད་ཀྱིས་དངོས་སྡིག་བཤགས་ནས་བདག་དང་སེམས་ཅན་རྣམས་སྨོན་པ་མྱུར་དུ་འགྲུབ་པར་བགྱི་བའི་སླད་དུ་ཡོངས་སུ་བསྔོ་ཞིང་སྨོན་ལམ་གདབ་པར་བགྱིའོ། །ཁང་པ་གཅིག་
གཙང་མར་བགྱིས་པ་འམ། ཡང་ན་དབེན་པའི་གནས་སམ། དགོན་པའི་གནས་ཀྱང་རུང་སྟེ་བ་ལང་གི་གཅི་བས་དཀྱིལ་འཁོར་བགྱིས་ནས་ཙན་དན་བསྲེགས་ཏེ་མཆོད་པར་བགྱིའོ། །སྟན་
མཆོག་གཅིག་བཏིང་སྟེ་བ་དན་དང་གདུགས་ཀྱིས་བརྒྱན་པར་བགྱིའོ། །མེ་ཏོག་དམ་པ་རྣམས་ཀྱིས་དཀྱིལ་འཁོར་གྱི་ནང་བཀྲམ་ཏེ་སེམས་རྩེ་གཅིག་ཏུ་སྔགས་བཟླས་ནས་བདག་དེར་མཆི་བར་
<pb id="96.125a"/>
རེ་བར་བགྱིའོ། །བདག་དེའི་ཚེ་དེ་ལ་རྗེས་སུ་སེམས་ཤིང་ལྟ་བར་བགྱིད་པས་དེའི་ཁང་པར་ཞུགས་ཏེ་སྟན་ལ་མཆིས་ནས་དེའི་མཆོད་པ་ལེན་པར་བགྱིད་དོ། །དེ་སླན་ཆད་
མི་དེས་གཡར་ལམ་ན་བདག་མཐོང་བར་འགྱུར་བས་ཅི་དང་ཅི་སྨོན་པའི་དངོས་པོ་རྣམས་ཡང་དག་པའི་ཚིག་གིས་བསྒོ་ནས་གོ་བར་བགྱིད་དོ། །གྲོང་ངམ། གྲོང་ཁྱེར་རམ། འབྲོག་དགོན་པ་འམ། དགེ་
འདུན་གྱི་གཙུག་ལག་ཁང་ཡང་རུང་སྟེ། ཅི་དང་ཅི་སྨོན་པ་ཐམས་ཅད་ཡོངས་སུ་རྫོགས་པར་བགྱིད་པས་གསེར་དང་། དངུལ་དང་། ནོར་དང་། རིན་པོ་ཆེ་དང་། བ་ལང་དང་། ལུག་དང་། འབྲུ་
རྣམས་དང་། བཟའ་བ་དང་། བཏུང་བ་དང་། གོས་རྣམས་ཡིད་བཞིན་དུ་འཐོབ་པར་འགྱུར་ཞིང་། བདེ་བ་དང་ལོངས་སྤྱོད་མཆོག་ལ་ཡོངས་སུ་ལོངས་སྤྱོད་པར་འགྱུར་ལགས་སོ། །དེ་ལྟར་འབྲས་བུ་རྣམ་པར་
སྨིན་པ་མཆོག་དམ་པ་ཐོབ་ནས་ཀྱང་སྐལ་པ་མཆོག་གང་ལགས་པ་དེས་དཀོན་མཆོག་གསུམ་ལ་མཆོད་ཅིང་བདག་ལ་ཡང་སྩལ་བར་བགྱིའོ། །ཆོས་ཀྱི་འདུས་པ་རྒྱ་ཆེར་བཤམས་ནས་བཟའ་བ་དང་བཏུང་
བ་རྣམས་སྦྱར་ཏེ། སྤོས་དང་མེ་ཏོག་གཅལ་དུ་བཀྲམ་ནས་མཆོད་པར་བགྱིའོ། །མཆོད་པ་བགྱིས་ནས་མཆོད་པར་བགྱིས་པའི་ཟས་ལྷག་མ་ཅི་མཆིས་པ་བཙོངས་ཏེ། རིན་
བླངས་ནས་ཡང་མཆོད་པར་བགྱིད་ན་བདག་ནམ་འཚོའི་བར་དུ་རྟག་ཏུ་དེ་ན་གནས་ནས་གང་ཟག་དེ་ལ་བསྲུང་ཞིང་བསྐྱབ་པ་དང་། ཕོངས་ཤིང་བྲེལ་བ་མ་མཆིས་པ་དང་སྨོན་པ་རྣམས་ཡིད་བཞིན་
དུ་འགྲུབ་པར་བགྱིད་དོ། །དུས་དུས་སུ་དབུལ་ཕོངས་པ་རྣམས་ལ་ཡང་སྩལ་བར་བགྱི་ཞིང་བདག་གཅིག་པུའི་ཆེད་དུ་སེར་སྣས་ཕངས་པར་མི་བགྱིའོ། །རྟག་པར་མདོ་སྡེ་འདི་
<pb id="96.125b"/>
བཀླགས་ནས་རྒྱུན་འཆད་པ་མ་མཆིས་པར་བགྱི་སྟེ། བསོད་ནམས་ཅི་མཆིས་པ་དེ་ཡང་ཐམས་ཅད་ལ་གཏོང་ཞིང་བྱང་ཆུབ་ཏུ་ཡོངས་སུ་བསྔོས་ནས་འཁོར་བ་
ལས་ངེས་པར་འབྱུང་ཞིང་མྱུར་དུ་རྣམ་པར་གྲོལ་བ་ཐོབ་པར་འགྱུར་བར་སྨོན་པར་བགྱིའོ། །དེ་ནས་བཅོམ་ལྡན་འདས་ཀྱི་དཔལ་གྱི་ལྷ་མོ་ལ་ཁྱོད་ཀྱིས་དེ་ལྟར་
མདོ་སྡེ་འདི་རྒྱ་ཆེར་སྤེལ་ནས་བདག་དང་གཞན་གཉིས་ཀ་ལ་ཕན་པ་བསམ་གྱིས་མི་ཁྱབ་པ་བྱས་པ་ལེགས་སོ་ལེགས་སོ་ཞེས་བསྔགས་པ་བརྗོད་པར་གྱུར་ཏོ། །
གསེར་འོད་དམ་པ་མཆོག་ཏུ་རྣམ་པར་རྒྱལ་བའི་མདོ་སྡེའི་རྒྱལ་པོ་ལས་དཔལ་གྱི་ལྷ་མོ་ཆེན་མོས་ནོར་འཕེལ་བར་བྱེད་པའི་ལེའུ་སྟེ་བཅུ་བདུན་པའོ།།  །།<head n="2" t="བཅོ་བརྒྱད་པ། སའི་ལྷ་མོ་བརྟན་མའི་ལེའུ།" type=" lewu" zh="89.301"/>
དེ་ནས་སའི་ལྷ་མོ་བརྟན་མ་འཁོར་མང་པོའི་ནང་ནས་སྟན་ལས་ལངས་ཏེ་གུས་པས་ཐལ་མོ་སྦྱར་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས་གསེར་འོད་དམ་པ་མཆོག་ཏུ་རྣམ་པར་རྒྱལ་བའི་མདོ་སྡེའི་རྒྱལ་པོ་འདི་ལྟར་རམ། སླད་མའི་དུས་ཀྱི་ཚེ་གལ་ཏེ་གྲོང་ངམ། གྲོང་ཁྱེར་རམ། གྲོང་རྡལ་ལམ། རྒྱལ་
པོའི་ཕོ་བྲང་ངམ། དགོན་པའི་གནས་སམ། རི་འམ། ཕུག་གམ། ནགས་ཚལ་དག་ན་ཡང་རུང་སྟེ་མདོ་སྡེའི་རྒྱལ་པོ་འདི་སྤེལ་བར་བགྱིད་ན། བཅོམ་ལྡན་འདས་བདག་དེར་
མཆིས་ནས་མཆོད་པ་དང་། བཀུར་སྟི་དང་ཡོངས་སུ་བསྲུང་བ་དང་། ཡོངས་སུ་བསྐྱབ་པ་བགྱིས་ཏེ་རྒྱ་ཆེར་སྤེལ་བར་བགྱིད་དོ། །ས་ཕྱོགས་གང་ཡང་རུང་བ་དག་ཏུ་ཆོས་སྨྲ་བའི་
<pb id="96.126a"/>
མཁན་པོའི་ཆེད་དུ་ཁྲི་མཐོན་པོ་བཙུགས་ཏེ་མདོ་སྡེ་འདི་འཆད་པར་བགྱིད་ན། བདག་རྫུ་འཕྲུལ་གྱི་མཐུས་ལུས་མི་གདའ་བར་བགྱིས་ནས་དེར་མཆིས་ཏེ། 
དེའི་རྐང་པ་ནས་སྤྱི་བོས་འདེགས་པར་བགྱིད་དོ། །བདག་ཆོས་ཐོས་པར་གྱུར་ནས་ཀྱང་ཤིན་དུ་དང་བའི་བསམ་པས་རབ་ཏུ་དགའ་བར་བགྱིད་དོ། །ཆོས་ཀྱི་
རོ་ཐོབ་པའི་དབང་གིས་གཟི་བྱིན་འཕེལ་བར་འགྱུར་བས་མགུ་བ་ཚད་མ་མཆིས་པ་ཐོབ་པར་འགྱུར་ཏེ། བདག་ཉིད་དེ་ལྟ་བུའི་ཕན་ཡོན་ཐོབ་པ་ཉིད་ཀྱིས་ས་ཆེན་པོ་
འདི་ཡང་དཔག་ཚད་སྟོང་ཕྲག་བརྒྱད་བཅུ་རྡོ་རྗེའི་དཀྱིལ་འཁོར་ལ་ཐུག་པ་ཚུན་ཆད་སའི་བཅུད་ཐམས་ཅད་རབ་ཏུ་འཕེལ་བར་བགྱིད་དོ། །རྒྱ་མཚོ་
བཞི་ཚུན་ཆད་ཀྱི་ས་ཆེན་པོ་ཇི་སྙེད་པ་དེ་དག་སའི་བཅུད་རྒྱས་ཤིང་རབ་ཏུ་གཤིན་པས་སྔོན་བས་ཀྱང་ལྷག་པ་དང་། ཆེས་ཁྱད་པར་དུ་འཕགས་པར་བགྱིད་དོ། །འཛམ་བུའི་
གླིང་འདི་ན་ཆུ་བོ་དང་། རྫིང་དང་། རྫིང་བུ་དང་། ལྗོན་ཤིང་དང་། སྨན་དང་། ནགས་ཚལ་དང་། མེ་ཏོག་དང་། འབྲས་བུ་དང་། རྩ་བ་དང་། སྡོང་བུ་དང་། ཡལ་ག་དང་། 
ལོ་མ་དང་། འབྲུ་རྣམ་པ་སྣ་ཚོགས་ཅི་མཆིས་པ་དེ་དག་ཀྱང་དབྱིབས་མཛེས་ཤིང་ཡིད་དུ་མཆི་བ་དང་། མང་པོ་ཀུན་གྱིས་བལྟ་བར་མོས་པ་དང་། ཁ་དོག་དང་། དྲི་ཕུན་སུམ་
ཚོགས་པ་དང་ལོངས་སྤྱོད་དུ་རུང་བར་བགྱིད་དོ། །སེམས་ཅན་གང་གིས་བཟའ་བ་དང་། བཏུང་བ་མཆོག་དེ་ལྟ་བུ་དག་ལ་ལོངས་སྤྱོད་པ་རྣམས་ཀྱང་ཚེ་རིང་ཞིང་ཁ་
<pb id="96.126b"/>
དོག་དང་། སྟོབས་དང་ལྡན་པ་དང་། དབང་པོ་རྣམས་བདེ་ཞིང་གཟི་བྱིན་འཕེལ་བ་དང་། བྲོ་ནད་རྣམས་མ་མཆིས་པ་དང་། སེམས་ཀྱི་ཤེས་རབ་དཔའ་ཞིང་ཅི་ཡང་རྩོལ་རྔོ་ཐོག་པར་འགྱུར་ལགས་
སོ། །གཞན་ཡང་ས་ཆེན་པོ་འདི་ལས་ཇི་ཙམ་དུ་ཡོངས་སུ་སྤྱད་པར་བགྱི་བའི་དངོས་པོ་བརྒྱ་སྟོང་ཇི་སྙེད་པ་ཐམས་ཅད་ཀྱང་ཕུན་སུམ་ཚོགས་པར་བགྱིད་ལགས་སོ། །
བཅོམ་ལྡན་འདས་རྒྱུ་དང་རྐྱེན་དེས་ན་འཛམ་བུའི་གླིང་རྣམས་སུ་རབ་ཏུ་བདེ་ཞིང་ལོ་ལེགས་པ་དང་། མི་རྣམས་དར་ཞིང་རྒྱས་པ་དང་། གནོད་པ་རྣམས་མ་མཆིས་
པས་སེམས་ཅན་ཇི་སྙེད་མཆིས་པ་དེ་དག་ཐམས་ཅད་བདེ་བ་མྱོང་བར་འགྱུར་ལགས་སོ། །དེ་ལྟར་ལུས་དང་སེམས་ཀྱི་བདེ་བ་མྱོང་བར་གྱུར་ནས་ཀྱང་མདོ་སྡེའི་
རྒྱལ་པོ་འདི་ལ་ཤིན་དུ་གུས་པ་བསྐྱེད་ནས་གང་དུ་གནས་ཀྱང་རུང་སྟེ། ཐམས་ཅད་ཀྱིས་ཡོངས་སུ་བཟུང་བ་དང་། མཆོད་པ་དང་། བཀུར་སྟི་དང་། བླ་མར་
བགྱིས་ཤིང་བསྔགས་པ་བརྗོད་པར་སྨོན་པར་བགྱིའོ། །གཞན་ཡང་ཆོས་འཆད་པའི་མཁན་པོ་ཆེན་པོ་དེ་དག་གང་དུ་ཆོས་འཆད་པའི་གནས་དེར་ཡང་མཆིས་ཏེ། སེམས་
ཅན་རྣམས་ཀྱི་ཆེད་དུ་མདོ་སྡེའི་རྒྱལ་པོ་དམ་པ་འདི་འཆད་པར་གསོལ་བ་གདབ་པར་བགྱིའོ། །དེ་ཅིའི་སླད་དུ་ཞེ་ན། བཅོམ་ལྡན་འདས་མདོ་སྡེ་འདི་བཤད་པའི་དབང་གིས་བདག་
ཅག་འཁོར་དང་བཅས་པ་ཐམས་ཅད་ལ་སྨན་པར་འགྱུར་ཞིང་འོད་དང་། ཁ་དོག་དང་། མཐུ་སྟོབས་དང་། དཔའ་ཞིང་གཟི་བྱིན་དང་ལྡན་པ་དང་། བྱད་བཞིན་ཤིན་དུ་སྡུག་ཅིང་སྔོན་བས་ཆེས་ཁྱད་
<pb id="96.127a"/>
པར་དུ་འཕགས་པར་འགྱུར་བས་སོ། །བཅོམ་ལྡན་འདས་བདག་སའི་ལྷ་མོ་བརྟན་མ་ཡང་ཆོས་ཀྱི་རོས་ཚིམ་པར་གྱུར་པའི་དབང་གིས་འཛམ་བུའི་གླིང་དཔག་ཚད་བདུན་སྟོང་ཚུན་ཆད་ས་
ཐམས་ཅད་བཅུད་དང་ལྡན་པ་དང་། སྔ་མ་བཞིན་དུ་སེམས་ཅན་ཇི་སྙེད་པ་ཐམས་ཅད་ཀྱང་བདེ་བ་མྱོང་བར་བགྱིད་ལགས་སོ། །དེ་ལྟ་བས་ན་བཅོམ་ལྡན་འདས་དེའི་ཚེ་སེམས་ཅན་དེ་དག་གིས་ཀྱང་བདག་
གི་དྲིན་བསབ་པའི་སླད་དུ་བདག་ཅག་གདོན་མི་འཚལ་བར་མདོ་སྡེ་འདི་མཉན་ནས་བཀུར་སྟི་དང་། རིམ་གྲོ་དང་། མཆོད་པ་དང་། བླ་མར་བགྱིས་ནས་བསྔགས་པ་བརྗོད་པར་བགྱིའོ་སྙམ་དུ་བསམ་པར་བགྱིའོ། །
དེ་ལྟར་བསམས་ནས་ཀྱང་གནས་ནས་བྱུང་སྟེ་གྲོང་དང་། གྲོང་ཁྱེར་དང་། གྲོང་རྡལ་དང་། ཁང་ཁྱིམ་དང་། དགོན་པའི་གནས་གང་དུ་ཆོས་བཤད་པའི་འདུས་པ་དེར་མཆིས་ནས་ཆོས་བཤད་པའི་མཁན་
པོ་ལ་སྤྱི་བོས་བཏུད་དེ་ཕྱག་བགྱིས་ནས་མདོ་སྡེ་འདི་མཉན་པར་བགྱིའོ། །མདོ་སྡེ་མཉན་ནས་ཀྱང་སོ་སོ་ནས་རང་གི་གནས་སུ་མཆིས་ཏེ་རབ་ཏུ་དགའ་བའི་སེམས་བསྐྱེད་དེ། འདི་སྐད་
དུ་བདག་ཅག་དེང་ཤིན་དུ་ཟབ་ཅིང་བླ་ན་མ་མཆིས་པའི་ཆོས་གྱ་ནོམ་པ་ཐོས་པས་འདི་ནི་བསོད་ནམས་ཀྱི་ཕུང་པོ་བསམ་གྱིས་མི་ཁྱབ་པ་སྙེད་ཡོངས་སུ་བསྡུས་པར་གྱུར་ཏོ། །མདོ་སྡེའི་མཐུ་སྟོབས་
ཀྱི་དབང་གིས་བདག་ཅག་སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ཚད་མ་མཆིས་ཤིང་མཐའ་མ་མཆིས་པ་སྙེད་ལ་མཆོད་ཅིང་རིམ་གྲོ་བགྱིས་པས་ངན་སོང་གསུམ་གྱི་སྡུག་བསྔལ་མི་བཟད་པ་དང་བྲལ་བར་གྱུར་ཏོ། །
མ་འོངས་པའི་ཚེ་རབས་བརྒྱ་སྟོང་གི་བར་དུ་ཡང་རྟག་པར་མཐོ་རིས་དང་མིའི་ནང་དུ་སྐྱེས་ནས་བདེ་བ་མཆོག་མྱོང་བར་འགྱུར་རོ་ཞེས་བརྗོད་པར་འགྱུར་རོ། །དེའི་ཚེ་མི་མང་པོ་དེ་དག་སོ་སོ་ནས་སླར་རང་
<pb id="96.127b"/>
རང་གི་གནས་སུ་མཆིས་ནས་ཀྱང་སྐྱེ་བོ་མང་པོ་རྣམས་ལ་མདོ་སྡེའི་རྒྱལ་པོ་འདི་ལས་གསུངས་པའི་དཔེ་གཅིག་ཙམ་མམ། ལེའུ་གཅིག་ཙམ་མམ། སྔོན་གྱི་གཏམ་རྒྱུད་གཅིག་ཙམ་མམ། དེ་བཞིན་
གཤེགས་པ་གཅིག་གི་མཚན་ཙམ་མམ། བྱང་ཆུབ་སེམས་དཔའ་གཅིག་གི་མིང་ཙམ་མམ། ཚིག་བཞི་པའི་ཚིགས་སུ་བཅད་པ་གཅིག་ཙམ་མམ། ཡང་ཚིག་གཅིག་ཙམ་ཞིག་སེམས་
ཅན་རྣམས་ལ་ཡང་དག་པར་སྟོན་པར་བགྱིད་དམ། ཐ་ན་མདོ་སྡེ་འདིའི་མཚན་ཙམ་ཞིག་བརྗོད་པར་བགྱིད་ན། བཅོམ་ལྡན་འདས་སེམས་ཅན་དེ་དག་གང་ན་གནས་པའི་ས་ཕྱོགས་དེ་དག་ཐམས་ཅད་
བཅུད་དང་ལྡན་ཞིང་གཞན་བས་ལྷག་པར་འགྱུར་བ་དང་། ས་ཆེན་པོ་ལས་སྐྱེ་བར་འགྱུར་བའི་དངོས་པོ་ཐམས་ཅད་ཀྱང་རྒྱ་ཆེར་རབ་ཏུ་འཕེལ་ཞིང་རྒྱས་པར་འགྱུར་བས་སེམས་ཅན་རྣམས་ཤིན་དུ་བདེ་བའི་ལོངས་སྤྱོད་
མྱོང་བར་འགྱུར་རོ། །རིན་པོ་ཆེ་དང་ནོར་མང་བར་འགྱུར། སྦྱིན་པ་ལེགས་པར་གཏོང་བར་འགྱུར། རྟག་པར་སེམས་བརྟན་ཞིང་དཀོན་མཆོག་གསུམ་ལ་ཤིན་དུ་མངོན་པར་ཡིད་ཆེས་
པར་འགྱུར་ལགས་སོ། །དེ་སྐད་ཅེས་གསོལ་པ་དང་། དེ་ནས་བཅོམ་ལྡན་འདས་ཀྱིས་སའི་ལྷ་མོ་བརྟན་མ་ལ་འདི་སྐད་ཅེས་བཀའ་སྩལ་ཏོ། །སེམས་ཅན་གང་ལ་ལ་ཞིག་གསེར་འོད་དམ་
པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་ལས་ཐ་ན་ཚིག་གཅིག་ཙམ་ཞིག་ཐོས་པར་གྱུར་ན་ཡང་ཚེ་འཕོས་པའི་འོག་ཏུ་སུམ་བཅུ་རྩ་གསུམ་དང་། ལྷའི་གནས་གཞན་དག་ཏུ་སྐྱེ་བར་འགྱུར་རོ། །
སེམས་ཅན་གང་ལ་ལ་ཞིག་མདོ་སྡེའི་རྒྱལ་པོ་འདི་མཆོད་པར་འདོད་པའི་ཕྱིར་ཁང་ཁྱིམ་དག་རབ་ཏུ་བརྒྱན་ནས་བླ་རེ་གཅིག་བྲེ་བར་བྱེད་དམ། བ་དན་གཅིག་ཙམ་སྤྱོད་པར་བྱེད་ན་རྒྱུ་དང་རྐྱེན་དེས་ལྷའི་རིས་དྲུག་
<pb id="96.128a"/>
པོ་དག་ཏུ་ཇི་ལྟར་བསམས་པ་བཞིན་དུ་སྐྱེ་བར་འགྱུར་བས་རིན་པོ་ཆེ་སྣ་བདུན་གྱི་གཞལ་མེད་ཁང་མཆོག་དམ་པ་དག་ལ་ཡིད་བཞིན་དུ་ལོངས་སྤྱོད་པར་འགྱུར། སོ་སོ་ནས་ལྷའི་བུ་མོ་བདུན་སྟོང་
དང་ཕན་ཚུན་ལྷན་ཅིག་རྩེ་ཞིང་ཉིན་མཚན་རྟག་པར་ཁྱད་པར་དུ་འཕགས་པའི་བདེ་བ་བསམ་གྱིས་མི་ཁྱབ་པ་དག་ལ་ལོངས་སྤྱོད་པར་འགྱུར་རོ། །དེ་སྐད་ཅེས་བཀའ་སྩལ་པ་དང་། དེ་ནས་བཅོམ་ལྡན་འདས་ལ་
སའི་ལྷ་མོ་བརྟན་མས་འདི་སྐད་ཅེས་གསོལ་ཏོ། །བཅོམ་ལྡན་འདས་རྒྱུ་དང་རྐྱེན་དེས་ན་འཁོར་བཞི་པོ་ལས་གང་ལ་ལ་ཞིག་ཆོས་ཀྱི་སྟན་ལ་མཆིས་ནས་ཆོས་འདི་ཡང་དག་པར་སྟོན་པ་ན། བདག་གདུགས་
མཚན་དུ་གང་ཟག་དེ་ལ་ཡོངས་སུ་སྲུང་ཞིང་ཡོངས་སུ་སྐྱོབ་པར་བགྱིད་རང་གི་ལུས་མི་གདའ་བར་བགྱིས་ནས་ཆོས་ཀྱི་སྟན་གྱི་དྲུང་དུ་མཆིས་ཏེ་དེའི་རྐང་པ་ལ་འདེགས་པར་བགྱིད་ལགས་
སོ། །བཅོམ་ལྡན་འདས་མདོ་སྡེ་འདི་ལྟ་བུ་འདི་ནི་སེམས་ཅན་དེ་དག་གིས་སངས་རྒྱས་བརྒྱ་སྟོང་དུ་མ་ལས་དགེ་བའི་རྩ་བ་བསྐྲུན་པས་ན་འཛམ་བུའི་གླིང་འདིར་རྒྱ་ཆེར་འཕེལ་ཞིང་ནུབ་པར་མི་འགྱུར་བ་ལགས་
སོ། །སེམས་ཅན་གང་གིས་མདོ་སྡེ་འདི་མཉན་པར་བགྱིད་པ་དེ་དག་ནི་སླད་མའི་དུས་ཀྱི་ཚེ་བསྐལ་པ་བྱེ་བ་ཁྲག་ཁྲིག་བརྒྱ་སྟོང་ཚད་མ་མཆིས་པ་སྙེད་ཀྱི་བར་དུ་ལྷ་དང་མིའི་ནང་དུ་རྟག་པར་བདེ་བ་མཆོག་
ལ་ལོངས་སྤྱོད་པར་འགྱུར། སངས་རྒྱས་མང་པོ་དང་མཇལ་ནས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར། ངན་སོང་གསུམ་དང་འཁོར་
བའི་སྡུག་བསྔལ་མྱོང་བར་མི་འགྱུར་ལགས་སོ། །དེ་ནས་བཅོམ་ལྡན་འདས་ལ་སའི་ལྷ་མོ་བརྟན་མས་ཡང་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ལ་སྔགས་ཀྱི་སྙིང་པོ་ལྷ་དང་མི་
<pb id="96.128b"/>
རྣམས་ལ་ཕན་འདོགས་ཤིང་ཐམས་ཅད་ལ་བདེ་བར་བགྱིད་པ་མཆིས་ཏེ། སྐྱེས་པ་དང་། བུད་མེད་དང་། འཁོར་བཞི་པོ་དག་ལས་གང་ལ་ལ་ཞིག་བདག་གིས་ལུས་ཡང་དག་པ་མངོན་སུམ་དུ་མཐོང་བར་འཚལ་བ་དེས་
སེམས་རྩེ་གཅིག་ཏུ་གཟུངས་འདི་ཡོངས་སུ་འཛིན་པར་བགྱིད་ན། ཇི་ལྟར་སྨོན་པ་ཐམས་ཅད་ཡིད་བཞིན་དུ་འགྲུབ་པར་བགྱིད་དོ། །འདི་ལྟ་སྟེ། ནོར་དང་རིན་པོ་ཆེའི་གཏེར་དང་། མངོན་པར་
ཤེས་པ་དང་། ཚེ་རིང་བའི་སྨན་དམ་པ་གཉེར་བ་དང་། སེམས་ཅན་གྱི་ནད་མང་པོ་གསོ་བ་དང་། ཕྱིར་རྒོལ་བའི་དགྲ་ཕམ་པར་བགྱི་བ་དང་ཐ་དད་པར་སྨྲ་བ་རྣམས་ཚར་གཅོད་པར་འཚལ་ན་ཁང་པ་
གཙང་མར་བགྱིས་ཏེ་དཀྱིལ་འཁོར་བགྱིའོ། །ལུས་བཀྲུས་ཏེ་གོས་སར་པ་གཙང་མ་བགོས་ནས་རྩྭའི་སྟན་གྱི་སྟེང་དུ་མཆིས་ཏེ་རིང་བསྲེལ་དང་སྐུ་གཟུགས་ཀྱི་སྤྱན་སྔར་རམ། ཡང་ན་རིང་བསྲེལ་
དང་བཅས་པའི་མཆོད་རྟེན་གྱི་དྲུང་དུ་བདུག་པ་བསྲེགས་ཏེ། མེ་ཏོག་གཏོར་ནས་བཟའ་བ་དང་། བཏུང་བ་དག་གིས་མཆོད་པ་བགྱིས་ཏེ། ཟླ་བ་ཡར་གྱི་ངོ་ཚེས་བརྒྱད་ལ་སྐར་མ་རྒྱལ་
རྫོགས་པ་ན་གཡར་འདྲེན་པའི་སྔགས་འདི་བཟླ་བར་བགྱིའོ། །ཏདྱ་ཐཱ། ཙི་ལི་ཙི་ལི། ཙུ་རུ་ཙུ་རུ། ཀུ་རུ་ཀུ་རུ། ཀུ་ཊུ་ཀུ་ཊུ། ཏོ་ཊུ་
ཏོ་ཊུ། བ་ཧ་བ་ཧ། བ་རི་ཤ་བ་རི་ཤ་སྭཱ་ཧཱ། །བཅོམ་ལྡན་འདས་རིག་སྔགས་འདི་འཁོར་བཞི་པོ་ལས་གང་ལ་ལ་ཞིག་གིས་ལན་བརྒྱ་རྩ་བརྒྱད་བཟླས་ནས་བདག་གཡར་
འདྲེན་པར་བགྱིད་ན་བདག་གིས་དེའི་ཆེད་དུ་གཡར་འདྲེན་པ་དེར་མཆི་བར་འགྱུར་ལགས་སོ། །གཞན་ཡང་བཅོམ་ལྡན་འདས་སེམས་ཅན་གང་ལ་ལ་ཞིག་བདག་དངོས་མཐོང་ཞིང་ལྷན་ཅིག་གཏམ་བགྱིད་
<pb id="96.129a"/>
པར་འཚལ་ན་ཡང་སྔ་མ་བཞིན་དུ་ཆོ་ག་བཤམས་ནས་གཟུངས་འདི་བཟླས་པར་བགྱིའོ། །ཏདྱ་ཐཱ། ཨཉྩ་ནི། ཀྱ་ལི་ཀྐ་ནི། ཤི་ཤི་དྷ་རི། ཧ་ཧ་ཧི་ཧི། 
ཀུ་རུ་བ་རེ་སྭཱ་ཧཱ། །བཅོམ་ལྡན་འདས་གང་ལ་ལ་ཞིག་སྔགས་འདི་འདོན་པ་ན་ལན་བརྒྱ་རྩ་བརྒྱད་བཟླས་ནས་སྔགས་སྔ་མ་ཡང་འདོན་པར་བགྱིད་ན་བདག་གདོན་མི་འཚལ་བར་ལུས་མངོན་དུ་བསྟན་ནས་དེས་
ཇི་ལྟར་སྨོན་པ་ཐམས་ཅད་ཡོངས་སུ་རྫོགས་པར་བགྱིད་པས་ནམ་ཡང་ཆབ་མི་འཚལ་བར་བགྱིད་དོ། །གལ་ཏེ་སྔགས་འདི་འདོན་པར་འཚལ་ན་སྔར་ལུས་བསྲུང་བའི་སྔགས་འདི་འདོན་པར་བགྱིའོ། །
ཏྱདྱ་ཐཱ། ཤི་རི་ཤི་རི། བཱ་ཤ་ཀ་ཏི། ཏ་ཏི་ཀུཊྚི། པཱུ་ཏ། པཱུ་དེ་རི། པཱུ་དེ་རི། ཊི་ཊེ་བ་ཊི། ཀུ་ཀུ་ཊི། ཀ་བ་ཙི་ལི་སྭཱ་ཧཱ། 
བཅོམ་ལྡན་འདས་སྔགས་འདི་འདོན་པའི་ཚེ་ཚོན་སྣ་ལྔའི་སྐུད་པ་བླངས་ནས་སྔགས་ལན་ཉི་ཤུ་རྩ་གཅིག་བཟླས་ཏེ། མདུད་པ་ཉི་ཤུ་རྩ་གཅིག་བགྱིས་ནས། དཔུང་པ་གཡོན་པ་ལ་བཅིངས་ན་
སླན་ཆད་ལུས་བསྲུང་བ་བགྱིས་པས་འཇིགས་པ་མ་མཆིས་པར་འགྱུར་རོ། །གང་ལ་ལ་ཞིག་སེམས་རྩེ་གཅིག་ཏུ་སྔགས་འདི་ཟློས་པར་བགྱིད་ན། བསམས་པ་རྣམས་ཡིད་བཞིན་
དུ་འགྲུབ་པར་འགྱུར་ཏེ་བདག་ཤོ་བེ་མི་མཆི་སྟེ། བདག་གི་དབང་དུ་སངས་རྒྱས་དང་ཆོས་དང་དགེ་འདུན་དཀོན་མཆོག་གསུམ་བཞུགས་པས་མད་པ་ཉིད་དུ་རབ་ཏུ་
མཁྱེན་པར་འགྱུར་ལགས་སོ། །དེ་ནས་བཅོམ་ལྡན་འདས་ཀྱིས་སའི་ལྷ་མོ་བརྟན་མ་ལ་བཀའ་སྩལ་པ། ཁྱོད་ཡང་དག་པའི་བདེན་ཚིག་གི་སྔགས་ཀྱིས་བཏབ་པའི་རྒྱལ་པོ་འདི་དང་།
<pb id="96.129b"/>
ཆོས་སྨྲ་བ་དག་ལ་བསྲུང་བར་བྱས་པ་ལེགས་སོ་ལེགས་སོ། །རྒྱུ་དང་རྐྱེན་འདིས་ཁྱོད་བསོད་ནམས་ཀྱི་རྣམ་པར་སྨིན་པ་ཚད་མེད་པ་སྙེད་འཐོབ་པར་འགྱུར་རོ། །གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་
རྒྱལ་པོ་ལས་སའི་ལྷ་མོ་བརྟན་མའི་ལེའུ་སྟེ་བཅྭ་བརྒྱད་པའོ།།  །།<head n="2" t="བཅུ་དགུ་པ། གནོད་སྦྱིན་གྱི་སྡེ་དཔོན་ཆེན་པོ་ཡང་དག་ཤེས་ཀྱི་ལེའུ།" type=" lewu" zh="89.308"/>དེ་ནས་གནོད་སྦྱིན་གྱི་སྡེ་དཔོན་ཆེན་པོ་ཡང་དག་ཤེས་ཞེས་བྱ་བ་གནོད་སྦྱིན་ཉི་ཤུ་རྩ་བརྒྱད་པོ་དག་དང་ལྷན་ཅིག་ཏུ་འཁོར་མང་པོའི་ནང་ནས་སྟན་ལས་ལངས་ཏེ་བླ་
གོས་ཕྲག་པ་གཅིག་ལ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་
གསེར་འོད་དམ་པ་མཆོག་ཏུ་རྣམ་པར་རྒྱལ་བའི་མདོ་སྡེའི་རྒྱལ་པོ་འདི་ད་ལྟར་རམ། སླད་མའི་དུས་ཀྱི་ཚེ་གྲོང་ངམ། གྲོང་ཁྱེར་རམ། གྲོང་རྡལ་ལམ། ལྗོངས་སམ། རིའམ། དགོན་པ་འམ། ནགས་ཚལ་ལམ། རྒྱལ་པོའི་ཕོ་བྲང་ངམ། 
དགེ་འདུན་གནས་པའི་གནས་དག་ཏུ་ཡང་རུང་སྟེ། ཡང་དག་པར་བསྟན་ནས་རྒྱ་ཆེར་སྤེལ་བར་བགྱིད་ན། བཅོམ་ལྡན་འདས་བདག་གནོད་སྦྱིན་གྱི་སྡེ་དཔོན་ཆེན་པོ་ཡང་དག་ཤེས་གནོད་སྦྱིན་སྡེ་ཉི་
ཤུ་རྩ་བརྒྱད་དང་ལྷན་ཅིག་ཏུ་དེར་མཆིས་ནས་སོ་སོ་ནས་རང་གི་ལུས་མི་གདའ་བར་བགྱིས་ཏེ། ཅི་རིགས་པར་ཆོས་སྨྲ་བའི་མཁན་པོ་དེ་དང་། ཆོས་ཉན་པའི་འཁོར་དེ་དག་
ཡོངས་སུ་བསྲུངས་ནས་གནོད་པ་རྣམས་སྤངས་ཏེ་རྟག་པར་བདེ་བ་མྱོང་བ་བགྱིད་དོ། །སྐྱེས་པ་འམ། བུད་མེད་དམ། ཁྱེའུ་དང་བུ་མོ་གང་ལ་ལ་
ཞིག་མདོ་སྡེ་འདི་ལས་ཐ་ན་ཚིག་བཞི་པའི་ཚིགས་སུ་བཅད་པ་གཅིག་ཙམ་ཡང་དག་པར་འཛིན་པར་བགྱིད་དམ། ཚིག་གཅིག་ཙམ་ཡང་དག་པར་འཛིན་པར་བགྱིད་དམ།
<pb id="96.130a"/>
མདོ་སྡེའི་རྒྱལ་པོ་འདིའི་མཚན་ཙམ་སྨོས་པར་བགྱིད་དམ། མདོ་སྡེ་འདི་ལས་གསུངས་པའི་དེ་བཞིན་གཤེགས་པ་གཅིག་གི་མཚན་ཙམ་མམ། བྱང་ཆུབ་སེམས་དཔའ་གཅིག་གི་མིང་ཙམ་བརྗོད་པར་སེམས་བསྐྱེད་ནས་གུས་པས་རིམ་གྲོ་དང་། 
མཆོད་པ་བགྱིད་ན་བདག་གིས་ཡོངས་སུ་བསྲུང་ཞིང་བྱིན་གྱིས་བརླབས་ནས་གནོད་པ་མ་མཆིས་པར་བགྱིས་ཏེ་སྡུག་བསྔལ་སྤངས་ནས་བདེ་བ་འཐོབ་པར་འགྱུར་རོ། །བཅོམ་ལྡན་འདས་ཅིའི་སླད་དུ་བདག་གི་མིང་ཡང་དག་ཤེས་ཞེས་བགྱི་བའི་རྒྱུ་དང་
རྐྱེན་གང་ལགས་པ་དེ་ནི་བཅོམ་ལྡན་འདས་ཉིད་ཀྱིས་མངོན་སུམ་དུ་མཁྱེན་པ་ལགས་ཏེ། བདག་གིས་ཆོས་རྣམས་རིག་པ་དང་། བདག་གིས་ཆོས་ཐམས་ཅད་ཀྱི་ཇི་སྙེད་པ་དང་། ཆོས་ཐམས་ཅད་ཀྱི་ཇི་ལྟ་བ་དང་། ཆོས་ཐམས་ཅད་ཀྱི་རྣམ་པ་དང་། 
ངོ་བོ་ཉིད་དང་། བྱེ་བྲག་ཇི་སྙེད་པ་ཐམས་ཅད་གསལ་བར་རྟོགས་པ་ལགས་སོ། །བཅོམ་ལྡན་འདས་འདི་ལྟར་ཆོས་རྣམས་བདག་གིས་ཁོང་དུ་ཆུད་པར་གྱུར་པས་བདག་དཔག་པར་དཀའ་བའི་ཡེ་ཤེས་ཀྱི་སྣང་བ་དང་ལྡན་པ་དང་། བདག་དཔག་པར་
དཀའ་བའི་ཡེ་ཤེས་ཀྱི་སྒྲོན་མ་དང་ལྡན་པ་དང་། བདག་དཔག་པར་དཀའ་བའི་ཡེ་ཤེས་ཀྱི་སྤྱོད་པ་དང་ལྡན་པ་དང་། བདག་དཔག་པར་དཀའ་བའི་ཡེ་ཤེས་ཀྱི་ཕུང་པོ་དང་ལྡན་པ་དང་། བདག་དཔག་པར་དཀའ་བའི་ཡེ་ཤེས་ཀྱི་སྤྱོད་
ཡུལ་རྣམས་མངོན་པར་རྟོགས་པར་གྱུར་པ་ལགས་སོ། །བཅོམ་ལྡན་འདས་བདག་གིས་འདི་ལྟར་ཆོས་ཐམས་ཅད་ཡང་དག་པར་རིག །ཡང་དག་པར་གསལ་བར་རྟོགས། ཡང་དག་པར་ཁོང་དུ་ཆུད། ཡང་དག་པར་སོ་སོར་
རྟོགས་པར་བགྱིད་པས་བཅོམ་ལྡན་འདས་རྒྱུ་དང་རྐྱེན་དེའི་སླད་དུ་གནོད་སྦྱིན་གྱི་སྡེ་དཔོན་ཆེན་པོ་ཡང་དག་ཤེས་ཞེས་བགྱི་བ་ལགས་ཏེ། དོན་དེའི་སླད་དུ་བདག་གིས་ཆོས་སྨྲ་བའི་མཁན་པོ་དེའི་ཚིག་གི་སྤོབས་པ་གསལ་ཞིང་རྒྱན་
དང་ལྡན་པ་དང་། གཟི་བྱིན་དང་མདངས་བ་སྤུའི་བུ་ག་ཀུན་ནས་འཇུག་པ་དང་། ལུས་ཀྱི་མཐུ་སྟོབས་དང་ལྡན་པ་དང་། གཟི་བྱིན་དང་ལྡན་ཞིང་དཔའ་བ་དང་། དཔག་པར་དཀའ་བའི་ཡེ་ཤེས་ཀྱི་སྣང་བ་ཐམས་ཅད་
<pb id="96.130b"/>
ཕུན་སུམ་ཚོགས་པ་དང་། ཡང་དག་པའི་དྲན་པ་ཐོབ་ནས་དཔའ་གོང་བ་མ་མཆིས་པ་དང་། དེའི་ལུས་ལ་ཕན་འདོགས་ཤིང་ཉམས་པ་མ་མཆིས་པ་དང་། དབང་པོ་རྣམས་བདེ་ཞིང་རྟག་པར་དགའ་བ་བསྐྱེད་པར་བགྱིའོ། །
རྒྱུ་དང་རྐྱེན་དེའི་སླད་དུ་སེམས་ཅན་གང་དག་སངས་རྒྱས་བརྒྱ་སྟོང་དུ་མ་ལས་དགེ་བའི་རྩ་བ་བསྐྱེད་ནས་བསོད་ནམས་ཀྱི་ལས་མངོན་པར་སྒྲུབ་པ་དག་གི་ཆེད་དུ་འཛམ་བུའི་གླིང་དག་ཏུ་རྒྱ་ཆེར་སྤེལ་ནས་མྱུར་དུ་ནུབ་པར་མི་འགྱུར་བར་བགྱིད་པས་
སེམས་ཅན་དེ་དག་གིས་མདོ་སྡེ་འདི་ཐོས་ནས་བསམ་གྱིས་མི་ཁྱབ་པའི་ཡེ་ཤེས་ཀྱི་སྣང་བ་ཆེན་པོ་དང་། བསོད་ནམས་ཀྱི་ཕུང་པོ་ཚད་མ་མཆིས་པ་འཐོབ་པར་འགྱུར་ཞིང་སླད་མའི་དུས་ཀྱི་ཚེ་ཡང་བསྐལ་པ་བྱེ་བ་ཁྲག་ཁྲིག་ཚད་མ་མཆིས་
པའི་བར་དུ་བསམ་གྱིས་མི་ཁྱབ་པའི་ལྷ་དང་། མིའི་བདེ་བ་མྱོང་བ་དང་། རྟག་པར་སངས་རྒྱས་མང་པོ་དང་མཇལ་ནས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བས་གཤིན་རྗེའི་འཇིག་
རྟེན་དང་། ངན་སོང་གསུམ་གྱི་སྡུག་བསྔལ་ཤིན་དུ་མི་བཟད་པ་དག་ཀྱང་མྱོང་བར་མི་འགྱུར་ལགས་སོ། །དེ་ནས་བཅོམ་ལྡན་འདས་ལ་གནོད་སྦྱིན་གྱི་སྡེ་དཔོན་ཆེན་པོ་ཡང་དག་ཤེས་ཀྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་
ལ་གཟུངས་མཆིས་ཏེ། སེམས་ཅན་རྣམས་ལ་སྨན་པར་བགྱི་ཞིང་བརྩེ་བའི་སླད་དུ་དེང་བཅོམ་ལྡན་འདས་ཀྱི་སྤྱན་སྔར་བདག་ཉིད་ཀྱིས་བཤད་པར་བགྱིའོ། །དེ་ནས་སྔགས་སྨྲས་པ། ན་མོ་བུད་དྷཱ་ཡ། ན་མོ་དྷརྨཱ་ཡ། 
ན་མཿསྃ་གྷཱ་ཡ། ན་མོ་བྲ་ཧྨཱ་ཡ། ན་མ་ཨིན་དྲཱ་ཡ། ན་མ་ཤྩ་ཧུར་ཎཾ་མ་ཧཱ་རཱ་ཛཱ་ནཱཾ། ཏདྱ་ཐཱ། ཧི་ལི་ཧི་ལི། མི་ལི་མི་ལི། གུ་ལི་མ་ཧཱ་གཽ་རི། གནྡྷ་རི། མ་ཧཱ་གན་དྷ་རི། དྲི་མི་ཌི། མ་ཧཱ་དྲི་མི་
ཌི། དན་ད་ཁུ་ཁུན་ཏེ། ཧ་ཧ་ཧ་ཧ་ཧ། ཧི་ཧི་ཧི་ཧི་ཧི། ཧུ་ཧུ་ཧུ་ཧུ་ཧུ། ཧ་ལོ་དྷ་མེ། གུདྡྷ་མེ། ཙ་ཙ་ཙ་ཙ། ཙི་ཙི་ཙི་ཙི། ཙུ་ཙུ་ཙུ་ཙུ། ཙཎྜེ་ཤྭ་ར། ཤི་ཁ་ར་ཤི་ཁ་ར།
<pb id="96.131a"/>
ཨུ་ཏིཥྛ་ཏི། བྷ་ག་བཱན་སང་རད་ཛྙཱ་ཡ་སྭཱ་ཧཱ། གང་ལ་ལ་ཞིག་རིག་སྔགས་འདི་འཛིན་པར་བགྱིད་ན་བདག་གིས་འཚོ་བའི་ཡོ་བྱད་སྨན་དང་། བཟའ་བ་དང་། བཏུང་བ་དང་། གོས་དང་། མེ་ཏོག་དང་། 
འབྲས་བུ་དང་། རིན་པོ་ཆེ་ངོ་མཚར་ཆེ་བ་དག་གིས་རིམ་གྲོ་བགྱིད་དོ། །གལ་ཏེ་སྐྱེས་པ་དང་། བུད་མེད་དང་། ཁྱེའུ་དང་། བུ་མོ་དང་། གསེར་དང་། དངུལ་དང་། རིན་པོ་ཆེ་དང་། རྒྱན་ཕྲེང་གི་རྣམ་པ་རྣམས་ཡོངས་
སུ་གཉེར་བར་བགྱིད་ན་ཡང་བདག་གིས་ཐམས་ཅད་སྦྱར་ནས་ཇི་ལྟར་སྨོན་པ་བཞིན་རྒུད་ཅིང་ཕོངས་པ་མ་མཆིས་པར་བགྱིད་དོ། །རིག་སྔགས་འདི་མཐུ་ཆེན་པོ་དང་ལྡན་པས་སྔགས་འདོན་པའི་ཚེ་བདག་མྱུར་དུ་དེའི་ཐད་དུ་མཆིས་ནས་
ཐོགས་པ་མ་མཆིས་པར་ཡིད་བཞིན་དུ་འགྲུབ་པར་བགྱིད་དོ། །སྔགས་འདི་འདོན་པའི་ཚེ་ཆོ་ག་ཅི་རིགས་པར་བགྱིས་ནས་ཐོག་མ་ཁོ་ནར་གནོད་སྦྱིན་ཡང་དག་ཤེས་ཀྱི་གཟུགས་འཕང་དུ་ཆག་བཞི་ལྔ་ཙམ་མཆིས་པ་སུག་པ་ན་
དགྲ་སྟ་ཐོགས་པ་རི་མོར་བྲི་བར་བགྱིའོ། །གཟུགས་བརྙན་དེའི་མདུན་དུ་དཀྱིལ་འཁོར་གྲུ་བཞི་བགྱིས་ནས་བུམ་པ་བཞི་སྦྲང་རྩིའི་ཆབ་བམ། བུ་རམ་གྱི་ཆབ་ཀྱིས་བཀང་སྟེ་གཞག་ནས་བྱུག་སྤོས་དང་། 
ཕྱེ་མ་དང་། བདུག་སྤོས་དང་། མེ་ཏོག་དང་། ཕྲེང་བ་རྣམས་ཀྱང་བཀྲམ་པར་བགྱིའོ། །གཞན་ཡང་དཀྱིལ་འཁོར་གྱི་མདུན་དུ་ཐབ་གཅིག་བགྱིས་ཏེ། དེའི་ནང་དུ་སོལ་བའི་ཞུགས་སྩལ་ནས་
མར་དང་ཡུངས་ཀར་བསྲེགས་ཏེ། སྔ་མའི་སྔགས་དེ་ལན་བརྒྱ་རྩ་བརྒྱད་བཟླས་ནས་སྔགས་ལན་རེ་ཞིང་ལན་གཅིག་བསྲེགས་ན། བདག་གནོད་སྦྱིན་གྱི་སྡེ་དཔོན་ཆེན་པོ་རང་ཉིད་དྲུང་དུ་མཆིས་ནས་ལུས་
མངོན་དུ་བསྟན་ཏེ། སྔགས་འདོན་པའི་མི་དེ་ལ་ཁྱོད་ཅི་དང་ཅི་དགོས་པ་དང་། ཡིད་ལ་ཅི་འདོད་པའི་དངོས་པོ་གང་ཡིན་པ་དེ་སྨྲོས་ཤིག་ཅེས་འདྲི་བར་བགྱིད་དོ། །བདག་གིས་ཇི་སྐད་
<pb id="96.131b"/>
མཆི་བ་བཞིན་ཡོངས་སུ་གཉེར་བའི་དངོས་པོ་རྣམ་པ་ཐམས་ཅད་ཕུན་སུམ་ཚོགས་པར་བགྱིད་དོ། །གལ་ཏེ་གསེར་དང་། དངུལ་དང་། གཏེར་འཚལ་བར་གྱུར་ཏམ། ཡང་ན་ལྷའི་དྲང་སྲོང་དུ་གྱུར་ནས་ནམ་
མཁའ་ལ་མཆི་བར་འཚལ་ལམ། ལྷའི་མིག་གི་མངོན་པར་ཤེས་པ་དང་། གཞན་གྱི་སེམས་འཚལ་བ་དང་། སེམས་ཅན་ཐམས་ཅད་ལ་ཡིད་བཞིན་དུ་རང་དབང་ཐོབ་ནས་ཉོན་མོངས་པ་བཅད་དེ་མྱུར་དུ་
རྣམ་པར་གྲོལ་བ་ཐོབ་པ་ལ་དགོངས་པར་འཚལ་ན་ཡང་ཐམས་ཅད་ཕུན་སུམ་ཚོགས་པར་བགྱིད་དོ། །དེ་ནས་བཅོམ་ལྡན་འདས་ཀྱིས་གནོད་སྦྱིན་གྱི་སྡེ་དཔོན་ཆེན་པོ་ཡང་དག་ཤེས་ལ་བཀའ་སྩལ་པ། 
ཁྱོད་ཀྱིས་འདི་ལྟར་སེམས་ཅན་ཐམས་ཅད་ལ་ཕན་གདགས་པའི་ཕྱིར་རིག་སྔགས་འདི་བཤད་དེ། ཡང་དག་པའི་ཆོས་ཡོངས་སུ་བསྲུངས་བསོད་ནམས་ཀྱིས་མཐའ་ཡས་པ་རྣམས་ལ་ཕན་བཏགས་པ་ལེགས་
སོ་ལེགས་སོ། །གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་གནོད་སྦྱིན་གྱི་སྡེ་དཔོན་ཆེན་པོ་ཡང་དག་ཤེས་ཀྱི་ལེའུ་སྟེ་བཅུ་དགུ་པའོ།།  །།<head n="2" t="ཉི་ཤུ་པ། རྒྱལ་པོའི་ཆོས་ལུགས་ཡང་དག་པའི་བསྟན་བཅོས་བསྟན་པའི་ལེའུ།" type=" lewu" zh="89.312"/>
དེ་ནས་སའི་ལྷ་མོ་ཆེན་མོ་བརྟན་མ་ཞེས་བྱ་བ་འཁོར་མང་པོའི་ནང་ནས་སྟན་ལས་ལངས་ཏེ། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ནས་གུས་པས་ཐལ་མོ་སྦྱར་ཏེ། བཅོམ་ལྡན་འདས་ལ་
འདི་སྐད་ཅེས་གསོལ་ཏོ། །བཅོམ་ལྡན་འདས་ཡུལ་རྣམས་སུ་མིའི་རྒྱལ་པོ་བགྱིད་པ་ལ་གལ་ཏེ་ཡང་དག་པའི་ཆོས་མ་མཆིས་པར་གྱུར་ན་ཡུལ་སྐྱོང་ཞིང་སྐྱེ་བོ་མང་པོ་རྣམས་ཀྱང་གསོ་བའི་རྔོ་མི་
ཐོག་ལ་བདག་ཉིད་ཀྱང་ཡུན་རིང་དུ་ཁྱད་པར་དུ་འཕགས་པའི་རྒྱལ་ཐབས་ལ་གནས་པར་མི་འགྱུར་ན། བཅོམ་ལྡན་འདས་བྱམས་པ་དང་། ཐུགས་རྗེས་ཐུགས་བརྩེ་བར་དགོངས་ཏེ།
<pb id="96.132a"/>
བདག་ལ་རྒྱལ་པོའི་ཆོས་ལུགས་ཡང་དག་པའི་བསྟན་བཅོས་ཡུལ་སྐྱོང་བར་བགྱིད་པའི་དོན་གང་ལགས་པ་བཀས་བཤད་དུ་གསོལ། དེས་ན་མིའི་རྒྱལ་པོ་རྣམས་ཆོས་འདི་ཐོས་པའི་དབང་གིས་
ཇི་སྐད་བསྟན་པ་བཞིན་དུ་མངོན་པར་སྒྲུབ་ཅིང་ཡང་དག་པར་འཇིག་རྟེན་འདུལ་བ་དང་། ཁྱད་པར་དུ་འཕགས་པའི་རྒྱལ་ཐབས་གཏན་དུ་བདེ་ཞིང་ཞི་བ་དང་། ཡུལ་ན་གནས་པའི་སྐྱེ་བོ་
ཐམས་ཅད་ལ་ཡང་སྨན་པར་འགྱུར་ལགས་སོ། །དེ་ནས་བཅོམ་ལྡན་འདས་ཀྱིས་འཁོར་མང་པོའི་ནང་དུ་སའི་ལྷ་མོ་བརྟན་མ་ལ་བཀའ་སྩལ་པ། ཁྱོད་ལེགས་པར་ཉོན་ཅིག །སྔོན་
འདས་པའི་དུས་ཀྱི་ཚེ་རྒྱལ་པོ་སྟོབས་ཀྱི་གཙོ་བོའི་ཏོག་ཅེས་བྱ་བ་བྱུང་ངོ་། །རྒྱལ་པོ་དེའི་བུ་མཛེས་པའི་ཏོག་ཅེས་བྱ་བ་ཞིག་ཡོད་དེ། སྤྱི་བོ་ནས་དབང་བསྐུར་ནས་རིང་པོ་མ་ལོན་པར་དེ་ནས་རྒྱལ་པོ་
ཡབ་ཀྱིས་མཛེས་པའི་ཏོག་ལ་འདི་སྐད་ཅེས་སྨྲས་སོ། །རྒྱལ་པོའི་ཆོས་ལུགས་ཡང་དག་པའི་བསྟན་བཅོས་ལྷའི་བདག་པོའི་མན་ངག་ཅེས་བྱ་བ་ཡོད་དེ། ང་སྔོན་སྤྱི་བོ་ནས་དབང་བསྐུར་ནས་ཡུལ་གྱི་བདག་
པོ་བྱས་པའི་ཚེ་ངའི་ཡབ་ཤེས་པའི་སྟོབས་ཀྱི་གཙོ་བོའི་ཏོག་ཅེས་བྱ་བས་ང་ལ་རྒྱལ་པོའི་ཆོས་ལུགས་ཡང་དག་པའི་བསྟན་བཅོས་འདི་བསྟན་པས། ངས་བསྟན་བཅོས་འདི་ལ་བརྟེན་ནས་ལོ་ཉི་ཁྲིའི་བར་དུ་ཡུལ་
ལེགས་པར་བསྐྱངས་ཏེ། ངས་སྐད་ཅིག་གཅིག་ཙམ་གྱི་བར་དུ་ཡང་ཆོས་མ་ཡིན་པ་སྤྱད་པར་བྱའོ་སྙམ་པའི་བསམ་པ་བྱུང་མ་མྱོང་ངོ་། །དེང་ཁྱོད་ཀྱང་དེ་བཞིན་དུ་ཆོས་མ་ཡིན་པས་ཡུལ་སྐྱོང་བར་མ་བྱེད་ཅིག །
ཅིའི་ཕྱིར་རྒྱལ་པོའི་ཆོས་ལུགས་ཡང་དག་པའི་བསྟན་བཅོས་ཤེས་བྱ་ཞེ་ན། ཁྱོད་དེང་ལེགས་པར་ཉོན་ཅིག་དང་ཁྱོད་ལ་བསྟན་པར་བྱའོ། །དེ་ནས་དེའི་ཚེ་རྒྱལ་པོ་སྟོབས་ཀྱི་གཙོ་བོའི་ཏོག་
<pb id="96.132b"/>
གིས་རྒྱལ་བུ་དེ་ལ་ཚིགས་སུ་བཅད་པ་གྱ་ནོམ་པ་དག་གིས་ཡང་དག་པར་བསྟན་བཅོས་མངོན་པར་བསྟན་པ། ངས་ནི་སེམས་ཅན་བདེ་བྱ་དང་། །འཇིག་རྟེན་ཐེ་ཙོམ་བཅད་པ་དང་། །ཉེས་
དམིགས་མང་པོ་བསལ་བའི་ཕྱིར། །རྒྱལ་ཁྲིམས་བསྟན་བཅོས་བཤད་པར་བྱ། །ལྷ་ཡི་བདག་པོ་ཐམས་ཅད་དང་། །མི་ཡི་རྒྱལ་པོ་གང་ཡིན་པ། །དགའ་བའི་སེམས་ནི་རབ་སྐྱེད་ལ། །
ཐལ་མོ་སྦྱར་ནས་ངས་བཤད་ཉོན། །སྔོན་བྱུང་ལྷ་འཁོར་མང་པོ་རྣམས། །རྡོ་རྗེའི་རི་ལ་འདུས་པ་ན། །རྒྱལ་བཞི་སྟན་ལས་ལངས་ནས་ནི། །ཚངས་ཆེན་ལ་ནི་འདི་སྐད་ཞུས། །
ཚངས་བདག་མཆོག་ཏུ་གཙོར་གྱུར་ཅིང་། །ལྷ་ཡི་ནང་ན་དབང་ཕྱུག་ཆེ། །བདག་ཅག་ལ་ནི་བརྩེར་དགོངས་ནས། །ཐེ་ཙོམ་རྣམས་ནི་གཅད་དུ་གསོལ། །ཇི་ལྟར་མི་ཡི་འཇིག་རྟེན་
སྐྱེས། །རྒྱལ་པོ་ཞེས་ནི་བགྱི་བར་འགྱུར། །གཞན་ཡང་རྒྱུ་རྐྱེན་གང་གི་སླད། །ལྷ་ཡི་བུ་ཞེས་བགྱི་བར་འགྱུར། །ཇི་ལྟར་མིར་ནི་སྐྱེས་པ་ལ། །གཅིག་པུ་མི་ཡི་བདག་པོ་འཐོབ། །
ཇི་ལྟར་མཐོ་རིས་གནས་དག་ཏུ། །ལྷ་ཡི་རྒྱལ་པོ་བགྱིད་པར་འགྱུར། །དེ་ལྟར་འཇིག་རྟེན་སྐྱོང་དག་གིས། །ཚངས་རྒྱལ་དེ་ལ་ཞུས་པ་དང་། །དེ་ཚེ་ཚངས་པའི་བདག་པོ་ཡིས། །དེ་དག་ལ་ནི་འདི་
སྐད་སྨྲས། །འཇིག་རྟེན་སྐྱོང་ཁྱེད་ཤེས་པར་བྱོས། །སེམས་ཅན་ལ་ནི་ཕན་བྱའི་ཕྱིར། །ང་ལ་ཡུལ་སྐྱོང་ཆོས་དྲིས་པས། །ངས་བཤད་ཁྱོད་ཀྱིས་ལེགས་པར་ཉོན། །སྔོན་གྱི་ལས་ཀྱི་མཐུ་ཡིས་ནི། །
ལྷར་སྐྱེས་རྒྱལ་པོར་གྱུར་པ་ཡིན། །གལ་ཏེ་མི་ནང་གནས་གྱུར་ནས། །དབང་སྡུད་མི་ཡི་བདག་པོ་བྱེད། །ལྷ་རྣམས་ལྷན་ཅིག་བྱིན་བརླབས་ནས། །དེ་འོག་མ་ཡི་མངལ་དུ་འཇུག །མ་ཡི་མངལ་ན་གནས་པ་ན། །
<pb id="96.133a"/>
ལྷ་རྣམས་ཀྱིས་ནི་སྲུང་བར་བྱེད། །མི་ཡི་འཇིག་རྟེན་སྐྱེས་གྱུར་ཀྱང་། །གཙོ་མཆོག་གྱུར་ཕྱིར་ལྷ་ཞེས་བྱ། །ལྷ་རྣམས་ཀྱིས་ནི་བསྲུངས་པས་ན། །ལྷ་ཡི་བུ་ཞེས་བརྗོད་པ་ཡིན། །སུམ་
བཅུ་རྩ་གསུམ་བདག་པོ་ཡིས། །སྟོབས་བགོས་མི་རྒྱལ་སྟོངས་པར་བྱེད། །ལྷ་ནི་མང་པོ་ཐམས་ཅད་ཀྱིས། །རང་དབང་སྟོབས་ནི་རབ་བསྟངས་ནས། །ཆོས་མིན་ཀུན་ནི་རབ་བསལ་ཏེ། །སྡིག་པའི་
ལས་ནི་སྐྱེད་མི་བྱེད། །སེམས་ཅན་དགེ་བ་སྒྲུབ་བསྐུལ་ནས། །མཐོ་རིས་གནས་སུ་སྐྱེ་བར་བྱེད། །མི་དང་ལྷ་མིན་འཁོར་དག་དང་། །དྲི་ཟ་དང་མི་སྲིན་པོ་དང་། །གདོལ་པ་ལ་སོགས་ཐམས་ཅད་ཀྱིས། །
སྟོབས་ཀྱི་ཕྱེད་ནི་སྟོང་པར་བྱེད། །ཕ་མས་སྟོབས་ཕྱེད་བསྟངས་ནས་ནི། །སྡིག་སྤོང་དགེ་བ་སྒྲུབ་ལ་འཛུད། །ལྷ་རྣམས་ལྷན་ཅིག་རབ་བསྲུངས་ནས། །དགེ་སྡིག་རྣམ་སྨིན་སྟོན་པར་བྱེད། །དགེ་སྡིག་ལས་ནི་
བྱས་གྱུར་ན། །ད་ལྟར་ཚེ་འདི་ཉིད་ལ་ནི། །ལྷ་རྣམས་ལྷན་ཅིག་རབ་བསྲུངས་ནས། །དགེ་སྡིག་རྣམ་སྨིན་སྟོན་པར་བྱེད། །ཡུལ་མིས་སྡིག་པའི་ལས་བྱས་ལ། །རྒྱལ་སྤངས་ནན་ཏུར་མི་བྱེད་ན། །
འདི་ནི་ཡང་དག་རིགས་པ་མིན། །ཆོས་བཞིན་ཆད་པས་གཅད་པར་བྱ། །གལ་ཏེ་ཉེས་མཐོང་མི་འགོག་ན། །ཆོས་མིན་རབ་ཏུ་འཕེལ་འགྱུར་བས། །རྒྱལ་པོ་དེ་ཡི་ཡུལ་ཁམས་སུ། །གཡོ་སྒྱུ་མང་
དུ་འཕེལ་བར་འགྱུར། །རྒྱལ་པོས་ཉེས་བྱེད་མཐོང་བ་ལ། །གལ་ཏེ་ཟློག་པར་མི་བྱེད་ན། །སུམ་བཅུ་རྩ་གསུམ་ལྷ་འཁོར་རྣམས། །ཐམས་ཅད་ཁོང་ཁྲོའི་སེམས་སྐྱེ་འགྱུར། །རྒྱུ་དེས་རྒྱལ་
ཁྲིམས་ཉམས་འགྱུར་ཞིང་། །གཡོ་སྒྱུ་འཇིག་རྟེན་འཕེལ་འགྱུར་བས། །ཕ་རོལ་དགྲ་འཁོར་དག་གིས་ནི། །ཡུལ་དེ་བཅོམ་ནས་འཇིག་པར་བྱེད། །གནས་པའི་ཁྱིམ་དང་ཡོ་བྱད་དང་། །ནོར་བསགས་
<pb id="96.133b"/>
ཐམས་ཅད་སྟོར་བར་འགྱུར། །གཡོ་སྒྱུ་སྣ་ཚོགས་སྐྱེས་པས་ན། །ཕན་ཚུན་གཅིག་ལ་གཅིག་ཀྱང་འཕྲོག །ཡང་དག་ཆོས་ཀྱིས་རྒྱལ་ཐོབ་ཀྱང་། །ཆོས་བཞིན་དུ་ནི་མི་སྤྱོད་པས། །ཡུལ་
མི་ཐམས་ཅད་འཐོར་འགྱུར་ཏེ། །གླང་པོས་པད་མའི་རྫིང་བརྫིས་འདྲ། །རླུང་དྲག་ལྡང་ལ་དུས་ཀྱང་མེད། །མི་འཕྲོད་ཆར་ནི་དུས་མིན་འབབ། །རྒྱུ་སྐར་ལྟས་ངན་མང་པོ་སྟོན། །ཉི་ཟླ་གཅན་
ཟིན་འོད་ཀྱང་མེད། །རྒྱལ་པོས་ཡང་དག་ཆོས་སྤོངས་པས། །འབྲུ་རྣམས་མེ་ཏོག་འབྲས་བུ་དང་། ལོ་ཏོག་ཐམས་ཅད་མི་སྨིན་ཅིང་། །ཡུལ་ན་མུ་གེ་འབྱུང་བར་འགྱུར། །རྒྱལ་པོས་ཡང་དག་
ཆོས་སྤངས་ནས། །སྡིག་ཆོས་མི་ནི་སྟོན་བྱེད་ན། །གཞལ་མེད་ཁང་གནས་ལྷ་རྣམས་ཀྱིས། །མཐོང་ནས་མྱ་ངན་སྐྱེ་བར་འགྱུར། །ལྷ་རྒྱལ་འཁོར་བཅས་དེ་དག་གིས། །འདི་སྐད་
དུ་ནི་སྨྲ་བར་འགྱུར། །རྒྱལ་འདིས་ཆོས་མིན་རབ་སྤྱད་ནས། །སྡིག་པའི་གྲོགས་པོ་བསྟེན་པས་ན། །རྒྱལ་སྲིད་ཡུན་རིང་བརྟན་མི་འགྱུར། །ལྷ་རྣམས་ཐམས་ཅད་རབ་མི་དགའ། །དེ་དག་
ཁྲོས་པར་གྱུར་པའི་ཕྱིར། །ཡུལ་དེ་འཇིག་པར་འགྱུར་ཞེས་ཟེར། །ཆོས་མིན་མི་ནི་རབ་བསྟན་པས། །ཡུལ་ཁམས་འཕེལ་བར་འགྱུར་བས་ན། །འཐབ་རྩོད་གཡོ་སྒྱུ་མང་པོར་འགྱུར། །
རིམས་ནད་སྡུག་བསྔལ་མང་པོ་སྐྱེ། །ལྷ་ཡི་བདག་པོ་སྲུང་མི་བྱེད། །ལྷ་གཞན་ཐམས་ཅད་སྤོང་བར་བྱེད། །དེ་ཡི་ཡུལ་ནི་རང་ཞིག་ནས། །རྒྱལ་པོ་སྡུག་བསྔལ་མྱོང་བར་འགྱུར། །ཕ་མ་
ཆུང་མ་བུ་རྣམས་དང་། །ཕུ་ནུ་དང་ནི་སྲིང་མོ་རྣམས། །གཅིག་ཅར་སྡུག་དང་བྲལ་འགྱུར་ཞིང་། །ཐ་མར་བདག་ཀྱང་འཆི་བར་འགྱུར། །ལྟས་ངན་སྐར་མདའ་དག་ཀྱང་ལྟུང་། །ཉི་མ་གཉིས་ནི་
<pb id="96.134a"/>
གཅིག་ཅར་འཆར། །ཕ་རོལ་དགྲ་ནི་ཉེར་འོངས་པས། །ཡུལ་མི་འཆི་བར་འཁྲུག་ཕྲད་འགྱུར། །ཡུལ་བཀུར་བློན་པོ་ཆེན་པོ་རྣམས། །ཉེས་མེད་བློ་བུར་འཆི་བར་འགྱུར། །
གླང་པོ་རྟ་སོགས་གཅེས་པ་རྣམས། །ཐམས་ཅད་འཐོར་ཞིང་སྟོངས་པར་འགྱུར། །ཡུལ་ཡུལ་ཀུན་དུ་དགྲ་ཡོད་པས། །མི་ནི་ཕལ་ཆེར་དུས་མིན་འཆི། །འདྲེ་སྲིན་མང་པོ་ཡུལ་ཞུགས་པས། །
རིམས་ནད་ཀུན་དུ་འཕེལ་བར་འགྱུར། །ཡུལ་མི་བློན་པོ་ཆེན་པོ་དང་། །ཉེ་ཕན་མང་པོ་ཐམས་ཅད་ཀྱང་། །སེམས་ནི་གཡོ་སྒྱུ་བཅས་པས་ན། །ཐམས་ཅད་ཆོས་མིན་སྤྱོད་པར་འགྱུར། །ཆོས་མིན་
སྤྱོད་པ་མཐོང་གྱུར་ན། །སྙིང་དུ་སྡུག་ཅིང་བཀུར་བར་བྱེད། །དགེ་ཆོས་སྤྱོད་པའི་མི་དག་ལ། །སྡུག་བསྔལ་ཉོན་མོངས་ཆད་པས་གཅོད། །མ་རུངས་བྱམས་ཤིང་བཀུར་བ་དང་། །དགེ་བ་ཆད་
པས་བཅད་པའི་ཕྱིར། །གཟའ་སྐར་རླུང་དང་ཆར་པ་རྣམས། །ཐམས་ཅད་དུས་སུ་རྒྱུ་མི་འགྱུར། །ཉེས་དམིགས་རྣམ་གསུམ་སྐྱེ་བར་འགྱུར། །ཡང་དག་ཆོས་ནི་ནུབ་འགྱུར་ཞིང་། །སེམས་ཅན་
ཁ་དོག་འོད་མི་ལྡན། །ས་ཡི་བཅུད་ནི་ཐུར་དུ་འབབ། །སྡིག་བཀུར་དགེ་ལ་བརྙས་པས་ན། །གཞན་ཡང་ཉེས་དམིགས་རྣམ་གསུམ་འབྱུང་། །དུས་མིན་སད་དང་སེར་བ་འབབ། །མུ་གེའི་སྡུག་བསྔལ་ཀུན་
དུ་ཁྱབ། །ལོ་ཏོག་འབྲས་བུ་མང་པོ་རྣམས། །ཐམས་ཅད་རོ་ཞིམ་ཉམས་པར་འགྱུར། །དེ་དག་གི་ནི་ཡུལ་ཁམས་ན། །སེམས་ཅན་ཕལ་ཆེར་ན་བར་འགྱུར། །དེ་ཡི་ཡུལ་ན་ལྗོན་ཤིང་རྣམས། །སྔོན་
ཆད་འབྲས་བུ་ཞིམ་ཆགས་པ། །དེ་ཡི་དབང་གིས་ཉམས་པར་འགྱུར་བས། །ཁ་རྩུབ་རོ་མཆོག་མེད་པར་འགྱུར། །སྔོན་གྱི་ཀུན་དགའ་ནགས་ཚལ་མཆོག །སྙིང་དུ་སྡུག་ཅིང་རྩེ་བའི་གནས། །ཐམས་ཅད་
<pb id="96.134b"/>
སྐམས་ཤིང་རྙིངས་འགྱུར་བས། །མཐོང་བ་ཀུན་གྱིས་མྱ་ངན་སྐྱེ། །སཱ་ལུ་ནས་དང་ལོ་ཏོག་རྣམས། །རོ་ཞིམ་ཁད་ཀྱིས་མེད་གྱུར་པས། །བཟའ་ཚེ་སེམས་ཀྱང་མི་དགའ་ན། །འབྱུང་ཆན་འཕེལ་བྱེད་ག་
ལ་ནུས། །སེམས་ཅན་ཁ་དོག་འོད་ཉམས་ཤིང་། །མཐུ་སྟོབས་ཟད་ཅིང་ཉམས་པར་འགྱུར། །ཁ་ཟས་མང་པོ་ཟོས་ཀྱང་ནི། །འདྲངས་པ་ཉིད་དུ་ཡོང་མི་འགྱུར། །ཡུལ་ཁམས་དེ་ན་ཡོད་པ་ཡི། །སེམས་ཅན་
རྣམ་པ་ཇི་སྙེད་པ། །སྟོབས་ཆུང་དཔའ་བཤོར་མེད་པས་ན། །བྱ་བ་དག་ནི་བྱེད་མི་ནུས། །ཡུལ་མི་ཕལ་ཆེར་ནད་ཐེབས་པས། །སྡུག་བསྔལ་སྣ་ཚོགས་ལུས་གཟིར་འགྱུར། །འདྲེ་སྲིན་ཀུན་དུ་ཁྱབ་པས་ན། །
ཐམས་ཅད་ཀུན་དུ་སྲིན་པོར་སྐྱེ། །རྒྱལ་པོས་ཆོས་མིན་རབ་སྤྱད་ནས། །མི་དགེའི་གྲོགས་པོ་བསྟེན་པས་ན། །འཇིག་རྟེན་རྣམ་པ་གསུམ་པོ་ཀུན། །དེས་ན་གནོད་པ་སྣ་ཚོགས་མྱོང་། །དེ་འདྲའི་ཉེས་དམིགས་
མཐའ་མེད་པ། །ཡུལ་ནས་འབྱུང་བར་འགྱུར་བ་ཡང་། །སྡིག་ཅན་མི་ནི་མཐོང་འགྱུར་ཡང་། །ཡལ་བོར་མ་བསྐྲད་པ་ལས་གྱུར། །ལྷ་རྣམས་ཀུན་གྱིས་བྱིན་བརླབས་ནས། །ཡུལ་གྱི་རྒྱལ་པོ་བྱས་
གྱུར་ཀྱང་། །ཡང་དག་དམ་པའི་ཆོས་དག་གིས། །ཡུལ་ཁམས་ཡོངས་སུ་བསྲུང་མི་བྱེད། །གང་ཞིག་དགེ་སྤྱོད་བསྒྲུབ་བྱེད་ན། །རྟག་ཏུ་མཐོ་རིས་གནས་སུ་སྐྱེ། །གལ་ཏེ་སྡིག་པའི་ལས་བྱས་པ། །
ཚེ་འཕོངས་ངེས་པར་ངན་འགྲོས་ལྟུང་། །གལ་ཏེ་རྒྱལ་པོས་ཡུལ་མི་རྣམས། །ཐལ་རངས་ཉེས་པ་བྱེད་འཇུག་ན། །སུམ་བཅུ་རྩ་གསུམ་ལྷ་ཚོགས་རྣམས། །ཐམས་ཅད་རབ་གདུངས་སེམས་སྐྱེ་འགྱུར། །
ལྷ་རྣམས་དང་ནི་ཕ་མ་ཡི། །བསྟན་དག་བཞིན་དུ་མི་བྱེད་པ། །འདི་ནི་ཆོས་མིན་མི་ཡིན་པས། །རྒྱལ་པོ་སྲི་ཞུའི་བུ་མ་ཡིན། །གལ་ཏེ་རང་གི་ཡུལ་ཁམས་སུ། །ཆོས་མིན་སྤྱོད་པ་མཐོང་བའི་ཚེ། །ཆོས་
<pb id="96.135a"/>
བཞིན་ཆད་པས་གཅོད་བྱེད་ཅིང་། །ཡལ་དོར་སེམས་ནི་མི་བསྐྱེད་ན། །དེ་ཕྱིར་ལྷ་ཚོགས་མང་པོ་ཀུན། །རྒྱལ་པོ་དེ་ལ་སྐྱོབ་པར་བྱེད། །བྱང་ཆུབ་སྤྱོད་པ་བསྒྲུབ་པའི་ཕྱིར། །སྡིག་པའི་ཆོས་
རྣམས་ཞི་བྱེད་ན། །རྒྱལ་པོ་ཚེ་འདི་ཉིད་ལ་ནི། །མཐོང་བའི་རྣམ་སྨིན་ངེས་པར་མྱོང་། །དགེ་དང་མི་དགེའི་ལས་དག་ལ། །སྤྱོད་སྤོང་སེམས་ཅན་བསྐུལ་ནས་ནི། །དགེ་སྡིག་རྣམ་སྨིན་བསྟན་པས་ན། །དེ་ཕྱིར་
མི་རྒྱལ་ཐོབ་ནས་ཀྱང་། །ལྷ་རྣམས་ལྷན་ཅིག་བྱིན་བརླབས་ནས། །ཐམས་ཅད་ཡི་རང་འགྱུར་བ་ཡིན། །བདག་དང་གཞན་ལ་ཕན་གདགས་ཕྱིར། །ཡང་དག་ཆོས་ཀྱིས་ཡུལ་བསྐྱང་བྱ། །གཡོ་སྒྱུ་བྱེད་པ་
མཐོང་གྱུར་ན། །ཆོས་བཞིན་ཆད་པས་གཅད་པར་བྱ། །གལ་ཏེ་རྒྱལ་ཐབས་སྟོར་བ་དང་། །སྲོག་འབབ་རྐྱེན་ཞིག་བྱུང་ན་ཡང་། །ནམས་ཀྱང་སྡིག་ཆོས་མི་སྤྱོད་ཅིང་། །སྡིག་པ་མཐོང་ན་སྤང་བར་བྱ། །
གནོད་པའི་ནང་ན་མཆོག་ལྕི་བས། །རྒྱལ་སྲིད་སྟོར་ལས་ལྷག་པ་མེད། །འདི་ཀུན་གཡོ་སྒྱུ་མི་ལས་གྱུར། །དེས་ན་ཆད་པས་གཅད་པར་བྱ། །གཡོ་སྒྱུ་བྱེད་པ་ཡོད་གྱུར་ན། །རྒྱལ་སྲིད་དག་ཀྱང་སྟོར་འགྱུར་ཞིང་། །
རྒྱལ་སྲིད་དག་ཀྱང་ཉམས་འགྱུར་བས། །གླང་ཆེན་མེ་ཏོག་ཚལ་ཞུགས་འདྲ། །དེ་ཡིས་མི་རྒྱལ་བྱས་ཀྱང་ནི། །ཆོས་ཀྱིས་ཡུལ་ནི་མ་བསྐྱངས་པས། །ལྷ་དབང་ཐམས་ཅད་མི་དགའ་ཞིང་། །ལྷ་མ་ཡིན་ཡང་
དེ་བཞིན་ནོ། །དེ་ལྟ་བས་ན་ཆོས་བཞིན་དུ། །སྡིག་པ་བྱེད་པ་ཆད་པས་གཅད། །དགེ་བས་སེམས་ཅན་གདུལ་བྱ་ཞིང་། །ཆོས་མིན་རྗེས་སུ་འབྲང་མི་བྱ། །ལུས་དང་སྲོག་ནི་སྤང་བླ་ཡི། །མི་དགེ་གྲོགས་རྗེས་འབྲང་
མི་བྱ། །ཉེ་བ་དང་ནི་ཉེ་མིན་པ། །ཐམས་ཅད་མཉམ་པ་ཉིད་དུ་བལྟ། །ཡང་དག་ཆོས་ཀྱིས་རྒྱལ་བྱེད་ན། །ཡུལ་མི་མི་དྲང་མེད་པའི་ཕྱིར། །ཆོས་རྒྱལ་གྲགས་དང་ལྡན་འགྱུར་བས། །ཁམས་གསུམ་ཀུན་དུ་གྲགས་པར་འགྱུར། །
<pb id="96.135b"/>
སུམ་བཅུ་རྩ་གསུམ་ལྷ་ཚོགས་རྣམས། །དགའ་ནས་འདི་སྐད་སྨྲ་བར་འགྱུར། །འཛམ་གླིང་ཆོས་རྗེ་གང་ཡིན་པ། །དེ་ནི་བདག་གི་བུ་ཡིན་ཏེ། །དགེ་བས་སེམས་ཅན་འདུལ་བྱེད་ཅིང་། །ཡང་དག་ཆོས་ཀྱིས་
ཡུལ་བསྐྱངས་ནས། །ཡང་དག་ཆོས་སྤྱོད་བསྐུལ་བས་ན། །བདག་ཅག་གནས་སུ་སྐྱེ་འགྱུར་ཟེར། །ལྷ་དང་ལྷ་ཡི་བུ་རྣམས་དང་། །ལྷ་མ་ཡིན་གྱི་འཁོར་རྣམས་ཀྱང་། །རྒྱལ་པོས་ཡང་དག་ཆོས་འདུལ་རྒྱུས། །རྟག་
ཏུ་སེམས་ནི་དགའ་བར་འགྱུར། །ལྷ་ཚོགས་ཐམས་ཅད་རབ་དགའ་ནས། །མི་རྒྱལ་དེ་ལ་བསྲུང་བར་བྱེད། །གཟའ་སྐར་རང་གི་ལམ་རྒྱུ་ཞིང་། །ཉི་ཟླ་ཚད་ལས་འདའ་མི་བྱེད། །རླུང་ནི་རྟག་པར་དུས་བཞིན་
ལྡང་། །བདུད་རྩིའི་ཆར་ནི་དུས་བཞིན་འབབ། །ལོ་ཏོག་ཐམས་ཅད་སྨིན་ལེགས་པས། །མི་རྣམས་མུ་གེ་མེད་པར་འགྱུར། །ལྷ་ཚོགས་མང་པོ་ཐམས་ཅད་ཀུན། །རང་གི་ཕོ་བྲང་གང་འགྱུར་བས། །དེ་ཕྱིར་
མི་རྗེ་ཁྱོད་ཀྱིས་ནི། །ལུས་སྤངས་ཡང་དག་ཆོས་སྤེལ་བྱོས། །རིན་ཆེན་ཆོས་ལ་བཀུར་བྱེད་ན། །དེས་ན་མང་པོ་བདེ་འགྱུར་བས། །རྟག་པར་ཡང་དག་ཆོས་བསྟེན་ནས། །ཡོན་ཏན་བདག་ཉིད་བརྒྱན་པར་བྱ། །
འཁོར་རྣམས་རྟག་པར་རབ་དགའ་ཞིང་། །སྡིག་པ་རྣམས་ནི་སྤོང་བར་བྱེད། །ཆོས་ཀྱིས་སེམས་ཅན་འདུལ་བྱེད་པས། །རྒྱུན་དུ་བདེ་བ་འཐོབ་པར་འགྱུར། །མི་རྣམས་དེ་དག་ཐམས་ཅད་ཀུན། །དགེ་བ་བཅུ་ནི་
སྤྱོད་བྱེད་ན། །ཡུལ་ཁམས་རྟག་པར་ལོ་ལེགས་ཤིང་། །ཡུལ་ནི་ཞི་བ་ཉིད་དུ་འགྱུར། །རྒྱལ་པོ་ཆོས་ཀྱིས་མི་འདུལ་ཞིང་། །དགེ་བས་སྡིག་སྤྱོད་འདུལ་བྱེད་ན། །སྙན་པའི་གྲགས་པ་འཐོབ་འགྱུར་ཞིང་། །
སེམས་ཅན་རྣམས་ནི་བདེ་བར་བྱེད། །དེ་ནས་དེའི་ཚེ་ས་ཆེན་པོ་ལ་གནས་པའི་མིའི་རྒྱལ་པོ་ཐམས་ཅད་དང་འཁོར་མང་པོ་རྣམས་བཅོམ་ལྡན་འདས་ཀྱིས་སྔོན་གྱི་མིའི་རྒྱལ་པོས་ཡུལ་སྐྱོང་བའི་ཆོས་ཀྱི་དོན་བཀས་བཤད་པ་