<pb id="58.74a"/>
གྱི་ཤེས་པ་དང་མི་ལྡན་པའི་ནི་མ་ཡིན་ཏེ། གཅེར་བུ་པའི་སྨྲ་བ་དང་འདྲེས་པ་རྣམས་ཀྱི་མ་ཡིན། གང་ཟག་ཏུ་ལྟ་བ་རྣམས་ཀྱི་མ་ཡིན་ནོ། །ཤཱ་རིའི་བུ་གལ་ཏེ་གང་ཟག་བདེན་པར་གྱུར་ན། དོན་དམ་པར་གང་ཟག་ཏུ་སྨྲ་བའི་གང་ཟག་ཏུ་བཏགས་པ་བདེན་པར་འགྱུར་
ཞིང་། གང་ཟག་འདི་ནི་སྔོན་པོ་འམ། སེར་པོ་འམ། དམར་པོ་འམ། དཀར་པོ་འམ། ལུས་ལ་ཀུན་དུ་རྟེན་པ་འམ། དེ་དང་ཐ་དད་པའི་བདེན་པའི་གནས་འདི་དམིགས་པར་འགྱུར་བ་ཞིག་གོ།  །སངས་རྒྱས་ཀྱི་སྡེ་སྣོད་ཚུལ་ཁྲིམས་འཆལ་པ་ཚར་གཅོད་པ། 
<bampo n="161.7" zh="63.161"/>བམ་པོ་བདུན་པ་སྟེ་ཐ་མ། ཤཱ་རིའི་བུ་ཏིལ་རྣམས་ལས་ཏིལ་མར་བཞིན་དུ་ལུས་ཀྱི་ནང་ན་ཡོད་པར་ཀུན་དུ་བསྟན་པར་ནི་མི་ནུས་ཏེ། འདི་ནི་བདེན་པ་ཞེས་བྱ་བའི་ཚིག་བླ་དགས་ཡིན་ནོ། །ཤཱ་རིའི་བུ་འོན་ཏེ་གང་ཟག་ནང་ན་
ཡོད་པར་གྱུར་ན། གང་ཟག་ཏུ་སྨྲ་བ་རྣམས་ཀྱིས་གང་ཟག་དེ་ནི་འདི་ཡིན་ནོ་ཞེས། ཏིལ་རྣམས་ལས་ཏིལ་མར་བཞིན་དུ་ངེས་པར་བསྟན་པར་བྱའོ། །ཤཱ་རིའི་བུ་དེ་ལྟ་བས་ན་གང་ཟག་བདེན་པར་གྱུར་ན། དོན་དམ་པར་དམིགས་
པར་འགྱུར་བ་ཞིག་ན། འདི་ལྟར་དེ་སྐད་དུ་སྨྲ་བའི་དགེ་སྦྱོང་དུ་ཁས་འཆེ་བ་རྣམས་ཀྱིས་དགེ་སྦྱོང་གི་རང་བཞིན་ཡང་མི་དམིགས་ན། དགེ་སྦྱོང་གིས་འཐོབ་པ་ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་
ཤེས་པ་འདི་དང་། མ་དག་པའི་འཛིན་པ་འདི་དང་། བདག་ཏུ་འཛིན་པ་འདི་དང་། སེམས་ཅན་དུ་འཛིན་པ་འདི་དང་། སྲོག་ཏུ་འཛིན་པ་འདི་དང་། གང་ཟག་ཏུ་འཛིན་པ་འདིས་ཐོག་མར་ལྟུང་བ་ཡིན་ཏེ། རྙེད་པ་དང་བཀུར་སྟི་ལ་ལྷག་
པར་ཆགས་པ་ཡང་ཡིན་ནོ། །ཤཱ་རིའི་བུ་གང་འདུ་ཤེས་དག་པ་ལ་འདོད་ཆགས་སམ། ཞེ་སྡང་ངམ། གཏི་མུག་སྐྱེ་བར་འགྱུར་བ་ནི་གནས་མ་ཡིན་ཞིང་གོ་སྐབས་མེད་དོ། །རྙེད་པ་འམ། བཀུར་སྟིས་མཐར་གཏུགས་པར་
འགྱུར་བའི་གནས་དེ་ཡང་ཡོད་པ་མ་ཡིན་ནོ། །རྙེད་པ་དང་བཀུར་སྟི་སེམས་ལ་ཞེན་ཅིང་གནས་པ་ཡང་མ་ཡིན་ཞིང་འོག་ཏུ་ལྟུང་བར་ཡང་མི་འགྱུར་རོ། །ཤཱ་རིའི་བུ་བདག་ཏུ་འདུ་ཤེས་པ་དང་། གང་ཟག་ཏུ་ལྟ་བ་ལ་ནི་འཚོ་བ་
<pb id="58.74b"/>
མེད་པའི་འཇིགས་པ་ཡོད་དོ། །དེ་འཚོ་བ་མེད་པའི་འཇིགས་པས་སྐྲག་ནས་རྙེད་པ་དང་། བཀུར་སྟི་ལ་ལྷག་པར་ཞེན་པར་འགྱུར་ཞིང་། དེ་ནི་དེའི་བར་དུ་གཅོད་པར་ཡང་འགྱུར་རོ། །ཤཱ་རིའི་བུ་ཅི་ནས་ཀྱང་བདག་ཏུ་ལྟ་བ་དང་ལྡན་པ་དང་། 
སེམས་ཅན་དུ་ལྟ་བ་དང་ལྡན་པ་དང་། སྲོག་ཏུ་ལྟ་བ་དང་ལྡན་པ་དང་། གང་ཟག་ཏུ་ལྟ་བ་དང་ལྡན་པ་དག །ཤཱ་རིའི་བུ་བསྟན་པ་འདི་ལ་རབ་ཏུ་བྱུང་ནས་རབ་ཏུ་བྱུང་བ་ཡིན་ནོ་ཞེས་ཐ་སྙད་འདོགས་པར་འགྱུར་ཏེ། སྐྱེས་བུ་བླུན་པོ་དེ་དག་
ནི་འཕགས་པ་རྣམས་རབ་ཏུ་བྱུང་བའི་ཕྱིར་རབ་ཏུ་བྱུང་བ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ནི་གཅེར་བུ་པའི་རབ་ཏུ་བྱུང་བ་ཡིན་ཏེ། འདི་ལྟ་སྟེ། གང་ཟག་ཏུ་ལྟ་བ་རྣམས་དང་། དམིགས་པའི་ལྟ་བ་ཅན་རྣམས་ཀྱི་རབ་
ཏུ་བྱུང་བ་ལ་སྔོན་བསྟན་པ་ཡིན་པའི་ཕྱིར་རོ། །ཤཱ་རིའི་བུ་དེ་དག་ནི་སྐྱེ་བ་དེ་དང་དེ་དག་ཏུ་དེ་ལྟ་བུའི་ཁ་བྱའི་རབ་ཏུ་བྱུང་བར་གྱུར་ཏེ། དེའི་དེ་ཉིད་གཅེར་བུ་པའི་སྨྲ་བ་རྣམས་ཀྱི་རབ་ཏུ་བྱུང་བ་ཡིན་པར་བསྟན་གྱི་འཕགས་པ་རྣམས་
ཀྱི་རབ་ཏུ་བྱུང་བ་ནི་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དམན་པའི་སེམས་ནི་རྒྱ་ཆེན་པོ་ལ་མི་འཇོག་ཅིང་མོས་པ་སྐྱེ་བར་མི་འགྱུར་ལ། དོན་དམ་པ་བདེན་པའི་ཚུལ་ལ་མི་གནས་པའི་ཕྱིར་རོ། །དེ་ཅིའི་
ཕྱིར་ཞེ་ན། ཤཱ་རིའི་བུ་དེ་ནི་ཆོས་ཀྱིས་འཕོངས་པར་འགྱུར་བའི་ལས་ཡིན་ཏེ། སྔོན་སྡིག་པ་མི་དགེ་བའི་ལས་མངོན་པར་འདུས་བྱས་པ་དང་། འཕགས་པའི་ལམ་དང་མི་མཐུན་པར་བྱས་པ་དང་། དགེ་སློང་ཚུལ་ཁྲིམས་དང་ལྡན་
པ་དག་ལ་མ་དད་པར་བྱས་པ་དང་། གཞན་དག་གི་ཚུལ་ཁྲིམས་ཉམས་པ་འམ། སྤྱོད་པ་ཉམས་པ་འམ། འཚོ་བ་ཉམས་པའི་རྒྱུ་དག་མངོན་སུམ་དུ་མ་མཐོང་བར་གླེངས་པ་དང་། རྣམ་པར་འཚེ་བའི་སེམས་ཀྱིས་མ་དད་
པ་མང་དུ་བྱས་པ་དང་། གཞན་གྱི་བསྔགས་པ་མ་ཡིན་པ་བརྗོད་པ་དང་། དེས་སངས་རྒྱས་ཀྱིས་གསུངས་པའི་མདོ་སྡེའི་ཚིག་དང་། ཡི་གེ་རྣམས་ལ་མ་བརྟགས་པར་སྨད་པའི་ཕྱིར་རོ། །ཤཱ་རིའི་བུ་སྡིག་པ་མི་དགེ་བ་
<pb id="58.75a"/>
དེ་ལྟ་བུ་དེ་དག་གི་ཆོས་ཀྱིས་ཕོངས་པར་འགྱུར་བའི་ལས་བྱས་ཤིང་བསགས་པས་སངས་རྒྱས་ཀྱི་གསུང་དོན་དམ་པ་འདི་ལ་སེམས་མི་འཇུག་ཅིང་མ་དད་དེ། དེའི་རྣམ་པར་སྨིན་པ་གང་ཡིན་པས་འབད་བརྩལ་ཏེ་བརྩོན་
འགྲུས་བརྩམས་ན་ཡང་དམིགས་པའི་གནས་སྐབས་ཙམ་ཡང་བཟུང་བར་མི་ནུས་ན། འབྲས་བུ་ཐོབ་པ་ལྟ་ཅི་སྨོས་ཏེ་དེ་ནི་གནས་ཡོད་པ་མ་ཡིན་ནོ། །གང་ཟག་ཏུ་ལྟ་བ་ལ་ཀུན་དུ་རྟེན་པར་འགྱུར་བ་དེ་དག་གི་ལྟ་བ་གང་ཡིན་
པ་དེ་ནི་སངས་རྒྱས་ཀྱིས་ཀྱང་དབྲལ་བར་མི་སྤྱོད་ན། ཉན་ཐོས་རྣམས་ཀྱིས་ལྟ་ཅི་སྨོས་ཏེ་དེ་ནི་གནས་ཡོད་པ་མ་ཡིན་ནོ། །ཤཱ་རིའི་བུ་གང་དག་གི་བདག་ཏུ་མངོན་པར་ཞེན་ཅིང་ཆགས་པ་དང་། སེམས་ཅན་དང་། སྲོག་དང་། 
གང་ཟག་ཏུ་མངོན་པར་ཞེན་ཅིང་ཆགས་པ་དེ་ལྟ་བུའི་འཛིན་པ་དེ་དག་གིས་རྣམ་པར་ཐར་པའི་སྒོ་རྣམས་ཐོས་ན། སྐྲག་པར་འགྱུར། དངང་བར་འགྱུར། ཀུན་དུ་དངང་བར་འགྱུར་རོ། །དེ་དག་སྔོན་གྱི་དུས་སུ་སྡིག་པ་མི་དགེ་
བའི་ཆོས་ཀྱིས་ཕོངས་པར་འགྱུར་བའི་ལས་དང་ལྡན་པས་དེ་དག་འདི་ལྟ་བུའི་བདག་ཏུ་འཛིན་པ་དང་། སེམས་ཅན་དང་། སྲོག་དང་། གང་ཟག་ཏུ་འཛིན་པ་དེར་གདོན་མི་ཟ་བར་འགྲོ་བར་འགྱུར་ཏེ། དེ་དག་ལ་སངས་རྒྱས་བྱེ་བ་ཕྲག་
བརྒྱ་སྟོང་གིས་ཆོ་འཕྲུལ་གསུམ་གྱིས་ཆོས་བསྟན་ཀྱང་དེ་དག་གིས་ཆོས་ཀུན་ཤེས་པར་མི་ནུས་སོ། །ཤཱ་རིའི་བུ་ལྕགས་ཀྱི་མཚོན་རྣོན་པོས་ལྕེ་ཀུན་དུ་བཅད་ཅིང་གཏུབས་པ་ནི་བླའི། ཚུལ་ཁྲིམས་ཉམས་པ་འམ། ལྟ་བ་
ཉམས་པ་འམ། སྤྱོད་པ་ཉམས་པ་འམ། འཚོ་བ་ཉམས་པའི་རྒྱུས་མངོན་སུམ་དུ་མ་མཐོང་བར་གླེང་བ་དང་། སངས་རྒྱས་ཀྱི་གསུངས་པའི་མདོ་སྡེའི་ཚིག་དང་ཡི་གེ་རྣམས་ལ་མ་བརྟགས་པར་སྨོད་པར་བྱེད་པ་ནི་དེ་ལྟ་མ་ཡིན་
ནོ། །ཤཱ་རིའི་བུ་མ་འོངས་པའི་དུས་ན་དགེ་སློང་དག་སོ་སོར་ཐར་པའི་སྡོམ་པས་མ་བསྡམས་པ་དག་འབྱུང་བར་འགྱུར་ཏེ། དེ་དག་ཚུལ་ཁྲིམས་ཀྱིས་རྒྱགས་པ་སྐྱེད་པར་བྱེད་དེ། བདག་ནི་ཚུལ་ཁྲིམས་དང་ལྡན་གྱི། འདི་དག་ནི་
<pb id="58.75b"/>
དེ་བཞིན་དུ་མ་ཡིན་ཏེ། སྤྱོད་པ་གཞན་ཡིན་ནོ་ཞེས་དེ་དག་ཕན་ཚུན་དུ་ཟིལ་གྱིས་གནོན་པར་འགྱུར་རོ། །ཤཱ་རིའི་བུ་དགེ་སློང་དག་ཕལ་ཆེར་བདག་ནི་ཚུལ་ཁྲིམས་དང་ལྡན་གྱི། འདི་ནི་དེ་ལྟར་ཚུལ་ཁྲིམས་དང་ལྡན་པ་མ་ཡིན་ནོ། །བདག་
ནི་མང་དུ་ཐོས་པ་ཡིན་ཏེ། འདི་ནི་དེ་ལྟར་མང་དུ་ཐོས་པ་མ་ཡིན་ནོ་ཞེས་ཚུལ་ཁྲིམས་ལ་གཙོ་བོར་བྱེད་པར་འགྱུར་རོ། །ཤཱ་རིའི་བུ་དགེ་སློང་དེ་དག་ནི་ཕལ་ཆེར་དགོན་གནས་སུ་འབྱུང་བར་འགྱུར་ཏེ། ཚུལ་ཁྲིམས་སྲུང་བར་བྱེད་པ། ཚུལ་ཁྲིམས་
ཀྱི་ཕུང་པོ་ལ་གུས་པར་བྱེད་པ། མང་དུ་ཆུབ་པར་བྱེད་པ་ཕལ་ཆེར་སངས་རྒྱས་ཀྱི་གསུང་ཀུན་དུ་ཆུབ་པར་བྱས་ནས། ཁྲོ་བ་དང་། བརྣབ་སེམས་ཆེ་བ་དང་། ཆགས་པ་དང་། གཏུམ་པ་དང་། རྨོངས་པ་དག་ཏུ་འགྱུར་རོ། །དེ་དག་གིས་
ལྟ་བ་ཉམས་པ་འམ། ཚུལ་ཁྲིམས་ཉམས་པ་འམ། སྤྱོད་པ་ཉམས་པ་འམ། འཚོ་བ་ཉམས་པའི་རྐྱེན་འགའ་ཁོ་ན་ཞིག་ལ་བརྟེན་ནས་འཐབ་ཁྲོལ་ཆེན་པོ་བདོ་བར་འགྱུར་རོ། །ཤཱ་རིའི་བུ་དེར་འཐབ་རྩོད་བྱུང་བ་དེ་ལ། ཤཱ་རིའི་
བུ་ཡང་འཐབ་རྩོད་ཉེ་བར་ཞི་བར་བྱེད་པའི་གཟུ་བོའི་དགེ་སློང་གང་ཡིན་པ་དེ་དག་འབྱུང་སྟེ། དེ་དག་ཀྱང་དེའི་ཚེ་ཕན་ཚུན་གྱི་ཕྱོགས་སུ་ལྷུང་བར་འགྱུར་རོ། །ཤཱ་རིའི་བུ་དེ་ལ་ཕན་ཚུན་ནས་མནར་སེམས་ལ་ཞུགས་པས་དེ་དག་རེག་པར་
གནས་པར་མི་འགྱུར་རོ། །རྣལ་འབྱོར་སྤྱོད་པ་རྣམས་ཀྱང་རེག་པར་གནས་པར་མི་འགྱུར་རོ། །ཁྱིམ་ན་གནས་པ་དང་། རབ་ཏུ་བྱུང་བ་རྣམས་ཀྱང་རེག་པར་གནས་པར་མི་འགྱུར་རོ། །ཤཱ་རིའི་བུ་དེ་ལ་དགེ་སློང་ལོར་མ་ལོན་པ་དང་། 
གསར་བུ་དང་། རྒན་པོ་དང་། གནས་བརྟན་རྣམས་ལ་གཅེས་པར་མི་བྱེད་པ་དང་། མ་གུས་པར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་ཡང་མ་བསླབས་པ་རྣམས་ཀྱི་རབ་ཏུ་ཕྱུང་ཞིང་བསྙེན་པར་རྫོགས་པར་བྱས་པའི་ཕྱིར་རོ། །དགེ་སློང་
གུས་པ་མེད་པ་དང་། གཅེས་པར་མི་བྱེད་པ་དེ་དག་ནི་ལོ་གྲངས་ཀྱི་མཐས་རྒན་པོར་གཏོགས་པ། ལོ་བཅུ་པ་རྣམས་སམ། ལོ་བཅྭ་ལྔ་པ་རྣམས་སམ། ལོ་ཉི་ཤུ་པ་རྣམས་སམ། ལོ་ལྔ་བཅུའི་བར་དག་དང་ཡང་ངེས་པར་འདྲ་
<pb id="58.76a"/>
བར་འགྱུར་ཏེ། དེ་དག་གི་འཁོར་དེ་ཡང་དེ་ཁོ་ན་དང་འདྲ་བར་སྤྱོད་པ་མེད་པར་འགྱུར་རོ། །ཤཱ་རིའི་བུ་དེའི་ཚེ་ལྷག་པར་ཡང་ཆགས་པར་འགྱུར། ལྷག་པར་ཡང་ཞེ་སྡང་བར་འགྱུར། ལྷག་པར་ཡང་གཏི་མུག་
པར་འགྱུར་རོ། །ཤཱ་རིའི་བུ་སྐྱེས་བུ་བླུན་པོ་དེ་དག་སངས་རྒྱས་ཀྱིས་གསུངས་པའི་མདོ་སྡེའི་ཚིག་རྣམས་ལ་མ་བརྟགས་པར་མི་མོས་ཤིང་མངོན་པར་མ་དད་པ་ན་མི་མཐུན་པ་ལ་རྩོད་པར་འགྱུར་རོ། །ཤཱ་རིའི་བུ་དེ་ལྟར་ཕན་ཚུན་
གུས་པ་མེད་པ་དང་། ཕན་ཚུན་སྨོད་པས་ངའི་ཆོས་འདུལ་བ་འདི་ནུབ་པར་འགྱུར་རོ། །ཤཱ་རིའི་བུ་སྐྱེས་བུ་བླུན་པོ་དེ་དག་ལས་ཕལ་ཆེར་གྱིས་ཆོས་ཀྱིས་ཕོངས་པར་འགྱུར་བའི་ལས་མངོན་པར་འདུ་བྱེད་པར་འགྱུར་རོ། །ཆོས་
ཀྱིས་ཕོངས་པའི་ལས་མངོན་པར་འདུས་བྱས་ནས་ངན་འགྲོ་རྣམས་སུ་ལྟུང་བར་འགྱུར་རོ། །ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །དགྲ་བཅོམ་པ་དང་། ཉོན་མོངས་པ་ཟད་པ་དང་། ནད་པ་བསྐྱོད་མི་
ནུས་པ་མ་གཏོགས་པར་དོན་དུ་གཉེར་བའི་རིགས་ཀྱི་བུས་དེའི་ཚེ་མཚན་གཅིག་ཙམ་ཡང་ཚོགས་ཀྱི་གནས་སུ་གནས་པར་མི་བྱའོ། །ཤཱ་རིའི་བུ་འདི་ལྟར་དེའི་ཚེ་སྡིག་པ་ཅན་རྣམས་ཀྱི་ཆགས་པ་དང་། ཞེ་སྡང་དང་། གཏི་མུག་དང་། 
འཚོ་བ་མེད་པ་རྣམས་ཀྱི་འཇིགས་པ་འབྱུང་བར་འགྱུར་རོ། །ཤཱ་རིའི་བུ་དོན་དུ་གཉེར་བའི་རིགས་ཀྱི་བུས་རི་དགས་འཆི་བ་བཞིན་དུ་ཁས་བླངས་ཏེ། དགོན་པར་འགྲོ་བར་བྱའོ། །ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་
པར་བྱའོ། །ངའི་ཆོས་འདུལ་བ་འདི་ནི་རིང་དུ་མི་གནས་པར་འགྱུར་རོ། །ཤཱ་རིའི་བུ་འདི་ལྟར་སེམས་ཅན་རྣམས་ཀྱི་དགེ་བའི་རྩ་བ་ཡོངས་སུ་ཟད་ནས་ནི་ངན་སོང་གི་ལུས་མངོན་དུ་འབྱུང་བས། ཤཱ་རིའི་བུ་དགེ་སློང་རྣལ་འབྱོར་སྤྱོད་
པས་འདི་ལྟ་བུའི་སེམས་བསྐྱེད་པར་བྱ་སྟེ། དགེ་སྦྱོང་གི་འབྲོག་དགོན་པ་རྣམ་པར་འགྱེས་པའི་ཆོས་རྙིང་པ་དེ་འདྲ་བ་ནི་བལྟའོ། །ཀྱེ་མའོ་བདག་གིས་བརྩོན་འགྲུས་ནི་མྱུར་དུ་བརྩམ་མོ། །དགྲ་བཅོམ་པ་ཉིད་ནི་མྱུར་དུ་ཐོབ་
<pb id="58.76b"/>
པར་བྱའོ་ཞེས་བསྐྱེད་པར་བྱའོ། །ཤཱ་རིའི་བུ་འདི་ལྟར་ངའི་བསྟན་པ་ནི་ཉེས་པར་ཐོབ་པར་མི་འགྱུར་ལ། ངའི་ཉན་ཐོས་རྣམས་ནི་ཆོས་གོས་དང་བསོད་སྙོམས་ཀྱིས་དུབ་པར་མི་འགྱུར་བར། ཤཱ་རིའི་བུ་སངས་རྒྱས་ཀྱི་ས་ལ་མངོན་པར་
བརྩོན་པར་གྱིས་ཤིག །འཇིག་རྟེན་གྱི་ཟང་ཟིང་ལ་གཅེས་པར་མ་བྱེད་ཅིག །ཤཱ་རིའི་བུ་ལྟོས་ཤིག་ང་ནི་འདི་སྐད་ཅེས་རྣལ་འབྱོར་སྤྱོད་པའི་དགེ་སློང་རྣམས་ལ་ནི་ལྷ་བྱེ་བ་སྟོང་ཕྲག་དག་བདེ་བ་ཐམས་ཅད་ཀྱིས་སྟོབས་པས་བརྩོན་པར་
གནས་ཏེ། ཤཱ་རིའི་བུ་མིས་ནི་དེ་ལྟ་བུའི་མཆོད་པ་དང་བསྙེན་བཀུར་བྱ་བར་མི་ནུས་སོ་ཞེས་གསུང་ངོ་། །ལྷ་དང་། ཀླུ་དང་། གནོད་སྦྱིན་གང་དག་གིས་སྦྱར་བའི་འཚོ་བའི་ཡོ་བྱད་རྣམས་ལ་མ་ཆགས་པར་བྱའོ། །དེ་བཞིན་
གཤེགས་པའི་གསུང་ནི་བདེན་པ་གསུང་བ་ཡིན་ཏེ། ཚུལ་འཆོས་པ་ཉིད་མ་ཡིན། ཁ་གསག་མཛད་པ་ཉིད་མ་ཡིན་པས། དོན་དམ་པ་སྟོང་པ་ཉིད་རབ་ཏུ་བསྟན་པའི་དོན་དམ་པ་སྟོང་པ་ཉིད་ལ་མངོན་པར་བརྩོན་པར་གྱིས་ཤིག །འབྲོག་
དགོན་པ་ཆེན་པོ་དེ་ནི་འདི་ལྟ་སྟེ་དམིགས་པ་ཡིན་ནོ། །ཤཱ་རིའི་བུ་གང་ཞིག་དེ་བཞིན་གཤེགས་པའི་ཕྱིར་རབ་ཏུ་བྱུང་ནས་ཆོས་དེ་ལ་ཡང་བརྩོན་འགྲུས་ཀྱིས་གནས་ན། འདོད་པ་ཆུང་བའི་ལྷ་རྣམས་དང་། འདོད་པ་ཆུང་བའི་མི་རྣམས་
དང་། འདོད་པ་ཆུང་བའི་སེམས་ཅན་ཐམས་ཅད་ལས། དགེ་སློང་རྣལ་འབྱོར་སྤྱོད་པ་དེའི་ལྷུང་བཟེད་དང་ཆོས་གོས་འབྱུང་བར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་དེ་བཞིན་གཤེགས་པའི་བསོད་ནམས་ཀྱི་ཕུང་པོ་ནི་དཔག་ཏུ་མེད་
པ་ཡིན་ཏེ། ཤཱ་རིའི་བུ་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པའི་སྨིན་འཚམས་ན་མངའ་བའི་སྐྱེས་བུ་ཆེན་པོའི་མཛོད་སྤུའི་མཚན་གང་ཡིན་པ་དེའི་བྱེ་བ་བརྒྱ་སྟོང་གི་ཆ་ཤས་ཙམ་ལ་ཡང་མི་འཇུག་ན། སྐུ་རྫོགས་པ་
དང་། ཉན་ཐོས་ལ་བཀུར་སྟི་བྱས་པ་ལྟ་ག་ལ་ཞིག །ཤཱ་རིའི་བུ་འཇིག་རྟེན་ལྷ་དང་བཅས་པ་ངའི་བསྟན་པ་ལ་རབ་ཏུ་བྱུང་བར་གྱུར་ཅིང་། དེ་ཡང་ཆོས་ལ་སྒོམ་པར་གྱུར་ན། ཤཱ་རིའི་བུ་འཇིག་རྟེན་ལྷ་དང་བཅས་པས་ཀྱང་
<pb id="58.77a"/>
མཚན་གཅིག་གི་བཅུ་དྲུག་གི་ཆ་ཙམ་དུ་ཡང་མི་ཆོག་སྟེ། ཤཱ་རིའི་བུ་དེ་ལྟར་དེ་བཞིན་གཤེགས་པའི་བསོད་ནམས་ནི་དཔག་ཏུ་མེད་པ་ཡིན་ནོ། །ཤཱ་རིའི་བུ་དགེ་སློང་གང་ཞིག་ཆོས་གོས་ངན་ངོན་
གྱིས་ཆོག་ཤེས་པ་དང་། ཆོས་གོས་ངན་ངོན་གྱིས་ཆོག་ཤེས་པའི་བསྔགས་པ་བརྗོད་པ་དང་། བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་དང་། མཁོ་བའི་ཡོ་བྱད་ངན་ངོན་རྣམས་ཀྱིས་ཆོག་ཤེས་པ་
དང་། བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་དང་། མཁོ་བའི་ཡོ་བྱད་ངན་ངོན་རྣམས་ཀྱིས་ཆོག་ཤེས་པའི་བསྔགས་པ་བརྗོད་པ་དེས་ནི་འདི་ལྟར་འདོད་པའི་བྱ་སྟེ། ཆོས་གོས་ཀྱི་ཆེད་དུ་མི་དགེ་བའི་འཚོ་བ་
གང་ཡིན་པ་ལ་མི་སྤྱོད་པ་ཡིན་ནོ། །བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་དང་། མཁོ་བའི་ཡོ་བྱད་རྣམས་ཀྱི་ཆེད་དུ་མི་དགེ་བའི་འཚོ་བ་ལ་མི་སྤྱོད་པ་ཡིན་ནོ། །ཤཱ་རིའི་བུ་གལ་ཏེ་དགེ་སློང་ཕྱག་དར་ཁྲོད་པས་ཕྱག་
དར་ཁྲོད་པ་བླངས་ན་འདི་སྙམ་དུ། བདག་གི་ཕྱག་དར་ཁྲོད་པ་འདི་ནི་གྲང་བ་ན་གྲང་བ་བསལ་བའི་ཕྱིར་དང་། དྲོ་བ་ན་དྲོ་བ་བསལ་བའི་ཕྱིར་དང་། སྦྲང་བུ་དང་། ཤ་སྦྲང་དང་། སྡིག་སྦྲུལ་དང་། རླུང་དང་། ཚ་བའི་རེག་པ་རྣམས་
སྤང་བའི་ཕྱིར་དང་། ཕལ་པའི་གནས་པས་གནས་པར་བྱ་བའི་ཕྱིར་དང་། ངན་ངོན་གྱི་ཡོངས་སུ་དུབ་པ་བསལ་བའི་ཕྱིར་དང་། འཕགས་པ་རྣམས་ཀྱིས་བསྔགས་པ་ཡིན་པར་བྱ་བའི་ཕྱིར་དང་། ངོ་ཚ་བའི་གནས་སྦ་
བར་བྱ་བའི་ཕྱིར་དང་། འཕགས་པའི་ལམ་བསྒོམ་པའི་ཕྱིར་ཡིན་པས་བདག་གིས་ཕྱག་དར་ཁྲོད་པའི་སྣམ་སྦྱར་འདི་དག་བགོས་ནས། རེ་ཤིག་སོ་སོའི་སྐྱེ་བོའི་ཕྱག་དར་ཁྲོད་པ་གང་ཡིན་པ་དེ་ལྟ་བུ་ནི་མཚན་གཅིག་ཀྱང་ལུས་ལ་མི་བཅང་
བའི་བརྩོན་འགྲུས་བདག་གིས་བརྩམ་མོ་སྙམ་དུ་སེམས་བསྐྱེད་པར་བྱའོ། །དེས་ཕྱག་དར་ཁྲོད་པ་དེ་ལེགས་པར་བཀྲུ་ཞིང་ལེགས་པར་བཤལ་བར་བྱའོ། །གལ་ཏེ་ཕྱག་དར་ཁྲོད་པ་དེ་ལ་ཀུན་དུ་འདོད་ཆགས་སྐྱེ་ཞིང་མངོན་
<pb id="58.77b"/>
པར་ཞེན་པར་གྱུར་ན། དེས་ཕྱག་དར་ཁྲོད་པ་དེ་ཡང་སྤང་བར་བྱའོ། །ཤཱ་རིའི་བུ་ངས་དེ་ལྟ་བུའི་དགེ་སློང་ལ་ནི་ཕྱག་དར་ཁྲོད་པ་དེ་ཡང་རྗེས་སུ་མ་གནང་ན། ཡོ་བྱད་གཞན་ལྟ་ཅི་སྨོས། དེ་ཅིའི་ཕྱིར་
ཞེ་ན། དགེ་སྦྱོང་གི་ཆོས་མ་ཡིན་པའི་ཕྱིར་རོ། །ཤཱ་རིའི་བུ་འདི་ལྟར་དེའི་གནས་སྐབས་དེ་ནི་དགེ་སྦྱོང་གི་ཆོས་མ་ཡིན་ཏེ། འདི་ལྟར་དགེ་སྦྱོང་གི་ཆོས་མ་ཡིན་པ་དེ་ནི་དེ་ལ་འོས་པ་མ་ཡིན་ན། 
ཡོ་བྱད་གཞན་ལྟ་ཅི་སྨོས། ཤཱ་རིའི་བུ་དེའི་ཚེ་ལྕགས་གླེབས་པ་འབར་བས་ལུས་གཡོགས་པ་ནི་སླའི། དགེ་སློང་ཕྱག་དར་ཁྲོད་པ་རྣམས་ཀྱིས་ཕྱག་དར་ཁྲོད་ལ་ལོངས་སྤྱོད་པར་བྱེད་པ་ནི་དེ་ལྟ་མ་
ཡིན་ནོ། །ཤཱ་རིའི་བུ་དེ་གང་ཁོ་ན་ལ་སྲེད་པ་སྐྱེ་ཞིང་ཀུན་དུ་འདོད་ཆགས་པར་གྱུར་ན། དེས་ཡང་འདི་སྙམ་དུ་ཕྱག་དར་ཁྲོད་པ་བགོ་བར་བྱ་སྟེ། བདག་གི་ཆོས་གོས་འདི་ནི། 
གྲང་བ་བསྐྱབ་པའི་ཕྱིར་དང་། ཞེས་བྱ་བ་ནས། གང་ཡང་འཕགས་པའི་ལམ་གོམས་པར་བྱ་བའི་ཕྱིར་དང་ཞེས་བྱ་བའི་བར་དུ་སྦྱར་ཏེ། བདག་གིས་ཆོས་གོས་འདི་བགོས་ནས་རྒྱུན་
དུ་ཞུགས་པའི་འབྲས་བུ་ཐོབ་པར་བྱའོ། །ལན་གཅིག་ཕྱིར་འོང་བའི་འབྲས་བུ་དང་། ཕྱིར་མི་འོང་བའི་འབྲས་བུ་དང་། དགྲ་བཅོམ་པ་ཉིད་ཐོབ་པར་བྱའོ། །
གང་ཡང་ཆོས་གོས་འདི་ལ་བརྟེན་ཏེ། །དགེ་སྦྱོང་གི་ཆོས་ཡོངས་སུ་རྫོགས་པར་མ་བྱས་པ་དེ་སྲིད་དུ་ཆོས་གོས་གཉིས་པ་ཤོས་མི་བཙལ་ལོ་ཞེས་བསམ་པར་བྱ་སྟེ། དེ་ལྟར་ལྷག་
པའི་བསམ་པ་ཕུན་སུམ་ཚོགས་པ་དང་ལྡན་པའི་དགེ་སློང་ལ་ནི་ཤཱ་རིའི་བུ་ངས་ཕྱག་དར་ཁྲོད་ཀྱི་ཆོས་གོས་རྗེས་སུ་གནང་ངོ་། །ཤཱ་རིའི་བུ་དེ་ལ་དགེ་སློང་བསོད་སྙོམས་པས་གྲོང་དུ་བསོད་སྙོམས་ཀྱི་ཕྱིར་འཇུག་པ་ན། 
<pb id="58.78a"/>
ཆོས་ཐམས་ཅད་ལ་དྲན་པ་མེད་པ་ཡིད་ལ་བྱ་བ་བསྐྱེད་པར་བྱ་ཞིང་། སེམས་མི་གཡེང་བར་ཏིང་ངེ་འཛིན་གྱི་གོ་ཆ་བགོས་ནས་གྲོང་དུ་བསོད་སྙོམས་ཀྱི་ཕྱིར་འཇུག་པར་བྱའོ། །དེས་གྲོང་དུ་
བསོད་སྙོམས་སྤྱད་ནས་མ་ཆགས་པའི་སེམས་ཀྱིས་གྲོང་ནས་བྱུང་སྟེ། སྐྱིལ་མོ་ཀྲུང་བཅས་པའི་མདུན་དུ་བསོད་སྙོམས་བཞག་ནས་མི་གཙང་བའི་འདུ་ཤེས་དང་། མི་འཕྲོད་པའི་འདུ་ཤེས་དང་། བཤང་གཅིའི་འདུ་
ཤེས་དང་། སྦུན་པའི་འདུ་ཤེས་དང་། སྐྱུགས་པའི་འདུ་ཤེས་དང་། གཙང་མ་མ་ཡིན་པའི་འདུ་ཤེས་དང་། རྨ་ཀླན་པའི་འདུ་ཤེས་དང་། སྨད་པའི་འདུ་ཤེས་དང་། མི་མཐུན་པའི་འདུ་ཤེས་དང་། བུའི་ཤ་ལྟ་བུའི་འདུ་ཤེས་དང་། རླུགས་པའི་འདུ་ཤེས་
དང་། རུལ་པ་དང་། རྒྱུ་འཐུན་པའི་འདུ་ཤེས་དང་། དྲི་མི་ཞིམ་པའི་འདུ་ཤེས་དང་། ལྕི་བའི་འདུ་ཤེས་དང་། འདུན་པ་མེད་པའི་འདུ་ཤེས་དེ་ལྟ་བུ་དག་བསྐྱེད་པར་བྱ་ཞིང་དེ་ལྟ་བུའི་ཡིད་ལ་བྱེད་པའི་འདུ་ཤེས་
དང་ལྡན་པས་ཁ་ཟས་ལ་བཟའ་བར་བྱའོ། །མ་ཆགས་པ་དང་། མ་ཞེན་པ་དང་། མི་སྡང་བ་དང་། མ་རྨོངས་པ་དང་། མི་སྲིད་པ་དང་། ལྷག་པར་མ་ཞེན་པ་དང་། ཉེས་དམིགས་སུ་ལྟ་བ་དང་། འབྱུང་བའི་
ཤེས་པས་ཇི་སྲིད་ཅིག་ཁོ་ནར་ལུས་གནས་པར་བྱ་བའི་ཕྱིར་དང་། འཚོ་བར་བྱ་བའི་ཕྱིར་དང་། བྲུ་བ་ལས་བཟློག་པའི་ཕྱིར་དང་། ཚངས་པར་སྤྱད་པ་རྗེས་སུ་གཟུང་བའི་ཕྱིར་དང་། ཚོར་བ་རྙིང་པ་རྣམས་བཟློག་པའི་ཕྱིར་
དང་། ཚོར་བ་གསར་པ་རྣམས་མི་བསྐྱེད་པའི་ཕྱིར་དང་། སྟོབས་དང་བདེ་བ་དང་། ཁ་ན་མ་ཐོ་བ་མེད་པས་བདེ་བར་གནས་པ་དང་། སྲོག་རྗེས་སུ་གཟུང་བའི་ཕྱིར་བདག་འཚོ་བ་ཡིན་གྱིས་བདག་བརྩོན་འགྲུས་རྩོམ་པ་ལ་གནས་ཤིང་ལུས་
ཀྱི་སྟོབས་དང་མཐུ་མི་ཉམས་པར་བྱ་བའི་ཕྱིར། ཁ་ཟས་འདི་ཟོས་ནས་རྒྱུན་དུ་ཞུགས་པའི་འབྲས་བུ་ཐོབ་པར་བྱའོ། །ལན་ཅིག་ཕྱིར་འོང་བའི་འབྲས་བུ་དང་། ཕྱིར་མི་འོང་བའི་འབྲས་བུ་དང་། དགྲ་བཅོམ་པ་ཉིད་ཐོབ་པར་བྱའོ་
<pb id="58.78b"/>
སྙམ་ན། ཤཱ་རིའི་བུ་ངས་དེ་ལྟ་བུའི་དགེ་སློང་ལ་དད་པས་བྱིན་པའི་བསོད་སྙོམས་རྗེས་སུ་གནང་ངོ་། །ཤཱ་རིའི་བུ་གལ་ཏེ་ཡང་དགེ་སློང་བསོད་སྙོམས་ལ་ལོངས་སྤྱོད་པ་ན། ཆགས་པ་དང་། ཞེན་པ་དང་། རོ་མྱང་བ་དང་། ཆུམས་
པ་དང་། ལྷག་པར་ཞེན་པ་དང་། སྲེད་པ་དང་། ཉེས་དམིགས་སུ་མི་ལྟ་བ་དང་། འབྱུང་བར་མི་ཤེས་པས་བདག་གི་བསོད་སྙོམས་ཀྱི་ཁ་ཟས་འདི་ལ་ཟོས་ཤིང་ལོངས་སྤྱོད་ནས། འཕགས་པའི་ལམ་གོམས་པར་བྱ་བའི་ཕྱིར་མངོན་པར་
བརྩོན་པར་བྱའོ། །རྒྱུན་དུ་ཞུགས་པའི་འབྲས་བུ་དང་། ལན་གཅིག་ཕྱིར་འོང་བའི་འབྲས་བུ་དང་། ཕྱིར་མི་འོང་བའི་འབྲས་བུ་དང་། དགྲ་བཅོམ་པ་ཉིད་ཐོབ་པར་བྱའོ་སྙམ་ན། ཤཱ་རིའི་བུ་དེ་ལྟ་བུའི་དགེ་སློང་ལ་ནི་ངས་དད་པས་
བྱིན་པའི་ཆུ་ཕོར་བུ་གང་ཙམ་ཡང་རྗེས་སུ་མ་གནང་ན་བསོད་སྙོམས་ལྟ་ཅི་སྨོས། ཤཱ་རིའི་བུ་བཀྲེས་པས་རང་གི་བརླའི་ཤ་འམ་དཔུང་པའི་ཤ་ཟོས་པ་ནི་སླའི། ཉེས་དམིགས་སུ་མི་ལྟ་བ་དང་། འབྱུང་བར་མི་ཤེས་པས་དད་པས་
བྱིན་པ་ལ་ལོངས་སྤྱོད་པར་བྱེད་པ་ནི་དེ་ལྟ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་ངས་ལྡན་པ་རྣམས་དང་། གྲོལ་བ་རྣམས་ལ་དད་པས་བྱིན་པ་རྗེས་སུ་གནང་སྟེ། དེ་དག་ལས་གཞན་པ་ལ་ནི་མ་ཡིན་ནོ། །ཤཱ་རིའི་
བུ་ཇི་ཙམ་ཞིག་གིས་ལྡན་པ་ཡིན། ཇི་ཙམ་ཞིག་གིས་ལྡན་པ་ཡིན། ཇི་ཙམ་ཞིག་གིས་གྲོལ་བ་ཡིན་ཞེ་ན། འཐོང་བའི་ཆོས་འདི་ཉིད་ལ་ལེན་པ་མེད་པར་ཡོངས་སུ་མྱ་ངན་ལས་འདས་པ་སྟེ། དེ་ལྟ་བུ་ནི་ལྡན་པ་ཡིན་
ནོ། །མི་དགེ་བའི་ཆོས་སྤང་བའི་ཕྱིར་དང་། དགེ་བའི་ཆོས་མངོན་སུམ་དུ་བྱ་བའི་ཕྱིར་སྤོང་བ་དང་། འཕགས་པའི་ལམ་གོམ་པར་བྱ་བ་ལ་མགོ་ལ་མེ་འབར་བ་ལྟ་བུར་བྱེད་པ་དེ་ལྟ་བུ་ནི་ལྡན་པ་ཡིན་ནོ། །སྟོང་པའི་ཆོས་
རྣམས་ལ་མོས་པ་དང་། རྣམ་པར་ཐར་པའི་སྒོ་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་ལ་མོས་པ་སྟེ། དེ་ལྟ་བུ་ནི་གྲོལ་བ་ཡིན་ནོ། །དགེ་བ་ཅི་ཡིན་ཞེས་ཚོལ་ཞིང་འདྲི་བའི་རང་བཞིན་ཅན་གོ་ཆ་
<pb id="58.79a"/>
ཆེན་པོ་བགོས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བ་ན་ཡང་དག་པའི་བྱང་ཆུབ་ཀྱི་ཡན་ལག་རྣམས་ལ་མངོན་པར་བརྩོན་པ་ཡིན་ཏེ། གང་དག་ལམ་ལ་ཞུགས་པ་དེ་དག་འདི་སྙམ་
དུ་རྒྱུན་དུ་ཞུགས་པའི་འབྲས་བུ་ཐོབ་པར་བྱའོ་ཞེས་བྱ་བ་ནས་དགྲ་བཅོམ་པ་ཉིད་ཀྱིས་བར་དུ་ཐོབ་པར་བྱའོ་སྙམ་དུ་དེའི་བྱ་བ་ལ་གནས་པ་ཡིན་ཏེ། དགེ་བའི་ཆོས་རྣམས་ལ་གང་དག་ཁོང་དུ་ཆུད་པར་བྱ་བའི་ཕྱིར་ལྷག་པའི་བསམ་
པས་གནས་པ་དེ་ལྟ་བུ་ནི་བདེན་པ་ཡིན་ནོ། །ངན་སོང་གསུམ་ལས་གྲོལ་བ་ནི་རྒྱུན་དུ་ཞུགས་པ་ཞེས་བྱའོ། །འདོད་པའི་ཁམས་དང་ལྡན་པ་ནི་ལན་ཅིག་ཕྱིར་འོང་བ་དང་། ཕྱིར་མི་འོང་བའོ། །འཇིགས་པར་
ཐམས་ཅད་ལས་གྲོལ་བ་ནི་དགྲ་བཅོམ་པ་བྱ་བ་བྱས་པ་ཡིན་ནོ། །ཤཱ་རིའི་བུ་གང་དག་ཡང་བསླབ་པ་གསུམ་པ་དག་ལ་བསླབས་པ་དེ་དག་ནི་ལྡན་པ་ཞེས་བྱ་སྟེ། དེ་དག་ཀྱང་དད་པས་བྱིན་པ་འཐོབ་པ་ཡིན་ནོ། །འདི་
དག་ཙམ་གྱིས་ལྡན་པ་ཡིན་ཞིང་། འདི་དག་ཙམ་གྱིས་གྲོལ་བ་ཡིན་ཏེ། དེ་ལྟ་བུའི་བདེན་པ་དང་། དེ་ལྟ་བུའི་གྲོལ་བ་གང་ཡིན་པ་དེ་དག་ལ་ངས་དད་པས་གྱིད་པ་རྗེས་སུ་གནང་ངོ་། །སོ་སོར་ཐར་པའི་སྡོམ་པས་ཡང་
དག་པར་བསྡམས་ཤིང་ཚུལ་ཁྲིམས་ཀྱི་ཕུང་པོ་ལ་རབ་ཏུ་གནས་པ་དེ་དག་གིས་ཤིན་དུ་ལོངས་སྤྱད་པ་ཡིན་ཏེ། སོ་སོར་ཐར་བའི་སྡོམ་པས་ཤིན་དུ་བསྡམས་པ་གང་ཡིན་པ་དག་ནི་གྱ་གྱུ་མི་བྱེད་པ་ཡིན་ནོ། །དེ་དག་ནི་
མང་དུ་ཐོས་པ་ལ་མངོན་པར་བརྩོན་པ་ཡིན་ཏེ། དེ་བཞིན་གཤེགས་པས་གསུངས་པའི་ཆོས་གང་དག་ཡིན་པ་འདི་ལྟ་སྟེ། མདོའི་སྡེ་དང་། དབྱངས་ཀྱིས་བསྙད་པའི་སྡེ་དང་། ལུང་བསྟན་པའི་སྡེ་དང་། ཚིགས་སུ་བཅད་
པའི་སྡེ་དང་། ཆེད་དུ་བརྗོད་པའི་སྡེ་དང་། གླེང་གཞིའི་སྡེ་དང་། རྟོགས་པ་བརྗོད་པའི་སྡེ་དང་། དེ་ལྟ་བུ་བྱུང་བའི་སྡེ་དང་། སྐྱེས་པའི་རབས་ཀྱི་སྡེ་དང་། རྨད་དུ་བྱུང་བའི་ཆོས་ཀྱི་སྡེ་དང་། གཏན་ལ་ཕབ་པར་བསྟན་པའི་
<pb id="58.79b"/>
སྡེ་རྣམས་དང་། སོ་སོར་ཐར་པའི་སྡོམས་པ་ཡང་དག་པར་བསྡམས་པ། ཚུལ་ཁྲིམས་ཀྱི་ཕུང་པོ་མ་རལ་ཞིང་ཉམས་པ་མེད་པ། ཀློག་པ་དང་། འདོན་པ་ལ་མངོན་པར་བརྩོན་པ་དག་ཡིན་ཏེ། དེ་དག་ལ་ངས་དད་པས་བྱིན་པ་རྗེས་
སུ་གནང་ངོ་། །ཤཱ་རིའི་བུ་ལུས་ཀྱིས་མངོན་སུམ་དུ་བྱས་ནས་ངེས་པའི་གཏམ་སྨྲ་བ་ཡིན་ཏེ། ཇི་ཙམ་དུ་སོ་སོའི་སྐྱེ་བོ་ནི་ཚུལ་ཁྲིམས་ལ་གཙོ་བོར་བྱེད་པས་གཞན་མུ་སྟེགས་ཅན་གྱི་སྨྲ་བ་དང་འདྲེས་པའི་ལུས་ཅན་ཡིན་ནོ། །
དེ་ལྟར་ནང་གི་ཕུན་སུམ་ཚོགས་པ་དང་ལྡན་པ་ནི་རྙེད་པ་དང་བཀུར་སྟི་ལ་མ་ཞེན་ཅིང་། གཞན་གྱི་དྲིང་ལ་སངས་རྒྱས་ཀྱི་བྱང་ཆུབ་མི་སྒྲོགས་པས་རྣམ་པར་ངེས་པ་ལ་མཁས་པ། ཐོས་པ་སྙིང་པོར་བྱེད་པ། གང་དུ་སྲོག་གི་ཕྱིར་
ཡང་བརྫུན་གྱི་ཚིག་མི་སྨྲ་ཞིང་མི་མཐུན་པའི་གཏམ་རྣམས་ལས་ཕྱིར་ལོག་པ་ཡིན་ནོ། །བདག་དང་གཞན་གྱི་དོན་བྱ་བ་དང་། དད་པའི་གཏམ་སྨྲ་ནུས་པ། དོན་དམ་པ་སྟོང་པ་ཉིད་ཁོ་ན་རབ་ཏུ་སྟོན་ཅིང་གནས་པ་ཡང་དེས་
གནས་པ་ཡིན་ནོ། །ཤཱ་རིའི་བུ་དགེ་སློང་དེ་ལྟ་བུ་ནི་ཆོས་ཀྱི་སྦྱིན་པ་རྣམ་པར་གཏན་ལ་དབབ་པར་ནུས་པས་ངས་ཆོས་སྟོན་པར་རྗེས་སུ་གནང་ངོ་། །གང་ཅིག་སངས་རྒྱས་ཀྱིས་གསུངས་པའི་མདོ་སྡེ་ལས་ཚུལ་ཁྲིམས་ཀྱི་ཕུང་པོ་དང་། ཏིང་ངེ་འཛིན་གྱི་
ཕུང་པོ་དང་། ཤེས་རབ་ཀྱི་ཕུང་པོ་སྟོན་པར་བྱེད་པ་ནི་བཅུའི་གཏམ་དང་རྗེས་སུ་འཐུན་པར་བྱེད་པ་ཡིན་ནོ། །ཤཱ་རིའི་བུ་རིགས་ཀྱི་བུ་རང་གི་དོན་གཉེར་བ་བདག་ལ་ཕན་པར་འདོད་པ། བདག་ལ་དགའ་བ། ཆོས་འདོད་པ། བདག་
དང་གཞན་ལ་ཕན་པར་སེམས་པ་འམ། བདག་ཉིད་ལ་ཕན་པར་སེམས་པས་ཐམས་ཅད་མཁྱེན་པ། ཐུགས་རྗེ་ཆེན་པོ་དང་ལྡན་པ། སེམས་ཅན་ཐམས་ཅད་ལ་བུ་བཞིན་དུ་བྱམས་པའི་སངས་རྒྱས་ལ་བརྟེན་ཏེ་རབ་ཏུ་བྱུང་ནས་
ཚུལ་ཁྲིམས་ཀྱི་ཕུང་པོ་ཉམས་པར་བྱ་བའི་ཕྱིར་ངེས་པའི་གཏམ་མི་སྨྲ་བ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་བཞིན་གཤེགས་པ་དགྲ་བཅོམ་པས་གསུངས་པ་ནི་འདི་ཡིན་ཏེ། དེ་བདག་ཉིད་གཡེང་བ་མ་དུལ་བས་གཞན་
<pb id="58.80a"/>
དུལ་བར་འགྱུར་བ་དང་། བདག་ཉིད་མ་ཞི་བས་གཞན་ཞི་བར་འགྱུར་བ་དང་། བདག་ཉིད་ཡོངས་སུ་མྱ་ངན་ལས་མ་འདས་པས་གཞན་མྱ་ངན་ལས་འདའ་བར་འགྱུར་བ་དེ་ནི་གནས་ཡོད་པ་མ་ཡིན་ནོ། །དེ་དེ་ལྟར་
གཡེང་བའི་རང་བཞིན་ཞི་བས་གཞན་དུལ་བར་འགྱུར་བ་དེ་ནི་གནས་ཡོད་དོ། །བདག་ཉིད་ཞི་བས་གཞན་ཞི་བར་འགྱུར་བ་དང་། བདག་ཉིད་ཡོངས་སུ་མྱ་ངན་ལས་འདས་པས་གཞན་ཡོངས་སུ་མྱ་ངན་ལས་འདས་པར་འགྱུར་བ་དེ་ནི་
གནས་ཡོད་དོ། །ཤཱ་རིའི་བུ་དེ་ལྟ་བས་ན་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །དེ་བཞིན་གཤེགས་པ་ལ་སྐུར་པ་འདེབས་པ་ནི་ལྕི་བ་ཡིན་པས། ཤཱ་རིའི་བུ་བདེན་པའི་ཚིག་གིས་ཆོས་བསྟན་པར་
བྱའི། བརྫུན་པའི་ཚིག་གིས་ནི་མ་ཡིན་ནོ། །ཤཱ་རིའི་བུ་དགེ་སློང་ཚུལ་ཁྲིམས་དང་ལྡན་པའི་ཆོས་ཀྱི་སྦྱིན་པ་ནི་སྣ་མའི་མེ་ཏོག་གི་ཕྲེང་བའམ། གསེར་གྱི་ཕྲེང་བ་བཞིན་ནོ། །ཤཱ་རིའི་བུ་ཡང་དག་ཕུལ་གྱི་གནས་ནི་འདི་
ཡིན་ཏེ། འདི་ལྟ་སྟེ། ཆོས་ཀྱི་གཏམ་རྣམ་པར་གཏན་ལ་དབབ་པ་གུས་པར་བྱས་ཏེ་སྟོན་པ་ཡིན་ནོ། །ཤཱ་རིའི་བུ་ཚུལ་ཁྲིམས་འཆལ་པ་རྣམས་དང་། གཞན་མུ་སྟེགས་ཅན་གྱི་སྨྲ་བ་དང་འདྲེས་པ་རྣམས་ལ་ངས་
གནས་འདི་རྗེས་སུ་མ་གནང་སྟེ། བརྫུན་དུ་སྨྲ་བ་རྣམས་ལ་མ་ཡིན། འཇིག་རྟེན་གྱི་ཟང་ཟིང་གཙོ་བོར་བྱེད་པ་རྣམས་ལ་མ་ཡིན། རྙེད་པ་དང་བཀུར་སྟི་ལ་ཆུམས་པ་རྣམས་ལ་མ་ཡིན། མ་མོས་པ་རྣམས་
ལ་མ་ཡིན། རྩོད་པ་ལ་ཞུགས་པ་རྣམས་ལ་མ་ཡིན་གྱི། ཤཱ་རིའི་བུ་དྲང་པོ་སྡོམ་པ་ལ་གནས་པ་རྣམས་ལ་ངས་གནས་འདི་རྗེས་སུ་གནང་ངོ་། །ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །ཤཱ་རིའི་བུ་
ཚུལ་ཁྲིམས་འཆལ་པས་ཉམས་པར་བྱ་བའི་ཕྱིར་ཞུགས་པ་ནི་བླའི། བསྟན་པ་འདི་ལ་དྲང་སྲོང་གི་རྒྱལ་མཚན་བགོས་ནས་དད་པས་བྱིན་པ་ལ་ལོངས་སྤྱོད་པར་བྱེད་ཅིང་སྡིག་པ་འཆབ་པར་བྱེད་པ་ནི་མ་ཡིན་ནོ། །དེ་ཅིའི་ཕྱིར་ཞེ་ན། 
<pb id="58.80b"/>
ཤཱ་རིའི་བུ་ཅི་ནས་ཀྱང་ཅུང་ཟད་ཙམ་གྱི་ཆེད་དུ་བདག་ཉིད་དམྱལ་བར་མངོན་པར་འདུ་བྱེད་པའི་ཕྱིར་རོ། །དེ་སྐད་ཅེས་བཀའ་སྩལ་པ་དང་། ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས་དེའི་ཚེ་དགེ་བའི་ཆོས་རྣམས་ལ་དགེ་སློང་རྣམས་ཀྱི་འདུན་པ་ཇི་ལྟ་བུ་དག་འབྱུང་ལགས། བཀའ་སྩལ་པ། ཀུན་དགའ་བོ་གནས་འདི་མ་ཞུ་ཅིག །ཞོག་ཅིག་དེ་ཅིའི་ཕྱིར་ཞེ་ན། ཀུན་དགའ་བོ་འདི་ལྟར་དེ་བཞིན་
གཤེགས་པའི་ཡེ་ཤེས་གང་ཡིན་པ་དེ་ལ་དེའི་ཚེ་དགེ་སློང་རྣམས་ཀྱིས་འདི་ལྟར་དེ་བཞིན་གཤེགས་པའི་ཡེ་ཤེས་ནི་འདི་ལྟར་དཔག་ཏུ་མེད་པ་ཡིན་ནོ། ཞེས་རྟོག་པར་མི་འགྱུར་རོ། །ཀུན་དགའ་བོ་འདུས་བྱས་གང་ལ་དེ་
བཞིན་གཤེགས་པའི་ཡེ་ཤེས་འཇུག་པ་དེ་ནི་རང་སངས་རྒྱས་ཐམས་ཅད་ཀྱིས་སམ། དགྲ་བཅོམ་པ་ཐམས་ཅད་ཀྱིས་ཀྱང་བསམ་པའམ་ཤེས་པར་མི་ནུས་སོ། །ཀུན་དགའ་བོ་དེ་བཞིན་གཤེགས་པས་མངོན་པར་
མཁྱེན་པའི་ཆོས་གང་ཡིན་པ་དེ། གལ་ཏེ་དེ་བཞིན་གཤེགས་པས་རབ་ཏུ་བསྟན་ན་ཁྱེད་ཅག་ཀྱང་མོས་པར་འགྱུར་ན། དེ་བཞིན་གཤེགས་པས་གསུངས་པའི་ཡོན་ཏན་ལ་གང་དག་གིས་རྟོག་པར་མི་འགྱུར་བ་ལྟ་ཅི་སྨོས། 
ཀུན་དགའ་བོ་དེ་བཞིན་གཤེགས་པས་གསུངས་པའི་མདོ་སྡེ་དེ་ལྟ་བུ་དེ་ལ་དེའི་ཚེ་དགེ་སློང་དག་དད་པར་མི་འགྱུར་ན། གང་དག་དེ་བཞིན་གཤེགས་པས་སྐྱེས་བུ་བླུན་པོ་དེ་དག་གི་འགྲོ་བ་དེ་དག་ནི་འདིར་འགྱུར་རོ་ཞེས་འགྲོ་བ་
ཐམས་ཅད་ལུང་བསྟན་པ་ལྟ་ཅི་སྨོས། དེ་ཅིའི་ཕྱིར་ཞེ་ན། ཀུན་དགའ་བོ་གང་གི་ཕྱིར་བདེན་པའི་ཡོན་ཏན་འདི་དག་གསུང་བ་ནི་དེ་ལྟར་འགྱུར་བའི་ཕྱིར་རོ། །ཀུན་དགའ་བོ་ད་ལྟར་གྱི་དགེ་སློང་ལེ་ལོ་ཅན་གང་
ཡིན་པ་དེ་དག་ཐམས་ཅད་ནི་དེའི་ཚེ་བརྩོན་འགྲུས་རྩོམ་ན། ཚུལ་ཁྲིམས་མཐུ་ཅན་མ་ཡིན། སྤྱོད་པ་མཐུ་ཅན་མ་ཡིན། སྤྱོད་ལམ་དང་བརྩོན་འགྲུས་མཐུ་ཅན་མ་ཡིན། ཤེས་རབ་མཐུ་ཅན་མ་ཡིན་ནོ། །
<pb id="58.81a"/>
ཀུན་དགའ་བོ་གལ་ཏེ་དེ་བཞིན་གཤེགས་པས་སྐྱེས་བུ་བླུན་པོ་དེ་དག་གི་སྤྱོད་པ་ཐམས་ཅད་ལུང་བསྟན་ན། དེ་དག་དེ་བཞིན་གཤེགས་པའི་གསུང་ལ་མ་དད་པས་ལྷག་པར་ཡང་ལས་ཤིན་དུ་དྲག་པོ་མངོན་པར་འདུ་
བྱེད་པར་འགྱུར་ཞིང་། ཀུན་དགའ་བོ་ཁྱེད་ཀྱང་ཡིད་མི་བདེ་བ་ཆེན་པོ་སྐྱེ་བར་འགྱུར་རོ། །ཀུན་དགའ་བོ་གང་ཡང་ཁྱེད་ཀྱིས་ཀྱང་འདི་དག་གཞལ་བར་མི་ནུས་ཏེ། ཇི་ཙམ་དུ་སྐྱེས་བུ་དམ་པ་མ་ཡིན་པ་སྡིག་པ་འདོད་པ་
དེ་དག་དེའི་ཚེ་འབྱུང་ཞིང་། གང་ཡང་དེའི་ཚེ་སངས་རྒྱས་ཀྱི་གསུང་མི་ཚོལ་བར་འགྱུར་རོ། །ཀུན་དགའ་བོ་འདི་ཇི་སྙམ་དུ་སེམས། གདིང་བ་དང་། གཡོགས་པར་བཤམས་པའི་ཁྲི་གང་ཡིན་པ་དེ་ལ་ཕག་གི་ཕྲུག་གུ་འདུག་
ཏུ་བཅུག་ན། ཇི་ག་དེ་དེ་ལ་འདུག་པར་འགྱུར་རམ། དགའ་བ་འཐོབ་པར་འགྱུར་རམ། མངོན་པར་དགའ་བ་སྐྱེ་བར་འགྱུར་རམ། གསོལ་པ། བཅོམ་ལྡན་འདས་དེ་ནི་མི་འགྱུར་ལགས་སོ། །བཀའ་སྩལ་པ། 
ཀུན་དགའ་བོ་དེ་བཞིན་དུ་སངས་རྒྱས་ཀྱི་བྱང་ཆུབ་འདི་ནི་མཁས་པས་རིག་པར་བྱ་བ་ཡིན་ནོ། །གང་དག་སངས་རྒྱས་ཀྱི་བྱང་ཆུབ་དེ་ལ་འཇུག་པར་མི་འོས་པ་དེ་དག་དེའི་ཚེ་རབ་ཏུ་བྱུང་ནས་དགེ་སྦྱོང་ཡིན་ནོ་ཞེས་ཁས་འཆེ་བར་འགྱུར་རོ། །
དེ་དག་འདི་ལྟ་བུའི་ཡང་དག་པ་ཇི་ལྟ་བ་བཞིན་དུ་བསྐུལ་བ་ན་མི་བཟོད་པ་དང་། འདི་ལྟ་བུའི་ཡང་དག་པ་ཇི་ལྟ་བ་བཞིན་དུ་རྗེས་སུ་བསྟན་པ་ན་རོ་མྱང་བར་མི་བྱེད་པས། ཆོས་འདུལ་བ་འདི་ལས་ཕག་གི་ཕྲུག་གུ་ཁྲི་ཆེན་པོ་ལས་ལྷུང་བ་
བཞིན་དུ་ཐལ་མོ་བརྡབས་པས་གཡང་ས་ཆེན་པོར་ལྷུང་བར་འགྱུར་རོ། །དེ་ཅིའི་ཕྱིར་ཞེ་ན། ཀུན་དགའ་བོ་དམན་པ་རྣམས་སེམས་རྒྱ་ཆེན་པོ་ལ་མི་འཇོག་གོ། །ཀུན་དགའ་བོ་དེ་བཞིན་དུ་བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ཟབ་མོ་འདི་ཡང་གདུལ་དཀའ་བ་རྣམས་དང་། དགང་དཀའ་བ་རྣམས་དང་། གསོ་དཀའ་བ་རྣམས་དང་། ཤེས་རབ་འཆལ་པ་རྣམས་དང་། ཚུལ་ཁྲིམས་འཆལ་པ་རྣམས་དང་། ཉེས་པར་བླགས་པ་རྣམས་
<pb id="58.81b"/>
དང་། ཉེས་པར་སྨྲས་པ་རྣམས་དང་། ཉེས་པར་ཁོང་དུ་ཆུད་པ་རྣམས་དང་། ཉེས་པར་རྗེས་སུ་རྟོགས་པ་རྣམས་དང་། འཇིག་རྟེན་གྱི་ཟང་ཟིང་གཙོ་བོར་བྱེད་པ་རྣམས་དང་། ཟས་དང་བགོ་བ་ལྷུར་ལེན་པ་རྣམས་དང་། 
ཚུལ་ཁྲིམས་རལ་བ་རྣམས་དང་། སྡོམ་པ་ཞིག་པ་རྣམས་དང་། བགོ་བ་ཞིག་པ་རྣམས་དང་། སྤྱིའུ་ཚུགས་སུ་ལྷུང་བ་རྣམས་དང་། ལམ་གོལ་བས་འཚོ་བ་རྣམས་དང་། དམན་པ་རྣམས་དང་། ལེ་ལོ་ཅན་
རྣམས་དང་། བརྩོན་འགྲུས་ཞན་པ་རྣམས་དང་། སྤྱི་བརྟོལ་ཅན་རྣམས་དང་། གཅེར་བུ་རྣམས་དང་། མུ་ཅོར་སྨྲ་བ་རྣམས་དང་། ཉེས་པར་བཟུང་བ་རྣམས་དང་། ལེགས་པར་གནས་པ་མ་ཡིན་པ་རྣམས་དང་། 
ཁྱིམ་པའི་ལས་ཀྱི་མཐའ་ཡོངས་སུ་མ་དག་པ་རྣམས་དང་། དགེ་སྦྱོང་གཏུམ་པོ་རྣམས་དང་། དགེ་སྦྱོང་ཁྱིམ་ན་གནས་པ་རྣམས་དང་། དགེ་སྦྱོང་རུལ་པ་རྣམས་དང་། ལམ་གོལ་བ་ན་གནས་པ་རྣམས་དང་། དགེ་
སྦྱོང་མ་ཡིན་པར་དགེ་སྦྱོང་དུ་ཁས་འཆེ་བ་རྣམས་དང་། ཚངས་པར་སྤྱོད་པ་མ་ཡིན་པར་ཚངས་པར་སྤྱོད་པར་ཁས་འཆེ་བ་རྣམས་དང་། བདུད་ཀྱིས་ཟིན་པ་རྣམས་དང་། སྨྲ་བ་ལ་དགའ་བ་རྣམས་དང་། འདུ་འཛི་ལ་དགའ་
བ་རྣམས་དང་། གཞན་མུ་སྟེགས་ཀྱི་སྨྲ་བ་དང་། འདྲེས་པ་རྣམས་དང་། དེ་ལ་ཆེད་ཆེར་བྱེད་པ་རྣམས་དང་། འདུ་འཛི་ལ་གཙོར་བྱེད་པ་རྣམས་དང་། ཚིག་ལྷུར་ལེན་པ་རྣམས་དང་། འཇིག་རྟེན་རྒྱང་ཕན་པ་རྣམས་
དང་། བདུད་ཀྱི་རྩོད་པ་དང་ཉོན་མོངས་པས་ནོན་པ་ཐམས་ཅད་དང་། བདག་ཏུ་འདུ་ཤེས་པས་ཕྱིན་ཅི་ལོག་པ་རྣམས་ཀྱིས་ཆོས་ཀྱི་རྣམ་གྲངས་འདི་ཀུན་དུ་ཤེས་པ་འམ། འཇུག་པ་འམ། མོས་པ་འམ། ཁོང་དུ་ཆུད་པར་
མི་ནུས་ཏེ། དེ་ནི་གནས་ཡོད་པ་མ་ཡིན་ནོ། །དེ་ཅིའི་ཕྱིར་ཞེ་ན། ཀུན་དགའ་བོ་འདི་ལྟར་སྐྱེས་བུ་དམ་པ་མ་ཡིན་པ་དེ་དག་ནི་དམན་པ་ཡིན་ལ། སངས་རྒྱས་ཀྱི་བྱང་ཆུབ་འདི་ནི་རྒྱ་ཆེན་པོ་ཡིན་པའི་ཕྱིར་རོ། །ཀུན་
<pb id="58.82a"/>
དགའ་བོ་དཔེར་ན་འཇིག་རྟེན་གྱི་ཁམས་བྱེ་བ་སྟོང་པས་ལྷག་པ་བས་ཀྱང་སྐྱེས་བུ་གཏི་མུག་དེ་རྣམས་ཀྱི་དགེ་སྦྱོང་གི་ཚུལ་ཁྲིམས་དེ་ལྟར་ཐག་རིང་ན། དགེ་སྦྱོང་གིས་འཐོབ་པར་འགྱུར་བ་ལྟ་ཅི་སྨོས། 
རྗེས་སུ་འཐུན་པའི་བཟོད་པ་ལྟ་ཅི་སྨོས། མྱ་ངན་ལས་འདས་པ་ལྟ་ཅི་སྨོས། ཀུན་དགའ་བོ་ཇི་ཙམ་དུ་དགེ་སློང་ཡོན་ཏན་མ་ཡིན་པ་དང་ལྡན་པ་རྣམས་དང་། ཇི་ཙམ་དུ་ཡོན་ཏན་མེད་པ་རྣམས་དང་། ཇི་
ཙམ་དུ་དམན་པ་རྣམས་དང་། ཇི་ཙམ་དུ་ཤིན་དུ་དམན་པ་རྣམས་དང་། ཇི་ཙམ་དུ་ལེ་ལོ་ཅན་རྣམས་དང་། ཇི་ཙམ་དུ་བརྐམ་ཆགས་པ་རྣམས་དང་། ཇི་ཙམ་དུ་ཁྲོ་བ་རྣམས་དང་། ཇི་ཙམ་དུ་མ་དད་པ་
རྣམས་དང་། ཇི་ཙམ་དུ་གནོད་སེམས་མང་བ་རྣམས་དང་། ཇི་ཙམ་དུ་འཁུ་བ་རྣམས་དང་། ཇི་ཙམ་དུ་ཉེས་པ་འཕེལ་བ་རྣམས་འབྱུང་བར་འགྱུར་བ་དེའི་ཚེ། ཇི་ཙམ་དུ་འདི་གསུངས་ཀྱང་ཁྱེད་ཀྱིས་ཤེས་པར་
སླ་བ་མ་ཡིན་ནོ། །ཤཱ་རིའི་བུ་དཔེར་ན་སྐྱེས་བུ་ཞིག་རང་གི་འབྲས་ཀྱི་ཞིང་ལ་མེ་གཏོང་བ་དང་། ཁ་ཟས་གཡོས་ཟིན་པ་ལ་དུག་འདེབས་པ་དང་། མེ་འདེ་བར་འདོད་ནས་རང་གི་ཁྱིམ་སྲེག་པར་བྱེད་ན། ཇི་
ག་དེའི་དེ་འོས་པར་འགྱུར་རམ། གསོལ་པ། བཅོམ་ལྡན་འདས་དེ་ནི་འོས་པ་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དེ་བཞིན་དུ་སྐྱེས་བུ་དམ་པ་མ་ཡིན་པ་འདི་ཡང་
ངའི་སངས་རྒྱས་ཀྱི་བྱང་ཆུབ་འདི་ལ་བརྟེན་ཏེ་རབ་ཏུ་འབྱུང་བས་ཉེ་བར་འཚོ་བར་འགྱུར་ཡང་དེ་བཞིན་གཤེགས་པའི་ཡོན་ཏན་རྣམས་ལ་ནི་རྟོག་པར་མི་འགྱུར། མངོན་པར་དད་པར་མི་འགྱུར། མོས་པར་མི་
འགྱུར་ཞིང་། དེ་བཞིན་གཤེགས་པས་གསུངས་པའི་མདོ་སྡེ་འདི་ལྟ་བུ་འདི་དག་ཡང་དག་པ་ཇི་ལྟ་བ་བཞིན་དུ་བསྐུལ་བ་ན། བདག་ཉིད་རྨ་དང་བཅས་པར་ཤེས་ནས་སྨོད་པར་འགྱུར་ཏེ། གང་ཁོ་ནས་འཚོ་བར་བྱེད་པ་
<pb id="58.82b"/>
དེ་ཁོ་ནས་སྨོད་པར་འགྱུར་རོ། །ཀུན་དགའ་བོ་དེ་ལྟར་ཤེས་རབ་འཆལ་པ་རྣམས་ཀྱིས་འཛམ་བུའི་གླིང་གང་བར་འགྱུར་ན། ཀུན་དགའ་བོ་སྐྱེས་བུ་གཏི་མུག་དེ་དག་གི་སྤྱོད་ལམ་ཡོངས་སུ་བཙལ་བ་དེས་ཁྱོད་ལ་ཅི་བྱ། གསོལ་པ། བཅོམ་ལྡན་འདས་ཆོས་ཀྱི་རྣམ་གྲངས་
འདིའི་མིང་ཅི་ལགས། འདི་ཇི་ལྟར་གཟུང་བར་བགྱི་ལགས། བཀའ་སྩལ་པ། ཀུན་དགའ་བོ་དེ་ལྟ་བས་ན། ཁྱོད་ཀྱིས་ཆོས་ཀྱི་རྣམ་གྲངས་འདི་སངས་རྒྱས་ཀྱི་སྡེ་སྣོད་ཅེས་བྱ་བར་ཡང་ཟུང་ཤིག །གཞི་བརྩམས་པ་ཞེས་བྱ་བར་ཡང་ཟུང་ཤིག །འདི་ནི་ཆོས་རབ་ཏུ་
རྣམ་པར་འབྱེད་པ་ཞེས་བྱ་བར་ཡང་ཟུང་ཤིག །ཚུལ་ཁྲིམས་འཆལ་པ་ཚར་གཅོད་པ་ཞེས་བྱ་བར་ཡང་ཟུང་ཤིག །ཀུན་དགའ་བོ་ཡང་གང་ཞིག་ཆོས་ཀྱི་རྣམ་གྲངས་འདི་འཛིན་པར་གྱུར་ན། དེ་བསོད་ནམས་ཀྱི་ཕུང་པོ་དཔག་ཏུ་མེད་པ་དང་ལྡན་པར་འགྱུར་རོ། །
དེ་ཅིའི་ཕྱིར་ཞེ་ན། ཀུན་དགའ་བོ་ཚུལ་ཁྲིམས་འཆལ་པས་ནི་འདི་ལྟ་བུའི་ཆོས་ཀྱི་རྣམ་གྲངས་འདི་འཆང་བ་འམ། གཞན་ལ་བསྒྲགས་པ་འམ། ཐོས་ནས་ཀྱང་དད་པར་བྱ་བའི་མཐུ་མེད་ན། དགའ་བ་འཐོབ་པར་འགྱུར་བ་ལྟ་ཅི་སྨོས་ཏེ། དེ་ནི་གནས་མེད་པའི་
ཕྱིར་རོ། །དེ་ཅིའི་ཕྱིར་ཞེ་ན། ཀུན་དགའ་བོ་རྒྱལ་པོ་འམ། རྒྱལ་པོའི་བློན་པོ་འམ། གྲོང་མི་འམ། ཡུལ་མི་ལ་ཆོམ་རྐུན་པས་འདི་ལྟ་བུའི་ནོར་འཕྲོག་པ་ནི་བདག་ཡིན་ནོ་ཞེས་བདག་ཉིད་སྟོན་པར་མི་བྱེད་དོ། །ཀུན་དགའ་བོ་དེ་བཞིན་དུ་དགེ་སློང་ཚུལ་ཁྲིམས་
འཆལ་པ་དགེ་སྦྱོང་གི་ཀུན་ནས་ཉོན་མོངས་པ་གང་ཡང་རུང་བས་ཉོན་མོངས་པས་ནི་མདོ་སྡེ་འདི་ལྟ་བུ་འདི་བཅང་བ་འམ། གཞན་ལ་བསྒྲགས་པ་འམ། ཐོས་ནས་ཀྱང་དད་པར་བྱ་བར་མི་ནུས་ན། དགའ་བ་འཐོབ་པར་འགྱུར་བ་ལྟ་ཅི་སྨོས་ཏེ། དེ་ནི་གནས་ཡོད་
པ་མ་ཡིན་ནོ། །ཀུན་དགའ་བོ་ཇི་སྲིད་དུ་དགེ་སློང་ཚུལ་ཁྲིམས་འཆལ་པ་ལ་འདི་ལྟ་བུའི་མདོ་སྡེ་འདིས་སྐུལ་བར་འགྱུར་བ་དེ་སྲིད་དུ། དགེ་སློང་ཚུལ་ཁྲིམས་འཆལ་པ་རྣམས་ཡང་དག་པར་ཚར་བཅད་པ་དང་། ངོ་ཚ་ཤེས་པ་དང་། དྲང་པོ་རྣམས་ཀྱིས་ཀུན་
དུ་བཟུང་བར་འགྱུར་རོ། །ཆོས་ཀྱི་རྣམས་གྲངས་འདི་བསྟན་པ་ན། ལྷ་སྟོང་ཕྲག་དགུ་བཅུ་ཆོས་རྣམས་ལ་ཆོས་ཀྱི་མིག་རྡུལ་མེད་ལ་དྲི་མ་དང་བྲལ་ཞིང་རྣམ་པར་དག་པར་གྱུར་ཏོ། །བདུད་སྡིག་ཅན་འཁོར་
<pb id="58.83a"/>
དང་བཅས་པ་དང་། ལྷའི་འཁོར་གྱི་མདུན་དུ་ས་ཆེན་པོ་ཡང་རྣམ་པ་བཅུ་དྲུག་ཏུ་རྒྱ་ཆེར་གཡོས་པར་གྱུར་ཏོ། །སྨྲེ་སྔགས་ཆེན་པོ་ཡང་འདོན་པར་གྱུར་ཏེ། དགེ་སྦྱོང་གཽ་ཏ་མས་ནི་གང་ཡང་
བདག་གིས་དེ་བཞིན་གཤེགས་པ་ཡོངས་སུ་མྱ་ངན་ལས་འདས་ན། དགེ་སྦྱོང་གི་ཕྱོགས་ལ་གཙེ་བར་བྱ་སྟེ། ཚུལ་ཁྲིམས་དང་ལྡན་པའི་ཕྱོགས་ནི་ཐག་བསིང་ངོ་། །ཚུལ་ཁྲིམས་འཆལ་པའི་ཕྱོགས་ནི་
ཀུན་དུ་གཟུང་བར་བྱའོ། །དེ་ནས་ཚུལ་ཁྲིམས་འཆལ་པ་རྣམས་ཀྱིས་སངས་རྒྱས་ཀྱི་གསུང་འདི་ལ་འཛིན་པར་མི་འགྱུར་བ་དང་། ཀུན་དུ་བཟུང་བ་དེ་རྣམས་ཀྱི་རྗེས་སུ་སྒྲུབ་པ་མང་པོ་རྨོངས་པར་བྱ་ཞིང་། དེ་
དག་གིས་མདོ་སྡེ་འདི་ཐོས་ནས་དེ་བཞིན་གཤེགས་པའི་གསུང་འདི་ལ་རིག་པ་མེད་པས་འདི་ནི་སངས་རྒྱས་ཀྱི་གསུང་མ་ཡིན་ནོ་ཞེས་སྤྲོ་བ་སྐྱེ་བར་མི་འགྱུར་བར་བྱའོ་སྙམ་དུ་དེ་ལྟ་བུའི་སེམས་བསྐྱེད་པའི་བསམ་པ་ཤེས་
ནས་དགེ་སྦྱོང་གཽ་ཏ་མཱས་མ་འོངས་པ་དེ་ཉིད་ཉན་ཐོས་རྣམས་ལ་ཡང་དག་པར་རྟོགས་པར་བྱས་ཏེ། མ་འོངས་པའི་སྐྱབས་བྱས་ཤིང་། མཁས་པ་རྣམས་སྤྲོ་བར་བྱས། གསལ་བར་བྱས་ནས་བསྟན་ཏེ། ལྷ་
དང་བཅས་པའི་འཇིག་རྟེན་འདི་ལ་རབ་ཏུ་བཤད་ཀྱིས་མ་འོངས་པ་ན་ཚོལ་བར་མི་འགྱུར་བ་དེ་ལྟར་འབད་པར་བྱའོ་སྙམ་ནས། དེ་ནས་བདུད་སྡིག་ཅན་དེ་ཉིད་དུ་མི་སྣང་བར་གྱུར་ཏོ། །དེ་ནས་བཅོམ་ལྡན་འདས་
ཀྱིས་དོན་འདི་ཉིད་རྒྱས་པར་བྱ་བའི་ཕྱིར། ལྷག་པར་ཡང་ཚིགས་སུ་བཅད་པ་འདི་དག་གསུངས་སོ། །དེ་དག་ཕན་ཚུན་རྩོད་པ་ཡིས། །མྱ་ངན་འདས་པ་མཐོང་མི་འགྱུར། །ཇི་སྲིད་དགེ་སློང་ཁྱིམ་
པ་ལ། །འདི་ལྟར་དེ་སྲིད་སྨྲ་བ་ན། །དེ་སྲིད་དུ་ནི་འདྲེན་པའི་ཆོས། །ཁྱད་པར་དག་ཀྱང་མེད་པར་འགྱུར། །བདག་གི་ཡ་མཚན་ཤེས་ཀྱིས་ཤེས། །དགེ་སློང་ཁྱིམ་པར་སྨྲ་བ་ནི། །སངས་རྒྱས་རྣམས་ཀྱི་བྱང་ཆུབ་
<pb id="58.83b"/>
ཤེས། །བདག་གིས་དང་པོའི་འབྲས་ཐོབ་ཅེས། །དགེ་སློང་ཇི་སྐད་སྨྲ་བ་བཞིན། །དེ་ཉིད་བདེན་གྱི་གཞན་ནི་མིན། །མཐོང་བའི་ཆོས་ལ་བདག་དད་དེ། །དེ་དང་བདག་ཏུ་མཉམ་མོ་ཞེས། །དགེ་སློང་ཁྱིམ་པ་
དེ་དག་ནི། །མཐོང་བའི་ཆོས་ལ་རློམ་སེམས་བྱེད། །དེ་དང་དེར་ནི་གསུང་རབ་ལ། །ཕན་ཚུན་ཡོད་དོ་མེད་དོ་ཞེས། །ཇི་ལྟར་གཞན་ཡང་སྤྱོད་འགྱུར་བ། །དམ་པའི་ཆོས་ལ་གནས་མ་ཡིན། །སངས་རྒྱས་
བྱང་ཆུབ་གཞིག་པའི་ཕྱིར། །སྡིག་པའི་རང་བཞིན་སྐྱེས་པ་ཡིན། །བདག་ནི་སྟེན་ཅིག་དེ་མ་སྟེན། །ལམ་སྟོན་པ་ནི་བདག་ཡིན་ཏེ། །ཇི་ལྟར་བདག་བཞིན་ཁྱོད་ཀྱང་ནི། །མྱུར་དུ་ཐོབ་པར་འགྱུར་རོ་ཞེས། །
དེ་བཞིན་ཕན་ཚུན་སྒྲ་དག་ཀྱང་། །རྣམ་པ་ཀུན་དུ་སྒྲོགས་པར་འགྱུར། །ཐམས་ཅད་འཐུན་པར་གྱུར་ནས་ནི། །བསྟན་པ་འདི་ནི་འཇིག་པར་འགྱུར། །ཇི་ལྟར་ཆོམ་རྐུན་མི་བཟད་པས། །འདི་ན་གྲོང་ཁྱེར་
འཇོམས་པ་དང་། །ཡུལ་འཁོར་དང་ནི་ལྗོངས་རྣམས་དང་། །གྲོང་རྡལ་དུ་མ་ཕུང་བ་ལྟར། །དེ་བཞིན་དགེ་སློང་དེ་དག་ཀྱང་། །ཞན་ཅིང་རྨོངས་པ་ཚུལ་འཆལ་དང་། །བློ་ངན་ཤིན་དུ་ཤེས་རབ་འཆལ། །དེ་
བཞིན་གང་ཟག་ལ་རྟེན་པ། །ང་ནི་མྱ་ངན་འདས་འོག་ཏུ། །བསྟན་པ་འདི་ལ་སྐྱོན་གསུངས་གང་། །ཟག་བཅས་ལྷག་པའི་ང་རྒྱལ་ཅན། །དེ་དག་དགྲ་བཅོམ་ཉིད་དུ་སྨྲ། །དེ་ཡི་ཚེ་ན་འདུས་པ་ཡི། །དགེ་
སློང་མང་པོ་ཚོགས་པ་ན། །དེ་ན་ཤེས་རབ་ཆེན་པོ་ནི། །གཅིག་ཀྱང་ཤིན་དུ་རྙེད་པར་དཀའ། །ཡང་དག་ཇི་བཞིན་གནས་པ་ཡི། །དགེ་སློང་གང་དག་དེར་བྱུང་ན། །འདི་ནི་ཅི་ཡང་མི་ཤེས་ཞེས། །དེ་
ལ་མི་སྙན་བརྗོད་པར་བྱེད། །གང་ཚེ་ཆོས་རྒྱལ་བྱང་ཆུབ་ལ། །སྨོད་པར་འགྱུར་བ་དེ་ཡི་ཚེ། །ཡང་དང་ཡང་དུ་ལྷ་རྣམས་ནི། །ཡིད་མི་བདེ་བས་ཆོ་ངེས་འདེབས། །དེ་ན་ལྷ་གཞོན་གང་ཡིན་པ། །དེང་དུ་
<pb id="58.84a"/>
ཤཱཀྱ་སེང་གེ་འདིའི། །ཆོས་ཀྱི་དམ་པ་ཉམས་གྱུར་ཅེས། །ས་ལ་རབ་ཏུ་ལྟུང་བར་འགྱུར། །ཀྱེ་མ་སངས་རྒྱས་ཀྱེ་མའོ་ཆོས། །ཀྱེ་མའོ་དགེ་འདུན་ལེགས་བསྟན་དང་། །སངས་རྒྱས་སྲས་པོ་
དཔའ་བོ་ཞེས། །དེ་ཡི་ཚེ་ན་སྨྲ་བར་འགྱུར། །ཉི་མའི་གཉེན་གྱིས་གསུངས་པ་ཡི། །ཆོས་ཀྱང་མཉན་དུ་མེད་པ་དང་། །འཐོམས་ཤིང་རྨོངས་པར་འགྱུར་བས་ན། །འདི་ཡི་འགྲོ་བ་འགག་པར་འགྱུར། །དེ་
ནས་གཞན་ཡང་ས་ཡི་ལྷ། །སྒྲོན་མ་འདི་ནི་ཞི་གྱུར་ཅེས། །དེ་སྐད་ཀྱི་ནི་གཏམ་སྨྲ་ཞིང་། །ཆོ་ངེ་མི་བཟད་འདེབས་པར་འགྱུར། །བདག་གིས་མ་ཐོས་མ་མཐོང་བར། །བྱང་ཆུབ་འདི་ནི་ནུབ་པོ་ཞེས། །ཕྱི་
ནས་ལྷ་ཡི་ཚོགས་དག་ནི། །ཡིད་ལ་གཅགས་པར་མི་འགྱུར་གྲང་། །གང་ཞིག་བསྐལ་པ་གྲངས་མེད་པར། །སྡུག་བསྔལ་མི་ཟད་ཁྱད་བསད་ནས། །བདག་ཉིད་དོན་དམ་གཙོ་བོ་ཡི། །སངས་རྒྱས་ཉིད་དུ་གྱུར་
ཅིག་ཅེས། །ཐུབ་པ་སྲོག་ཆགས་མགོན་པོ་ཡི། །ཤཱཀྱ་སེང་གེས་འདི་ལྟ་བུའི། །ལེགས་པར་བསྟན་པ་དག་གི་ཆོས། །དེ་ནི་འདི་ལྟར་ཉམས་པར་འགྱུར། །འཁྲུག་པར་བྱེད་དང་གཏུམ་པོ་དང་། །སྡིག་པ་
བྱེད་དང་བདུད་ཀྱིས་ཟིན། །བདུད་ཀྱི་ཕོ་ཉ་གསོ་དཀའ་དང་། །གདུལ་དཀའ་བ་དག་འབྱུང་བ་དང་། །སྒྱུ་དང་གཡོ་དང་གྱ་གྱུ་དང་། །བརྩོན་འགྲུས་ཞན་ཅིང་བློ་ཆུང་དང་། །འཁྲུགས་དང་ཁྲོ་བས་ནོན་པ་དང་། །
གཏུམ་པོས་བསྟན་པ་ཕུང་བར་བྱེད། །བདག་ཉིད་ཆེན་པོས་དགོན་གནས་དང་། །གནས་གསུམ་ཞལ་གྱིས་བཞེས་མོད་ཀྱི། །དེ་དག་བསམ་གཏན་མི་སྒོམ་ན། །འཐོབ་པ་འབྱུང་བར་ག་ལ་འགྱུར། །ཐོབ་པ་
མེད་པར་ཐོབ་སྨྲ་ཞིང་། །འཆི་བ་མྱ་ངན་འདས་སྨྲས་ནས། །དད་པས་མཆོད་རྟེན་བྱེད་བཅུག་པ། །དེ་དག་ངན་འགྲོར་འགྲོ་བར་འགྱུར། །འདི་འདྲའི་རྨོངས་པས་རྒས་པ་དག །ཕན་ཚུན་གུས་པ་མེད་པ་ཡིས། །
<pb id="58.84b"/>
བསྐལ་པ་བྱེ་བར་རྙེད་དཀའ་བའི། །བྱང་ཆུབ་ཉམས་པར་བྱེད་པར་འགྱུར། །དེ་ནས་གཞན་ཡང་ས་ཡི་ལྷ། །ཤཱཀྱ་སེང་གེ་སྐྱོབ་པ་ཡི། །དམ་ཆོས་འཁྲུག་པར་གྱུར་ཏོ་ཞེས། །འཇིགས་སུ་རུང་བའི་སྨྲེ་སྔགས་འདོན། །
ས་ལྷ་ཆོ་ངེས་འདེབས་ཐོས་ནས། །གོང་མའི་ལྷ་རྣམས་སྐྱོ་བར་འགྱུར། །རྒྱལ་པོ་ཆེན་པོ་བཞི་པོ་ཡང་། །དེ་ཡི་ཚེ་ན་འོང་བར་འགྱུར། །ལྕང་ལོ་ཅན་གྱི་ཕོ་བྲང་ནས། །གནོད་སྦྱིན་ཚོགས་དག་ལྷགས་ནས་ནི། །
ཀུན་དགའ་སྨྲེ་ཞིང་ངུ་གདོང་གིས། །འཇིགས་སུ་རུང་བ་སྨྲ་བར་འགྱུར། །རིན་ཆེན་སྣ་ཚོགས་ཀུན་མཛེས་པས། །གྲོང་ཁྱེར་ཤིན་དུ་བརྒྱན་པ་དག །དེ་ཚེ་ཕྱག་དར་ཁྲོད་ལྟ་བུར། །ཐམས་ཅད་ཁ་དོག་ཉམས་པར་
འགྱུར། །གྲོང་ཁྱེར་གཙོ་བོ་དེ་དག་ན། །དེ་རྣམས་དགའ་བ་མི་རྙེད་ཅིང་། །སྙིང་རྗེའི་ང་རོ་སྨྲེ་སྔགས་ཀྱིས། །དེ་དང་དེར་ནི་ཀུན་དུ་འདོང་། །དེ་ཚེ་དེ་དག་བརྡ་སྤྲོད་པ། །ཕན་ཚུན་ནུས་པ་མེད་ནས་ནི། །ང་
ནི་གང་དུ་གཏམ་གྱུར་པ། །དེར་ནི་ལྷ་རྣམས་འདོང་བར་འགྱུར། །མཐོང་ནས་ཀྱང་ནི་ལྟུང་བ་དང་། །ཤིན་དུ་འཇིགས་པ་འབྱུང་བར་འགྱུར། །འཛམ་བུའི་གླིང་དུ་ཕྱིན་པ་དག །འཇིགས་པ་ཆེན་པོ་འདི་མཐོང་
འགྱུར། །རྣམ་པར་ཉམས་པས་རྒྱལ་སྲས་རྣམས། །བདག་ཉིད་སོ་སོར་གདུང་བར་བྱེད། །ཞག་བདུན་དུ་ནི་གྲོང་ཁྱེར་དང་། །གྲོང་རྡལ་མྱ་ངན་གདུངས་པར་འགྱུར། །ཞག་བདུན་དུ་ནི་ལྷ་རྣམས་ཀྱང་། །ཀྱེ་མ་
སངས་རྒྱས་ཀྱེ་དཔའ་བོ། །མངོན་སུམ་དུ་ནི་མཐོང་ངོ་ཞེས། །ཡང་དང་ཡང་དུ་ཆོ་ངེས་འདེབས། །མྱ་ངན་འདས་གཞན་གང་ཡིན་པ། །དེ་དག་རྣམས་ཀྱང་མཐོང་མི་འགྱུར། །མཉན་ཡོད་བཞུགས་པར་གང་
དག་ཀྱང་། །བསྙེན་བཀུར་ཆེད་དུ་ལྷགས་པ་དག །གང་དུ་དེ་བཞིན་གཤེགས་པ་ཡིས། །བདག་ཅག་རྣམས་ལ་མངོན་སུམ་དུ། །བདེན་པ་བཞི་དག་གསུངས་པ་ཡི། །དེ་ཚེ་སྟོན་པའི་གདན་འདི་ཡིན། །དེ་དག་
<pb id="58.85a"/>
ས་གནས་དེ་ལ་ནི། །ཡང་དང་ཡང་དུ་ཆོ་ངེས་འདེབས། །གཞན་དག་ཀྱང་ནི་བལྟས་པ་ན། །ཕན་ཚུན་གུས་པ་མེད་པ་དང་། །སྡིག་པའི་ལས་ནི་འདིར་སྤྱད་པས། །མི་དགེའི་འགྲོ་བར་འགྲོ་བར་
འགྱུར། །ཀྱེ་མ་ལྷ་ཡི་གཞལ་མེད་ཁང་། །མཐོ་རིས་དག་ཀྱང་སྟོང་པར་རྒྱུ། །འཛམ་བུའི་གླིང་ན་གང་གནས་པ། །ཐམས་ཅད་མགོན་ནི་མེད་པར་འགྱུར། །འཆག་ས་ཡི་ནི་གནས་འདི་ཡང་། །ཐམས་
ཅད་འཁྲུགས་ཤིང་སྟོངས་པར་འགྱུར། །དེ་ཡི་ཚེ་ན་འཛམ་གླིང་ཡང་། །ཉམས་དགར་འགྱུར་བ་མ་ཡིན་ནོ། །ལྗོན་ཤིང་དྲུང་ནི་འདི་དག་དང་། །རི་བོ་དང་ནི་དེ་བཞིན་ཕུག །འཇིག་རྟེན་རྒྱུ་དང་མི་རྒྱུ་ཀུན། །
འཇིགས་པའི་སྒྲ་ནི་འབྱིན་པར་འགྱུར། །དེ་ནས་སུམ་བཅུ་རྩ་གསུམ་ལྷ། །ལག་པ་བསྒྲེངས་ནས་མྱ་ངན་བྱེད། །སོ་སོའི་གཞལ་མེད་ཁང་རྣམས་ན། །ཇི་ལྟར་ཕན་ཚུན་ཆོ་ངེས་འདེབས། །ང་ཡི་གྲགས་
པ་ལྷ་དག་གི། །གནས་སུ་ལྷག་པར་གྲགས་པ་དག །རྒྱལ་བའི་དབང་པོ་གང་ཞིག་གི། །ཆོས་སྟོན་པ་དང་བདག་ཏུ་བྲལ། །ལྷ་རྣམས་བདུད་རྩི་མི་ཟ་ཞིང་། །དབྱངས་ཀྱི་སྒྲ་ཡང་མི་འབྱིན་ལ། །སུམ་བཅུ་
རྣམས་སུ་ཟླ་དྲུག་ཏུ། །རྩེད་མོ་དགའ་བ་མེད་པར་འགྱུར། །ལྷ་རྣམས་སྐྱབས་ནི་མེད་དོ་ཞེས། །ལྷ་མིན་ཐོས་ནས་འཇིགས་མེད་པས། །སུམ་བཅུ་རྩ་གསུམ་འདི་དག་དང་། །གཡུལ་ནི་ལྷན་
ཅིག་འགྱེད་པར་འགྱུར། །འཛམ་བུའི་གླིང་གི་རྒྱལ་པོ་དག །ཀུན་དུ་མཆོད་རྟེན་འཇིག་པ་ན། །དེ་ཚེ་ལྷ་དང་ལྷ་མ་ཡིན། །གཡུལ་འགྱེད་པ་དག་འབྱུང་བར་འགྱུར། །དེ་ན་དགེ་སློང་ཕལ་ཆེར་ཡང་། །
དེ་ཡི་རྒྱུར་ན་ངན་འགྲོར་འདོང་། །དགེ་སློང་མ་ཡང་ཕལ་ཆེར་ནི། །དེ་ཡི་ཚེ་ན་ངན་འགྲོར་འདོང་། །ཁྱིམ་པ་ངང་ཚུལ་ངན་པ་དང་། །བུད་མེད་སྡིག་ཅན་གང་ཡིན་དང་། །ལེགས་སོ་སྒྲ་འབྱིན་དེ་དག་ཀྱང་། །
<pb id="58.85b"/>
འདིར་ནི་ངན་འགྲོར་འདོང་བར་འགྱུར། །འཇིག་རྟེན་གཡོ་དང་མི་གཡོ་དང་། །གྲོང་རྡལ་གཞན་དུ་རྒྱུག་པ་དང་། །དེ་བཞིན་རི་དྲུང་རྒྱུག་པ་དག །དེ་ཡི་ཚེ་ན་འབྱུང་བར་འགྱུར། །རྣམ་པར་རྒྱུག་པའི་སེམས་
ཅན་རྣམས། །ཚེ་ཡང་ཐུང་བར་འགྱུར་བ་ཡིན། །དེ་ཚེ་ཆོམ་རྐུན་ཤིན་དུ་མང་། །དགོན་པ་དག་ཀྱང་འཇིགས་པ་ཆེ། །ལོ་ཐོག་སྐྲུན་པར་བྱེད་པ་དང་། །ཟ་བ་ལ་སོགས་གནོད་པ་འབྱུང་། །མུ་གེའི་
བསྐལ་པ་འབྱུང་བ་དེར། །གང་ཞིག་འཆི་བའི་དུས་བྱས་ནས། །སྡུག་བསྔལ་ཆེན་པོ་འབྱུང་བ་ཡི། །ཕྱིར་ཡང་འགྲོ་བ་ཐོབ་པར་འགྱུར། །མཆོད་རྟེན་ཕྱོགས་བཞིའི་དགེ་འདུན་ལ། །བསྔོས་པར་
གྱུར་པ་གང་ཡིན་པ། །དེ་ཚེ་དེ་ལ་དགེ་སློང་དག །ཕན་ཚུན་ནས་ནི་སྤྱོད་པར་བྱེད། །དེ་ལྟར་ང་ནི་འདས་འོག་ཏུ། །དགེ་འདུན་སྣ་ཚོགས་འབྱུང་བར་འགྱུར། །ཁྱེད་དེར་འབྱུང་བར་མི་འགྱུར་བར། །
བརྩམ་པ་དག་ནི་མྱུར་དུ་གྱིས། །བྱིས་པ་ཀུན་ལ་ཤེས་པ་མེད། །བྱིས་པ་ཀུན་ལ་མཁས་པ་མེད། །བྱིས་པ་དེ་དག་ལས་བྱས་ནས། །མྱུར་དུ་ངན་འགྲོར་འགྲོ་བར་འགྱུར། །འདོན་དང་འཆད་
ལ་བརྩོན་པ་ཡིས། །ཤེས་རབ་ཐོབ་པར་གྱུར་པ་དང་། །ཤེས་རབ་ཀྱིས་ནི་སེམས་ཅན་སྐྱོབ། །མྱུར་དུ་བཟང་འགྲོར་འགྲོ་བར་འགྱུར། །འདི་ལྟར་འཇིག་རྟེན་ཤེས་རབ་གང་། །ཇི་བཞིན་རྟག་ཏུ་དེ་སློབས་
ཤིག །ཆགས་པ་ཐམས་ཅད་བཀག་ནས་ནི། །མྱུར་དུ་བཟང་འགྲོར་འགྲོ་བར་གྱིས། །ང་ནི་རེ་ཤིག་གསུང་སྤྱོད་ཀྱིས། །འཕགས་ལམ་དགེ་བ་བརྒྱད་ཡན་ལག །དགེ་བའི་བརྩོན་འགྲུས་བརྩོམ་
པར་གྱིས། །མྱུར་དུ་བསམ་གཏན་ཚུལ་བཞིན་གྱིས། །བསྐལ་པ་འདི་ནི་འདས་པ་དང་། །བསྐལ་པ་དྲུག་བཅུ་ཚང་བར་ཡང་། །སངས་རྒྱས་སྒྲ་ནི་མི་འབྱུང་ན། །འཐོབ་པར་འགྱུར་བ་ག་ལ་ཞིག ། 
<pb id="58.86a"/>
ཕན་ཚུན་དག་ནས་འདུས་ན་ཡང་། །བཀྲེས་པས་ཡོངས་སུ་གདུངས་པ་ཡིས། །མ་ཡི་ཤ་དང་བུ་ཡི་ཤ། །ཕན་ཚུན་དག་ཏུ་ཟ་བར་འགྱུར། །དེ་ན་བཤེས་པའི་སྦྱིན་པ་པོ། །ནམ་
ཡང་ཁྱིམ་དུ་འོང་མི་འགྱུར། །དེ་ལྟར་དེ་ཡི་ཁྱིམ་དེར་ནི། །འཇིགས་པ་མི་བཟད་འབྱུང་བར་འགྱུར། །དེ་སྐད་ཐོས་ཤིང་མཐོང་བ་ན། །འཁོར་བ་གནོད་པ་ཅན་འདི་དང་། །བུད་མེད་ལྟ་བུའི་འདོད་
རྩ་དང་། །སྲེད་པ་འདི་ནི་སུ་ཞིག་སྐྱེད། །སྡུག་བསྔལ་རྩ་བ་མི་བཟད་འདིར། །དུག་མེད་རྩ་བ་ཡིན་པར་དགོངས། །སྡུག་བསྔལ་རྩ་བ་ཉེར་ལེན་ཏེ། །
དེ་བས་སྡུག་བསྔལ་ཡོངས་སུ་སྤང་། །གང་ཞིག་སྐྱེས་པར་གྱུར་པས་ན། །རྣམ་སྨིན་འབྲས་བུ་ལྷན་ཅིག་ཏུ། །གང་དག་མཚུངས་པར་མི་ཕྲད་པ། །ངན་འགྲོར་འགྲོ་བར་མི་འགྱུར་རོ། །ཟག་
མེད་ཆོས་ནི་གང་ཡིན་དང་། སྟོང་པ་དང་ནི་གསོབ་དང་གསོག །སྙིང་པོ་མེད་པར་རྣམ་ཤེས་པར། །དེ་དག་མྱུར་དུ་རྟོགས་པར་གྱིས། །སེམས་མེད་སེམས་ཡོད་འདུ་ཤེས་དང་། །འཇིགས་པ་
ཆེན་པོ་འབྱུང་འགྱུར་བས། །དེ་ལ་དེ་དག་ཅི་བྱར་ཡོད། །དེ་དག་དེ་ན་དཔྱོད་པ་དང་། །གཅིག་པུ་གནས་ཤིང་སེམས་པ་ཡིས། །གང་དུ་ཇི་ལྟར་འགྱུར་ཞིག་ཅེས། །མི་བཟད་ཆོ་ངེས་འདེབས་པར་
འགྱུར། །ཕུང་པོ་མེད་ལ་ཕུང་བློ་དང་། །བདག་མེད་བདག་གི་འདུ་ཤེས་ཀྱིས། །དེ་དག་རང་གི་མཚན་ཐོས་ནས། །སྡུག་བསྔལ་གྱིས་ནི་སྐྲག་པར་འགྱུར། །ཇི་ལྟར་སངས་རྒྱས་བསྟན་པ་ཡི། །ཕུང་པོའི་དོན་ནི་མ་
ཤེས་པས། །མཐར་ཕྱིན་རྟོགས་པར་འགྱུར་སྙམ་པའི། །འཇིག་དང་བཅས་ལ་བདེ་བར་ལྟ། །འདས་པའི་ཕུང་པོ་གང་ཡིན་དང་། །མ་འོངས་པ་དང་ད་ལྟར་བྱུང་། །དེ་བཞིན་དུས་གསུམ་གང་ཡིན་པ། །ངས་ནི་
<pb id="58.86b"/>
འདིར་མཚུངས་སྟོང་པར་བསྟན། །འདས་པའི་སངས་རྒྱས་གང་ཡིན་པ། །རྒྱལ་བ་ཐམས་ཅད་བྱུང་བ་ཡང་། །དེ་དག་མཚན་ཉིད་སྟོང་པ་ཡི། །ཆོས་རྣམས་ཐམས་ཅད་སྟོན་པར་མཛད། །མ་འོངས་པ་ཡི་
སྟོན་པ་གང་། །དེ་བཞིན་གཤེགས་པ་འབྱུང་དེ་དག །རང་གི་མཚན་ཉིད་སྟོང་པ་ཡི། །འདྲེན་པའི་ཆོས་ནི་སྟོན་པར་མཛད། །ད་ལྟར་ཁྱོད་སྟོན་ང་དང་ནི། །སྟོན་པ་གང་དག་རྣམས་བཞུགས་ཀུན། །རང་གི་མཚན་
ཉིད་སྟོང་པ་ཡི། །ཆོས་ནི་རྣམ་པར་འཆད་པར་མཛད། །ཇི་ལྟར་སངས་རྒྱས་ཀྱིས་བཤད་པའི། །ཕུང་པོ་འདི་དག་མ་ཤེས་པས། །འདི་ལྟར་བདག་དང་སེམས་ཅན་ཞེས། །འཛིན་པ་བཟང་འགྲོར་མི་འགྲོ་འོ། །
རིམས་དྲག་འཇིགས་སུ་རུང་བ་དང་། །འདི་འདྲ་མི་བཟད་འབྱུང་འགྱུར་བ། །དེར་ཁྱོད་འབྱུང་བར་མི་འགྱུར་བར། །མྱུར་དུ་བརྩོན་འགྲུས་བསྐྱེད་པར་གྱིས། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། 
ཚེ་དང་ལྡན་པ་ཤཱ་རིའི་བུ་དང་། ཚེ་དང་ལྡན་པ་ཀུན་དགའ་བོ་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །
མདོ་སྡེ་རབ་ཏུ་རྣམ་པར་འབྱེད་པ་ཞེས་བྱ་བ་དང་། རྣམ་པར་འཐག་པ་ཐེག་པ་ཆེན་པོའི་མདོ་ཞེས་བྱ་བ་དང་། །སངས་རྒྱས་ཀྱི་སྡེ་སྣོད་ཅེས་བྱ་བ་དང་། 
ཚུལ་ཁྲིམས་འཆལ་པ་ཚར་གཅོད་པ་ཞེས་བྱ་བ་རྫོགས་སོ།།  །།<tr/><pr/>རྒྱ་གར་གྱི་མཁན་པོ་དྷརྨ་ཤྲཱི་པྲ་བྷ་དང་། ལོ་ཙ་བ་དགེ་སློང་དཔལ་གྱི་ལྷུན་པོས། 
ཕོ་བྲང་ལྷན་དཀར་དུ་བསྒྱུར་ཅིང་ཞུས་ཏེ། གཏན་ལ་ཕབ་པ། ཡེ་དྷརྨཱ་ཧེ་ཏུ་པྲ་བྷ་བཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་དཏ། ཏེ་ཥཱཉྩ་ཡོ་ནི་རོ་དྷ་ཨེ་བྃ་བཱ་དཱི་མ་ཧཱ་ཤྲ་མ་ཎཿ ། དགེའོ།། 
