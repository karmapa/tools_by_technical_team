<pb id="58.211b"/>
བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །བྱང་ཆུབ་སེམས་དཔའ་དག་ནན་ཏན་གྱིས་བསྒྲུབས་ན། ཆོས་ཀྱི་རྣམ་གྲངས་འདི་དེ་ལྟར་དོན་ཆེ་ཞིང་དེ་ལྟར་འབྲས་བུ་ཆེ་སྟེ་ཕན་
ཡོན་ཆེ་ལ་གསལ་བ་ཆེ་ཞིང་རྒྱས་པ་ཆེའོ། །འཇམ་དཔལ་དེ་ལྟ་བས་ན་ཁྱེད་ཀྱིས་ཆོས་ཀྱི་རྣམ་གྲངས་འདི་ལ་བསླབས་ཏེ་ཕྱི་མའི་དུས་ན་ཆོས་གཟུང་བར་བྱའོ། །དེ་ལྟར་ན་ཁྱེད་མ་སྨས་པར་ཐར་བར་འགྱུར་རོ། །
དེ་ནས་ཆོས་སྨྲ་བ་ཉི་ཤུ་པོ་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཀྱི་རྗེ། ཆོས་ཀྱི་རྒྱལ་པོ། །བཅོམ་ལྡན་འདས་ཀྱིས་ཇི་སྐད་བཀའ་སྩལ་པ་དེ་བཞིན་དུ་བགྱིའོ། །
སངས་རྒྱས་ཀྱི་མཐུ་དང་། སངས་རྒྱས་ཀྱི་བྱིན་གྱིས་བརླབས་ཀྱིས་དེ་བཞིན་གཤེགས་པའི་བཀའ་ལེགས་པར་རབ་ཏུ་བསྒྲུབ་པར་བགྱིའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། འཇམ་དཔལ་
གཞོན་ནུར་གྱུར་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དང་། དགེ་སློང་དེ་དག་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ་བཅོམ་ལྡན་འདས་ཀྱིས་
གསུངས་པ་ལ་མངོན་པར་བསྟོད་དོ། །འཕགས་པ་རྣམ་པར་འཐག་པ་ཐམས་ཅད་བསྡུས་པ་ཞེས་བྱ་བ་ཐེགས་པ་ཆེན་པོའི་མདོ་རྫོགས་སོ།།   །།<tr/><pr/>རྒྱ་གར་གྱི་མཁན་པོ་ཛི་ན་མི་ཏྲ་དང་མུ་ནི་བར་མ་
དང་། ཞུ་ཆེན་གྱི་ལོ་ཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པ །།                །།<sutra id="J171"/>རྒྱ་གར་སྐད་དུ།<stitle n="169" zh="63.517">ཨཱརྱ་བུད་དྷ་སང་གཱི་ཏི་ནཱ་མ་མ་ཧཱ་ཡཱ་ན་སཱུ་ཏྲ།</stitle>བོད་སྐད་དུ།<ttitle n="169" zh="63.517"> <head n="1" t="འཕགས་པ་སངས་རྒྱས་བགྲོ་བ་ཞེས་བྱ་བ་ཐེག་པ་ཆེན་པོའི་མདོ།" st="ཨཱརྱ་བུད་དྷ་སང་གཱི་ཏི་ནཱ་མ་མ་ཧཱ་ཡཱ་ན་སཱུ་ཏྲ།"/>འཕགས་པ་སངས་
རྒྱས་བགྲོ་བ་ཞེས་བྱ་བ་ཐེག་པ་ཆེན་པོའི་མདོ།</ttitle><bampo n="169.1" zh="63.517"/> བམ་པོ་དང་པོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་ཡུལ་
<pb id="58.212a"/>
དབུས་གྱུར་འཆང་བ་འཆང་ན་ཡུལ་དབུས་གྱུར་རྣམས་ཀྱི་ཤིང་། ཨ་མྲ་སྟུག་པོའི་ཚལ་གྱི་གྲོང་འདབ། རི་བཟང་པོ་བ་དེ་ཧའི་དབང་པོའི་བྲག་གི་ཕུག་ན། དགེ་སློང་ལྔ་སྟོང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་
ཉི་ཁྲི་ལྔ་སྟོང་དང་ཐབས་གཅིག་ཏུ་བཞུགས་ཏེ། ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་བྱང་ཆུབ་སེམས་དཔའ་འཇམ་དཔལ་དང་། བྱམས་པ་ལ་སོགས་པ་དང་ཐབས་གཅིག་
གོ། །ལྷའི་བུ་བརྒྱད་ཁྲི་བཞི་སྟོང་དང་ཡང་ཐབས་གཅིག་སྟེ། ཐམས་ཅད་ཀྱང་བྱང་ཆུབ་སེམས་དཔའི་ཐེག་པ་ལ་གནས་པ་ཤ་སྟག་གོ། །ཡང་དེའི་ཚེ་ན་འཇིག་རྟེན་དུ་རྙོག་པ་ལྔ་དག་བྱུང་སྟེ། འདི་ལྟ་སྟེ། ཚེའི་
རྙོག་པ་དང་། སེམས་ཅན་གྱི་རྙོག་པ་དང་། བསྐལ་པའི་རྙོག་པ་དང་། ཉོན་མོངས་པའི་རྙོག་པ་དང་། ལྟ་བའི་རྙོག་པ་བྱུང་བའི་ཕྱིར་འཁོར་བཞི་ཡང་དག་པར་རྫོགས་པའི་སངས་རྒྱས་ཀྱི་དྲུང་དུ་འདི་ལྟ་སྟེ། ཆོས་ཉན་
པའི་ཕྱིར་ཤིན་དུ་འོང་བར་མ་གྱུར། འོངས་ནས་ཀྱང་ཆོས་ལ་འཐུན་པར་མི་བྱེད། དེ་བཞིན་གཤེགས་པ་ལ་འང་བཀུར་སྟི་མི་བྱེད། སེམས་ཅན་དག་ཆོས་བཤད་པས་སྐྱོ་ཞིང་འཁོད་ནས་བྲེལ་བ་སྣ་ཚོགས་ཀྱིས་བྲེལ། །དེ་ནས་
བཅོམ་ལྡན་འདས་འདི་སྙམ་དུ་དགོངས་ཏེ། ཀྱེ་མའོ་སེམས་ཅན་འདི་དག་ནི་ཡོངས་སུ་སྐྱོ་སྟེ། ཆོས་བཤད་པ་ཁོང་དུ་མི་ཆུད་ཆོས་ཉན་པ་དང་། དེ་བཞིན་གཤེགས་པ་ལ་ལྟ་བའི་ཕྱིར་མི་འོང་། ཆོས་ཉན་པའི་ཕྱིར་
འོངས་སུ་ཟིན་ཀྱང་དེ་ལྟར་འཐུན་པར་མི་བྱེད། བཀའ་ཡིན་པར་སེམས་མི་འཇོག་གིས། གང་ངས་ནང་དུ་ཡང་དག་འཇོག་གི་ཚུལ་གྱིས་སྐྱེ་བོ་རྣམས་ཡོངས་སུ་སྐོམ་པར་བྱའོ། །སངས་རྒྱས་ཀྱི་ཞིང་གཞན་དག་
ཏུ་ཡང་སངས་རྒྱས་བཅོམ་ལྡན་འདས་གཞན་དག་དང་ལྷན་ཅིག་ཏུ་སངས་རྒྱས་བགྲོ་བ་ཞེས་བྱ་བའི་ཆོས་ཀྱི་རྣམ་གྲངས་བགྲོའོ་སྙམ་མོ། །ཡང་དེའི་ཚེ་ན་སངས་རྒྱས་བཅོམ་ལྡན་འདས་གཞན་དག་གི་སངས་རྒྱས་ཀྱི་
<pb id="58.212b"/>
ཞིང་གཞན་དག་ཏུ་འང་འཁོར་བཞི་ཡོངས་སུ་སྐྱོ་སྟེ། ཆོས་ཉན་པའི་ཕྱིར་མི་འོང་བར་གྱུར་ནས་སངས་རྒྱས་བཅོམ་ལྡན་འདས་དེ་དག་ཀྱང་བདག་བདག་གི་སངས་རྒྱས་ཀྱི་ཞིང་དུ་ནང་དུ་ཡང་དག་འཇོག་ལ་བཞུགས་པའི་
ཚུལ་གྱིས་འཁོར་བཞི་ཡོངས་སུ་སྐོམ་པར་མཛད་དོ། །ཡང་དེའི་ཚེ་ན་ཤར་ཕྱོགས་སུ་སངས་རྒྱས་ཀྱི་ཞིང་བརྒྱད་ཁྲི་བཞི་སྟོང་འདས་པ་ན། ཀུན་དུ་སྣང་བ་ཞེས་བྱ་བའི་འཇིག་རྟེན་གྱི་ཁམས་དེ་ན་འཇུག་
སྲེད་ཀྱི་རྒྱལ་པོ་ཞེས་བྱ་བ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ད་ལྟར་བཞུགས་འཚོ་གཞེས་ཤིང་ཆོས་ཀྱང་སྟོན་ཏོ། །སངས་རྒྱས་བཅོམ་ལྡན་འདས་དེ་དག་ཀྱང་། དེ་བཞིན་
གཤེགས་པའི་བགྲོ་བ་བགྲོ་བའི་ཕྱིར་དེར་འདུས་ཏེ། སངས་རྒྱས་བཅོམ་ལྡན་འདས་དེ་དག་ལ་མ་བགྲོས་པ་འམ། བགྲོ་བ་མི་མཛད་པ་མེད་དེ། ཆོས་བཤད་པ་དང་སེམས་ཅན་འདུལ་བའི་ཕྱིར་དེ་བཞིན་
གཤེགས་པ་དག་བགྲོ་བར་མཛད་དོ། །དེ་ནས་བཅོམ་ལྡན་འདས་འདི་སྙམ་དུ་དགོངས་སོ། །སངས་རྒྱས་བཅོམ་ལྡན་འདས་དེ་དག་གང་དུ་འདུ་བར་འགྱུར་ཞེས་དགོངས་པ་ལས་དེ་འདི་སྙམ་དུ་
གྱུར་ཏེ། ཤར་ཕྱོགས་སུ་སངས་རྒྱས་བཅོམ་ལྡན་འདས་དེ་དག་འདུ་བར་འགྱུར་ཏེ། འདི་ནི་སངས་རྒྱས་ཀྱི་ཞིང་བརྒྱད་ཁྲི་བཞི་སྟོང་འདས་པ་ན་འཇིག་རྟེན་གྱི་ཁམས་ཀུན་དུ་སྣང་བ་ཞེས་བྱ་བ་དེ་ན། དེ་བཞིན་
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇུག་སྲེད་ཀྱི་རྒྱལ་པོ་ཞེས་བྱ་བ་ད་ལྟར་བཞུགས་འཚོ་གཞེས་ཆོས་ཀྱང་སྟོན་ཏེ། དེར་སངས་རྒྱས་བཅོམ་ལྡན་འདས་རྣམས་འདུ་བར་འགྱུར་རོ་སྙམ་མོ། །དེ་ནས་བཅོམ་ལྡན་
འདས་ཀྱིས་ཚེ་དང་ལྡན་པ་དགའ་བོ་ལ་བཀའ་སྩལ་པ། དགའ་བོ་དེ་ནི་དེ་བཞིན་གཤེགས་པ་དབང་པོའི་བྲག་གི་ཕུག་ཏུ་གཤེགས་སོ། །གཤེགས་ནས་ཀྱང་ཟླ་བ་གསུམ་དུ་ནང་དུ་ཡང་དག་འཇོག་པར་འགྱུར་གྱིས། དེ་དགའ་བོ་
<pb id="58.213a"/>
ཁྱོད་ཀྱིས་ལྷ་དང་། ཀླུ་དང་གནོད་སྦྱིན་དང་། དྲི་ཟ་དང་་ལྷ་མ་ཡིན་དང་། མི་འམ་ཅི་དང་ལྟོ་འཕྱེ་ཆེན་པོ་དང་། མི་ལ་སོགས་པ་གང་ཡང་དབང་པོའི་བྲག་གི་ཕུག་ཏུ་ཟླ་བ་གསུམ་གྱི་བར་དུ་མ་གཏང་
ཤིག །དེ་སྐད་ཅེས་བཀའ་སྩལ་པ་དང་། ཚེ་དང་ལྡན་པ་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གིས་ལྷ་མཐུ་ཆེན་པོ་ལུས་ཕྲ་བ་དག་གཟུང་མི་ནུས་སོ། །
བཅོམ་ལྡན་འདས་ཇི་ལྟར་གནས་ན་མཽད་གལ་གྱི་བུ་ཆེན་པོ་རྫུ་འཕྲུལ་དང་ཆོ་འཕྲུལ་དང་ལྡན་པ་དེ་འདྲ་བ་བདག་ལ་མ་མཆིས་ཀྱིས་བཅོམ་ལྡན་འདས་དེ་ལ་བཀའ་སྩལ་དུ་གསོལ། 
དེ་ནས་བཅོམ་ལྡན་འདས་སྲུང་བར་ནུས་སོ། །དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་དགའ་བོ་ལ་འདི་སྐད་ཅེས་བཀའ་སྩལ་ཏོ། །དགའ་བོ་
ཆོག་གོ། །ཁྱོད་དེ་བཞིན་གཤེགས་པ་ལ་དེ་སྐད་མ་ཟེར་ཅིག །དེ་བཞིན་གཤེགས་པ་ནི་སུས་ཀྱང་སྲུང་མི་དགོས་སོ། །ཀུན་དུ་སྲུང་མི་དགོས་སོ། །དེ་བཞིན་གཤེགས་པ་ལ་ནི་བསྲུང་བར་བྱ་བ་མེད་དེ། དགྲ་ལས་
རྒྱལ་བ་ཡིན་ནོ། །ངས་ནི་ལྷ་དང་བཅས་པ། བདུད་དང་བཅས་པ། དགེ་སྦྱོང་དང་བྲམ་ཟེར་བཅས་པའི་སྐྱེ་དགུའི་འཇིག་རྟེན་ན་གང་དེ་བཞིན་གཤེགས་པའི་བྱིན་གྱིས་བརླབས་ལ་ཆུང་ངུ་ན། ཆོས་ཀྱི་དབྱིངསཀྱི་མཐའ་མ་
ལ་ཡང་་བསྐྱོད་པ་འམ། སྒུལ་བར་ནུས་པ་སུ་ཡང་མ་མཐོང་གིས། དགའ་བོ་ཁྱོད་བྱ་བ་ཉུང་བར་གྱིས་ཤིག །དེ་བཞིན་གཤེགས་པ་ཉིད་བྱིན་གྱིས་རློབ་བོ། །དགའ་བོ་ཡང་དེ་བཞིན་གཤེགས་པ་ནང་དུ་ཡང་དག་འཇོག་ལ་
ཞུགས་པའི་དྲུང་དུ་དགེ་སློང་དང་་དགེ་སློང་མ་དང་། དགེ་བསྙེན་དང་་དགེ་བསྙེན་མ་དང་། ལྷ་དང་་ཀླུ་དང་་གནོད་སྦྱིན་དང་། དྲི་ཟ་དང་ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། མི་མ་ཡིན་པ་དག་འོང་བར་
<pb id="58.213b"/>
གྱུར་ན། དགའ་བོ་ཁྱོད་ཀྱིས་དེ་དག་ལ་འདི་སྐད་དུ་ཆོས་ཤོད་ཅིག །གྲོགས་པོ་དག་མིར་ཐོབ་པ་ནི་དཀོན་ནོ། །འཐུན་པའི་ཡུལ་ལ་གནས་པ་ནི་དཀོན་ནོ། །དེ་བཞིན་གཤེགས་པ་སྐྱེ་བ་ཡང་དཀོན་ནོ། །དེ་བཞིན་གཤེགས་པས་
གསུངས་པའི་ཆོས་འདུལ་བ་ལ་དད་པ་ཡང་དཀོན་ནོ། །རབ་ཏུ་བྱུང་ཞིང་བསྙེན་པར་རྫོགས་པའི་དགེ་སློང་གི་དངོས་པོ་ཡང་དཀོན་ནོ། །དགེ་བའི་བཤེས་གཉེན་ཡང་དཀོན་ནོ། །ནན་ཏན་ལ་གནས་པའི་གང་ཟག་ཀྱང་དཀོན་
ནོ། །སྟོང་པ་ཉིད་ལ་ཡིད་ཆེས་ཤིང་མོས་པར་བྱེད་པ་ཡང་དཀོན་ནོ། །དགེ་སློང་གི་ཆོས་ཡོངས་སུ་དག་པར་འཆད་པ་ཡང་དཀོན་ནོ། །གཏོང་བའི་སེམས་དང་ལྡན་པ་ཡང་དཀོན་ནོ། །ལེན་པ་ཡང་དཀོན་ནོ། །གང་
བླངས་ནས་སྦྱིན་པ་སྦྱོང་བར་བྱེད་པ་ཡང་དཀོན་ནོ། །གང་བྱས་པ་གཟོ་བར་བྱེད་པ་དང་། བྱས་པ་ཚོར་བར་བྱེད་པའི་སེམས་ཅན་དེ་དག་ཀྱང་དཀོན་ནོ། །གང་བསླབ་པ་འདོད་ཅིང་སྲོག་གི་ཕྱིར་ཡང་བསླབ་པ་མི་གཏོང་བའི་
སེམས་ཅན་དེ་དག་ཀྱང་དཀོན་ནོ། །སེམས་ཅན་གང་སེམས་ཅན་ཐམས་ཅད་ལ་སྙིང་རྗེ་བ་དང་སྙིང་བརྩེ་བ་བསྐྱེད་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་སེམས་བསྐྱེད་པ་དག་ཀྱང་དཀོན་ནོ། །དེ་བས་ཀྱང་གང་
བྱང་ཆུབ་ཏུ་སེམས་བསྐྱེད་མ་ཐག་དུ་ནན་ཏན་གྱིས་སྦྱོང་བའི་སེམས་ཅན་དེ་དག་ནི་ཤིན་དུ་དཀོན་ནོ་ཞེས་དགའ་བོ་ཁྱོད་ཀྱིས་དེ་བཞིན་གཤེགས་པ་ནང་དུ་ཡང་དག་འཇོག་ལ་ཞུགས་ན་དེ་ལྟར་ཆོས་ཤོད་ཅིག །གལ་ཏེ་དགེ་སློང་དང་། 
དགེ་སློང་མ་དང་། དགེ་བསྙེན་དང་དགེ་བསྙེན་མའི་འཁོར་བཞི་དང་། ལྷ་དང་ཀླུ་དང་། གནོད་སྦྱིན་དང་། དྲི་ཟ་དང་ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། མི་དང་། 
མི་མ་ཡིན་པ་དག་ལྷགས་ནས་འོངས་པ་དེ་དག་ལ་དེ་སྐད་དུ་ཆོས་ཤོད་ཅིག །གཞན་ཡང་དགའ་བོ་ཁྱོད་ཀྱིས་འདི་ལྟར་ཆོས་ཤིག །དེ་བཞིན་གཤེགས་པས་རྣམ་གྲངས་དུ་མར་ལོག་པར་ལྟ་བ་ཤིན་དུ་ཁ་ན་མ་ཐོ་བར་
<pb id="58.214a"/>
གསུངས་ཀྱིས། དེའི་ཕྱིར་ཁྱོད་ཀྱིས་ལོག་པར་ལྟ་བར་མི་བྱའོ། །དེ་ལ་ལོག་པར་ལྟ་བ་གང་ཞེ་ན། འདི་ལྟ་སྟེ། མ་གྲོལ་བ་དང་། མ་སྦས་པ་དང་། མ་ཞི་བ་དང་། མ་
དུལ་བ་དང་། རྣམ་པར་མ་དུལ་བ་དང་། ལྷ་སྣ་ཚོགས་ལ་ཐལ་མོ་སྦྱོར་བ་དང་། ཚུལ་ཁྲིམས་དང་། བཟོད་པ་སྣ་ཚོགས་དང་། ཆུ་བོ་དང་མཚེའུ་དང་། རྫིང་བུ་དང་འོབས་དང་། རི་དང་རི་
དགས་དང་། བྱ་དང་ཤིང་ལ་དད་པ་དང་། འདོད་ཆགས་དང་། ཞེ་སྡང་དང་གཏི་མུག་དང་བཅས་པ་དང་། དེ་ལྟ་བུ་དག་གི་གཟུགས་བྱེད་པ་དང་། དེ་ལ་སོགས་པ་ཡང་དག་པ་མ་ཡིན་
པར་ལྟ་བ་དེ་ནི་ལོག་པར་ལྟ་བ་ཞེས་བྱའོ། །གཞན་ཡང་དགའ་བོ་ལོག་པར་ལྟ་བ་ནི་གང་། བདག་ཏུ་འཛིན་པ་ལ་ཞེན་པ་དེ་ནི་ལོག་པར་ལྟ་བ་ཞེས་བྱའོ། །སེམས་ཅན་དུ་འཛིན་པ་ལ་ཞེན་པ་དང་། སྲོག་
ཏུ་འཛིན་པ་དང་། གང་ཟག་ཏུ་འཛིན་པ་ལ་ཞེན་པ་དང་། ཆད་པར་འཛིན་པ་ལ་ཞེན་པ་དང་། རྟག་པར་འཛིན་པ་ལ་ཞེན་པ་དེ་དག་ནི་ལོག་པར་ལྟ་བ་ཞེས་བྱའོ། །དགའ་བོ་མདོར་ན་ལོག་པར་ལྟ་བ་
ཤིན་དུ་ཕྲ་བ་བསྟན་ཏོ། །དགའ་བོ་རིགས་ཀྱི་བུ་འམ། རིགས་ཀྱི་བུ་མོ་གང་ཡང་རུང་སྟེ། ཆུང་ངུ་ན་མྱ་ངན་ལས་འདའ་བར་སེམས་ཀྱང་རུང་། དེ་ལྟ་བུའི་འདུ་ཤེས་སྐྱེ་ན་དེ་ནི་ལོག་པར་ལྟ་བ་ཞེས་བྱའོ། །
དགའ་བོ་གཞན་ཡང་དེ་བཞིན་གཤེགས་པ་ནང་དུ་ཡང་དག་འཇོག་ལ་འཇུག་ན་འདི་ལྟར་ཆོས་ཤོད་ཅིག །ཁྱེད་ཀྱིས་ཆོས་དགོས་པར་གྱིས་ཤིག །ཆོས་ལ་དགའ་བ་དང་། མགུ་བ་དང་། རངས་པ་
དང་། འཚོ་བ་ཡོངས་སུ་དག་པ་དང་། བསླབ་པ་ལ་འདོད་པ་དང་། དད་པ་དང་དང་བ་མང་བ་དང་། ཁྲེལ་བ་དང་བཅས་པ་དང་། གུས་པ་དང་བསྟི་སྟང་དང་བཅས་པ་དང་། ཡིད་ལ་སྐྲག་པ་དང་། ཁམས་གསུམ་
<pb id="58.214b"/>
ཐམས་ཅད་ལས་འབྱུང་བར་སེམས་པ་དང་། བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་ལ་བསྒོམ་པའི་བརྩོན་འགྲུས་དང་ལྡན་པ་དང་། བཟོད་པ་དང་ཚིག་བཟང་པོ་དང་། དོན་ལ་རྟོན་ཅིང་ཚིག་ལ་མི་རྟོན་
པ་དང་། ཡེ་ཤེས་ལ་རྟོན་ཅིང་རྣམ་པར་ཤེས་པ་ལ་མི་རྟོན་པ་དང་། ངེས་པའི་མདོ་ལ་རྟོན་གྱི་དྲང་བའི་མདོ་ལ་མི་རྟོན་པ་དང་། ཆོས་ཉིད་ལ་རྟོན་གྱི་གང་ཟག་ལ་མི་རྟོན་པ་དང་། རྣམ་པར་ཐར་པའི་སྒོ་གསུམ་ལ་
ཚུལ་བཞིན་ཡིད་ལ་བྱ་བས་རྟོགས་པ་དང་། ཁྱེད་སྟོང་པ་ཉིད་ལ་སྤྱོད་ཡུལ་བར་གྱིས་ཤིག །བདག་ཏུ་འཛིན་པ་ཡོངས་སུ་སྤངས་པ་དང་། མཚན་མའི་སྤྱོད་ཡུལ་མེད་པ་དང་། མཚན་མ་ཡོངས་སུ་སྤངས་
པ་དང་། སྨོན་པ་མེད་པའི་རྣམ་པར་ཐར་པའི་སྒོ་ལ་སྤྱོད་ཡུལ་བ་དང་། སྨོན་ལམ་ལས་འདས་པར་གྱིས་ཤིག །དགའ་བོ་ཁྱོད་ཀྱིས་སེམས་ཅན་རྣམས་ལ་རྟེན་ཅིང་འབྲེལ་པར་འབྱུང་བ་ལས་རྩོམས་ཏེ་ཆོས་
ཤོད་ཅིག །རྟེན་ཅིང་འབྲེལ་པར་འབྱུང་བའི་ཆོས་ཤེས་བྱ་བ་ནི་རྐྱེན་མེད་ན་ཆོས་གང་ཡང་མི་འབྱུང་བ་སྟེ། དེ་ལྟར་ཁྱེད་ཀྱིས་རྟེན་ཅིང་འབྲེལ་པར་འབྱུང་བ་ཁོང་དུ་ཆུད་པར་བྱའོ། །དགའ་བོ་དེ་ལ་རྟེན་ཅིང་འབྲེལ་
པར་འབྱུང་བ་ཇི་ལྟ་བ་ཡང་དག་པར་རྟོགས་པ་གང་ཞེ་ན། རྟེན་ཅིང་འབྲེལ་པར་འབྱུང་བ་ནི་མི་སྐྱེ་བ་ཡིན་ཏེ། དེ་ལ་ཇི་ལྟར་རྟོགས་པར་འགྱུར་ཞེ་ན། མི་སྐྱེ་བ་ལ་བཟོད་པ་ཡིན་ཏེ། དེ་ལ་ཡང་རློམ་སེམས་མི་
བྱེད་པ་དེ་ནི་རྟེན་ཅིང་འབྲེལ་པར་འབྱུང་བ་ལ་ཇི་ལྟ་བ་ཡང་དག་པར་རྟོགས་པའོ། །དགའ་བོ་ཁྱོད་ཀྱིས་འཕགས་པའི་བདེན་པའི་རབ་ཏུ་ཐ་དད་པ་ལས་བརྩམས་ཏེ་སེམས་ཅན་རྣམས་ལ་ཆོས་བཤད་པར་བྱའོ། །
དགའ་བོ་འཕགས་པའི་བདེན་པའི་རབ་ཏུ་ཐ་དད་པ་གང་ཞེ་ན། དགའ་བོ་གང་འཕགས་པའི་བདེན་པ་དེ་ཉོན་ཅིག །དགའ་བོ་འཕགས་པའི་བདེན་པ་ནི་བདེན་པ་ཡང་མ་ཡིན་བརྫུན་པ་ཡང་མ་ཡིན་ཏེ། གང་བདེན་
<pb id="58.215a"/>
པ་ཡང་མ་ཡིན་བརྫུན་པ་ཡང་མ་ཡིན་པ་དེ་ནི་འཕགས་པའི་བདེན་པ་ཞེས་བྱའོ། །བདེན་པ་དེའི་རབ་ཏུ་ཐ་དད་པ་ཇི་སྙེད་ཅིག་ཡོད་ཅེ་ན། མི་སྐྱེ་བའི་བདེན་པ་དང་། སྐྱེ་བ་ཇི་ལྟ་བཞིན་གྱི་བདེན་
པ་དང་། འདོད་ཆགས་དང་བྲལ་བའི་བདེན་པ་དང་། འགོག་པའི་བདེན་པ་དང་། མྱ་ངན་ལས་འདའ་བའི་བདེན་པ་དང་། རྣམ་པར་གྲོལ་བའི་བདེན་པ་དང་། དངོས་པོ་མེད་པའི་བདེན་པ་དང་། མ་སྤྲོས་པའི་བདེན་
པ་དང་། མི་རྒྱུ་བའི་བདེན་པ་དང་། ལྷུན་གྱིས་གྲུབ་པའི་བདེན་པ་དང་། མི་ལེན་པའི་བདེན་པ་དང་། མི་གཏོང་བའི་བདེན་པ་དང་། མ་བྱས་པའི་བདེན་པ་དང་། མི་བྱེད་པའི་བདེན་པ་དང་། མི་ལྟུང་བའི་བདེན་པ་
དང་། གནས་མེད་པའི་བདེན་པ་དང་། དགའ་བོ་ཆོས་གང་མི་སྐྱེ་བ་དང་། མི་འབྲི་བ་དང་། མི་གནས་པ་དང་། གཞན་དུ་མི་འགྱུར་བ་དེ་ནི་བདེན་པ་ཞེས་བྱ་སྟེ། དགའ་བོ་དེ་ལས་དགོངས་ཏེ་དེ་བཞིན་གཤེགས་པ་དག་
འཕགས་པའི་གང་ཟག་ནི་འདུས་མ་བྱས་པས་བསྐྱེད་པའོ་ཞེས་ཆོས་འཆད་དོ། །གང་སྡུག་བསྔལ་ལ་མི་སྐྱེ་བར་ཤེས་པ་འདི་ནི་འཕགས་པའི་སྡུག་བསྔལ་བདེན་པ་སྟེ་དེ་ནི་སྡུག་བསྔལ་རྟོགས་པའོ། །གང་ཀུན་འབྱུང་
བ་མི་རྒྱུ་བར་རྒྱུ་ཡོངས་སུ་ཤེས་པ་འདི་ནི་སྡུག་བསྔལ་གྱི་ཀུན་འབྱུང་བ་རྟོགས་པའོ། །གང་ཤིན་དུ་འགོག་པའི་ཆོས་ཐམས་ཅད་ཟད་པ་ཤིན་དུ་མི་སྐྱེ་བ་འདི་ནི་སྡུག་བསྔལ་འགོག་པའོ། །དེ་ལ་ལམ་གང་ཞེ་ན། ལམ་གང་
གིས་གཉིས་སུ་མི་བྱེད་ཅིང་དགེ་བ་དང་མི་དགེ་བའི་ཚུལ་གཅིག་ལ་འཇུག་པ་དང་། ཆོས་ཐམས་ཅད་ཀྱི་ཚུལ་གཅིག་རྟོགས་པ་འདི་ནི་ལམ་ཞེས་བྱའོ། །དགའ་བོ་རྣམ་པར་ཐར་པའི་སྒོ་གསུམ་ལ་ཡང་ལམ་ཞེས་བྱ་སྟེ། ལམ་
དེས་སྔོན་གྱི་ཡང་དག་པར་རྫོགས་པའི་སངས་རྒྱས་ཀྱི་ཉན་ཐོས་ཀྱི་དགེ་འདུན་དང་བཅས་པ་དག་འདི་ལྟ་སྟེ། མྱ་ངན་ལས་འདའ་བའི་འགྲོ་བ་བཟང་པོར་གཤེགས་སོ། །དགའ་བོ་འདི་ནི་འཕགས་པའི་ལམ་ཡན་ལག་བརྒྱད་པ་ཞེས་བྱ་སྟེ། 
<pb id="58.215b"/>
འདི་ལྟ་སྟེ། ཡང་དག་པའི་ལྟ་བ་དང་། ཡང་དག་པའི་རྟོག་པ་དང་། ཡང་དག་པའི་ངག་དང་། ཡང་དག་པའི་ལས་ཀྱི་མཐའ་དང་། ཡང་དག་པའི་འབད་པ་དང་། ཡང་དག་པའི་དྲན་པ་དང་། ཡང་དག་པའི་ཏིང་ངེ་འཛིན་ཏོ། །
དེ་ནི་མཉམ་པར་བཤད་པ་ཡིན་ཏེ། མཉམ་པ་དེའི་ཕྱིར་ཆོས་གང་ལ་ཡང་རྣམ་པར་རྟོག་པར་མི་བྱེད་པས་ན་དེའི་ཕྱིར་ལམ་ལ་ཞུགས་པ་ཞེས་བྱའོ། །དགའ་བོ་གཞན་ཡང་འདི་སྐད་དུ་ཆོས་ཤོད་ཅིག །ཁྱེད་ཀྱིས་དྲན་པ་ཉེ་བར་གཞག་
པའི་རྣལ་འབྱོར་ལ་བརྩོན་པར་གྱིས་ཤིག །ཁྱེད་ཀྱིས་བྱང་ཆུབ་ཀྱི་ཕྱོགས་ཀྱི་ཆོས་སུམ་བཅུ་རྩ་བདུན་གྱི་ཚུལ་ཇི་ལྟ་བ་བཞིན་དུ་རྟོགས་ཤིང་འགྲོ་བ་ལ་མཁས་པར་གྱིས་ཤིག་ཅེས་དེ་སྐད་དུ་ཆོས་ཤོད་ཅིག །དགའ་བོ་དེ་ལ་བྱང་
ཆུབ་ཀྱི་ཕྱོགས་ཀྱི་ཆོས་སུམ་བཅུ་རྩ་བདུན་གྱི་ཚུལ་ཇི་ལྟ་བ་བཞིན་དུ་རྟོགས་པ་དང་འགྲོ་བ་ལ་མཁས་པ་གང་ཞེ་ན་འདི་ལྟ་སྟེ། ཡི་གེའི་རང་བཞིན་དང་སྐད་མཉམ་པ་ཉིད་ཡིན་ཏེ། དགའ་བོ་དེ་བཞིན་གཤེགས་པ་ནི་ཡི་གེས་ཆོས་
རྣམ་པར་འཇོག་ལ་ཡི་གེ་དེ་དག་ཀྱང་རང་བཞིན་གྱིས་སྟོང་ཞིང་མི་སྐྱེ་མི་འཇིག་པས་བཤད་ཀྱང་དེ་ཙམ་དུ་ཟད། མ་བཤད་ཀྱང་དེ་ཙམ་དུ་ཟད་དེ་མི་འཕེལ་མི་འབྲི་བས་དེའི་ཕྱིར་ཡི་གེ་དེ་དག་ཡི་གེ་མ་ཡིན་ནོ། །དགའ་བོ་དགེ་
སློང་གང་ཡི་གེ་མཉམ་པ་དང་། སྐད་མཉམ་པ་ཤེས་པའི་དགེ་སློང་དེ་ནི་བྱང་ཆུབ་ཀྱི་ཕྱོགས་ཀྱི་ཆོས་རྣམས་ཀྱི་ཚུལ་ཇི་བཞིན་པ་རྟོགས་ཤིང་འགྲོ་བ་ལ་མཁས་པར་རིག་པར་བྱའོ། །དགའ་བོ་གཞན་ཡང་དེ་བཞིན་གཤེགས་པ་ནང་དུ་ཡང་
དག་འཇོག་ལ་ཞུགས་པའི་ཚེ་འཁོར་བཞི་གང་འོང་བ་དེ་དག་ལ་དགའ་བོ་ཁྱོད་ཀྱིས་དུས་གསུམ་མཉམ་པ་ཉིད་ལས་བརྩམས་ཏེ་ཆོས་ཤོད་ཅིག །དགའ་བོ་དུས་གསུམ་མཉམ་པ་ཉིད་གང་ཞེ་ན། དགའ་བོ་འདས་པའི་དུས་ནི་མ་སྐྱེས་པའོ། །མ་འོངས་
པའི་དུས་ནི་མ་མཐོང་བའོ། །ད་ལྟར་ནི་མི་གནས་པ་སྟེ། ཆོས་ཐམས་ཅད་ནི་ཕྱིན་ཅི་ལོག་ལ་གནས་པ་དང་། རང་བཞིན་གྱིས་ཞི་བའོ། །སྟོང་པ་ཉིད་ལ་ཡང་དུས་གང་ཡང་མི་གནས་ཏེ། འདས་པ་ཡང་སྟོང་པ། མ་འོངས་པ་ཡང་སྟོང་པ། ད་ལྟར་ཡང་སྟོང་པའོ། །
<pb id="58.216a"/>
ཇི་ལྟར་དུས་སྟོང་པ་ཡིན་པ་དེ་བཞིན་ཉིད་ཀྱང་དེ་དང་འདྲའོ། །ཇི་ལྟར་དུས་སྟོང་པ་དེ་བཞིན་དུ་སེམས་ཅན་ཡང་སྟོང་སྟེ། དགའ་བོ་འདི་ལྟ་སྟེ། སྣ་ཚོགས་སུ་མེད་པ་དང་། ཚུལ་གཅིག་ལ་འཇུག་པ་དེ་ནི་དུས་གསུམ་མཉམ་པ་ཉིད་དོ། །དགའ་བོ་གཞན་
ཡང་ཁམས་གསུམ་ཡོངས་སུ་ཤེས་པའི་ཕྱིར་ཆོས་ཤོད་ཅིག །ཇི་ལྟར་ན་ཁམས་གསུམ་ཡོངས་སུ་ཤེས་པ་ཡིན་ཞེ་ན། དགའ་བོ་འདི་ལ་རྣལ་འབྱོར་པ་རྣལ་འབྱོར་སྤྱོད་པ་འདི་ལྟར་རྟོག་སྟེ། འདོད་པའི་ཁམས་ནི་ཡོངས་སུ་རྟོག་པ་ལས་བྱུང་ངོ་། །གཟུགས་ཀྱི་
ཁམས་དང་། གཟུགས་མེད་པའི་ཁམས་ཀྱང་ཡོངས་སུ་རྟོག་པ་ལས་བྱུང་སྟེ། གང་ཡོངས་སུ་རྟོག་པ་དེ་ནི་དངོས་པོ་མེད་པས་ཁམས་གསུམ་ཐམས་ཅད་རང་བཞིན་མེད་པར་རྟོགས་ནས་རྟོག་པར་མི་བྱེད་རྣམ་པར་རྟོག་པར་མི་བྱེད། ལེན་པར་མི་
བྱེད། དོར་བར་མི་བྱེད། འདོད་པར་མི་བྱེད། སྨོན་པར་མི་བྱེད། སྙེམས་པར་མི་བྱེད། སེམས་པར་མི་བྱེད་དེ། དེས་སེམས་པ་ཐམས་ཅད་དང་བྲལ་བས་འདི་ལྟ་སྟེ། རྣམ་པར་ཐར་པའི་སྒོ་གསུམ་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་
པ་ཚེགས་ཆུང་ངུས་མངོན་དུ་བྱེད་དོ། །དགའ་བོ་རྣམ་པར་ཐར་པའི་སྟོ་ཀསུམ་མངོན་དུ་བྱ་བ་གང་ཞེ་ན། གང་མཉམ་པ་ཉིད་མ་འཁྲུགས་པ་དང་། ཆོས་གང་ཡང་མི་བྱ་བ་དང་། རྣམ་པར་མི་བྱ་བ་སྟེ། ཆོས་ཐམས་ཅད་ཐོག་མ་ནས་ཟད་པར་ཤེས་
ནས་ཡེ་ཤེས་དང་བཅས་པའི་ཡིད་ལ་བྱེད་པ་ཡང་མི་སྐྱེད་དེ། གཅིག་པར་ཡང་མི་བྱེད་སྣ་ཚོགས་སུ་མི་བྱེད་པ་འདི་ནི་དགའ་བོ་རྣམ་པར་ཐར་པའི་སྒོ་གསུམ་མངོན་དུ་བྱེད་པའི་མཉམ་པ་ཉིད་དོ། །དགའ་བོ་ཁྱོད་ཀྱི་ཕུང་པོ་ལྔ་ཡོངས་སུ་ཤེས་པར་
བྱ་བའི་ཕྱིར་ཡང་ཆོས་ཤོད་ཅིག །དགའ་བོ་ཕུང་པོ་ལྔ་ཡོངས་སུ་ཤེས་པར་བྱ་བ་གང་ཞེ་ན། དགའ་བོ་འདི་ལ་རྣལ་འབྱོར་པ་རྣལ་འབྱོར་སྤྱོད་པ། དགོན་པ་དང་དབྱེ་ལ་གནས་པ་དག་འདི་ལྟར་སློབ་བོ། །དེ་བཞིན་གཤེགས་པས་ཀྱང་
འདི་སྐད་གསུངས་ཏེ། གཟུགས་ནི་དབུ་བ་རྡོས་པ་ལྟ་བུ། ཚོར་བ་ནི་ཆུའི་ཆུ་བུར་ལྟ་བུ། འདུ་ཤེས་ནི་སྨིག་རྒྱུ་ལྟ་བུ། འདུ་བྱེད་ནི་ཤིང་ཆུ་སྐྱེས་ལྟ་བུ། རྣམ་པར་ཤེས་པ་ནི་སྒྱུ་མ་ལྟ་བུའོ་ཞེས་ཉི་མའི་གཉེན་གྱིས་གསུངས་སོ། །དེ་ལ་རྣལ་འབྱོར་པ་
<pb id="58.216b"/>
རྣལ་འབྱོར་སྤྱོད་པ་དག་འདི་ལྟར་སློབ་སྟེ། གང་དེ་བཞིན་གཤེགས་པས་གསུངས་པའི་དཔེ་དེ་དག་ནི་ཡང་དག་པའོ། །དེ་དག་ནི་དེ་བཞིན་ནོ། །དེ་དག་ནི་གཞན་མ་ཡིན་ཏེ། དབུ་བ་ནི་སྟོང་པ། འདོད་པའི་ཁམས་སུ་མ་གཏོགས་པ། གཟུགས་ཀྱི་ཁམས་སུ་མ་
གཏོགས་པ། གཟུགས་མེད་པའི་ཁམས་སུ་མ་གཏོགས་པའོ། །གང་ཁམས་གསུམ་དུ་མ་གཏོགས་པ་དེ་ནི་གདགས་སུ་མེད་པ་མི་གདགས་པའོ། །དབུ་བ་ལ་ཡང་བདག་གམ་སེམས་ཅན་དུ་གདགས་སུ་ཡང་མི་ནུས། དེ་ལ་བདག་གམ་སེམས་ཅན་
དུ་མི་དམིགས་ཤིང་མེད་དོ། །དེ་ཅིའི་ཕྱིར་ཞེ་ན། ཆོས་ཐམས་ཅད་ནི་བདག་མེད་པའི་ཕྱིར་རོ། །ཚོར་བ་དང་། འདུ་ཤེས་དང་འདུ་བྱེད་ཀྱང་དེ་བཞིན་ནོ། །གང་རྣམ་པར་ཤེས་པ་ནི་སྒྱུ་མ་ལྟ་བུའོ་ཞེས་གསུངས་པ། སྒྱུ་མ་ནི་སྟོང་པ་སྟེ། འདོད་པའི་ཁམས་སུ་མ་
གཏོགས། གཟུགས་ཀྱི་ཁམས་སུ་མ་གཏོགས། གཟུགས་མེད་པའི་ཁམས་སུ་མ་གཏོགས་སོ། །གང་ཁམས་གསུམ་དུ་མ་གཏོགས་པ་དེ་ནི་གདགས་སུ་མེད་པ་མི་གདགས་པའོ། །སྒྱུ་མ་ལ་ཡང་བདག་གམ་སེམས་ཅན་དུ་གདགས་སུ་མི་ནུས་
ཏེ། དེ་ལ་ནི་བདག་གམ་སེམས་ཅན་མེད་ཅིང་མི་དམིགས་པའོ། །དགའ་བོ་ཆོས་ཐམས་ཅད་ནི་བདག་མེད་པའོ་ཞེས་དེ་ལྟར་ཕུང་པོ་ལ་རྟོག་པ་དེ་ནི་ཕུང་པོ་ཡོངས་སུ་ཤེས་པའོ། །དགའ་བོ་གཞན་ཡང་ཕྱི་དང་ནང་གི་སྐྱེ་མཆེད་དྲུག་ཡོངས་སུ་ཤེས་
པར་བྱ་བ་དང་། སྤང་བར་བྱ་བའི་ཕྱིར་ཁྱོད་ཀྱིས་ཆོས་ཤོད་ཅིག །དེ་ལ་ཕྱི་དང་ནང་གི་སྐྱེ་མཆེད་དྲུག་ཡོངས་སུ་ཤེས་པར་བྱ་བ་གང་ཞེ་ན། དགའ་བོ་མིག་ནི་བདག་དང་བདག་གིས་སྟོང་སྟེ། དེ་རང་བཞིན་གྱིས་དེ་བཞིན་ནོ། །དེ་བཞིན་དུ་རྣ་བ་དང་སྣ་དང་། 
ལྕེ་དང་ལུས་དང་ཡིད་བདག་དང་བདག་གིས་སྟོང་སྟེ། རང་བཞིན་གྱིས་དེ་བཞིན་ནོ། །གཟུགས་བདག་དང་བདག་གིས་སྟོང་སྟེ། དེ་ནི་རང་བཞིན་གྱིས་དེ་བཞིན་ནོ། །དེ་བཞིན་དུ་སྒྲ་དང་། དྲི་དང་རོ་དང་། རེག་དང་། ཆོས་རྣམས་ཀྱང་བདག་དང་བདག་གིས་སྟོང་སྟེ། 
དེའང་རང་བཞིན་གྱིས་དེ་བཞིན་ནོ་ཞེས་དེ་བཞིན་གཤེགས་པས་གསུངས་ཏེ། དགའ་བོ་གང་རང་བཞིན་གྱིས་སྟོང་པ་དེ་ལ་ནི་ཆོས་གང་ཡང་གདགས་སུ་མེད་དོ། །དེ་ལ་ནི་མིག་མེད་རྣ་བ་མེད་སྣ་མེད་ལྕེ་མེད་ལུས་མེད་ཡིད་མེད་གཟུགས་མེད་སྒྲ་མེད་དྲི་མེད་རོ་
<pb id="58.217a"/>
མེད་རེག་མེད་ཆོས་མེད་དོ། །དགའ་བོ་གང་ཆོས་དེ་དག་ལ་གཞན་གྱི་དྲིང་མི་འཇོག་པའི་ཡེ་ཤེས་དེ་ནི་ཕྱི་དང་ནང་གི་སྐྱེ་མཆེད་དྲུག་ཡོངས་སུ་ཤེས་པའོ། །དེ་ལ་ཕྱི་དང་ནང་གི་སྐྱེ་མཆེད་དྲུག་སྤོང་བ་གང་ཞེ་ན་འདི་ལྟ་སྟེ། ཆོས་ཐམས་ཅད་མི་འཛིན་
པ་མི་སྙེམས་པ་མཚན་མ་མི་རྒྱུ་བ་དེ་ནི་ཕྱི་དང་ནང་གི་སྐྱེ་མཆེད་དྲུག་སྤོང་བའོ། །དེ་ལྟ་བས་ན་དགའ་བོ་ཁྱོད་ཀྱིས་གལ་ཏེ་དགེ་སློང་དང་དགེ་སློང་མ་དང་། དགེ་བསྙེན་དང་། དགེ་བསྙེན་མའི་འཁོར་བཞི་དང་། ལྷ་དང་ཀླུ་དང་གནོད་སྦྱིན་དང་དྲི་ཟ་དང་མི་འམ་ཅི་དང་ལྟོ་
འཕྱེ་ཆེན་པོ་དང་མི་དང་མི་མ་ཡིན་པ་དག་འོང་ན་དེ་དག་ལ་དགའ་བོ་ཁྱོད་ཀྱིས་དེ་སྐད་དུ་ཆོས་ཤོད་ཅིག །ཡང་དེའི་ཚེ་ན་བཅོམ་ལྡན་འདས་ཀྱིས་འདི་འདྲ་བའི་བྱིན་གྱིས་བརླབ་པས་བྱིན་གྱིས་བརླབས་པར་གྱུར་ཏེ། གང་དང་གང་དག་ཆོས་བཤད་པ་འདིའི་སྣོད་དུ་གྱུར་པ་
དེ་དག་ནི་ཐོས་སོ། །ལྷག་མ་དག་ལ་ནི་རྣར་ཡང་མི་གྲག་སྟེ། དེ་བཞིན་གཤེགས་པ་ཅང་མི་གསུང་བར་མཐོང་ངོ་། །སྟོན་པ་འདི་བསྟན་པའི་ཚེ་དགེ་སློང་ལྔ་བརྒྱ་ནི་ཟག་པ་ལས་མ་ལུས་པར་སེམས་རྣམ་པར་གྲོལ་ལོ་ལྷའི་བུ་བཞི་ཁྲི་ཉིས་སྟོང་ནི་ཆོས་
ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ། །དགེ་སློང་མ་སུམ་སྟོང་ནི་ཟག་པ་ལས་མ་ལུས་པར་སེམས་རྣམ་པར་གྲོལ་ལོ། །སྲོག་ཆགས་ཁྲག་ཁྲིག་ཕྲག་བདུན་གྱིས་ནི་འདོད་ཆགས་དང་བྲལ་བ་ཐོབ་པར་གྱུར་ཏོ། །དེ་ནས་བཅོམ་
ལྡན་འདས་ཀྱིས་ཚེ་དང་ལྡན་པ་དགའ་བོ་ལ་དེ་འདྲ་བར་བསྟན་ནས་ཚེ་དང་ལྡན་པ་དགའ་བོ་ལ་བཀའ་སྩལ་པ། དགའ་བོ་ཁྱོད་ལངས་ཏེ། དབང་པོའི་བྲག་གི་ཕུག་ཏུ་སོང་ལ་དེ་བཞིན་གཤེགས་པའི་རྩྭའི་གདིང་བ་ཐིང་ཤིག །དེ་བཞིན་གཤེགས་པ་ནི་རྩྭའི་གདིང་
བ་ལ་བཞུགས་ཏེ། ཟླ་བ་གསུམ་དུ་ནང་དུ་ཡང་དག་འཇོག་ལ་བཞུགས་པར་འགྱུར་རོ། །དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་ལ་ཚེ་དང་ལྡན་པ་དགའ་བོས་འདི་སྐད་ཅེས་གསོལ་ཏོ། །བཅོམ་ལྡན་འདས་གདན་གདིང་བར་བགྱིའོ། །དན་
གདིང་བ་ལྟ་ཞིག་ཅིར་འཚལ། བཅོམ་ལྡན་འདས་ཀྱིས་བཀའ་སྩལ་པ། དགའ་བོ་ཆོག་གིས་དེ་སྐད་མ་ཟེར་ཅིག །སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དག་ནི་རྩྭའི་གདིང་བ་ལ་དགྱེས་པར་གྱུར་ཏོ། །དགའ་
<pb id="58.217b"/>
བོ་དེ་བཞིན་གཤེགས་པ་ནི་ཡོ་བྱད་ཀྱི་བདེ་བ་མ་ཡིན་གྱི། དགའ་བོ་དེ་བཞིན་གཤེགས་པ་ནི་ཆོས་ལ་གནས་པའི་བདེ་བས་བདེ་བ་ཡིན་ནོ། །དེ་ནས་ཚེ་དང་ལྡན་པ་དགའ་བོས་བཅོམ་ལྡན་འདས་ཀྱི་ལྟར་མཉན་ཏེ། སྟན་ལས་ལངས་ནས་རྩྭའི་ཕྱིར་དེ་
བཞིན་གཤེགས་པའི་འཁོར་ནས་བྱུང་ངོ་། །དེ་ནས་དེའི་ཚེ་ལྷའི་བུ་བྱེ་བ་ཁྲག་ཁྲིག་བརྒྱ་ཕྲག་སྟོང་དུ་མས་ལྷའི་རྩྭ་འཇམ་པ་རེག་ན་བདེ་བ། གོས་ཀ་ཙ་ལིན་དི་ཀ་དང་འདྲ་བ་དག་ཚེ་དང་ལྡན་པ་དགའ་བོའི་ལག་དུ་བཞག་པར་གྱུར་ཏོ། །དེ་ནས་ཚེ་དང་
ལྡན་པ་དགའ་བོས་རྩྭ་དེ་དག་བླངས་ཏེ། དབང་པོའི་བྲག་གི་ཕུག་གང་ན་བ་དེར་སོང་ནས་དབང་པོའི་བྲག་གི་ཕུག་གི་ནང་དུ་ཕྱིན་པ་དང་། བཅོམ་ལྡན་འདས་ཀྱི་རྩྭའི་གདིང་བ་བཏིང་ངོ་། །ཚེ་དང་ལྡན་པ་དགའ་བོས་བཅོམ་ལྡན་འདས་ཀྱི་རྩྭའི་གདིང་བ་བཏིང་མ་ཐག་ཏུ། དེ་ནས་དེའི་ཚེ་ལྷའི་བུ་བྱེ་བ་
ཁྲག་ཁྲིག་བརྒྱ་ཕྲག་སྟོང་དུ་མས་རྩྭའི་གདིང་བའི་སྟེང་དུ་ལྷའི་གོས་བཏིང་བར་གྱུར་ཏེ། གོས་མང་པོ་དེ་དག་གིས་འཛམ་བུའི་གླིང་ཡོངས་སུ་གང་ཞིང་བྱུར་བུར་གྱུར་ནས་བཅོམ་ལྡན་འདས་ཀྱི་རྫུ་འཕྲུལ་གྱི་བྱིན་གྱིས་བརླབས་ཀྱིས་གོས་མང་པོ་
དེ་སྙེད་དག་ཀྱང་འཕང་དུ་སོར་བཞི་ཙམ་དུ་གྱུར་ཏོ། །དེ་ནས་བཅོམ་ལྡན་འདས་གདན་ལས་བཞེངས་ཏེ། དབང་པོའི་བྲག་གི་ཕུག་ཏུ་གཤེགས་སོ། །བཅོམ་ལྡན་འདས་གཤེགས་ནས་སིལ་སྙན་ཐམས་ཅད་ཀྱང་མ་དཀྲོལ་བར་སྒྲ་བྱུང་
ངོ་། །མེ་ཏོག་གི་ཆར་དག་ཀྱང་བབ་སྟེ། མེ་ཏོག་གི་ཆར་དེ་དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཁྱབ་པར་གྱུར་ཏོ། །དེ་ནས་བཅོམ་ལྡན་འདས་དབང་པོའི་བྲག་གི་ཕུག་ཏུ་གཤེགས་ནས་དཀྱིལ་མོ་དཀྲུང་བཅས་ཏེ། 
སྐུ་དྲང་པོར་བསྲང་ནས་དྲན་པ་མངོན་པར་བཞག་སྟེ་བཞུགས་སོ། །ཡང་དེའི་ཚེ་ན་བཅོམ་ལྡན་འདས་ཀྱིས་དབང་པོའི་བྲག་གི་ཕུག་བཻ་དཱུརྱ་ལས་བྱས་པ་ལྟ་བུར་གྱུར་པ་དེ་འདྲ་བའི་རྫུ་འཕྲུལ་མངོན་པར་འདུ་བྱ་བ་མངོན་པར་འདུ་བྱས་སོ། །ཡང་དེའི་
ཚེ་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་སེམས་ཅན་སངས་རྒྱས་ཀྱིས་འདུལ་བ། དགེ་བའི་རྩ་བ་ཡོངས་སུ་སྨིན་པ་དེ་དག་གིས་དབང་པོའི་བྲག་གི་ཕུག་ན། དེ་བཞིན་གཤེགས་པ་བཞུགས་པ་མཐོང་བ་ནི་འདི་ལྟ་སྟེ། མེ་ལོང
<pb id="58.218a"/>
་ཡོངས་སུ་དག་པའི་ནང་དུ་བཞིན་སྣང་བ་དེ་བཞིན་དུ་སེམས་ཅན་དེ་དག་གིས་དེ་བཞིན་གཤེགས་པ་མཐོང་ངོ་། །ཡང་དེའི་ཚེ་ན་བཅོམ་ལྡན་འདས་ཀྱི་ཕྱག་གཡས་པའི་མཐིལ་ནས་འོད་ཟེར་བརྒྱ་སྟོང་དག་བཏང་སྟེ། འོད་ཟེར་དེ་དག་གིས་སྟོང་གསུམ་གྱི་
སྟོང་ཆེན་པོའི་འཇིག་རྟེན་གྱི་ཁམས་སྣང་བར་གྱུར་ནས་ཉི་མ་དང་ཟླ་བ་སེམས་ཅན་དག་གིས་མིག་གིས་མཐོང་བར་གྱུར་ཏོ། །ཡང་དེའི་ཚེ་ན་སེམས་ཅན་ཐམས་ཅད་འདོད་ཆགས་ཀྱི་གནོད་པ་མེད། ཞེ་སྡང་མེད་གཏི་མུག་མེད། ང་རྒྱལ་མེད་གནོང་འཆབ་པ་མེད། 
ཕྲག་དོག་མེད། སེར་སྣ་མེད། ཁྲོ་བ་མེད། ཐ་བ་མེད། གནོད་སེམས་མེད་དེ། དེའི་ཚེ་སེམས་ཅན་ཐམས་ཅད་ཀྱང་བྱམས་པའི་སེམས་དང་ལྡན་ཞིང་ཕ་དང་མར་འདུ་ཤེས་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་གནས་མེད་པ་ལྷུན་གྱིས་གྲུབ་པ། ནམ་མཁའི་
རང་བཞིན་མཚན་མ་མེད་པ་སྤྱོད་པ་དང་ལྡན་པ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་གོ། །བཅོམ་ལྡན་འདས་ཀྱིས་ཏིང་ངེ་འཛིན་དེ་ལས་མཉམ་པར་བཞག་མ་ཐག་ཏུ། དེ་ནས་དེའི་ཚེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས་
སོ། །དེ་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་གནས་པའི་སེམས་ཅན་དེ་དག་ཐམས་ཅད་ཀྱིས་དེ་བཞིན་གཤེགས་པའི་སྤྱོད་ལམ་དང་། རྫུ་འཕྲུལ་གྱི་ཆོ་འཕྲུལ་དང་། ཏིང་ངེ་འཛིན་རྣམ་པར་འཕྲུལ་བ་མཐོང་ངོ་། །མཐོང་ནས་ལྷའི་བུ་བཞི་
ཁྲི་ཉིས་སྟོང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་སོ། །དེའི་ཚེ་དེ་དག་ཐམས་ཅད་ཀྱིས་ཀྱང་ལྷའི་མེ་ཏོག་མན་དཱ་ར་བ་དག་ཐོགས་ཏེ་དབང་པོའི་བྲག་གི་ཕུག་ག་ལ་བ་དང་། བཅོམ་ལྡན་འདས་ག་ལ་བ་དེར་གཏོར་ཏོ། །དེ་དག་གཏོར་མ་
ཐག་ཏུ་དབང་པོའི་བྲག་གི་ཕུག་ལན་བདུན་བསྐོར་ནས་དེ་ཉིད་དུ་མི་སྣང་བར་གྱུར་ཏོ། །ཡང་དེའི་ཚེ་བཅོམ་ལྡན་འདས་ཀྱིས་དབང་པོའི་བྲག་གི་ཕུག་ཏུ་སྤྲུལ་པ་སྤྲུལ་ཏེ་དེར་བཞག་ནས། བཅོམ་ལྡན་འདས་འཇུག་སྲེད་ཀྱི་རྒྱལ་པོ་དེ་བཞིན་གཤེགས་པའི་
སངས་རྒྱས་ཀྱི་ཞིང་ཀུན་དུ་འོད་ཅེས་བྱ་བའི་འཇིག་རྟེན་གྱི་ཁམས་ག་ལ་བ་དེར་གཤེགས་སོ། །ཡང་དེའི་ཚེ་ན་ཕྱོགས་བཅུའི་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་ཀུན་དུ་དེ་བཞིན་གཤེགས་པ་གང་གཱའི་ཀླུང་གི་བྱེ་མ་དང་མཉམ་པ་རྙོག་པ་
<pb id="58.218b"/>
ལྔའི་ཚེ་འཇིག་རྟེན་དུ་བྱུང་བར་གྱུར་ཏེ། དེ་དག་གི་སངས་རྒྱས་ཀྱི་ཞིང་ཡང་ཤིན་དུ་སྨད་པ་སྟེ། དཔེར་ན་ད་ལྟར་གྱི་བཅོམ་ལྡན་འདས་ཤཱཀྱ་ཐུབ་པའི་མི་མཇེད་ཀྱི་འཇིག་རྟེན་གྱི་ཁམས་འདི་ཇི་ལྟ་བ་དེ་བཞིན་དུ་སངས་རྒྱས་བཅོམ་ལྡན་འདས་དེ་དག་གི་
སངས་རྒྱས་ཀྱི་ཞིང་ཤིན་དུ་ངན་ཏེ། དེ་བཞིན་དུ་སེམས་ཅན་འདོད་ཆགས་ཀྱི་ཤས་ཆེ་བ་དང་། ཞེ་སྡང་གི་ཤས་ཆེ་བ་དང་། གཏི་མུག་གི་ཤས་ཆེ་བ་དང་། མ་གུས་པ་དང་བྱས་པ་མི་གཟོ་བ་དང་། གཡོན་ཅན་དང་སྒྱུ་ཅན་དང་། དམན་པ་ལ་མོས་པ་ཡིན་
ནོ། །སངས་རྒྱས་བཅོམ་ལྡན་འདས་དེ་དག་གི་འཇིག་རྟེན་གྱི་ཁམས་དེ་ན་གནས་པའི་སེམས་ཅན་དེ་དག་ཀྱང་ཤིན་དུ་མཐོང་བར་འདོད་པ་མ་ཡིན་ན། ཆོས་ལ་ཡང་འཐུན་པར་མི་བྱེད། ཆོས་བཤད་པ་དགོས་པར་མི་བྱེད། རྣ་བ་ཡང་བླགས་ཏེ་མི་ཉན་
ནས་དེ་བཞིན་གཤེགས་པ་དེ་དག་ཀྱང་ཐབས་མཁས་པས་ནང་དུ་ཡང་དག་འཇོག་ལ་ཞུགས་ཏེ། སྤྲུལ་པ་གཞན་དག་སྤྲུལ་ནས་བཅོམ་ལྡན་འདས་འཇུག་སྲེད་ཀྱི་རྒྱལ་པོ་དེ་བཞིན་གཤེགས་པའི་སངས་རྒྱས་ཀྱི་ཞིང་ཀུན་དུ་འོད་ཅེས་བྱ་བའི་
འཇིག་རྟེན་གྱི་ཁམས་སུ་འདི་ལྟ་སྟེ། སངས་རྒྱས་བགྲོ་བ་ཞེས་བྱ་བའི་ཆོས་ཀྱི་རྣམ་གྲངས་བཤད་ཅིང་བསྟན་པའི་ཕྱིར་གཤེགས་པར་གྱུར་ཏོ། །དེའི་ཕྱིར་སངས་རྒྱས་བགྲོ་བ་ཞེས་བྱའོ། །སངས་རྒྱས་བཅོམ་ལྡན་འདས་རྣམས་ནི་སྐྱེ་
བོ་ཕྱི་མ་དག་གི་ཕྱིར་སངས་རྒྱས་བགྲོ་བ་མཛད་པ་མ་གཏོགས་པར་གཞན་ཅུང་ཟད་ཀྱང་མཛད་པ་མེད་དེ། དེ་བཞིན་གཤེགས་པ་ཡོངས་སུ་མྱ་ངན་ལས་འདས་ནས་ཅི་ནས་ཀྱང་སེམས་ཅན་ཆོས་འདོད་པ་དག་འབྱུང་ཞིང་། སངས་རྒྱས་བཅོམ་ལྡན་
འདས་ཆོས་ཀྱི་རྗེ་དེ་དག་ཀྱང་ཆོས་བགྲོ་བར་མཛད་ན་བདག་ཅག་གིས་ལྟ་ཅིའི་ཕྱིར་ཆོས་མི་བགྲོ་སྙམ་དུ་སེམས་པར་འགྱུར་བའི་དོན་དེ་གཟིགས་ནས་སངས་རྒྱས་བཅོམ་ལྡན་འདས་སངས་རྒྱས་ཀྱི་བགྲོ་བ་མཛད་དོ། །ཡང་དེའི་ཚེ་ན་ཀུན་དུ་
འོད་ཅེས་བྱ་བའི་འཇིག་རྟེན་གྱི་ཁམས་དེར་སངས་རྒྱས་བཅོམ་ལྡན་འདས་དཔག་ཏུ་མེད་གྲངས་མེད་པ་དག་ཚོགས་པར་གྱུར་ཏོ། །ཅིའི་ཕྱིར་ན། འཇིག་རྟེན་གྱི་ཁམས་ཀུན་དུ་འོད་ཅེས་བྱ་ཞེ་ན་སངས་རྒྱས་ཀྱི་ཞིང་དེ་ན་ཉན་ཐོས་དང་རང་སངས་རྒྱས་དག་
<pb id="58.219a"/>
གིས་མིང་ཡང་མི་གྲག་སྟེ། སངས་རྒྱས་ཀྱི་ཞིང་དེ་བྱང་ཆུབ་སེམས་དཔའ་འབའ་ཤིག་གིས་ཡོངས་སུ་གང་ལ། བྱང་ཆུབ་སེམས་དཔའ་དེ་དག་ཀྱང་འོད་རང་ལས་འབྱུང་ཞིང་ལུས་གསེར་གྱི་ཁ་དོག་ལྟ་བུ་དང་། མཚན་ཡོངས་
སུ་རྫོགས་པ་སྣ་ཚོགས་ཀྱི་རིགས་དང་ལྡན་ཞིང་ཀུན་དུ་འང་བྱང་ཆུབ་སེམས་དཔའ་དེའི་འོད་འབྱུང་བས་ན་དེའི་ཕྱིར་འཇིག་རྟེན་གྱི་ཁམས་ཀུན་དུ་འོད་ཅེས་བྱའོ། །དེ་ལ་སངས་རྒྱས་བགྲོ་བ་གང་ཡིན་ཞེ་ན། འདི་ལྟ་སྟེ། ཆོས་ཐམས་ཅད་ཀྱི་ཚུལ་
ཡང་དག་པ་ཇི་ལྟ་བ་བཞིན་དུ་རྟོགས་པའོ། །དེ་ལ་ཆོས་ཐམས་ཅད་ནི་གང་། ཚུལ་ནི་གང་། རྟོགས་པ་ནི་གང་ཞེ་ན། ཆོས་ཐམས་ཅད་ནི་ཆོས་གཅིག་པ་སྟེ། ཆོས་དེ་ཡང་ཆོས་དང་ཆོས་མ་ཡིན་པར་ཡང་སུས་ཀྱང་བཤད་མི་ནུས་སོ། །
དེ་ཅིའི་ཕྱིར་ཞེ་ན། ཆོས་ཐམས་ཅད་པོ་དེ་དག་ཀྱང་མ་སྐྱེས་པ་མ་བྱུང་བ་སྟེ། དེ་དག་ནི་ཆོས་ཀྱི་སྒྲས་བཤད་མོད་ཀྱི། གང་ནང་གི་སྐྱེ་མཆེད་དྲུག་དང་། ཕྱིའི་སྐྱེ་མཆེད་དྲུག་དང་། ཕུང་པོ་དང་། ཁམས་ཤེས་བྱ་བ་དེ་དག་ནི་ཆོས་
ཐམས་ཅད་ཅེས་བྱ་སྟེ། དེ་དག་ཐམས་ཅད་ཀྱང་བརྗོད་པ་ཙམ་དུ་ཟད་དོ། །གང་ཆོས་ཐམས་ཅད་ཀྱི་བྱེད་པ་མེད་པ། ཡང་དག་པ་ཇི་ལྟ་བ་བཞིན་དུ་རྟོག་པ་དེ་ལ་ནི་ཕུང་པོ་ཡང་མེད། ཁམས་ཀྱང་མེད་སྐྱེ་མཆེད་ཀྱང་མེད། རྟག་པ་
ཡང་མེད། ཆད་པ་ཡང་མེད་དེ། དེ་ལྟ་བས་ན་དབུས་ཀྱི་གནས་ཀྱང་མེད་པ་དེ་ནི་ཆོས་ཐམས་ཅད་ཀྱི་མཉམ་པ་ཉིད་བཤད་པ་ཡིན་ཏོ། །འདི་ལྟ་སྟེ། ཆོས་ཐམས་ཅད་རང་བཞིན་སྟོང་པ་ཉིད་དོ་ཞེས་མིང་གིས་བརྗོད་དོ། །མིང་དེ་ཡང་
བྱེད་པ་མེད་དེ་མིང་གིས་བརྗོད་དོ། །མིང་དེ་ཡང་རང་བཞིན་གྱིས་མེད་དེ་དེ་ནི་སངས་རྒྱས་བགྲོ་བ་ཞེས་བྱའོ། །ཚུལ་གང་ཞེ་ན། ཚུལ་ཞེས་བྱ་བ་ནི་འདི་ལྟ་སྟེ། འདོད་ཆགས་མེད་པའི་ཚུལ་དང་། མི་སྐྱེ་བའི་ཚུལ་དང་། དབེན་པའི་
ཚུལ་དང་། ཇི་ལྟ་བ་བཞིན་གྱི་ཚུལ་དང་། དེ་བཞིན་ཉིད་ཀྱི་ཚུལ་དང་། ཆོས་ཀྱི་དབྱིངས་ཀྱི་ཚུལ་དང་། ཡང་དག་པའི་མཐའི་ཚུལ་ཏེ། ཆོས་ཐམས་ཅད་སྟོང་ངོ་ཞེས་བྱ་བ་འདི་ནི་ཡང་དག་པའི་ཚུལ་ལོ། །ཆོས་ཐམས་ཅད་
<pb id="58.219b"/>
ནི་མི་ལྡང་བ། མི་སྐྱོད་པ་སྤྱོད་པ་མེད་པ། མ་འོངས་པ་མི་འགྲོ་བ། བདག་གི་བ་མེད་པ། བདག་པོ་མེད་པ། ལེན་པ་མེད་པ། ལྟོས་པ་མེད་པ་སྟེ། ཤིན་དུ་ཟད་པའི་ཕྱིར་ཟད་པའོ། །མི་སྐྱེ་བའི་ཕྱིར་མི་ཟད་པའོ། །ཇི་
ལྟ་བ་བཞིན་དུ་དབེན་པའི་ཕྱིར་ཞི་བའི་རང་བཞིན་ཅན་ནོ། །གནས་དང་བྲལ་བའི་ཕྱིར་གནས་མེད་པའོ། །ཚུལ་དང་བྲལ་བའི་ཕྱིར་ཚུལ་མེད་པའོ། །འབྱུང་བ་མེད་པ་ལྟུང་བ་མེད་པའོ། །བྲལ་བར་གྱུར་པའོ། །མ་བཏུད་པ་བཏུད་པ་མེད་
པའོ། །མ་སྐྱེས་པར་བཤད་པའི་ཕྱིར་མི་སྐྱེ་བ་དང་མཚུངས་པའོ། །མི་འདྲ་བའི་ཕྱིར་མི་མཉམ་པའོ། །གང་ཡི་གེ་ན་འཇུག་པ་དེ་ནི་ཚུལ་ལོ། །ཆོས་ཐམས་ཅད་ནི་མིང་དང་བྲལ་བ་སྟེ། མ་སོང་བ། མ་འོངས་པ། མ་ཐོབ་པ། 
མ་སྟོར་བ། མ་ཁྱེར་བ། མ་བླངས་པ། མཉམ་པ་དང་མི་མཉམ་པར་མི་བཤད་པའོ། །མ་མཐོང་བ་མ་ཐོས་པ། མི་དྲན་པ། རྣམ་པར་མི་ཤེས་པ། གཟུང་བ་མ་ཡིན། རབ་ཏུ་གཟུང་བ་མ་ཡིན། དགའ་བ་མ་ཡིན། ཞེ་སྡང་བ་མ་
ཡིན། ཞི་བ་མ་ཡིན། ཞི་བར་བྱེད་པ་མ་ཡིན། གཏོར་བ་མ་ཡིན། མ་གཏོར་བ་མ་ཡིན། རགས་པ་མ་ཡིན། ཕྲ་བ་མ་ཡིན། རིང་བ་མ་ཡིན། ཐུང་བ་མ་ཡིན། དབུང་མེད་པ། མཐའ་མ་མེད་པ། ཐོག་མ་མེད་པ། འཇིག་པ་མེད་པ། 
མུ་མེད་པ། བདེ་བ་མེད་པ། མི་བདེ་བ་མེད་པ། ཤེས་པ་མེད་པ། རྒྱུ་བ་མེད་པ། སྤོང་བ་མེད་པ། ལེན་པར་བྱེད་པ་མེད་པ། རེག་པར་བྱེད་པ་མེད་པ། སྟོན་པར་བྱེད་པ་མེད་པ། སེམས་པར་བྱད་པ་མེད་པ། རྣམ་པར་ཤེས་པར་བྱེད་པ་
མེད་པ། རློམ་སེམས་མེད་པ། ཡིད་ལ་བྱེད་པ་མེད་པ། རྣམ་པར་འཕྲུལ་པ་མེད་པ། སྤང་བ་མེད་པ། མི་སྤང་བ་ཡང་མེད་པར་བརྗོད་པར་བྱའོ། །བསྲུངས་པ་མེད་པ་མ་བསྲུངས་པ་ཡང་མེད་དོ། །མ་སྦས་པ་སྦས་པ་མེད་དོ། །དེ་ལ་ནི་
འཐོབ་པ་མེད། འཐོབ་པར་འགྱུར་བ་འང་མེད་དེ། དེ་ན་དངོས་པོ་ཡང་མེད། དངོས་པོ་མེད་པ་ཡང་མེད་དོ། །སྒོམ་པ་ཡང་མེད། མི་སྒོམ་པ་ཡང་མེད་དོ། །ཆད་པ་ཡང་མེད། རྟག་པ་ཡང་མེད་དོ། །དེ་ན་ཐོབ་པ་ཡང་མེད། སྟོར་བ་ཡང་
<pb id="58.220a"/>
མེད་དོ། །འདས་པ་མ་ཡིན། མ་འོངས་པ་མ་ཡིན། ད་ལྟར་མ་ཡིན། ཤེས་པ་མ་ཡིན། མི་ཤེས་པ་ཡང་མ་ཡིན། རྣམ་པར་ཤེས་པ་མ་ཡིན། རྣམ་པར་མི་ཤེས་པ་ཡང་མ་ཡིན། སྒྲ་མེད་ངག་གི་ལམ་མེད། བརྗོད་
པ་མེད་སྐད་མེད་སྨྲ་བ་མེད་ཡི་གེ་མེད་ཡི་གེ་འཇུག་པ་མེད་ཞུགས་པ་མེད་སྟོར་བ་མེད་རིང་བ་མ་ཡིན། ཉེ་བ་མ་ཡིན་ཐོབ་པ་མེད་མ་ཐོབ་པ་ཡང་མེད་པའོ། །དེ་ལ་ནི་ཡིད་འཇུག་པ་ཡང་མེད། བདག་མེད་སེམས་ཅན་མེད་སྲོག་མེད་གང་ཟག་
མེད། ཚུལ་ཁྲིམས་དང་ལྡན་པ་མེད། ངང་ཚུལ་ངན་པ་མེད་བཟོད་པ་དང་ལྡན་པ་མེད་མི་བཟོད་པ་སྤྱོད་པ་མེད། བརྩོན་འགྲུས་མེད། ལེ་ལོ་མེད་དེ་སུས་ཀྱང་མ་ཡིན། སུ་ལའང་མ་ཡིན་ཅུང་ཟད་ཀྱང་མ་ཡིན་ཅུང་ཟད་མེད་པ་ཡང་མ་ཡིན། 
ཐར་པ་ཡང་མ་ཡིན་བཅིངས་པ་མ་ཡིན། ནམ་མཁའ་འང་མ་ཡིན་ནམ་མཁའ་མེད་པ་ཡང་མ་ཡིན། མིང་ཙམ་དང་འདྲ་བ་མི་བླང་བ་མ་བླངས་པ། མི་སྐྱེ་བ་མི་འཆི་བ་བཏུལ་བ་མེད་པ། མ་བཏུལ་བ་ཡང་མེད་པ། བྱ་བ་མེད་པ། མི་
བྱ་བ་འང་མེད་པ། སྡོམ་པ་མེད་པ། ལྟུང་བ་མེད་པ། ལྟུང་བ་གནོད་པ་མེད་པ། གཡོ་བ་མེད་པ། མི་གཡོ་བ་མེད་པ། རྟོག་པ་མེད་པ། རྣམ་པར་རྟོག་པ་མེད་པ། རབ་ཏུ་རྟོག་པ་མེད་པ། ལེན་པ་མེད་དོར་བ་མེད། སྐྱེ་བ་མེད་ཤི་འཕོ་
བ་མེད་སྦྱིན་པ་མེད་ལེན་པ་མེད་གཡེང་བ་མེད་ཞི་བ་མེད་ཞི་བར་བྱས་པ་མེད། ཆོས་ཉིད་མེད་ཆོས་ཉིད་དང་འགལ་བ་མེད། རྡུལ་མེད་རྡུལ་དང་བྲལ་བ་མེད། སྒྲ་འབྱིན་པ་མེད་སྒྲ་འབྱིན་པར་བྱེད་པ་མེད། སྒྲ་འབྱིན་པར་འགྱུར་བ་མེད་འདོད་
ཆགས་པ་མེད། ཞེ་སྡང་བ་མེད་གཏི་མུག་པ་མེད་ཆགས་པ་མེད། ཁོང་ཁྲོ་བ་མེད། ཚུ་རོལ་མེད་ཕ་རོལ་མེད་དབུང་མེད་ཐང་མེད་མཐའ་མེད་སྒྲོལ་བ་མེད་སྒྲོལ་བར་བྱེད་པ་མེད། འགྲོ་བ་མེད་འདུག་པ་མེད་སྨོན་པ་མེད། ཟློག་པ་མེད། 
འབྱུང་བ་མེད། འཇིག་པ་མེད། གཅད་པ་མེད། གཞིག་པ་མེད། སྦྱར་བ་མེད། སྒྲེལ་པ་མེད། བཅིང་བ་མེད། དགྲོལ་བ་མེད། གཟུང་བ་མེད། མི་གཟུང་བ་མེད། འོད་མེད། འོད་མ་ཡིན་པ་མེད། སྲོག་མེད། གསོ་བ་མེད། གང་ཟག་མེད། 
<pb id="58.220b"/>
སེམས་ཅན་མེད་བཏགས་པ་མེད། བཏགས་པ་དང་བྲལ་བ་འང་མེད། བརྗོད་པར་བྱ་བ་འང་མེད། མི་བརྗོད་པར་བྱ་བ་འང་མེད། དེ་ནི་ཡི་གེ་ལ་འཇུག་པ་ཞེས་བྱ་སྟེ། འཇུག་པ་དེ་དང་ལྡན་པའི་བྱང་ཆུབ་སེམས་དཔའ་སེམས་
དཔའ་ཆེན་པོ་མིང་ལ་མི་ཆགས་སོ། །མ་ཆགས་ན་མ་ཆགས་པའི་ཆོས་ལ་འཇུག་གོ། །ཚུལ་གྱི་གནས་པ་ལ་ཡང་འཇུག་པར་འགྱུར་རོ། །དེ་ནི་ཚུལ་ཞེས་བྱ་སྟེ་དེ་ཡང་སངས་རྒྱས་བགྲོ་བ་ཡིན་ནོ། །དེ་ལ་ནན་ཏན་གང་ཞེ་ན། ཆོས་
ཐམས་ཅད་ནི་ཆོས་ཀྱི་དབྱིངས་གནས་པའི་ཕྱིར་གནས་པ་སྟེ། དེ་ལ་ཆོས་ཉིད་ལ་འཇུག་པ་དེ་ནི་ནན་ཏན་ཞེས་བྱའོ། །དེ་ལ་ཆོས་ཉིད་གང་ཞེ་ན། ཆོས་ཉིད་ཅེས་བྱ་བ་ནི་འདི་ལྟ་སྟེ། ཆོས་རྣམས་ལ་རློམ་སེམས་མེད་པའོ། །གང་
གིས་ན་རློམ་སེམས་མེད་པ་དེའི་ཚེ་ན་མངོན་པར་རློམ་སེམས་མེད། གང་གི་ཚེ་མངོན་པར་རློམ་སེམས་མེད་པ་དེའི་ཚེ་རྣམ་པར་རྟོག་པ་མེད། ཡོངས་སུ་རྟོག་པ་མེད་དོ། །གང་གི་ཚེ་ན་ཡོངས་སུ་རྟོག་པ་མེད་པ་དེའི་ཚེ་རྟོག་པ་ཐམས་ཅད་
ཅེས་བྱ་སྟེ་དེ་ནི་མང་དུ་འང་མི་བྱེད། ཉུང་ངུ་འང་མི་བྱེད། ལེན་པར་མི་བྱེད། སྤོང་བར་མི་བྱེད་དོ། །དེ་ནི་འདས་པ་ལ་མི་སེམས་མི་རྟོག་གོ། །མ་འོངས་པ་ལ་མ་ཡིན། ད་ལྟར་ལ་མ་ཡིན་གང་ད་ལྟར་མི་གནས་པ་དེ་ཡང་ཡང་དག་པར་རྗེས་སུ་
མི་མཐོང་སྟེ་དེ་ནི་དུས་གསུམ་མཉམ་པ་ཉིད་དོ། །དེ་ལ་གང་སྐྱེ་བ་མེད་གོད་པ་མེད། གནས་པ་མེད། གཞན་དུ་འགྱུར་བ་མེད་པ་དེ་ནི་ཆོས་ཀྱི་དབྱིངས་ཤེས་བྱ་སྟེ། དེ་བཞིན་གཤེགས་པ་དེ་ལ་དགོངས་ནས་དེ་བཞིན་གཤེགས་པ་བྱུང་
ཡང་རུང་། མ་བྱུང་ཡང་རུང་སྟེ། ཆོས་ཉིད་ཆོས་ཀྱི་དབྱིངས་ཆོས་གནས་པ་ཉིད། ཆོས་སྐྱོན་མེད་པ་ནི་གནས་པ་ཉིད་དོ་ཞེས་གསུང་ངོ་། །ཅིའི་ཕྱིར་ན། ཆོས་སྐྱོན་མེད་པ་ཞེས་བྱ་ཞེ་ན། གང་ལ་སྐྱོན་མེད་པ་དེ་ནི་སྐྱོན་མེད་པ་སྟེ་དེའི་ཕྱིར་
ན་ཆོས་སྐྱོན་མེད་པ་ཞེས་བྱའོ། །དེ་ལ་སྐྱོན་གང་ཞེ་ན། བདག་ཏུ་བྱེད་པ་ནི་སྐྱོན་ནོ། །བདག་གིར་བྱེད་པ་ནི་སྐྱོན་ནོ། །རྒྱུར་ལྟ་བ་དང་མིང་དང་གཟུགས་སུ་འདུ་ཤེས་པ་དང་། ཆོས་ཐམས་ཅད་དུ་འདུ་ཤེས་པ་དང་། འགོགས་པ་དང་། སྤྱོད་པ་དང་། 
<pb id="58.221a"/>
མངོན་པར་ཆགས་པའི་རློམ་སེམས་ནི་སྐྱོན་ནོ། །སྙེམས་པ་དང་སྐྲུན་པ་དང་སེམས་པ་དང་། རྟོག་པ་དང་ང་ལྷག་པ་དང་ཕུང་པོར་འཛིན་པ་དང་། རྒྱུར་འཛིན་པ་དང་སྐྱེ་མཆེད་དུ་འཛིན་པ་དང་། བདག་ནི་ཁམས་གསུམ་སྤོང་ངོ་། །བདག་ནི་
འདོད་ཆགས་དང་ཞེ་སྡང་དང་གཏི་མུག་ཟད་པར་བྱེད་དོ། །བདག་ནི་ལམ་སྒོམ་མོ། །བདག་ནི་རྣམ་པར་ཐར་པའི་སྒོ་རྣམས་མངོན་དུ་བྱེད་དོ། །བདག་ནི་རྒྱུན་དུ་ཞུགས་པའི་འབྲས་བུ་མངོན་དུ་བྱེད་དོ། །བདག་ནི་ལན་གཅིག་ཕྱིར་འོང་བའི་འབྲས་
བུ་དང་། ཕྱིར་མི་འོང་བའི་འབྲས་བུ་མངོན་དུ་བྱེད་དོ། །བདག་ནི་དགྲ་བཅོམ་པ་ཉིད་མངོན་དུ་བྱེད་དོ་ཞེས་རྟོག་པ་ནི་སྐྱོན་ནོ། །བདག་ནི་དྲན་པ་ཉེ་བར་གཞག་པ་བཞི་སྒོམ་མོ། །བདག་ནི་ཡང་དག་པར་སྤོང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་
པོ་ལྔ་དང་སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་། འཕགས་པའི་ལམ་ཡན་ལག་བརྒྱད་པ་བསྒོམ་མོ་སྙམ་པ་ནི་སྐྱོན་ནོ། །འཕགས་པའི་བདེན་པ་བཞི་རྟོགས་པར་བྱའོ། །ཉོན་མོངས་པ་འདི་དག་ཟད་པར་བྱའོ་སྙམ་པ་ནི་སྐྱོན་ནོ། །
ཆོས་འདི་དག་བསྒོམ་མོ་སྙམ་པ་ནི་སྐྱོན་ཏེ། དེ་དག་ནི་ཉན་ཐོས་ཀྱི་ཐེག་པ་ལ་གནས་པའི་སྐྱོན་ནོ། །དེ་ལ་བྱང་ཆུབ་སེམས་དཔའི་ཐེག་པ་ལ་གནས་པའི་སྐྱོན་གང་ཞེ་ན། བདག་སངས་རྒྱས་སུ་འགྱུར་བར་བྱའོ་སྙམ་པ་ནི་སྐྱོན་ནོ། །བདག་གིས་
བྱང་ཆུབ་ཐོབ་པར་བྱའོ་སྙམ་པ་ནི་སྐྱོན་ནོ། །བདག་གིས་སྦྱིན་པ་སྦྱིན་ནོ་སྙམ་པ་ནི་སྐྱོན་ནོ། །བདག་གིས་སེར་སྣ་ཚར་གཅད་དོ་སྙམ་པ་ནི་སྐྱོན་ནོ། །བདག་གིས་ཚུལ་ཁྲིམས་ཡོངས་སུ་དག་པར་བྱའོ། །ངང་ཚུལ་ངན་པ་སྤང་བར་བྱའོ་སྙམ་པ་ནི་
སྐྱོན་ནོ། །བདག་ཚུལ་ཁྲིམས་དང་ལྡན་པར་བྱའོ་སྙམ་པ་ནི་སྐྱོན་ནོ། །བདག་བཟོད་པ་ལ་གནས་སོ་སྙམ་པ་ནི་སྐྱོན་ནོ། །བདག་གིས་གནོད་སེམས་དང་ཐ་བའི་ཉེས་པ་རྣམས་སྤང་ངོ་སྙམ་པ་ནི་སྐྱོན་ནོ། །བཟོད་པ་བསྒོམ་མོ་སྙམ་པ་ནི་
སྐྱོན་ནོ། །བདག་ནི་བརྩོན་འགྲུས་རྩོམ་པ་ལ་གནས་ཏེ། ལེ་ལོའི་དྲི་མ་སྤང་ཞིང་བརྩོན་འགྲུས་བརྩམ་མོ་སྙམ་པ་ནི་སྐྱོན་ནོ། །བདག་ནི་བསམ་གཏན་ལ་གནས་པས་གནས་སོ། །ཏིང་ངེ་འཛིན་བསྒོམ་མོ། །བདག་གིས་མཉམ་པར་བཞག་གོ་
<pb id="58.221b"/>
སྙམ་པ་ནི་སྐྱོན་ནོ། །ལྡང་བར་བྱའོ་སྙམ་པ་ནི་སྐྱོན་ནོ། །བདག་གིས་བསམ་གཏན་ཐོབ་པར་བྱའོ་སྙམ་པ་ནི་སྐྱོན་ནོ། །ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་མོ། །ཤེས་རབ་ཀྱི་ཕ་རོལ་དུ་ཕྱིན་པ་ལ་བསླབས་ནས་སངས་རྒྱས་སུ་འགྱུར་བར་བྱའོ་
སྙམ་པ་ནི་སྐྱོན་ནོ། །ཤེས་རབ་ཀྱི་ཕ་རོལ་དུ་ཕྱིན་པས་ཕྱུང་ནས་སངས་རྒྱས་ཀྱི་མྱ་ངན་ལས་འདའ་བས་ཡོངས་སུ་མྱ་ངན་ལས་འདའོ་སྙམ་པ་ནི་སྐྱོན་ནོ། །སངས་རྒྱས་ཀྱི་ཡེ་ཤེས་ཡོངས་སུ་བསྒྲུབ་བོ་སྙམ་པ་ནི་སྐྱོན་ནོ། །སངས་རྒྱས་ཀྱི་བསླབ་པ་
བསླབ་པོ་སྙམ་པ་ནི་སྐྱོན་ནོ། །དེ་བཞིན་གཤེགས་པའི་སྟོབས་བཅུ་ཡོངས་སུ་རྫོགས་པར་བྱའོ་སྙམ་པ་ནི་སྐྱོན་ནོ། །སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་ཡོངས་སུ་རྫོགས་པར་བྱའོ་སྙམ་པ་ནི་སྐྱོན་ནོ། །སྟོབས་རྣམས་དང་། དབང་པོ་
རྣམས་དང་། མི་འཇིགས་པ་རྣམས་དང་། སོ་སོ་ཡང་དག་པར་རིག་པ་རྣམས་ཐོབ་པར་བྱའོ་སྙམ་པ་ནི་སྐྱོན་ནོ། །སྤོབས་པ་བསྒྲུབ་པོ་སྙམ་པ་ནི་སྐྱོན་ཏེ། བྱང་ཆུབ་སེམས་དཔའ་ནི་ཇི་ཙམ་དུ་སྒོམ་པ་དང་། རྟོག་པ་དང་སྨོན་པ་དང་ལེན་པ་དང་། 
འདོར་བ་དེ་ཙམ་དུ་སྐྱོན་ནོ། །མཚན་མ་ཐམས་ཅད་ནི་སྐྱོན་ནོ། །རྟོག་པ་ཐམས་ཅད་ནི་སྐྱོན་ནོ། །འཇུག་པ་ཐམས་ཅད་ནི་སྐྱོན་ནོ། །དེ་ལ་ཆོས་དེ་དག་མེད་པས་ན་དེའི་ཕྱིར་སྐྱོན་མེད་པ་ཞེས་བྱའོ། །གང་སྐྱོན་མེད་པ་དེ་ནི་ཆོས་ཉིད་ཡིན་པས་
དེའི་ཕྱིར་ཆོས་སྐྱོན་མེད་པ་ཞེས་བྱ་སྟེ། དེ་ཡང་སངས་རྒྱས་བགྲོ་བ་ཞེས་བྱའོ། །གཞན་ཡང་སངས་རྒྱས་བགྲོ་བ་ནི་འདི་ལྟ་སྟེ། བྱང་ཆུབ་སེམས་དཔའི་སེམས་དང་པོ་བསྐྱེད་པ་བསྒྲུབ་པའོ། །དེ་ལ་བྱང་ཆུབ་སེམས་དཔའི་སེམས་དང་པོ་
བསྐྱེད་པ་བསྒྲུབ་པ་གང་ཞེ་ན། འདི་ལྟ་སྟེ། མི་སྐྱེ་བ་བསྒྲུབ་པའོ། །དེ་ཅིའི་ཕྱིར་ཞེ་ན། སེམས་ཅན་ཐམས་ཅད་ནི་སེམས་མེད་པའོ། །གང་སེམས་མེད་པ་དེ་ནི་མི་སྐྱེ་བ་སྟེ། འདི་ལྟ་སྟེ། མ་སྐྱེས་པའི་ཆོས་རྣམས་ལ་བཟོད་པ་དེ་ནི་སེམས་
དང་པོ་བསྐྱེད་པའོ། །གཞན་ཡང་བྱང་ཆུབ་སེམས་དཔའི་སེམས་དང་པོ་བསྐྱེད་པ་ནི་གང་གོ་ཆ་བརྟན་པ་འདི་ཡིན་ཏེ། དེ་ལ་གོ་ཆ་བརྟན་པ་གང་ཞེ་ན། འདི་ལ་བྱང་ཆུབ་སེམས་དཔས་རྡོ་རྗེ་ལྟ་བུའི་སེམས་བསྐྱེད་པར་བྱའོ། །དེ་ལ་རྡོ་རྗེ་ལྟ་བུའི་
<pb id="58.222a"/>
སེམས་བསྐྱེད་པ་གང་ཞེ་ན། བཅུ་པོ་འདི་དག་ནི་བྱང་ཆུབ་སེམས་དཔའི་རྡོ་རྗེ་ལྟ་བུའི་སེམས་བསྐྱེད་པའོ། །བཅུ་པོ་གང་ཞེ་ན། འདི་ལྟ་སྟེ། འཁོར་བ་དཔག་ཏུ་མེད་པ་ཡོངས་སུ་ལེན་པའི་གོ་ཆ་དང་། བདོག་པ་ཐམས་ཅད་
ཡོངས་སུ་གཏོང་བ་དང་། སེམས་ཅན་ཐམས་ཅད་ལ་སེམས་སྙོམས་པ་དང་། བདག་གིས་སེམས་ཅན་ཐམས་ཅད་སངས་རྒྱས་ཀྱི་མྱ་ངན་ལས་འདའ་བས་ཡོངས་སུ་མྱ་ངན་ལས་བཟླ་བར་བྱ་སྟེ། སེམས་ཅན་ཐམས་ཅད་ཡོངས་སུ་
མྱ་ངན་ལས་བཟླས་ཀྱང་། སེམས་ཅན་གང་ཡང་ཡོངས་སུ་མྱ་ངན་ལས་འདས་པར་མ་གྱུར་པ་དང་། ཆོས་ཐམས་ཅད་མ་སྐྱེས་པར་ཤེས་ཤིང་བརྩོན་འགྲུས་མི་གཏོང་བ་དང་། སེམས་ཅན་ཐམས་ཅད་ལ་བྱ་བའི་ཡེ་ཤེས་ཀྱི་སྨོན་
ལམ་དང་ལྡན་པ་དང་། ཐམས་ཅད་མཁྱེན་པའི་ཡེ་ཤེས་ཡོངས་སུ་སྒྲུབ་པ་དང་། ཚུལ་གཅིག་པར་རྟོགས་པ་དང་། དགའ་བ་དང་མི་དགའ་བ་ལ་མི་བལྟ་བ་དང་། ཆགས་པ་དང་ཁོང་ཁྲོ་བ་སྤངས་པ་སྟེ། དེ་དག་ནི་བྱང་ཆུབ་སེམས་དཔའི་
རྡོ་རྗེ་ལྟ་བུའི་སེམས་བསྐྱེད་པ་ཞེས་བྱའོ། །གཞན་ཡང་བྱང་ཆུབ་སེམས་དཔའ་སེམས་དང་པོ་བསྐྱེད་པ་བསྒྲུབ་པ་ནི་འདི་ལྟ་སྟེ། ཁམས་གསུམ་གྱི་འདུ་ཤེས་བསྐྱེད་པ་ཐམས་ཅད་ཀྱང་མི་བྱེད་ལ་འདུ་ཤེས་མི་སྐྱེད་པར་ཡང་མི་ལྟུང་བའོ། །
གཞན་ཡང་སངས་རྒྱས་བགྲོ་བ་ནི་འདི་ལྟ་སྟེ། ཕ་རོལ་དུ་ཕྱིན་པ་དྲུག་གི་རབ་ཏུ་ཐ་དད་པའོ། །ཕ་རོལ་དུ་ཕྱིན་པ་དྲུག་གི་རབ་དུ་ཐ་དད་པ་གང་ཞེ་ན། སྦྱིན་པའི་ཕ་རོལ་དུ་ཕྱིན་པ་ལ་འཇིག་རྟེན་པའི་ཡང་ཡོད། འཇིག་རྟེན་ལས་འདས་པའི་
ཡང་ཡོད་དོ། །དེ་བཞིན་དུ་ཤེས་རབ་ཀྱི་ཕ་རོལ་དུ་ཕྱིན་པའི་བར་དུ་འཇིག་རྟེན་པའི་ཡང་ཡོད། འཇིག་རྟེན་ལས་འདས་པའི་ཡང་ཡོད་དོ། །དེ་ལ་སྦྱིན་པའི་ཕ་རོལ་དུ་ཕྱིན་པ་འཇིག་རྟེན་པའི་ཡིན་གྱི་འཇིག་རྟེན་ལས་འདས་པའི་མ་ཡིན་
པ་གང་ཞེ་ན། འདི་ལྟར་བྱང་ཆུབ་སེམས་དཔའ་སྦྱིན་པར་བྱེད་པ་སྦྱིན་པའི་བདག་པོ་ནི་དགེ་སྦྱོང་དང་། བྲམ་ཟེ་བཀྲེན་པ་ཕོངས་པ་སློང་བ་དག་ལ་སྦྱིན་པ་སྦྱིན་པར་བྱེད་དེ་ཟས་འདོད་པ་ལ་ནི་ཟས། སྐོམ་འདོད་པ་ལ་ནི་སྐོམ། ཐེག་
<pb id="58.222b"/>
པ་འདོད་པ་ལ་ནི་ཐེག་པ། གོས་འདོད་པ་ལ་ནི་གོས་དང་། དེ་བཞིན་དུ་གསེར་དང་ནོར་བུ་དང་མུ་ཏིག་དང་བཻ་དཱུརྱ་དང་། དུང་དང་མན་ཤེལ་དང་། བྱི་རུ་དང་དངུལ་དང་ས་ལེ་སྦྲམ་དང་ཆུང་མ་དང་བུ་ཕོ་དང་བུ་མོ་དང་། རྒྱལ་སྲིད་ཐམས་
ཅད་ཀྱི་བར་དུ་འདོད་པ་ལ་ཡོངས་སུ་གཏོང་ཞིང་དེ་ནི་བདག་གི་ལུས་མ་གཏོགས་པར་ཕྱི་རོལ་གྱི་དངོས་པོ་དུ་མ་ལ་ཡང་མི་ལྟ་སྟེ། ཐམས་ཅད་ཡོངས་སུ་གཏོང་ཞིང་གནས་ནས་ཡོངས་སུ་གཏོང་བར་བྱེད་དེ་བདག་ནི་སྦྱིན་པར་
བྱེད་དོ། །འདི་ནི་ལེན་པར་བྱེད་དོ། །བདག་ནི་སྦྱིན་པ་སྦྱིན་པར་བྱེད་དེ་སེར་སྣ་མེད་དོ། །བདག་ནི་སྦྱིན་པའི་བདག་པོའོ། །བདག་ནི་བདོག་པ་ཐམས་ཅད་གཏོང་བར་བྱེད་དོ། །བདག་ནི་སངས་རྒྱས་རྣམས་ཀྱི་བཀའ་བཞིན་
དུ་བྱེད་དོ། །བདག་ནི་སྦྱིན་པའི་ཕ་རོལ་དུ་ཕྱིན་པ་ལ་སྤྱོད་དོ་ཞེས་སེམས་ཅན་ཐམས་ཅད་ལ་དམིགས་པས་སྦྱིན་པ་དེ་བྱིན་ནས་བདག་གི་སྦྱིན་པ་དེས་སེམས་ཅན་ཐམས་ཅད་བདེ་བར་གྱུར་ཅིག་ཅེས་སྦྱིན་པ་དེ་སེམས་ཅན་
ཐམས་ཅད་ལ་སྔོ་བར་བྱེད་དོ། །དེ་ནི་ཆགས་པ་རྣམ་པ་གསུམ་གྱིས་ཆགས་པ་ཡིན་ཏེ། གསུམ་གང་ཞེ་ན། བདག་ཏུ་འདུ་ཤེས་པ་དང་། གཞན་དུ་འདུ་ཤེས་པ་དང་སྦྱིན་པར་འདུ་ཤེས་པའོ། །དེ་ནི་འཇིག་རྟེན་གྱི་སྦྱིན་པའི་ཕ་
རོལ་དུ་ཕྱིན་པ་ཞེས་བྱ་སྟེ། འཇིག་རྟེན་ལས་འདས་པ་ནི་མ་ཡིན་ནོ། །ཅིའི་ཕྱིར་ན། འཇིག་རྟེན་གྱི་ཞེས་བྱ་ཞེ་ན། དེ་ལྟར་འཇིག་རྟེན་གྱི་ལས་འདའ་བར་མི་བྱེད་པས་ན་དེའི་ཕྱིར་འཇིག་རྟེན་གྱི་ཞེས་བྱའོ། །དེ་ལ་འཇིག་རྟེན་ལས་འདས་པའི་
སྦྱིན་པའི་ཕ་རོལ་དུ་ཕྱིན་པ་ཡིན་གྱི་འཇིག་རྟེན་པའི་མ་ཡིན་པ་གང་ཞེ་ན། འདི་ལྟ་སྟེ། འཁོར་གསུམ་ཡོངས་སུ་དག་པའོ། །དེ་ལ་འཁོར་གསུམ་ཡོངས་སུ་དག་པ་གང་ཞེ་ན། འདི་ལ་བྱང་ཆུབ་སེམས་དཔའ་སྦྱིན་པ་སྦྱིན་པ་ན་
བདག་ཏུ་མི་དམིགས་ལེན་པར་མི་མཐོང་། དེའི་རྣམ་པར་སྨིན་པ་ལ་དགའ་ཞིང་སྨོན་པར་མི་བྱེད། སྦྱིན་པ་ལ་ཡང་གསོབ་ཏུ་མཐོང་བ་འདི་ནི་འཁོར་གསུམ་ཡོངས་སུ་དག་པའོ། །གཞན་ཡང་བྱང་ཆུབ་སེམས་དཔའ་སྦྱིན་པ་
<pb id="58.223a"/>
སྦྱིན་པར་བྱེད་པ་ན་སེམས་ཅན་ཐམས་ཅད་ལ་ཡོངས་སུ་བསྔོ་ཞིང་སེམས་ཅན་ཐམས་ཅད་ཀྱང་སེམས་ཅན་དུ་མི་དམིགས་ལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་སྔོ་བར་བྱེད་ཅིང་དེ་ལ་ཡང་
ཆོས་རྡུལ་ཙམ་ཡང་མི་མཐོང་བ་འདི་ནི་འཇིག་རྟེན་ལས་འདས་པའི་སྦྱིན་པའི་ཕ་རོལ་དུ་ཕྱིན་པ་ཞེས་བྱའོ། །དེ་ཅིའི་ཕྱིར་ཞེ་ན། དེ་ལྟར་འཇིག་རྟེན་ལས་འདའ་བར་བྱེད་པའི་ཕྱིར་རོ། །དེ་ལ་འཇིག་རྟེན་གང་ཞེ་ན། འདི་ལྟ་སྟེ། 
ལེན་པའི་ཕུང་པོ་ལྔའོ། །དེ་དག་འདའ་བར་བྱེད་པ་གང་ཞེ་ན། གང་དེ་ལ་མཉམ་པ་ཉིད་དང་། རློམ་སེམས་མེད་པ་དང་། ཆགས་པ་མེད་པ་དང་། གནས་པ་མེད་པ་སྟེ་འདི་ནི་དེ་དག་འདའ་བར་བྱེད་པའོ། །དེ་བཞིན་དུ་གནས་པའི་
ཚུལ་ཁྲིམས་ཀྱི་བར་དུ་ནི་འཇིག་རྟེན་གྱིའོ། །མི་གནས་པ་ནི་འཇིག་རྟེན་ལས་འདས་པའོ། །དེ་བཞིན་དུ་བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་ཀྱང་གནས་པ་ནི་འཇིག་རྟེན་གྱིའོ། །མི་གནས་པ་ནི་འཇིག་
རྟེན་ལས་འདས་པའིའོ། །ཡང་འཇིག་རྟེན་གྱི་བྱ་བ་ཐམས་ཅད་ལ་ཡི་གེའི་འབྲུ་དང་། ལག་བརྡ་དང་། གྲངས་དང་། བགྲང་བ་དང་སྔགས་དང་གཙུག་ལག་ལ་ཤེས་པ་འདི་ནི་འཇིག་རྟེན་པའི་ཤེས་རབ་ཅེས་བྱའོ། །ཡང་གང་འཇིག་
རྟེན་ལས་འདས་པའི་ཤེས་རབ་དེ་ནི་གདགས་སུ་མེད་པ། བཤད་དུ་མེད་པའོ། །དེ་ལྟར་ཕ་རོལ་དུ་ཕྱིན་པ་དྲུག་གི་བར་དུ་ཐ་དད་པ་ཡིན་ཏེ་དེ་ཡང་སངས་རྒྱས་བགྲོ་བ་ཡིན་ནོ། །བཅོམ་ལྡན་འདས་འཇུག་སྲེད་ཀྱི་རྒྱལ་པོ་དེ་བཞིན་གཤེགས་
པ་སངས་རྒྱས་ཀྱི་ཞིང་དུ་བསྟན་པ་འདི་བསྟན་པའི་ཚེ། བྱང་ཆུབ་སེམས་དཔའ་ཁྲག་ཁྲིག་ཕྲག་བདུན་མི་སྐྱེ་བའི་ཆོས་ལ་བཟོད་པ་སྐྱེས་སོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དེ་ཡང་རྣམ་པ་དྲུག་ཏུ་གཡོས་
སོ། །གཞན་ཡང་སངས་རྒྱས་བགྲོ་བ་འདི་ནི་འདི་ལྟ་སྟེ། བྱང་ཆུབ་སེམས་དཔའ་རྣམས་ཀྱི་ས་ནས་སར་འཕར་བའོ། །ཆ་ནས་སར་འཕར་བ་གང་ཞེ་ན། འདི་ལྟ་སྟེ། ཆོས་ཐམས་ཅད་མི་འཕོ་བ་སྟེ། ཆོས་ཐམས་ཅད་
<pb id="58.223b"/>
མི་འཕོ་ཞིང་མི་འཇིག་པའོ། །དེ་ས་ལ་ཡང་རློམ་སེམས་མེད། སེམས་པ་མེད་ལ་སའི་སྦྱོང་བ་ཡང་མེད་མོད་ཀྱི། ས་ལ་ཡང་དག་པར་རྗེས་སུ་མཐོང་བ་ཡང་མེད་དོ། །ས་སྦྱོང་བ་གང་ཞེ་ན། འདི་ལྟ་སྟེ། ས་དང་པོ་ལ་གནས་
པའི་བྱང་ཆུབ་སེམས་དཔས་སྦྱོང་བ་བཅུ་བྱའོ། །བཅུ་གང་ཞེ་ན། བསམ་པ་ལྷག་པའི་སྦྱོང་བ་དང་། ཕན་པའི་དངོས་པོ་སྦྱོང་བ་དང་། སེམས་ཅན་ཐམས་ཅད་ལ་སེམས་མཉམ་པའི་སྦྱོང་བ་དང་། དགེ་བའི་བཤེས་གཉེན་
ལ་སྟེན་པའི་སྦྱོང་བ་དང་། ཆོས་ཡོངས་སུ་ཚོལ་བའི་སྦྱོང་བ་དང་། ཕྱི་ཕྱིར་ཞིང་འབྱུང་བ་སྦྱོང་བ་དང་། སངས་རྒྱས་ཀྱི་སྐུ་འདོད་པའི་སྦྱོང་བ་དང་། ཟང་ཟིང་མེད་པའི་ཆོས་ཀྱི་སྦྱིན་པ་འཆད་པའི་སྦྱོང་བ་དང་། ང་རྒྱལ་གྱིས་
ཁེངས་པ་འཇོམ་པའི་སྦྱོང་བ་དང་བདེན་པའི་ཚིག་སྦྱོང་བ་སྟེ། སྦྱོང་བ་བཅུ་པོ་འདི་དག་ནི་བྱང་ཆུབ་སེམས་དཔའི་ས་དང་པོ་ལ་གནས་པའི་བྱང་ཆུབ་སེམས་དཔས་བྱ་བའོ། །བྱང་ཆུབ་སེམས་དཔའི་ས་གཉིས་ལ་གནས་པའི་
བྱང་ཆུབ་སེམས་དཔས་ནི་ཕྱི་ཕྱིར་ཞིང་ཆོས་བརྒྱད་ཡིད་ལ་བྱས་ཏེ་དེ་ལ་ཡང་དེས་ནན་ཏན་དུ་བྱའོ། །བརྒྱད་པོ་གང་ཞེ་ན། འདི་ལྟ་སྟེ། ཚུལ་ཁྲིམས་ཡོངས་སུ་དག་པ་དང་། བྱས་པ་གཟོ་ཞིང་བྱས་པ་ཤེས་པ་དང་། 
བཟོད་པའི་མཐུ་ལ་གནས་པ་དང་། དགའ་བ་དང་མགུ་བ་མྱོང་བར་བྱེད་པ་དང་། སེམས་ཅན་ཐམས་ཅད་ཡོངས་སུ་མི་གཏོང་བ་དང་། སྙིང་རྗེ་ཆེན་པོ་ལ་མ་རྨོངས་པ་དང་བླ་མ་ལ་གུས་ཤིང་སྟོན་པར་འདུ་ཤེས་པ་དང་། ཕ་རོལ་
དུ་ཕྱིན་པ་ལ་བརྩོན་པས་ཚོལ་བ་སྟེ། ཆོས་བརྒྱད་པོ་དེ་དག་ནི་བྱང་ཆུབ་སེམས་དཔའི་ས་གཉིས་ལ་གནས་པའི་བྱང་ཆུབ་སེམས་དཔས་ཕྱི་ཕྱིར་ཡིད་ལ་བྱ་ཞིང་དེ་དག་ལ་བསླབ་པར་བྱའོ། །གཞན་ཡང་བྱང་ཆུབ་སེམས་
དཔའི་ས་གསུམ་ལ་གནས་པའི་བྱང་ཆུབ་སེམས་དཔས་ཆོས་ལྔ་ལ་གནས་པར་བྱའོ། །ལྔ་གང་ཞེ་ན། འདི་ལྟ་སྟེ། མང་དུ་ཐོས་པས་ཆོག་མི་ཤེས་པ་དང་། ཟང་ཟིང་མེད་པས་ཆོས་ཀྱི་སྦྱིན་པ་འཆད་པ་དང་། སངས་རྒྱས་ཀྱི་
<pb id="58.224a"/>
ཞིང་ཡོངས་སུ་སྦྱོང་བའི་དགེ་བའི་རྩ་བ་ཡོངས་སུ་བསྔོ་བར་བྱེད་པ་དང་འཁོར་བ་དཔག་ཏུ་མེད་པས་མི་སྐྱོ་བ་དང་། ངོ་ཚ་བ་དང་འཛེམ་པ་ལ་གནས་པར་བྱ་བ་སྟེ། ཆོས་ལྔ་པོ་དེ་དག་ནི་བྱང་ཆུབ་སེམས་དཔའི་ས་གསུམ་
ལ་གནས་པའི་བྱང་ཆུབ་སེམས་དཔས་ཡོངས་སུ་སྦྱང་བར་བྱའོ། །ཡོངས་སུ་རྫོགས་པར་བྱའོ། །བྱང་ཆུབ་སེམས་དཔའི་ས་བཞི་ལ་གནས་པའི་བྱང་ཆུབ་སེམས་དཔས་ཆོས་བཅུ་ཡོངས་སུ་མི་གཏང་བར་བྱའོ། །བཅུ་གང་
ཞེ་ན། དགོན་པར་གནས་པ་དང་། འདོད་པ་ཆུང་བ་དང་ཆོག་ཤེས་པ་དང་སྦྱངས་པའི་ཡོན་ཏན་བྲིས་པ་མི་གཏོང་བ་དང་། བསློབ་པ་མི་གཏོང་བ་དང་། དུལ་བའི་ས་ལ་གནས་པ་དང་། འདོད་པའི་ཡོན་ཏན་ལ་སྨོད་པ་དང་། སེམས་
བསྐྱེད་པ་སྐྱོ་བ་དང་བཅས་པ་དང་། བདོག་པ་ཐམས་ཅད་གཏོང་ཡང་སེམས་མི་ཞུམ་པ་དང་། དངོས་པོ་ཐམས་ཅད་ལ་མི་ལྟ་བ་སྟེ། ཆོས་བཅུ་པོ་དེ་དག་ནི་བྱང་ཆུབ་སེམས་དཔའི་ས་བཞི་ལ་གནས་པའི་བྱང་ཆུབ་སེམས་
དཔས་ཡོངས་སུ་མི་གཏང་བར་བྱའོ། །བྱང་ཆུབ་སེམས་དཔའི་ས་ལྔ་ལ་གནས་པའི་བྱང་ཆུབ་སེམས་དཔས་ཆོས་བཅུ་གཉིས་ཡོངས་སུ་གཏང་བར་བྱའོ། །བཅུ་གཉིས་གང་ཞེ་ན། འདི་ལྟ་སྟེ། ཁྱིམ་པ་དང་སྟེན་པ་དང་། 
དགེ་སློང་མ་དང་སྟེན་པ་དང་། རིགས་ལ་ཆགས་པ་དང་། སེར་སྣའི་སེམས་དང་། འདུ་འཛིའི་གནས་དང་། གནོད་སེམས་དང་། འཐབ་པ་དང་འཕྱ་བ་དང་འགྱེད་པ་དང་རྩོད་པ་དང་བདག་སྟོད་པ་དང་། གཞན་སྨད་པ་སྤང་བ་
དང་། མི་དགེ་བའི་ལས་ཀྱི་ལམ་བཅུ་སྤང་བར་བྱ་བ་དང་། ཆེ་བའི་ང་རྒྱལ་དང་ཁེངས་པ་སྤང་བར་བྱ་བ་དང་ཕྱིན་ཅི་ལོག་སྤང་བར་བྱ་བ་དང་ཐེ་ཚོམ་སྤང་བར་བྱ་བ་དང་འདོད་ཆགས་དང་ཞེ་སྡང་དང་གཏི་མུག་ལ་བཟོད་པར་བྱེད་པ་སྟེ། 
ཆོས་བཅུ་གཉིས་པོ་དེ་དག་ནི་བྱང་ཆུབ་སེམས་དཔའི་ས་ལྔ་པ་ལ་གནས་པའི་བྱང་ཆུབ་སེམས་དཔས་ཡོངས་སུ་སྤང་བར་བྱའོ། །གཞན་ཡང་ས་དྲུག་པ་ལ་གནས་པའི་བྱང་ཆུབ་སེམས་དཔས་ཆོས་དྲུག་ཡོངས་སུ་རྫོགས་པར་བྱའོ། །
<pb id="58.224b"/>
དྲུག་གང་ཞེ་ན། འདི་ལྟ་སྟེ་ཕ་རོལ་ཏུ་ཕྱིན་པ་དྲུག་གོ། །གཞན་ཡང་ཆོས་དྲུག་རྣམས་མི་བྱའོ། །དྲུག་གང་ཞེ་ན་འདི་ལྟ་སྟེ་ཉན་ཐོས་ཀྱི་སེམས་སུ་མི་བྱའོ། །རང་སངས་རྒྱས་ཀྱི་སེམས་སུ་མི་བྱའོ། །སྐྱོ་བའི་སེམས་སུ་མི་བྱའོ། །སློང་
བ་མཐོང་ནས་ཞུམ་པའི་སེམས་བསྐྱེད་པར་མི་བྱའོ། །ཡོངས་སུ་བཏང་ནས་ཡིད་མི་བདེ་བར་མི་བྱའོ། །སེམས་ཅན་ལ་གནོད་སེམས་མི་བྱ་སྟེ་ཆོས་དྲུག་པོ་དེ་དག་མི་བྱའོ། །གཞན་ཡང་ས་བདུན་ལ་གནས་པའི་བྱང་ཆུབ་
སེམས་དཔས་ཆོས་ཉི་ཤུ་མི་བྱའོ། །ཉི་ཤུ་གང་ཞེ་ན། འདི་ལྟ་སྟེ། བདག་ཏུ་འཛིན་པ་དང་། སེམས་ཅན་དུ་འཛིན་པ་དང་། སྲོག་ཏུ་འཛིན་པ་དང་། གང་ཟག་ཏུ་འཛིན་པ་དང་། ཆད་པར་འཛིན་པ་དང་། རྟག་པར་འཛིན་པ་དང་། 
མཚན་མའི་འདུ་ཤེས་དང་། རྒྱུར་ལྟ་བ་དང་། མིང་དང་གཟུགས་ལ་ཆགས་པ་དང་། ཕུང་པོ་ལ་ཆགས་པ་དང་། ཁམས་ལ་ཆགས་པ་དང་། སྐྱེ་མཆེད་ལ་ཆགས་པ་དང་། ཁམས་གསུམ་ལ་ཆགས་པ་དང་། 
ཁམས་གསུམ་ལ་ཞེན་པ་དང་། ཁམས་གསུམ་ལ་གནས་པ་དང་སངས་རྒྱས་ལ་གནས་པའི་ལྟ་བ་ལ་ཆགས་པ་དང་། ཆོས་ལ་གནས་པའི་ལྟ་བ་ལ་ཆགས་པ་དང་དགེ་འདུན་ལ་གནས་པའི་ལྟ་བ་ལ་ཆགས་པ་དང་། ཚུལ་
ཁྲིམས་ལ་གནས་པའི་ལྟ་བ་ལ་ཆགས་པ་དང་། ཆོས་ནི་སྟོང་པའོ་ཞེས་འཇིགས་པ་སྟེ་ཆོས་ཉི་ཤུ་པོ་དེ་དག་ནི་བྱང་ཆུབ་སེམས་དཔས་མི་བྱའོ། །གཞན་ཡང་བྱང་ཆུབ་སེམས་དཔའ་དེས་ཆོས་ཉི་ཤུ་ཡོངས་སུ་རྫོགས་པར་
བྱའོ་ཉི་ཤུ་གང་ཞེ་ན། འདི་ལྟ་སྟེ། སྟོང་པ་ཉིད་རྟོགས་པ་དང་། མཚན་མ་མེད་པ་མངོན་དུ་བྱེད་པ་དང་སྨོན་པ་མེད་པའི་ཤེས་པ་དང་། འཁོར་གསུམ་ཡོངས་སུ་དག་པ་དང་། སེམས་ཅན་ཐམས་ཅད་ལ་སྙིང་བརྩེ་ཞིང་སྙིང་རྗེ་བ་དང་། 
སེམས་ཅན་དེ་དག་ལ་མི་བརྙས་པ་དང་། ཆོས་ཐམས་ཅད་ལ་མཉམ་པ་ཉིད་དུ་མཐོང་བ་དང་། ཡང་དག་པའི་ཚུལ་རྟོགས་པ་དང་། མི་སྐྱེ་བའི་ཆོས་ལ་བཟོད་པ་ཐོབ་པ་དང་། ཚུལ་གཅིག་སྟོན་པ་དང་། རྟོག་པ་འཇོམས་དང་། འདུ་ཤེས་ལྡོག་
<pb id="58.225a"/>
པ་དང་ཉོན་མོངས་པ་ལྡོག་པ་དང་ཞི་གནས་དང་ལྷག་མཐོང་གི་ས་དང་། སེམས་དུལ་བ་དང་སེམས་ཞི་བ་དང་སྨོན་པ་མེད་པ་ཤེས་པ་དང་མཛའ་བ་ལ་མ་ཆགས་པ་དང་སེམས་ཅན་ཐམས་ཅད་ལ་སེམས་སྙོམས་པ་སྟེ་ཉི་
ཤུ་པོ་དེ་དག་ཡོངས་སུ་རྫོགས་པར་བྱའོ། །གཞན་ཡང་བྱང་ཆུབ་སེམས་དཔའི་ས་བརྒྱད་པ་ལ་གནས་པའི་བྱང་ཆུབ་སེམས་དཔས་ཆོས་བཞི་བྱའོ། །བཞི་གང་ཞེ་ན་སེམས་ཅན་ཐམས་ཅད་ལ་སེམས་སྙོམས་པར་དང་། མངོན་པར་ཤེས་
པས་རྣམ་པར་འཕྲུལ་པ་དང་། སངས་རྒྱས་ཀྱི་ཞིང་སྟོན་ཅིང་དེ་ནི་དེའི་ལྟ་བ་ཡོངས་སུ་རྫོགས་པ་དང་། སངས་རྒྱས་ལ་བསྙེན་བཀུར་བྱེད་ཅིང་སངས་རྒྱས་ཀྱི་སྐུ་དེ་ལ་རྟོག་པ་སྟེ། བྱང་ཆུབ་སེམས་དཔས་ཆོས་དེ་བཞི་བྱའོ། །གཞན་ཡང་
བྱང་ཆུབ་སེམས་དཔས་ཆོས་བཞི་བྱའོ། །བཞི་གང་ཞེ་ན་དབང་པོ་དམ་པ་དང་དམ་པ་མ་ཡིན་པ་ཤེས་པ་དང་། སངས་རྒྱས་ཀྱི་ཞིང་ཡོངས་སུ་སྦྱོང་བ་དང་། སྒྱུ་མ་ལྟ་བུའི་ཏིང་ངེ་འཛིན་ལ་ཕྱི་ཕྱིར་ཞིང་མཉམ་པར་འཇོག་པ་དང་། ཇི་ལྟ་
ཇི་ལྟར་སེམས་ཅན་རྣམས་མོས་པར་འགྱུར་བ་དེ་ལྟ་དེ་ལྟར་བདག་གིས་ལུས་སྤྲུལ་ནས་ཆེད་དུ་སྲིད་པར་སྐྱེ་བ་ལེན་པ་སྟེ། བྱང་ཆུབ་སེམས་དཔའི་ས་བརྒྱད་ལ་གནས་པའི་བྱང་ཆུབ་སེམས་དཔས་ཆོས་བཞི་པོ་དེ་དག་ཡོངས་
སུ་རྫོགས་པར་བྱའོ། །གཞན་ཡང་བྱང་ཆུབ་སེམས་དཔའི་ས་དགུ་པ་ལ་གནས་པའི་བྱང་ཆུབ་སེམས་དཔས་སྨོན་ལམ་ལ་མཁས་པར་བྱ་སྟེ། ཇི་ལྟར་སྨོན་པར་བྱ་བ་དེ་བཞིན་དུ་སྨོན་ལམ་བསྒྲུབ་པར་བྱའོ། །ལྷ་དང་ཀླུ་དང་གནོད་
སྦྱིན་དང་དྲི་ཟ་དང་མི་དང་མི་མ་ཡིན་པའི་སྐད་ལ་ཤེས་ཤིང་སྤོབས་པ་སྟོན་པ་དང་། མངལ་ནས་འབྱུང་བ་ཕུན་སུམ་ཚོགས་པ་དང་། རིགས་ཕུན་སུམ་ཚོགས་པ་དང་། སྐྱེད་པར་བྱེད་པ་ཕུན་སུམ་ཚོགས་པ་དང་། རུས་ཕུན་སུམ་
ཚོགས་པ་དང་། གཡོག་ཕུན་སུམ་ཚོགས་པ་དང་། ཚེ་ཕུན་སུམ་ཚོགས་པ་དང་། འབྱུང་བ་ཕུན་སུམ་ཚོགས་པ་དང་། བྱང་ཆུབ་ཀྱི་ཤིང་བཀོད་པ་ཕུན་སུམ་ཚོགས་པ་དང་། ཡོན་ཏན་གྱི་ཚོགས་ཐམས་ཅད་ཡོངས་སུ་རྫོགས་
