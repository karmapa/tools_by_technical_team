<pb id="58.37a"/>
བྱ་བ་ལ་དེ་དག་ནི་བདུད་ཀྱི་དབང་དུ་སོང་བ། བདུད་ཀྱི་ཕྱོགས་སྐྱོང་བར་བྱེད་པ། བདུད་ཀྱི་ཕྱོགས་ལ་ཆགས་པ་རྣམས་ཡིན་ཏེ། དེ་དག་ཀྱང་སྟོང་པ་ཉིད་དམིགས་སུ་མེད་པའི་ཆོས་ཡིད་ལ་བྱེད་པ་འདི་ལ་སྨོད་
པར་འགྱུར་རོ། །ཤཱ་རིའི་བུ་མ་འོངས་པའི་དུས་ན་ཡོངས་སུ་མ་དག་པའི་ཆོས་སྟོན་པའི་དགེ་སློང་གང་ཡིན་པ་དེ་དག་ཀྱང་བདག་ཏུ་དམིགས་པ་དང་། སེམས་ཅན་དུ་དམིགས་པ་དང་། སྲོག་ཏུ་དམིགས་པ་དང་། གང་
ཟག་ཏུ་དམིགས་པ་དང་། ཕུང་པོར་དམིགས་པ་དང་། ཁམས་སུ་དམིགས་པ་དང་། སྐྱེ་མཆེད་དུ་དམིགས་པ་དང་། སྲིད་པར་དམིགས་པ་དང་། ལམ་དུ་དམིགས་པ་དང་། མྱ་ངན་ལས་འདས་པར་དམིགས་པ་དང་། འབྲས་
བུར་དམིགས་པ་དང་། ཐོབ་པར་དམིགས་པ་དང་། མ་ཐོབ་པར་ཐོབ་པའི་འདུ་ཤེས་ཅན་དུ་འགྱུར་རོ། །སངས་རྒྱས་ཀྱི་སྡེ་སྣོད་ཚུལ་ཁྲིམས་འཆལ་པ་ཚར་གཅོད་པ། 
<bampo n="161.4" zh="63.79"/>བམ་པོ་བཞི་པ། དེ་དག་ཀྱང་སངས་རྒྱས་ཀྱི་བྱང་ཆུབ་ཟབ་མོ་དམིགས་སུ་མེད་པའི་ཆོས་སྟོང་པ་ཉིད་འདི་ལ་སྨོད་པར་འགྱུར་ཏེ། དེ་དག་ཐམས་ཅད་ནི་དེ་བཞིན་གཤེགས་པས་བདུད་ཀྱི་འཁོར། བདུད་ཀྱི་བྱིན་གྱིས་
བརླབས་པ་ཡིན་པར་གསུངས་སོ། །དེ་དག་ནི་སངས་རྒྱས་ཀྱི་བྱང་ཆུབ་ལ་ཉེ་བར་འཚོ་བར་མི་འགྱུར་རོ། །བདུད་ཀྱི་ཕྱོགས་ཀྱང་རབ་ཏུ་རྒྱས་པར་འགྱུར་རོ། །བདུད་ཀྱི་བྱ་བ་ཡང་བྱེད་པར་འགྱུར་རོ། །ཤཱ་རིའི་བུ་
དེ་ལ་གང་དག་བདག་མེད་པ་དང་། སེམས་ཅན་མེད་པ་དང་། སྲོག་མེད་པ་དང་། གང་ཟག་མེད་པ་དང་། དམིགས་སུ་མེད་པའི་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པའི་ཆོས་རྣམས་བཤད་པ་ན། སྐྲག་
པར་འགྱུར་བ་དང་། དངང་བར་འགྱུར་བ་དང་། ཀུན་དུ་དངང་བར་འགྱུར་བའི་ཁྱིམ་པ་འམ། རབ་ཏུ་བྱུང་བ་དེ་དག་ཐམས་ཅད་ནི་སངས་རྒྱས་ཀྱི་ཉན་ཐོས་རྣམས་ཀྱིས་བདུད་ཀྱིས་མངག་པ་དང་། དགེ་སྦྱོང་མ་ཡིན་པར་དགེ་སྦྱོང་
<pb id="58.37b"/>
ལྟར་བཅོས་པ་དང་། ཆོས་ཀྱི་ཆོམ་རྐུན་གནས་པ་དང་། ཆོས་ཀྱི་ཆོམ་རྐུན་པ་དང་། སྤྲེའུ་དང་འདྲ་བར་སྤྱོད་པ་དང་། བདུད་ཀྱི་འཁོར་ཡིན་པ་དེ་ལྟར་ཤེས་པར་བྱའོ། །ཤཱ་རིའི་བུ་གང་དག་བདག་ཏུ་ལྟ་བ་དང་ལྡན་པ་དང་། 
སེམས་ཅན་ཏུ་ལྟ་བ་དང་། སྲོག་ཏུ་ལྟ་བ་དང་། གང་ཟག་ཏུ་ལྟ་བ་དང་ལྡན་པ་དེ་དག་ཐམས་ཅད་ནི་ཆོས་འདུལ་བ་འདི་ལ་བདུད་ཀྱི་ཕྱོགས་ཤེས་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་བཞིན་གཤེགས་པས་འདུས་བྱས་སུ་
གཏོགས་པ་འདི་ལ་ནི་བདག་གམ། བདག་གིའམ། སེམས་ཅན་ནམ། སྲོག་གམ། གསོ་བ་འམ། སྐྱེས་བུའམ། གང་ཟག་གམ། ཤེད་ལས་སྐྱེས་སམ། ཤེད་བུ་འམ། བྱེད་པ་པོ་འམ། བྱེད་དུ་འཇུག་པ་པོ་འམ། 
ཚོར་བ་པོ་འམ། ཀུན་དུ་ཚོར་བ་པོ་འམ། ལྷ་འམ། དྲི་ཟ་འམ། རྟག་པ་འམ། བརྟན་པ་འམ། ཐེར་ཟུག་གམ། ཡོངས་སུ་མི་འགྱུར་བའི་ཆོས་རྣམས་ཀྱིས་སྟོང་ངོ་ཞེས་གསུངས་པ་ནི་འདི་ཡིན་ཏེ། མདོ་སྡེའི་ཚིག་འདི་དག་
དེ་དག་གིས་འཛིན་པར་འགྱུར། གཞན་ལ་ཡང་སྟོན་པར་འགྱུར་ཞིང་གང་ཟག་ཏུ་ལྟ་བར་ཡང་བྱིང་བར་འགྱུར་བའི་ཕྱིར་རོ། །ཤཱ་རིའི་བུ་སྐྱེས་བུ་དམ་པ་མ་ཡིན་པ་དེ་ལྟ་བུ་དེ་དག་ནི་སྐལ་བ་ངན་པ་ཅན་ཞེས་བྱའོ། །འབྱེད་པ་
པོ་ཞེས་བྱའོ། །དགེ་འདུན་འབྱེད་པ་པོ་ཞེས་བྱའོ། །ཁ་དྲངས་པ་ཞེས་བྱའོ། །དགེ་སྦྱོང་སུན་འབྱིན་པ་ཞེས་བྱའོ། །དགེ་སྦྱོང་སྲེ་ད་ཞེས་བྱའོ། །རོ་ཞེས་བྱའོ། །ངོ་འཛུམ་གནག་པ་ཞེས་བྱའོ། །ཕྲ་མ་ཅན་ཞེས་བྱའོ། །དགེ་སྦྱོང་གི་
རིགས་ཅན་ཞེས་བྱའོ། །དགེ་སྦྱོང་གི་སྙིགས་མ་ཞེས་བྱའོ། །དགེ་སྦྱོང་བཀྲེན་པ་ཞེས་བྱའོ། །དགེ་སྦྱོང་ཕལ་པ་ཞེས་བྱའོ། །ཁུར་བླངས་པ་ཞེས་བྱའོ། །དེ་བཞིན་གཤེགས་པ་ལ་གསོད་པ་ཞེས་བྱའོ། །མཚམས་མེད་པ་དང་ལྡན་
པ་ཞེས་བྱའོ། །སྡིག་པའི་གྲོགས་པོ་ཞེས་བྱའོ། །ཚུལ་ཁྲིམས་འཆལ་པ་ཞེས་བྱའོ། །ལོག་པར་ལྟ་བ་ཞེས་བྱའོ། །མུ་སྟེགས་པ་ཞེས་བྱའོ། །བར་ཆད་བྱེད་པ་ཞེས་བྱའོ། །སྡིག་པ་དང་འགྲོགས་པ་ཞེས་བྱའོ། །མདངས་
<pb id="58.38a"/>
འཇོམས་པར་བྱེད་པ་ཞེས་བྱའོ། །རྨ་དང་བཅས་པ་ཞེས་བྱའོ། །ཟུག་རྔུ་དང་བཅས་པ་ཞེས་བྱའོ། །སྙིགས་མ་དང་བཅས་པ་ཞེས་བྱའོ། །ཆོག་མི་ཤེས་པ་ཞེས་བྱའོ། །ཡོངས་སུ་གདུང་བ་དང་བཅས་པ་ཞེས་བྱའོ། །སྒྱུ་
མ་ཞེས་བྱའོ། །རབ་རིབ་དང་མུན་པར་ལྷུང་བ་ཞེས་བྱའོ། །ཚང་ཚིང་དུ་རྒྱུ་བ་ཞེས་བྱའོ། །རྒྱུན་གྱི་རྗེས་སུ་སྤྱོད་པ་ཞེས་བྱའོ། །རྗེས་སུ་ཆགས་པ་ལ་སྤྱོད་པ་ཞེས་བྱའོ། །གཞན་སྦེད་པ་ཞེས་བྱའོ། །སེམས་ཅན་དམྱལ་བ་པ་ཞེས་བྱའོ། །
དུད་འགྲོའི་སྐྱེ་གནས་པ་ཞེས་བྱའོ། །གཤིན་རྗེའི་འཇིག་རྟེན་པ་ཞེས་བྱའོ། །ལྷ་མ་ཡིན་གྱི་རིས་པ་ཞེས་བྱའོ། །རིགས་པ་མེད་པ་ཞེས་བྱའོ། །གྲོལ་བ་མེད་པ་ཞེས་བྱའོ། །ངན་གཡོ་ཅན་ཞེས་བྱའོ། །ཚུལ་འཆོས་པ་ཞེས་
བྱའོ། །ཐོབ་ཀྱིས་འཇལ་བ་ཞེས་བྱའོ། །གཞོགས་སློངས་པ་ཞེས་བྱའོ། །རྙེད་པ་དང་བཀུར་སྟི་ལྷུར་ལེན་པ་ཞེས་བྱའོ། །ལྷག་པར་ཞེན་པ་ཞེས་བྱའོ། །ཁྱིམ་སུན་འབྱིན་པ་ཞེས་བྱའོ། །ཕོ་ཉས་ཉོན་མོངས་པ་ཞེས་བྱའོ། །ཕོ་ཉ་མངག་
གཞུག་པ་ཞེས་བྱའོ། །རྒོད་པ་ཞེས་བྱའོ། །ཁེངས་པ་ཞེས་བྱའོ། །མི་བརྟན་པ་ཞེས་བྱའོ། །བཙམ་པ་མེད་པ་ཞེས་བྱའོ། །ཚིག་ཟློས་བུ་ཅན་ཞེས་བྱའོ། །ལེ་ལོ་ཅན་ཞེས་བྱའོ། །བརྩོན་འགྲུས་ཞན་པ་ཞེས་བྱའོ། །སེམས་མཉམ་
པར་མ་བཞག་པ་ཞེས་བྱའོ། །སེམས་འཁྲུགས་པ་ཞེས་བྱའོ། །དྲན་པ་ཉམས་པ་ཞེས་བྱའོ། །ཕལ་པའི་དབང་པོ་ཅན་ཞེས་བྱའོ། །ཤེས་རབ་འཆལ་པ་ཞེས་བྱའོ། །ལུག་ལྟར་ལྐུགས་པ་ཞེས་བྱའོ། །ངན་པར་བསྒྲགས་པ་ཞེས་
བྱའོ། །ཉེས་པར་རྟོགས་པ་ཞེས་བྱའོ། །དགེ་སྦྱོང་གི་དྲི་མ་ཞེས་བྱའོ། །འདོད་ཆགས་ཀྱིས་བཅོམ་པ་ཞེས་བྱའོ། །ཞེ་སྡང་གིས་བཅོམ་པ་ཞེས་བྱའོ། །གཏི་མུག་གིས་བཅོམ་པ་ཞེས་བྱའོ། །ང་རྒྱལ་གྱིས་བཅོམ་པ་ཞེས་བྱའོ། །ཆོམ་རྐུན་
པ་ཞེས་བྱའོ། །གཡོན་ཅན་ཞེས་བྱའོ། །བུ་ངན་པ་ཞེས་བྱའོ། །སླུ་བ་པ་ཞེས་བྱའོ། །རྩོད་པ་ལ་དགའ་བ་ཞེས་བྱའོ། །རྩོད་པས་སྦགས་པ་ཞེས་བྱའོ། །རྩོད་པ་ལེན་པ་ཞེས་བྱའོ། །རྩོད་པ་ལ་གནས་པ་ཞེས་བྱའོ། །ཡོངས་སུ་མ་གྲོལ་
<pb id="58.38b"/>
བ་ཞེས་བྱའོ། །ཡོངས་སུ་མ་དག་པ་ཞེས་བྱའོ། །མྱ་ངན་གྱིས་བཅོམ་པ་ཞེས་བྱའོ། །མྱ་ངན་གྱིས་དཀྲུགས་པ་ཞེས་བྱའོ། །དགེ་སྦྱོང་ཙམ་ཞེས་བྱའོ། །དགེ་སྦྱོང་གིས་མདུད་པ་ཞེས་བྱའོ། །དགེ་སྦྱོང་གཏུམ་པོ་ཞེས་བྱའོ། །དགེ་སྦྱོང་རུལ་
པ་ཞེས་བྱའོ། །དགེ་སྦྱོང་སྦུན་པ་ཞེས་བྱའོ། །དགེ་སྦྱོང་ཀླན་ཀ་ཚོལ་བ་ཞེས་བྱའོ། །དགང་དཀའ་བ་ཞེས་བྱའོ། །གསོ་དཀའ་བ་ཞེས་བྱའོ། །བློ་གྲོས་འཆལ་པ་ཞེས་བྱའོ། །ཉེས་པར་གནས་པ་ཞེས་བྱའོ། །འཕགས་པ་མ་ཡིན་པ་ཞེས་བྱའོ། །
འཛེམ་པ་མེད་པ་ཞེས་བྱའོ། །ངོ་ཚ་མེད་པ་ཞེས་བྱའོ། །མགོ་བཅད་པ་ཞེས་བྱའོ། །རྣམ་པར་བརྟགས་པ་ཞེས་བྱའོ། །བསགས་པ་དང་ཀུན་ནས་བསགས་པ་ཞེས་བྱའོ། །འབྲས་གདུག་པ་ཅན་ཞེས་བྱའོ། །ཁོང་འབྲས་ཅན་ཞེས་བྱ་
བྱའོ། །ཞེན་པ་དང་ཉེས་པ་དང་རྨོངས་པ་ཞེས་བྱའོ། །བརྐམ་ཆགས་དང་ཞེན་པ་ཞེས་བྱའོ། །ཀུན་ནས་བཅིངས་པ་ཞེས་བྱའོ། །ངན་པས་གོས་ཤིང་རྨོངས་པས་གཏུགས་པ་ཞེས་བྱའོ། །སྟོང་པ་ཅན་དང་། ཟད་པ་ཅན་དང་། 
ཉམས་པ་ཅན་ཞེས་བྱའོ། །སྟོང་པ་དང་། ཟད་པ་དང་། ཉམས་པ་ཞེས་བྱའོ། །ཤཱ་རིའི་བུ་ཅིའི་ཕྱིར་སྟོང་པ་དང་། ཟད་པ་དང་། ཉམས་པ་ཞེས་བྱ་ཞེ་ན། སངས་རྒྱས་ཀྱིས་བསྔགས་པ་དང་། སྐྱེས་བུ་དམ་པའི་མཚན་ཉིད་དང་། དགེ་སྦྱོང་
གི་ཆོས་དང་། དགེ་སྦྱོང་གི་ཡོན་ཏན་དང་། དགེ་སྦྱོང་གི་ཆོ་ག་དང་། དགེ་སྦྱོང་གི་ཚུལ་རྣམས་ལས་ཡོངས་སུ་ཉམས་ཤིང་ཤིན་དུ་ཡོངས་སུ་ཉམས་པ་སྟེ། ཤཱ་རིའི་བུ་དེའི་ཕྱིར་སྟོང་པ་དང་། ཟད་པ་དང་། ཉམས་པ་ཞེས་བྱའོ། །
འཕགས་པའི་གསུང་རབ་འདི་ལས་ཕྱི་རོལ་ཏུ་གྱུར་པའི་ཕྱིར། དེས་ན་ཉམས་པ་ཞེས་བྱའོ། །སངས་རྒྱས་ཀྱི་བྱང་ཆུབ་འདི་ལས་ཐ་དད་པར་བྱེད་ཅིང་དམིགས་སུ་མེད་པའི་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པའི་
མཚན་ཉིད་ཀྱི་ཆོས་ལས་ཐ་དད་པར་བྱེད་པས་ཤཱ་རིའི་བུ་དེས་ན་སྟོང་པ་དང་ཟད་པ་དང་ཉམས་པ་ཞེས་བྱའོ། །ཡང་དག་པ་མ་ཡིན་པ་ལ་ཞེན་པ་དང་སྙིང་པོ་མེད་པ་ལ་ཞེན་པ་དེ་དག་ནི་བདུད་སྡིག་ཅན་དགའ་བར་བྱེད་དུ་འཇུག་པ་
<pb id="58.39a"/>
ཡིན་ནོ། །དེ་དག་ནི་ཚུལ་ཁྲིམས་སམ། འཇིག་རྟེན་པའི་སྤྱོད་ཚུལ་ཐམས་ཅད་ཀྱིས་བྱིས་པ་སོ་སོའི་སྐྱེ་བོ་རྣམས་དང་མཚུངས་པ་ཡིན་ནོ། །སྐྱེས་བུ་དམ་པ་མ་ཡིན་པ་དེ་དག་གང་ཞིག་དང་ལྡན་པ་མ་ཡིན་པའི་བཟོད་
པ་དང་ལྡན་པ་ཞེས་བྱ་སྟེ། སྤོང་བ་པ་རྣམས་དང་མཚུངས་པ་མ་ཡིན། མཉམ་པ་མ་ཡིན་འདྲ་བ་མ་ཡིན་ཏེ། དམིགས་པའི་ལྟ་བ་ཅན་རྣམས་ནི་དགེ་སྦྱོང་གི་ཡོན་ཏན་དང་། དགེ་སྦྱོང་
གི་ཆོས་དང་། དགེ་སྦྱོང་གི་ཆོ་ག་དང་། དགེ་སྦྱོང་གི་ཚུལ་ལས་ཕྱི་རོལ་དུ་གྱུར་པའི་ཕྱིར་བྱེ་བ་བརྒྱ་སྟོང་གི་ཆ་ཙམ་དུ་ཡང་ཉེ་བར་མི་འགྲོ་སྟེ། ཤཱ་རིའི་བུ་དེས་ན་སྟོང་པ་དང་ཟད་པ་དང་ཉམས་པ་ཞེས་བྱའོ། །འཇིག་རྟེན་གྱི་ཟང་
ཟིང་ལ་ལྷག་པར་ཞེན་པ་དགེ་སྦྱོང་དུ་ཁས་འཆེ་བ་དེ་དག་ནི་དགེ་སྦྱོང་མ་ཡིན་པར་དགེ་སྦྱོང་ལྟར་བཅོས་པ། དད་པས་བྱིན་པ་ལ་ལོངས་སྤྱོད་པར་བྱེད་པ། རྟག་ཏུ་ཆོམ་རྐུན་པའི་རྟགས་ཐོགས་པ། རྒྱལ་མཚན་སྙོལ་བར་
བྱེད་པ་ཡིན་ཏེ། ཇི་ལྟར་ཡོངས་སུ་དག་པའི་ཡོན་གནས་འཇིག་རྟེན་པའི་བསོད་ནམས་ཀྱི་ཞིང་རྣམས་ཀྱིས་ཡོངས་སུ་ལོངས་སྤྱད་པ་ལྟར་ཁམ་གཅིག་ཙམ་ཡང་ཡོངས་སུ་དག་པར་ལོངས་སྤྱོད་པར་མི་བྱེད་པས་དེ་དག་ནི་ཡོངས་
སུ་ལོངས་མ་སྤྱད་པ། རིགས་པ་མེད་པ། གྲོལ་བ་མེད་པ་ཡིན་པས། ཤཱ་རིའི་བུ་དེས་ན་སྟོང་པ་དང་། ཉམས་པ་དང་། ཟད་པ་ཞེས་བྱའོ། །ཤཱ་རིའི་བུ་འདི་ཇི་སྙམ་དུ་སེམས། ཁྱིམ་པ་སྲོག་གཅོད་པ་དང་། མ་བྱིན་པར་
ལེན་པ་དང་། འདོད་པ་རྣམས་ལ་ལོག་པར་སྤྱོད་པ་དང་། བརྫུན་དུ་སྨྲ་བ་དང་། ཕྲ་མའི་ཚིག་དང་། ཚིག་རྩུབ་པོ་དང་། ཚིག་ཀྱལ་པ་དང་། བརྣབ་སེམས་དང་། གནོད་སེམས་དང་། ལོག་པར་ལྟ་བ་གང་ཡིན་པ་
ཞིག་ཡོད་པར་གྱུར་ལ། སྲོག་གཅོད་པའི་ཁྱིམ་པ་དེ་འདུག་ནས་ཅི་ནས་ཀྱང་རྟག་པར་རྒྱུན་དུ་སྲོག་གཅོད་ཅིང་འཚེ་བར་བྱེད་དམ། འོན་ཏེ་དུས་ཐམས་ཅད་དུ་ནི་མ་ཡིན། གསོལ་པ། བཅོམ་ལྡན་འདས་སྲོག་གཅོད་
<pb id="58.39b"/>
པའི་ཁྱིམ་པ་མཆིས་ཀྱང་རྟག་པར་རྒྱུན་དུ་སྲོག་ཆགས་རྣམས་ཀྱི་སྲོག་ལ་འཚེ་བར་མི་བགྱིད་དེ། བཅོམ་ལྡན་འདས་སྲོག་གཅོད་པའི་ཁྱིམ་པ་གང་ཞིག་གདུགས་གཅིག་གམ། མཚན་གཅིག་སྲོག་མི་འགུམ་ཤིང་འཚེ་བར་
མི་བགྱིད་པ་ནི་ཆེས་ངོ་མཚར་ལགས་ཀྱི། བཅོམ་ལྡན་འདས་སྲོག་གཅོད་པའི་ཁྱིམ་པ་གང་ཞིག་གདུགས་གཅིག་གམ་མཚན་གཅིག་སྲོག་ཆགས་རྣམས་ཀྱི་སྲོག་ལ་འཚེ་བར་བགྱིད་པ་ནི་ངོ་མཚར་མི་ཆེ་ལགས་སོ། །ཤཱ་རིའི་
བུ་འདི་ཇི་སྙམ་དུ་སེམས། མ་བྱིན་པར་ལེན་པའི་ཁྱིམ་པ་གང་ཞིག་མ་བྱིན་པར་མི་ལེན་པ་དང་། གང་ཡང་མ་བྱིན་པར་ལེན་པ་གང་ངོ་མཚར་ཆེ། གསོལ་པ། བཅོམ་ལྡན་འདས་མ་བྱིན་པར་ལེན་པའི་ཁྱིམ་པ་གང་ཞིག་གདུགས་
གཅིག་གམ་མཚན་གཅིག་མ་བྱིན་པར་མི་ལེན་པ་ནི་ཆེས་ངོ་མཚར་ལགས་ཀྱི། བཅོམ་ལྡན་འདས་མ་བྱིན་པར་ལེན་པའི་ཁྱིམ་པ་གང་ཞིག་གདུགས་གཅིག་གམ། མཚན་གཅིག་གམ། གདུགས་གཉིས་སམ། གསུམ་འམ། 
དགུང་ཟླ་འམ། དགུང་ཟླ་ཕྱེད་ཀྱི་བར་དུ་མ་བྱིན་པར་ལེན་ཅིང་མ་བྱིན་པར་བླངས་པ་ནི་ངོ་མཚར་མི་ཆེ་ལགས་སོ། །བཀའ་སྩལ་པ། ཤཱ་རིའི་བུ་འདི་ཇི་སྙམ་དུ་སེམས། འདོད་པ་རྣམས་ལ་ལོག་པར་སྤྱོད་པའི་ཁྱིམ་པ་
གང་ཞིག་འདོད་པ་རྣམས་ལ་ལོག་པར་སྤྱོད་པ་དང་། གང་ཞིག་འདོད་པ་རྣམས་ལ་ལོག་པར་མི་སྤྱོད་པ་དང་། དེ་བཞིན་དུ་བརྫུན་དུ་སྨྲ་བ་དང་། ཕྲ་མའི་ཚིག་དང་། ཚིག་རྩུབ་པོ་དང་། ཚིག་ཀྱལ་པ་དང་། བརྣབ་སེམས་དང་། 
གནོད་སེམས་མི་སྤྱོད་པ་གང་ངོ་མཚར་ཆེ། ཤཱ་རིའི་བུ་འདི་ཇི་སྙམ་དུ་སེམས། ལོག་པར་ལྟ་བའི་ཁྱིམ་པ་གང་ཞིག་ལོག་པའི་ལྟ་བ་ཡིད་ལ་བྱེད་པ་དང་། གང་ཞིག་ལོག་པའི་ལྟ་བ་ཡིད་ལ་མི་བྱེད་པ་གང་ངོ་མཚར་ཆེ། གསོལ་
པ། བཅོམ་ལྡན་འདས་འདོད་པ་རྣམས་ལ་ལོག་པར་སྤྱོད་པའི་ཁྱིམ་པ་གང་ཞིག་གདུགས་གཅིག་གམ་མཚན་གཅིག་འདོད་པ་རྣམས་ལ་ལོག་པར་མི་སྤྱོད་པ་ནི་ཆེས་ངོ་མཚར་ལགས་ཀྱི། བཅོམ་ལྡན་འདས་འདོད་པ་རྣམས་
<pb id="58.40a"/>
ལ་ལོག་པར་སྤྱོད་པའི་ཁྱིམ་པ་གང་ཞིག་གདུགས་གཅིག་གམ་མཚན་གཅིག་འདོད་པ་རྣམས་ལ་ལོག་པར་སྤྱོད་པ་ནི་ངོ་མཚར་མི་ཆེ་ལགས་སོ། །གང་ཞིག་འདོད་པ་རྣམས་ལ་ལོག་པར་མི་སྤྱོད་པ་ཆེས་ངོ་མཚར་
ལགས་པ་དེ་བཞིན་དུ་བཅོམ་ལྡན་འདས་བརྫུན་དུ་སྨྲ་བ་དང་། ཕྲ་མའི་ཚིག་དང་། ཚིག་རྩུབ་པོ་དང་། ཚིག་ཀྱལ་པ་དང་། བརྣབ་སེམས་དང་། གནོད་སེམས་ལ་ཡང་གནོད་སེམས་དང་ལྡན་པའི་ཁྱིམ་པ་གང་ཞིག་གདུགས་གཅིག་
གམ། མཚན་གཅིག་གནོད་སེམས་མི་བགྱིད་པ་ནི་ཆེས་ངོ་མཚར་ལགས་ཀྱི། བཅོམ་ལྡན་འདས་གནོད་སེམས་དང་ལྡན་པའི་ཁྱིམ་པ་གང་ཞིག་གདུགས་གཅིག་གམ་མཚན་གཅིག་གནོད་སེམས་བགྱིད་པ་ནི་ངོ་མཚར་མི་ཆེ་ལགས་
སོ། །བཅོམ་ལྡན་འདས་ལོག་པའི་ལྟ་བ་ཅན་ནི་ལན་འགའ་ཡང་ཡང་དག་པའི་ལྟ་བ་ཅན་དུ་མི་འགྱུར་ལ། ལན་འགའ་ཡང་ཡང་དག་པའི་ལྟ་བ་ཡིད་ལ་མི་བགྱིད་པས། བཅོམ་ལྡན་འདས་བདག་ནི་མི་དགེ་བའི་ལས་ཀྱི་ལམ་བཅུ་
པོ་འདི་རྣམས་ལས་ལོག་པར་ལྟ་བ་ནི་ཐམས་ཅད་དུ་ཁ་ན་མ་ཐོ་བ་ཆེན་པོ་དང་བཅས་པ་ལགས་སོ་ཞེས་མཆི་ལགས་སོ། །བཅོམ་ལྡན་འདས་དེ་ཅིའི་སླད་དུ་ཞེ་ན། འདི་ལྟར་ལོག་པའི་ལྟ་བ་ཅན་ནི་ལྟ་བ་ཉམས་པས་རྟག་པར་རྒྱུན་
དུ་ཀུན་ནས་ཉོན་མོངས་པའི་སེམས་དང་། ཡོངས་སུ་མ་དག་པའི་སེམས་སུ་འགྱུར་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །ཤཱ་རིའི་བུ་སྲོག་གཅོད་པའི་མི་
གང་ཞིག་ཉི་མ་རེ་རེ་ཞིང་སྲོག་ཆགས་བྱེ་བ་བརྒྱ་སྟོང་གི་སྲོག་ལ་འཚེ་བར་བྱེད་པ་དང་། མ་བྱིན་པར་ལེན་པའི་མི་གང་ཞིག་ཉི་མ་རེ་རེ་ཞིང་ཁྱིམ་བྱེ་བ་བརྒྱ་སྟོང་ནས་ནོར་དང་། འབྲུ་དང་། གསེར་དང་། དངུལ་དང་། རང་གི་ནོར་ཐམས་ཅད་འཕྲོག་
པར་བྱེད་པ་དང་། འདོད་པ་རྣམས་ལ་ལོག་པར་སྤྱོད་པའི་མི་གང་ཞིག་རྟག་པར་རྒྱུན་དུ་དུབ་པ་མེད་པར་འདོད་པ་རྣམས་ལ་ལོག་པར་སྤྱོད་པ་དང་། བརྫུན་དུ་སྨྲ་བའི་མི་གང་ཞིག་ཉིན་མཚན་རྟག་པར་རྒྱུན་དུ་བརྫུན་གྱི་ཚིག་སྨྲ་བར་བྱེད་དེ། 
<pb id="58.40b"/>
བདེན་པའི་རྗེས་སུ་འཐུན་པ་འམ། བདེན་པའི་རྗེས་སུ་འགྲོ་བའི་ཚིག་གཅིག་ཙམ་ཡང་མི་སྨྲ་བས་རྟག་པར་ཚིག་ཡོངས་སུ་མ་དག་པར་བྱེད་པ་དང་། ཕྲ་མའི་ཚིག་སྨྲ་བའི་མི་གང་ཞིག་རྟག་པར་རྒྱུན་དུ་འཁྲུག་པ་ལ་དགའ། འཁྲུག་པ་ལ་མགུ་
བར་བྱེད་པས་འཁྲུག་པར་བྱེད་པའི་ཚིག་སྨྲ་སྟེ། འཐུན་པ་རྣམས་འབྱེད་པར་བྱེད་ཅིང་། ཕྱེ་བ་རྣམས་ནི་ལྷག་པར་ཡང་འབྱེད་པར་བྱེད་པས། ལྷག་པར་ཡང་སྦེད་པ་དང་། ཚིག་རྩུབ་པོ་སྨྲ་བར་བྱེད་པའི་མི་གང་ཞིག་རྟག་པར་རྒྱུན་དུ་རྩོད་པའི་
གཏམ་ལ་སྦྱོར་བའི་རྗེས་སུ་བརྩོན་པར་གནས་ཏེ། ཚིག་འཇམ་པོ་གཅིག་ཙམ་ཡང་མི་སྨྲ་བ་དང་། ཚིག་ཀྱལ་པ་སྨྲ་བའི་མི་གང་ཞིག་དེ་གཞན་དྲིས་པ་ན། གཞན་དུ་སྨྲ་སྟེ། བདེན་པར་མི་སྨྲ་ཞིང་གཞན་གྱི་ཚིག་འཁྲུགས་པར་བྱ་བའི་ཕྱིར་
ཚིག་བརྒྱུད་པ་སྟེ། ཡུད་ཙམ་ལ་ཚིག་བརྒྱ་འམ་སྟོང་སྨྲ་བར་བྱེད་ན། ཉིན་པར་རམ་མཚན་མོ་ལྟ་ལ་ཅི་སྨོས་ཏེ། ཚིག་ཀྱལ་པ་སྨྲ་བ་དང་། བརྣབ་སེམས་ཅན་གྱི་མི་གང་ཞིག་རྟག་པར་རྒྱུན་དུ་མཉམ་པ་དང་མི་མཉམ་པས་གཞན་གྱིས་
ཡོངས་སུ་བཟུང་བའི་ཡོ་བྱད་རྣམས་ལ་མངོན་པར་ཞེན་པར་བྱེད། ལྷག་པར་འབྲང་བར་བྱེད་པ་དང་། གནོད་སེམས་ཅན་གྱི་མི་གང་ཞིག་རྟག་པར་རྒྱུན་དུ་འཚེ་བས་ཁྲོ་བ་དང་། འཁོན་དུ་འཛིན་པ་ཡོངས་སུ་རྫོགས་པར་བྱ་བའི་ཕྱིར་ལྷག་པར་བདོ་
བར་བྱེད་པ་དང་། ལོག་པར་ལྟ་བའི་མི་གང་ཞིག་ལྟ་བ་ཉམས་པས་རྟག་པར་རྒྱུན་དུ་ལམ་གོལ་བ་ལ་གཞོལ་ཞིང་། ཡང་དག་པའི་ལྟ་བ་ཡིད་ལ་བྱེད་པའི་སེམས་གཅིག་ཙམ་ཡང་སྐྱེད་པར་མི་བྱེད་ན། ཤཱ་རིའི་བུ་འདི་ཇི་སྙམ་དུ་སེམས། ཇི་ག་
མི་དགེ་བ་བཅུའི་ལས་ཀྱི་ལམ་དེ་ལྟ་བུ་དང་ལྡན་པའི་མི་དེ་དག་བསོད་ནམས་མ་ཡིན་པའི་ཕུང་པོ་མང་དུ་མངོན་པར་འདུ་བྱེད་པར་འགྱུར་རམ། བཅོམ་ལྡན་འདས་མང་དུ་འགྱུར་ལགས་སོ། །བདེ་བར་གཤེགས་པ་མང་དུ་འགྱུར་ལགས་སོ། །
ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །གང་ཡང་མི་དགེ་བ་བཅུའི་ལས་ཀྱི་ལམ་དེ་ལྟ་བུ་དང་ལྡན་པའི་མི་དེ་དག་རྟག་པར་རྒྱུན་ཏུ་བར་ཆད་མེད་པར་ལོ་བརྒྱའི་བར་དུ་བསོད་ནམས་མ་ཡིན་པའི་ཕུང་པོ་བསགས་པ་བས། 
<pb id="58.41a"/>
དགེ་སློང་ཚུལ་ཁྲིམས་རལ་བ་གང་ཞིག་བསྟན་པ་འདི་ལ་དྲང་སྲོང་གི་རྒྱལ་མཚན་གྱིས་གཡོགས་ནས་དད་པས་བྱིན་པ་ལ་ཞག་གཅིག་ལོངས་སྤྱོད་པར་བྱེད་ན། དེ་བས་ནི་ཆེས་མང་དུ་མི་དགེ་བའི་རྩ་བ་མངོན་པར་འདུ་བྱེད་པར་
འགྱུར་རོ། །དེའི་ཕྱིར་ཚུལ་ཁྲིམས་རལ་བའི་དགེ་སློང་འདི་ནི་ཉིན་ཞག་གཅིག་དད་པས་བྱིན་པ་ལ་ལོངས་སྤྱོད་ན་དེ་ཉིད་དེ་དག་ལས་མི་དགེ་བའི་རྩ་བ་ཆེས་མང་དུ་མངོན་པར་འདུ་བྱེད་པ་ཡིན་ཏེ། འདི་ལྟ་སྟེ་ཚུལ་ཁྲིམས་རལ་བའི་དགེ་
སློང་ཉིན་ཞག་གཅིག་དད་པས་བྱིན་པ་ལ་ལོངས་སྤྱོད་པར་བྱེད་པ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་སྲོག་གཅོད་པའི་མི་ནི་སྐྱེ་བོ་མང་པོས་ངོ་ཤེས་པར་བྱ་བ་དང་། སྐྱེ་བོ་མང་པོས་རིག་པར་བྱ་བ་དང་། སྐྱེ་བོ་མང་པོས་སྨད་
པའི་འོས་ཡིན་ནོ། །དེ་ནི་ཐམས་ཅད་ཀྱི་ཚུལ་ཁྲིམས་འཆལ་པ་ཞེས་བྱ་བ་དང་། གཏུམ་པོ་ཞེས་བྱ་བ་དང་། སྡིག་ཅན་ཞེས་བྱ་བ་དང་། བཤུང་བ་ཞེས་བྱ་བ་དང་། མི་གཙང་བ་ཞེས་བྱ་བ་དང་། མི་དགེ་བ་ཞེས་བྱ་བ་དང་། དགེ་ལེགས་
མ་ཡིན་པ་ཞེས་བྱ་བ་དང་། ཡོན་ཏན་མེད་པ་ཞེས་བྱ་བ་དང་། ཡོན་ཏན་དང་བྲལ་བ་ཞེས་བྱ་བར་གྲགས་ཤིང་ཡོངས་སུ་སྤང་བར་བྱ་བའི་འོས་སུ་འགྱུར་རོ། །དེ་ནི་སྐྱེ་བོ་མང་པོས་ཀྱང་ལྷག་པར་ཡང་ཡོན་ཏན་མེད་དོ་ཞེས་བྱ་བར་
ཤེས་པར་འགྱུར་རོ། །ཤཱ་རིའི་བུ་དེ་ལྟ་མོད་ཀྱི་སྲོག་གཅོད་པས་སྲོག་ཆགས་ཀྱི་སྲོག་ལ་གནོད་པར་བྱས་ནས་རེས་འགའ་བདག་ལ་རྣམ་པར་སྨིན་པ་མི་སྡུག་པར་འགྱུར་བས་བདག་གི་འདི་ནི་ཆ་མ་ཡིན་ནོ་ཞེས་སྨོད་པའི་འདུ་ཤེས་སྐྱེ་
བར་འགྱུར་ཡང་། དེ་ནི་སྐྱེ་བོ་རྣམས་ཀྱིས་ཚུལ་ཁྲིམས་འཆལ་པ་དེ་ལྟར་ཡང་དག་པར་ཤེས་ཏེ། དེ་ལ་ཆུང་ངུ་ཡོན་ཏན་སྐྲའི་རྩེ་མོ་བརྒྱར་གཤགས་པའི་ཆ་ཙམ་འམ། ཡུང་འབྲུ་བྱེ་བ་བརྒྱ་སྟོང་དུ་གཤགས་པའི་ཆ་ཙམ་ཡང་
རྟོག་པར་མི་བྱེད་ན། དེ་ལ་ཡོན་གནས་སུ་སེམས་པ་ལྟ་ཅི་སྨོས། དེ་ལ་ཡོན་དབུལ་བ་དང་། སྐལ་བ་བཟང་པོ་དང་ལྡན་པ་དང་། རྣམ་པར་སྨིན་པ་བདེ་བ་དང་མཐོ་རིས་སུ་འབྱུང་བ་དང་། གོང་མའི་ཆར་འགྲོ་བའི་འོས་སུ་
<pb id="58.41b"/>
འགྱུར་བ་ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །གང་ཡང་དེའི་བུ་དང་བུ་མོ་དང་། གྲོགས་པོ་དང་། ཉེ་དུ་དང་། སྣག་གི་གཉེན་མཚམས་དང་འབྲེལ་པ་དེ་དག་ཀྱང་དེའི་ཚུལ་ཁྲིམས་འཆལ་པར་ཡང་དག་པར་ཤེས་ནས་
དེ་དག་གིས་དེ་མཐོང་ན་ལྡང་བར་མི་བྱེད། མངོན་དུ་སྨྲ་བར་མི་བྱེད་ན། བཀུར་སྟི་བྱ་བ་གཞན་ལྟ་ཅི་སྨོས་ཏེ། དེ་ནི་གནས་ཡོད་པ་མ་ཡིན་ནོ། །དེ་ལས་དེས་བསྒྲུབས་པའི་ལོངས་སྤྱོད་གང་ཡིན་པ་དེ་དག་གིས་བུ་དང་བུ་མོ་དག་
གི་འཚོ་བ་བྱེད་པར་འགྱུར་རོ། །ཤཱ་རིའི་བུ་གང་གི་ཕྱིར་རྔོན་པ་ཡང་འདི་ལྟ་བུའི་ཡོན་གནས་སུ་འགྱུར་བའི་དུས་དེ་དང་དེ་ཡོད་དེ། ལས་གང་གི་རྣམ་པར་སྨིན་པས་འཕགས་པ་རྣམས་དང་ཕྲད་ནས་གལ་ཏེ་དགེ་སློང་ངམ། དགེ་
སློང་མ་འམ། དགེ་བསྙེན་ནམ། དགེ་བསྙེན་མ་འགའ་ཞིག་གིས་སྲོག་གཅོད་པ་ལས་ཡིད་འབྱུང་བར་འགྱུར་བ་ཡང་དག་པར་འཛིན་དུ་བཅུག་སྟེ། དེ་རྒྱུན་དེ་ལས་ལོག་ཅིང་གལ་ཏེ་སྲོག་གཅོད་པ་སྤང་བའི་ཕྱིར་བསྟན་པ་འདི་
ལ་དད་པ་རྙེད་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། དེ་སྒྲིབ་པ་མེད་པར་བྱ་བའི་ཕྱིར་སངས་རྒྱས་རྣམས་དང་། སངས་རྒྱས་ཀྱི་ཉན་ཐོས་རྣམས་རབ་ཏུ་བྱུང་བའི་རྗེས་སུ་རབ་ཏུ་བྱུང་ནས་དགེ་བའི་བཤེས་གཉེན་རྣམས་ལ་
བསྟེན་ཅིང་བསྙེན་ཏེ་བཀུར་སྟི་བྱེད་པ་ན། དགེ་སྦྱོང་གི་ས་འཐོབ་པར་འགྱུར་ཞིང་། དེ་མཐོང་བའི་ཆོས་ལ་མྱོང་བར་འགྱུར་བའི་སྡུག་བསྔལ་སྐྱེས་པ་གང་ཡང་རུང་བ་དག་གིས་དེ་སྒྲིབ་པ་མེད་པར་བྱས་ནས་འཕགས་པའི་ལམ་སྐྱེ་བར་འགྱུར་
ཞིང་ངན་སོང་ལས་ཀྱང་ཡོངས་སུ་ཐར་བར་འགྱུར་རོ། །ཤཱ་རིའི་བུ་འདི་ན་ཡང་དགེ་སློང་སྡིག་ཅན་དགེ་སྦྱོང་མ་ཡིན་པར་དགེ་སྦྱོང་ལྟར་བཅོས་པ། ཚངས་པར་སྤྱོད་པ་མ་ཡིན་པར་ཚངས་པར་སྤྱོད་པར་ཁས་འཆེ་བ་དག་དགེ་བའི་ཆོས་ཐམས་
ཅད་འགོག་པ་ཡིན་ནོ། །དགེ་བའི་རྩ་བ་ཐམས་ཅད་ཡང་དག་པར་བཅད་པ་ཡིན་ནོ། །དེས་དགེ་བའི་རྩ་བ་ཐམས་ཅད་ཉམས་པར་བྱས་པས་དགེ་བ་གང་ལ་ཡང་བྱ་བའི་མཐུ་མེད་པར་འགྱུར་རོ། །སྨད་པའི་ལམ་སེམས་ཅན་
<pb id="58.42a"/>
དམྱལ་བའི་འཁོར་དུ་ལྷུང་བ། ལམ་སྟོར་བ། ལམ་བཀག་པ། གཟི་བརྗིད་ཉམས་པ། མདོག་ཉམས་པ། དཔེ་བླང་དུ་མེད་པ། དགེ་བའི་ཡན་ལག་ཉམས་པ། ལྷོད་པ། འབབ་སྟེགས་ཡོངས་སུ་ཉམས་
པ། ལོག་པའི་འབབ་སྟེགས་སུ་ཞུགས་པ། ཉེས་པ་བསྒྲགས་པ། ཉེས་པར་རྟོགས་པ། གདོལ་པ་ལྟ་བུ། ངང་ཚུལ་ཞིག་པ། ཞི་བ་དོན་མེད་པར་སྤྱོད་པ། དུར་ཁྲོད་དང་མཚུངས་པ་ཆོ་ག་ཡོངས་སུ་ཉམས་པ་དེ་ནི་ངའི་བསྟན་
པ་འདི་ལ་ལམ་སུན་འབྱིན་པ། ཆོས་ཀྱི་རྐུན་མར་གནས་པ། འཐབ་ཀྲོལ་བ། ཉན་རྣ་བ། བདུད་ཀྱི་མངག་གཞུག་པ། ཕྲ་མའི་ཚིག་ཅན། གཅུགས་པ་རྣམས་ཀྱིས་མཉན་པར་མི་འོས་པ་ཡིན་ནོ། །ཤཱ་རིའི་བུ་ཇི་ལྟར་སེང་གེའི་དབུས་
ན་ཝ་འམ་འཁོར་ལོས་སྒྱུར་བའི་དབུས་ན་མ་ནིང་ངམ། ལྷའི་འཁོར་གྱི་དབུས་ན་སྤྲེའུ་འམ། ཀླུའི་རྒྱལ་པོའི་དབུས་ན་ལོངས་སྤྱོད་དང་བྲལ་བ་འམ། ལྷའི་མིག་ཅན་གྱི་དབུས་ན་དམུས་ལོང་འམ། མདབ་བཟངས་བྱའི་རྒྱལ་པོའི་
དབུས་ན་སྲོག་ཆགས་པད་པ་འདུག་པ་དེ་བཞིན་དུ། ཤཱ་རིའི་བུ་ངའི་ཉན་ཐོས་ཀྱི་དབུས་ན་ཚུལ་ཁྲིམས་རལ་པའི་དགེ་སློང་འདུག་པ་ལྷ་བརྒྱ་སྟོང་ཕྲག་དུ་མས་མཐོང་ན་ཡིད་མི་བདེ་བ་ཆེན་པོ་སོ་སོར་མྱོང་བར་འགྱུར་ན། བདུད་ཀྱི་ཕོ་
ཉ་དེ་གསོ་སྦྱོང་གི་ལས་སམ་དགག་དབྱེའི་ལས་ལྟ་ཅི་སྨོས། དེ་ནི་བདུད་ཀྱི་མངག་གཞུག་པ་ཡིན་ཏེ། དེས་སངས་རྒྱས་ཀྱི་བྱང་ཆུབ་ཡང་དག་ཕུལ་འདི་ཐོས་ནས་ཁྱིམ་པ་རྣམས་ལ་སྒྲོགས་པ་ན་དེ་ལ་མ་དད་པའི་ལྷ་དང་། ཀླུ་དང་། 
གནོད་སྦྱིན་ཁ་ཅིག་གད་རྒྱངས་ཆེན་པོས་གད་མོ་འདེབས་ཤིང་། རྟ་ཅང་ཤེས་རྣམས་ཀྱི་དབུས་ན་རྟ་རྒོད་དང་འདྲ་བར་དགེ་སློང་སྡིག་ཅན་སྦེད་པ་འཆབ་པ་འདི་སྟན་འདི་ལ་ཅིའི་ཕྱིར་འདུག་ཅེས་འཕྱ་བར་བྱེད་དོ། །དེ་ལྟར་སྐྱེས་བུ་དམ་
པ་མ་ཡིན་པས་བདག་ལ་ཤེས་པ་འམ་ལྟ་བ་ནི་འགའ་ཡང་མེད་པ་མ་ཡིན་ནོ་ཞེས་མི་སེམས་པས། དེ་ལྷ་དང་མི་དང་བདག་ལ་སླུ་བར་བྱེད་པ་ཡིན་ནོ། །ལྟོས་ཤིག །འདི་ནི་ལྷ་དང་བཅས་པའི་འཇིག་རྟེན་གྱི་ཆོམ་རྐུན་པ་ཡིན་ནོ། །
<pb id="58.42b"/>
དེ་ནི་དེ་ལྟར་ལྷས་ཀྱང་ཡོན་ཏན་མ་ཡིན་པ་དང་ལྡན་པར་ཤེས་བཞིན་དུ་དད་པས་བྱིན་པ་ལ་ལོངས་སྤྱོད་པར་བྱེད་དོ། །མངོན་དུ་སྨྲ་བ་དང་། ཕྱག་དང་། ལྡང་བ་དང་། ཐལ་མོ་སྦྱར་བ་དང་། འདུད་པའི་ལས་བདག་གིར་བྱེད་དོ། །
ཁྱིམ་པ་དང་། རབ་ཏུ་བྱུང་བ་ལས་རིགས་ཉམས་པ་དང་། བཤུང་བ་དང་། དུར་ཁྲོད་ཀྱི་རོ་དང་འདྲ་བར་སྤྱོད་པ་ཡིན་ནོ། །དེ་ཆོས་གོས་མ་བྱིན་པ་ལ་གྱོན་པར་བྱེད་དོ། །ལྷུང་བཟེད་མ་བྱིན་པ་ལ་ལོངས་སྤྱོད་པར་བྱེད་དོ། །ཟས་
མ་བྱིན་པ་ལ་ལོངས་སྤྱོད་པར་བྱེད་དོ། །གདུགས་དང་མཆིལ་ལྷམ་མ་བྱིན་པ་ལ་ལོངས་སྤྱོད་པར་བྱེད་དོ། །བསོད་སྙོམས་སྤྱོད་པ་མ་བྱིན་པ་ལ་ལོངས་སྤྱོད་པར་བྱེད་དོ། །གནས་མལ་མ་བྱིན་པ་ལ་ལོངས་སྤྱོད་པར་བྱེད་དོ། །
གདིང་བ་མ་བྱིན་པ་ལ་ལོངས་སྤྱོད་པར་བྱེད་དོ། །གཡོག་པ་མ་བྱིན་པ་ལ་ལོངས་སྤྱོད་པར་བྱེད་དོ། །གཙུག་ལག་ཁང་མ་བྱིན་པ་ལ་ལོངས་སྤྱོད་པར་བྱེད་དོ། །ཆུ་སྣོད་མ་བྱིན་པ་ལ་ལོངས་སྤྱོད་པར་བྱེད་དོ། །འཆག་པ་དང་འདུག་
པ་མ་ཡིན་པ་ལ་ལོངས་སྤྱོད་པར་བྱེད་དོ། །ཁབ་རལ་མ་བྱིན་པ་ལ་ལོངས་སྤྱོད་པར་བྱེད་དོ། །འདི་ལྟར་ཤར་དང་། ལྷོ་དང་། ནུབ་དང་། བྱང་གི་ཕྱོགས་གང་དུ་གོམ་པ་འདོར་བ་དེ་ཡང་མ་བྱིན་པར་གོམ་པ་འདོར་བ་ཡིན་ནོ། །སྤྱོད་
ལམ་ན་ཡང་ཆོམ་རྐུན་བྱེད་དོ། །ཀུན་དུ་བརྟགས་ཤིང་ཡང་ཆོམ་རྐུན་བྱེད་དོ། །ལྟ་བ་ཡང་། གཡས་གཡོན་དུ་ལྟ་བ་དང་། བསྐུམ་པ་དང་། བརྐྱང་བ་དང་། སྣམ་སྦྱར་དང་། ལྷུང་བཟེད་དང་། ཆོས་གོས་གྱོན་པ་ན་ཡང་ཆོམ་རྐུན་
བྱེད་དོ། །དེའི་ལུས་དང་ངག་དང་སེམས་ཀྱི་གཡོ་བ་དང་རྩོམ་པ་གང་ཡིན་པ་དེ་དག་ཐམས་ཅད་དུ་ཡང་ཆོམ་རྐུན་བྱེད་དོ། །དེའི་སྐྲ་འདྲེག་ཏུ་འཇུག་པ་གང་ཡིན་པ་དེ་དག་ཀྱང་ཆོམ་རྐུན་པའི་སྐྲ་འདྲེག་ཏུ་འཇུག་པ་ཡིན་ནོ། །ཤཱ་རིའི་བུ་
ཚུལ་ཁྲིམས་ཀྱི་སྦྱོར་བ་ཞིག་པའི་དགེ་སློང་རྣམས་ཀྱི་གཡོ་བ་དང་། སེམས་པ་དང་། སྤྱོད་པ་དང་། ཡོངས་སུ་སྤྱོད་པ་དེ་དག་ཐམས་ཅད་ནི་ཆོམ་རྐུན་པ་ཡིན་ནོ་ཞེས་གསུང་ངོ་། །ཤཱ་རིའི་བུ་ཆུང་ངུ་ན་དགེ་སློང་སྡིག་ཅན་དེའི་ལག་པ་འཁྲུ་བ་
<pb id="58.43a"/>
དང་། བཤང་བ་དང་། གཅི་བ་བྱེད་ན་ཡང་ཆོམ་རྐུན་པ་ཡིན་ནོ་ཞེས་གསུང་ངོ་། །དེ་ཅིའི་ཕྱིར་ཞེ་ན། ཤཱ་རིའི་བུ་འཛམ་བུའི་གླིང་འདི་ནི་རྒྱལ་པོ་དང་། རྒྱལ་པོའི་བློན་པོ་ཆེན་པོ་དང་། མི་དང་མི་མ་ཡིན་པ་རྣམས་ཀྱིས་ཡོངས་
སུ་གཟུང་བ་ཡིན་ན། སྐྱེས་བུ་གཏི་མུག་འདི་ནི་ལྷ་དང་མིའི་ཆོམ་རྐུན་པ་ཡིན་ནོ། །ཤཱ་རིའི་བུ་རྣམ་གྲངས་འདིས་ཀྱང་རྒྱལ་པོ་འམ། རྒྱལ་པོའི་བློན་པོ་ཆེན་པོ་དག །ཆོམ་རྐུན་པ་འདི་ནི་ཡོན་ཏན་གྱིས་བདག་ཅག་པས་ཆེས་གཙོ་
བོ་འམ། ཆེས་ཁྱད་པར་དུ་འཕགས་པ་ཡིན་ནོ་བར་ཅུང་ཟད་ཀྱང་རྟོག་པར་མི་བྱེད་དོ། །ཤཱ་རིའི་བུ་ཡང་རྒྱལ་པོ་འམ། རྒྱལ་པོའི་བློན་པོ་ཆེན་པོ་དག་ནི་ཚུལ་ཁྲིམས་རལ་པའི་དགེ་སློང་དྲང་སྲོང་གི་རྒྱལ་མཚན་གྱིས་གཡོགས་པ་
ལ་ཡོན་ཏན་ཡོད་པར་འདུ་ཤེས་པར་མི་བྱེད་པས། དེའི་ཕྱིར་དེ་དག་ས་ལ་གོམ་པ་གཅིག་འདོར་བ་ཡང་རྗེས་སུ་མ་གནང་ངོ་། །ཤཱ་རིའི་བུ་དེ་ལ་སྐྱེས་བུ་དམ་པ་མ་ཡིན་པ་ལ་རྗེས་སུ་མ་གནང་བ་དེ་ལྟ་བུ་གང་ཅི་ཡང་རུང་
མཆིལ་མ་དོར་བ་ཙམ་དེ་ཐམས་ཅད་ཀྱང་དད་པས་བྱིན་པ་ཡིན་ནོ། །ཤཱ་རིའི་བུ་རྣམ་གྲངས་འདིས་ཀྱང་དགེ་སློང་སྡིག་ཅན་ནི་ཉིན་མཚན་རྟག་པར་རྒྱུན་དུ་ཆོམ་རྐུན་པའི་སྤྱོད་པ་ཁོ་ན་སྤྱོད་པར་བྱེད། ཆོམ་རྐུན་པའི་གཡོ་བ་ཁོ་ན་གཡོ་
བར་བྱེད་དེ། ཤཱ་རིའི་བུ་ཐམས་ཅད་ཀྱི་ཆོམ་རྐུན་པ་ཞེ་འམ། ཆོམ་རྐུན་པར་གྲགས་པ་ཞེ་འམ། ཐམས་ཅད་འཕྲོག་པ་ཞེས་བྱ་བ་དེ་ནི་དགེ་སློང་སྡིག་ཅན་གྱི་ཚིག་བླ་དགས་ཡིན་ནོ། །ཤཱ་རིའི་བུ་རྣམ་གྲངས་འདིས་ཀྱང་དགེ་
སློང་སྡིག་ཅན་ནི་ལྷ་དང་བཅས་པའི་འཇིག་རྟེན་གྱི་ཆོམ་རྐུན་པ་ཞེས་བྱའོ། །ཤཱ་རིའི་བུ་ལྷ་དང་བཅས་པའི་འཇིག་རྟེན་གྱི་ཆོམ་རྐུན་པ་གང་ཡིན་པ་དེས་ནི་དད་པས་བྱིན་པའི་ཆུ་ཕོར་བུ་གང་ཡང་ཡོངས་སུ་སྦྱང་བར་ནུས་སམ། 
གསོལ་པ། བཅོམ་ལྡན་འདས་རྔོ་མི་ཐོག་ལགས་སོ། །བཀའ་སྩལ་པ། ཤཱ་རིའི་བུ་དེ་ལ་མི་དགེ་བ་ལས་ཇི་སྐད་བརྗོད་པར་བྱ། སྡིག་ཅན་གྱི་དགེ་སློང་ལས་ཇི་སྐད་བརྗོད་པར་བྱ། ཤཱ་རིའི་བུ་ཚུལ་ཁྲིམས་རལ་བའི་དགེ་
<pb id="58.43b"/>
སློང་འདི་ནི་གང་ཡང་ལྷ་དང་བཅས་པའི་འཇིག་རྟེན་གྱི་ཆོམ་རྐུན་པ་ཉེས་པ་ཆེན་པོའི་སྐྱོན་ཅན་ཡིན་ཏེ། ཤཱ་རིའི་བུ་དེ་བཞིན་གཤེགས་པས་དོན་འདི་ལ་གཟིགས་ནས། འདི་སྐད་ཅེས་ལྕགས་ཀྱི་ཐུ་ལུམ་མེ་ལྕེ་འབར་བ་ལྟ་བུ་ཟ་བ་ནི་བླའི་ཚུལ་ཁྲིམས་
འཆལ་པ་མ་བསྡམས་པའི་ཡུལ་འཁོར་གྱི་བསོད་སྙོམས་ཟ་བ་ནི་དེ་ལྟ་མ་ཡིན་ཏོ་ཞེས་གསུངས་སོ། །ཤཱ་རིའི་བུ་ཡང་ཚུལ་ཁྲིམས་འཆལ་པའི་དགེ་སློང་ནི་རིགས་ཉམས་པ་དང་། དཔེ་བླངས་དུ་མེད་པ་དང་། དེའི་ལུས་ཡོངས་སུ་
གདུངས་པ་དང་། སེམས་ཡོངས་སུ་གདུངས་པ་ཡིན། རྨི་ལམ་དུ་སྡིག་པ་རྨི་བ་ཡིན། གཅིག་པུ་ལ་མངོན་པར་མི་དགའ་བ་དང་། དབེན་པར་སོང་ནས་དབུགས་རིང་དུ་འདྲེན་པ་དང་། དགེ་སློང་ཚུལ་ཁྲིམས་དང་ལྡན་པ་རྣམས་
ཀྱི་མདུན་དུ་ཞུམ་པ་དང་། ཀུན་དུ་ཞུམ་པ་དང་། བག་འཁུམས་པ་དང་། བག་ཚ་བ་ཡིན། དད་པས་བྱིན་པ་ལེན་ན་ཡང་ཕྱོགས་འཁྲུགས་པའི་སེམས་དང་ལྡན་པ་ཡིན། ཟང་ཟིང་ལ་ཞེན་པ་དང་། རོའི་སྲེད་པ་ལ་ཞེན་པ་ཡིན་ཏེ། ལུས་
ཞིག་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བར་འགྱུར་རོ། །ཤཱ་རིའི་བུ་འདི་ཡང་དགེ་སློང་ཚུལ་ཁྲིམས་འཆལ་པའི་འཆལ་པའི་ཚུལ་ཁྲིམས་ཀྱི་སྐྱོན་བདུན་པ་ཡིན་ཏེ། ངན་སོང་
རབ་ཏུ་རྫོགས་པར་བྱ་བའི་ཕྱིར་ཞུགས་པ་ཡིན་ནོ། །ཤཱ་རིའི་བུ་གཞན་ཡང་ཚུལ་ཁྲིམས་འཆལ་པའི་དགེ་སློང་ནི་བྲེ་མོའི་གཏམ་ལ་དགའ་བ་དང་། བྲེ་མོ་གཏམ་ལ་མངོན་པར་དགའ་བ་དང་། ཕྲག་དོག་ཅན་ཡིན་ནོ། །ཚུལ་
ཁྲིམས་འཆལ་པའི་འཁོར་ཅན་ཡིན་ནོ། །ཚུལ་ཁྲིམས་འཆལ་པ་སྟེན་པ་དང་། ཚུལ་ཁྲིམས་ཀྱི་གཏམ་ལ་མི་དགའ་བ་ཡིན་ནོ། །མདོ་སྡེ་ཟབ་མོ་འདི་ལྟ་བུ་དག་དང་མི་མཐུན་པར་བྱེད་པ་ཡིན་ནོ། །མདོ་སྡེ་འདི་ལྟ་བུ་འདི་
དག་སྨྲ་བ་ལ་མི་མཐུན་པར་བྱེད་ཅིང་རྩོད་པ་དང་། སྟན་ལ་མངོན་པར་མི་དགའ་བ་དང་། ཕྱོགས་དང་ཕྱོགས་འཚམས་སུ་ལྟ་བར་བྱེད་པ་དང་། ལག་པས་གདོང་འགེབས་པ་དང་། བར་སྣང་ལ་ལྟ་བར་བྱེད་པ་དང་། སྟན་ལས་
<pb id="58.44a"/>
ལངས་ཏེ་འགྲོ་བ་དང་། དེ་བཞིན་གཤེགས་པའི་གསུང་ལ་སྨོད་པ་དང་། ཆོས་སྨྲ་བ་ལ་ཁྲོ་བར་བྱེད་པ་ཡིན་ནོ། །དེ་མི་དགེ་བ་དེ་དང་ལྡན་པའི་ལུས་དང་ངག་དང་ཡིད་ཀྱི་ཉེས་པར་སྤྱོད་པས་ངན་སོང་དུ་
འགྲོ་བར་འགྱུར་རོ། །ཤཱ་རིའི་བུ་འདི་ཡང་དགེ་སློང་ཚུལ་ཁྲིམས་འཆལ་པའི་འཆལ་པའི་ཚུལ་ཁྲིམས་ཀྱི་སྐྱོན་བརྒྱད་པ་ཡིན་ཏེ། ངན་སོང་རབ་ཏུ་རྫོགས་པར་བྱ་བའི་ཕྱིར་ཞུགས་པ་ཡིན་ནོ། །ཤཱ་རིའི་བུ་གཞན་ཡང་
དགེ་སློང་ཚུལ་ཁྲིམས་འཆལ་པ་ནི་ཡོན་ཏན་སྒྲོགས་པས་སློབ་དཔོན་གཙོ་བོར་བྱེད་པ་ཡིན། གྲགས་པ་དང་སྒྲ་དང་ཚིགས་སུ་བཅད་པ་མངོན་པར་བསྟོད་པས་མཁན་པོ་གཙོ་བོར་བྱེད་པ་ཡིན་ནོ། །ཚུལ་ཁྲིམས་དང་ལྡན་པའི་མིང་
ཡོངས་སུ་བསྒྲགས་པས་འཚོ་བ་ཡོངས་སུ་སྒྲུབ་པ་དང་། གྲིམས་པ་དང་། ལྟོགས་འདོད་ཆེ་བ་ཡིན་ནོ། །དཔེར་ན་བྱ་རོག་བཞིན་དུ་དགེ་འདུན་གྱི་མིང་གིས་བདག་ཉིད་ཀྱི་ཆོས་གོས་དང་། བསོད་སྙོམས་དང་། གནས་མལ་དང་། ནད་
ཀྱི་རྐྱེན་སྨན་དང་། ཡོ་བྱད་རྣམས་ཡོངས་སུ་སྒྲུབ་པར་བྱེད་པ་ཡིན་ནོ། །མཐུ་དང་ལྡན་པ་དང་ལུས་ཀྱི་འཇོ་སྒེག་ལ་བརྩོན་པ་ཡིན་ནོ། །ངོ་ཚ་མེད་པ་དང་འཛེམ་པ་མེད་པ་ཡིན་ནོ། །ཚིག་ཐུན་ཚགས་སུ་སྨྲ་བ་དང་། ལག་པ་དང་
རྐང་པ་རྒོད་པ་ཡིན་ནོ། །རིགས་ཉམས་པ་ཡིན་ནོ། །བུད་མེད་ལ་སྟེན་པ་ཡིན་ནོ། །སྐྱེས་པ་ལ་མི་སྟེན་པ་ཡིན་ནོ། །ཤིན་དུ་ཡོངས་སུ་འདྲིས་པར་བྱེད་པས་གུས་པ་མེད་པ་ཡིན་ནོ། །དེའི་བསྔགས་པ་ལྷ་དང་། ཀླུ་དང་། གནོད་
སྦྱིན་ཡང་མི་སྨྲའོ། །དེའི་བསྔགས་པ་སངས་རྒྱས་བཅོམ་ལྡན་འདས་རྣམས་ཀྱང་གསུང་བར་མི་འགྱུར་རོ། །འཚེ་བ་ལ་དཔའ་བ་དང་། དགེ་འདུན་གྱི་ཐ་སྙད་དང་ལྡན་པ་ཀུན་བྱེད་པ་ཡིན་ནོ། །ཤཱ་རིའི་བུ་གང་ཟག་དེ་ལྟ་བུ་ནི་དགེ་འདུན་གྱི་དབང་
ཕྱུག་འདོད་པ་ཡིན་ནོ། །གང་ཅི་ལ་མངགས་ཀྱང་མ་དྲིས་པར་སྨྲ་བ་ཡིན་ནོ། །ཆོས་གོས་ཚོལ་བ་ཡིན་ནོ། །གཞན་ཚུལ་ཁྲིམས་དང་ལྡན་པ་རྣམས་ལ་གླགས་ལྟ་བ་ལ་བརྩོན་པ་ཡིན་ནོ། །མཚུངས་པར་བྱེད་པ་ཡིན་ནོ། །དམ་པ་མ་ཡིན་པའི་ཆོས་འཛིན་པ་
<pb id="58.44b"/>
པ་དང་དམ་པ་མ་ཡིན་པའི་ཆོས་ལེན་པ་ཡིན་ནོ། །ཚོགས་ལ་དགའ་བ་ཡིན་ནོ། །རྩོད་པ་འབར་བར་བྱེད་པ་ཡིན་ནོ། །ཤཱ་རིའི་བུ་འདི་ཡང་དགེ་སློང་ཚུལ་ཁྲིམས་འཆལ་པའི་འཆལ་པའི་ཚུལ་ཁྲིམས་ཀྱི་སྐྱོན་དགུ་པ་ཡིན་ཏེ། ངན་སོང་
རབ་ཏུ་རྫོགས་པར་བྱ་བའི་ཕྱིར་ཀུན་དུ་ཞུགས་པ་ཡིན་ནོ། །ཤཱ་རིའི་བུ་གཞན་ཡང་དགེ་སློང་ཚུལ་ཁྲིམས་འཆལ་པ་ནི་རྩོད་པ་ལེན་པ་ཡིན་ནོ། །ཐབ་མོས་དགའ་བ་འཐོབ་པ་དང་། ཆོས་གོས་ལ་ཞེན་པ་ཡིན་ནོ། །འགྲོ་བ་ངན་
པར་འགྲོ་བ་དང་ཉལ་བའི་བདེ་བ་ལ་གཞོལ་བ་ཡིན་ནོ། །བསྔགས་པ་རྙེད་ན་དགའ་བ་དང་། བཤེས་པའི་ཁྱིམ་དང་། སློང་མོ་པའི་ཁྱིམ་ལ་ཆུམས་པ་ཡིན་ནོ། །ཁྱིམ་ལ་ཕྲག་དོག་བྱེད་པ་དང་། གནས་ལ་ཕྲག་དོག་
བྱེད་པ་ཡིན་ནོ། །དེ་ཅིའི་ཕྱིར་ཞེ་ན། ཀྱེ་མ་བདག་གིས་འདི་དགེ་སློང་དེ་དག་གིས་མ་ཤེས་ཀྱང་ཅི་མ་རུང་སྙམ་དུ་སེམས་པའི་ཕྱིར་རོ། །ཚུལ་ཁྲིམས་ལ་སྡང་བ་ཡིན་ནོ། །འཆལ་པའི་ཚུལ་ཁྲིམས་ལ་ཀུན་དུ་
དགའ་བ་དང་། སྦྱིན་པའི་བསྔགས་པ་འབའ་ཤིག་ལྷག་པར་སྨྲ་བ་ཡིན་ཏེ། ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་དང་། ཉེ་བར་ཞི་བ་རྣམས་ཀྱི་མ་ཡིན། དགོན་པའི་
གནས་དབེན་པ་ཅུང་ཟད་དོན་གྱི་སྒོ་ནས་སམ། ཅུང་ཟད་ཡི་གེའི་སྒོ་ནས་ཀྱང་མ་ཡིན་ཏེ། དགེ་སློང་ངོ་ཚ་ཤེས་པ་རྣམས་ལ་བསྔགས་པ་མ་ཡིན་པ་བརྗོད་པས་མངོན་པར་བརྩོན་པར་བྱེད་པ་ཡིན་ནོ། །དེ་དགེ་སློང་སྦྱངས་
པའི་ཡོན་ཏན་དང་ལྡན་པ་རྣམས་ལ་ཅུང་ཟད་དོན་གྱི་སྒོ་ནས་སམ། ཅུང་ཟད་ཡི་གེའི་སྒོ་ནས་ཀྱང་བསྔགས་པ། མ་ཡིན་པ་སྨྲ་ཞིང་ཅི་ནས་ཀྱང་སྐྱོན་འདོགས་པ་ཡིན་ནོ། །རིགས་རྒྱུད་སྨྲ་བ་ལ་ཞུགས་པ་ཡིན་ནོ། །
སྔོན་གྱི་ཉེ་དུ་སྨོས་པ་དང་། ཅིའི་རྒྱུས་ཆོས་སྟོན་ཀྱང་འདི་ལྟར་བཀྲེན་པའི་ཕྱིར་ཡིན་པ་དང་། བག་ཚ་བས་ལྕེ་གཉིས་སུ་སྨྲ་བ་དང་། རང་གི་སྐྱེ་བོ་མི་སྤོང་བ་དང་། སྐྱེ་བོ་མང་པོས་མྱུར་དུ་ཟིལ་གྱིས་མནན་པ་འཐོབ་པ་དང་། ཡིད་
<pb id="58.45a"/>
དུ་མི་འཐད་པ་ཡིན་ནོ། །ཚུལ་ཁྲིམས་དང་ལྡན་པ་རྣམས་ལ་ཁ་ཟེར་བ་དང་། གདམས་ངག་སྨྲ་བའི་སྐྱེས་པ་དང་། བུད་མེད་རྣམས་ལ་མི་སྟེན་པ་དང་། དེ་མདོ་སྡེ་འདི་ལྟ་བུ་འདི་དང་། མདོ་སྡེ་འདི་ལྟ་
བུ་འཆང་བ་དང་། སྟོན་པ་གང་ཡིན་པ་དེ་དག་ཡིད་ལ་མི་འཐད་པ་དང་། མདོ་སྡེ་འདི་ལྟ་བུ་འདི་སྟོན་པ་རྣམས་ལ་དགའ་བ་དང་། མགུ་བར་བྱེད་པ་གང་ཡིན་པ་དེ་དག་ལ་ཡང་སྡང་ཞིང་ཡིད་དུ་མི་འོང་བས་ཚུལ་ཁྲིམས་ཀྱི་
བསྔགས་པ་མི་རྗོད་པ་ཡིན་ནོ། །འདི་ལྟ་བུའི་མདོ་སྡེ་སྟོན་པ་རྣམས་ཀྱི་དྲུང་དུ་ཉེ་བར་མི་འགྲོའོ། །ཉེ་བར་སོང་ན་ཡང་སླར་མྱུར་དུ་ལྡོག་པ་དང་། ལྟོས་པ་མེད་པར་སྟོན་པ་ཡིན་ནོ། །བྱུང་རྒྱལ་དུ་སྨྲ་བ་དང་། ཁྱིམ་པ་
ཉེ་དུ་མ་ཡིན་པ་ལ་ཉེ་དུར་སྨོས་པ་ཡིན་ནོ། །དབང་ཕྱུག་གི་ཕྱིར་འབྱེ་བར་བྱེད་པ་དང་། ཚུལ་ཁྲིམས་དང་ལྡན་པའི་ཕྱོགས་ལ་སྨོད་པར་བྱེད་པ་ཡིན་ནོ། །ཤཱ་རིའི་བུ་འདི་ཡང་དགེ་སློང་ཚུལ་ཁྲིམས་འཆལ་པའི་ཚུལ་
ཁྲིམས་ཀྱི་སྐྱོན་བཅུ་པ་ཡིན་ཏེ། ངན་སོང་ཡོངས་སུ་རྫོགས་པར་བྱ་བའི་ཕྱིར་ཀུན་དུ་ཞུགས་པ་ཡིན་ནོ། །ཤཱ་རིའི་བུ་དགེ་སློང་ཚུལ་ཁྲིམས་འཆལ་པ་རྣམས་ཀྱི་འཆལ་པའི་ཚུལ་ཁྲིམས་ཀྱི་སྐྱོན་ནི་བཅུ་པོ་འདི་དག་
ཡིན་ཏེ། ངན་སོང་ཡོངས་སུ་རྫོགས་པར་བྱ་བའི་ཕྱིར་ཀུན་དུ་ཞུགས་པ་ཡིན་ནོ། །འཆལ་པའི་ཚུལ་ཁྲིམས་ཀྱི་ལེའུ་སྟེ་ལྔ་པའོ།། <head n="2" t="དྲུག་པ། ཡོངས་སུ་མ་དག་པའི་ཆོས་བསྟན་པའི་ལེའུ།" type="lewu" zh="63.97"/> །།ཤཱ་རིའི་བུ་འཚོ་བའི་ལམ་དུ་བྱིང་བ། རྩོད་
པ་ལ་ཞེན་པ། བདག་དང་གཞན་ལ་གནོད་པ་བྱེད་པ་སྐྱེས་བུ་དམ་པ་མ་ཡིན་པ་དེ་ལྟ་བུ་དག་གིས་འཛམ་བུའི་གླིང་འདི་རབ་ཏུ་གང་བར་འགྱུར་རོ། །ཤཱ་རིའི་བུ་དེ་ལྟ་བས་ན་བཅོམ་ལྡན་འདས་འོད་སྲུང་གིས་དེ་བཞིན་གཤེགས་པ་ཤཱཀྱ་ཐུབ་པའི་
གསུང་རབ་དེ་ནི་ལྷག་པར་རྙེད་པ་དང་བཀུར་སྟི་བྱེད་པས་མྱུར་དུ་ནུབ་པར་འགྱུར་རོ་ཞེས་ལུང་བསྟན་ཏེ། ཤཱ་རིའི་བུ་འདི་ལྟར་ཆོས་འདུལ་བ་འདི་ནི་རྙེད་པ་དང་བཀུར་སྟིས་མྱུར་དུ་ནུབ་པར་འགྱུར་རོ། །ཤཱ་རིའི་བུ་དཔེར་ན་མི་དབུལ་པོ་ཞིག་གིས་
<pb id="58.45b"/>
གཏེར་ཆེན་པོ་ཞིག་རྙེད་ནས་གཞི་དེ་ལས་བདེ་བ་དང་། ཡིད་བདེ་བ་ཉམས་སུ་མྱོང་ངོ་། །ཤཱ་རིའི་བུ་དེ་བཞིན་དུ་མ་འོངས་པའི་དུས་ན། དགེ་སློང་དག་འདི་ལྟར་ཁྱིམ་པ་ལ་སྟེན་པ་དང་། ཕུ་དུད་བྱེད་པ་དང་། བཀུར་སྟི་བྱེད་པ་དག་འབྱུང་བར་འགྱུར་
རོ། །ཤཱ་རིའི་བུ་དེ་ལ་ཁྱིམ་པ་གང་དག་གིས་དགེ་སློང་གང་དག་འཇིག་རྟེན་གྱི་ཟང་ཟིང་གིས་ཟང་ཟིང་ལ་མགྲོན་དུ་འབོད་པར་འགྱུར་ཞིང་། དེ་དག་འཇིག་རྟེན་གྱི་ཟང་ཟིང་གིས་ཡིད་བདེ་བར་བྱ་བའི་ཕྱིར་ལས་ཀྱི་མཐའ་དེ་དག་རིམ་བཞིན་དུ་བྱེད་པར་འགྱུར་རོ། །མི་
དབུལ་པོ་གཏེར་ལ་ཆགས་པས་བདེ་བ་མ་མཐོང་བ་དེ་བཞིན་དུ་དགེ་སློང་གང་དག་འཇིག་རྟེན་གྱི་ཟང་ཟིང་ལྷུར་ལེན་པར་འགྱུར་ཏེ། འཇིག་རྟེན་གྱི་ཟང་ཟིང་གིས་འཁོལ་བས་ཆོག་མི་ཤེས་པ་དང་ཉེ་དུ་འདོད་པར་འགྱུར་རོ། །བདག་ཉིད་མི་ཤེས་བཞིན་དུ་
ཁྱིམ་པས་ཤེས་པར་བྱའི་ཕྱིར་བདག་ཉིད་དགྲ་བཅོམ་པ་ཡིན་པར་སྒྲོགས་པར་བྱེད་དོ། །དེ་དག་དེ་ལྟར་ཤེས་པར་བྱེད་པ་ཡོངས་སུ་ཚོལ་བ་ན་སངས་རྒྱས་ཀྱི་བྱང་ཆུབ་འདོར་བར་འགྱུར་རོ། །དེ་དག་གང་ཁོ་ན་ལ་སྤྱོད་པ་དེ་ཁོ་ནས་མགུ་བར་འགྱུར་
བས་དེ་ཡོངས་སུ་སྒྲུབ་པར་བྱེད་དོ། །ཤཱ་རིའི་བུ་དེ་ལྟ་བས་ན་དེ་བཞིན་གཤེགས་པས་སྐྱེས་བུ་བླུན་པོ་དེ་དག་གི་དོན་དུ་འདི་ལྟ་བུའི་མདོ་སྡེ་འདི་རབ་ཏུ་སྟོན་པར་མཛད་དོ། །དེ་ཅིའི་ཕྱིར་ཞེ་ན། ཤཱ་རིའི་བུ་ཚུལ་ཁྲིམས་རལ་བའི་དགེ་སློང་འབྱུང་བ་གང་
ཡིན་པ་དེ་དག་དེ་བཞིན་གཤེགས་པས་གསུངས་པའི་མདོ་སྡེ་འདི་ལྟ་བུ་འདི་ཐོས་ནས་ཉམས་པར་བྱ་བའི་ཕྱིར་འཇུག་པར་འགྱུར་བའི་ཕྱིར་རོ། །ཤཱ་རིའི་བུ་དེ་ལ་དད་པས་བྱིན་པ་རྣམས་ལ་ལོངས་སྤྱོད་པར་བྱེད་པ་དག་ནི་ཆོམ་རྐུན་པ་ཆེན་པོ་
ཡིན་ནོ། །ཤཱ་རིའི་བུ་ཆོས་འདུལ་བ་འདི་ཐོས་ནས་དགའ་བའམ་རངས་པར་མི་འགྱུར་བ་གང་ཡིན་པ་དེ་ནི་ལྷག་པར་ཡང་དགེ་སློང་སྡིག་ཅན་ཡིན་པར་ཤེས་པར་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དགེ་སློང་ཚུལ་ཁྲིམས་དང་ལྡན་པ་
དག་ལ་ནི་ཡང་ན་ཚུལ་ཁྲིམས་ཀྱི་གཏམ་འམ། ཡང་ན་ཏིང་ངེ་འཛིན་གྱི་གཏམ་འམ། ཡང་ན་ཤེས་རབ་ཀྱི་གཏམ་འམ། ཡང་ན་ཀུན་དུ་སྐྱོ་བར་འགྱུར་བའི་ཆོས་ཀྱི་གཏམ་དེ་ལྟ་བུ་གང་ཡང་ཡིད་དུ་མི་འོང་བར་མི་འགྱུར་བའི་ཕྱིར་རོ། །ཤཱ་རིའི་
<pb id="58.46a"/>
བུ་འདི་ལྟ་བུའི་མདོ་སྡེ་འདི་ཐོས་ན་གསུམ་ཡིད་མི་བདེ་བར་འགྱུར་ཏེ། གསུམ་པོ་དེ་དག་གང་ཞེ་ན། ཚུལ་ཁྲིམས་རལ་བའི་དགེ་སློང་གང་ཡིན་པ་དང་། མངོན་པའི་ང་རྒྱལ་ཅན་གྱི་དགེ་སློང་གང་ཡིན་པ་དང་། ཆོས་མ་ཡིན་
པའི་གཏམ་ཆོས་ཀྱི་གཏམ་ལྟར་བཅོས་པས་ཡོངས་སུ་མ་དག་པ་སྟོན་པའི་དགེ་སློང་གང་ཡིན་པའོ། །གཞན་ཡང་གསུམ་ཡིད་མི་བདེ་བར་འགྱུར་ཏེ། གསུམ་པོ་དེ་དག་གང་ཞེ་ན། བདག་ཏུ་ལྟ་བ་དང་། སྲོག་ཏུ་ལྟ་བ་དང་། གང་
ཟག་ཏུ་ལྟ་བའོ། །གཞན་ཡང་གསུམ་ཡིད་མི་བདེ་བར་འགྱུར་ཏེ། གསུམ་པོ་དེ་དག་གང་ཞེ་ན། ཕུང་པོར་ལྟ་བ་དང་། ཁམས་སུ་ལྟ་བ་དང་། སྐྱེ་མཆེད་དུ་ལྟ་བའོ། །ཤཱ་རིའི་བུ་ཁྱོད་ལ་གོ་བར་བྱའོ། །ཁོང་དུ་ཆུད་པར་བྱའོ། །
ཇི་ལྟར་དགེ་བའི་བཤེས་གཉེན་གྱིས་རྗེས་སུ་སྙིང་བརྩེ་བ་དང་། དོན་དུ་འདོད་པ་དང་། ཕན་པར་འདོད་པ་དང་། བདེ་བར་འདོད་པ་དང་། གྲུབ་པ་དང་བདེ་བར་འདོད་པ་དེ་ལྟར་སྨྲ་ཡིས། ཤཱ་རིའི་བུ་ངའི་ཚིག་ཉོན་ལ་བག་ཡོད་པས་བསླབ་
པར་བྱའོ། །ཁྱོད་ཀྱིས་དགེ་བ་ཅི་ཡིན་ཞེས་བཙལ་ཞིང་གོམས་པར་བྱའོ། །ཤཱ་རིའི་བུ་ལྔ་པོ་འདི་དག་ནི་ཡོངས་སུ་མ་དག་པའི་ཆོས་སྟོན་པའི་དགེ་སློང་གི་ཡིད་མི་བདེ་བར་འགྱུར་ཏེ། ལྔ་གང་ཞེ་ན། སངས་རྒྱས་ཀྱི་
གསུང་ཐམས་ཅད་ཆུབ་པར་མ་བྱས་པ་དང་། མདོ་སྡེ་རྣམས་ཀྱི་གདམས་ངག་མེད་པ་དང་། རྩོད་པའི་གཏམ་ལ་མངོན་པར་དགའ་བ་དང་། ཆོས་རྣམས་ལ་མ་དད་པ་སྐྱེས་པས་མདོ་སྡེས་མདོ་སྡེ་ལ་སྐྱོན་འདོགས་པ་དང་། རྙེད་པ་བཀུར་སྟི་
སྔོན་དུ་བཏང་སྟེ་ཆོས་སྟོན་པའོ། །ཤཱ་རིའི་བུ་ལྔ་པོ་འདི་དག་ནི་ཡོངས་སུ་མ་དག་པའི་ཆོས་སྟོན་པའི་དགེ་སློང་རྣམས་ལ་ཡིད་མི་བདེ་བར་འགྱུར་རོ། །ཤཱ་རིའི་བུ་ང་ནི་དེ་ལྟ་བུའི་ཆོས་སྨྲ་བ་ནི་ངན་སོང་རྩོམ་པ་དང་། མྱ་ངན་ལས་འདས་པ་
མི་རྩོམ་པ་ཡིན་ནོ་ཞེས་གསུང་ངོ་། །ཤཱ་རིའི་བུ་གཞན་ཡང་འདི་ན་དགེ་སློང་ཁ་ཅིག་ཆོས་མ་ཡིན་པའི་གཏམ་ཆོས་ཀྱི་གཏམ་ལྟར་བཅོས་ནས་འཁོར་གྱི་ནང་དུ་སོང་སྟེ། དད་པས་བྱིན་པའི་གནས་མལ་བཤམས་པ་དེ་ལ་འདུག་ནས་འཇིག་
<pb id="58.46b"/>
རྟེན་རྒྱང་ཕན་ལ་མཁས་པ་དག་རབ་ཏུ་སྟོན་པར་བྱེད། སངས་རྒྱས་ཀྱི་གསུང་ཉེ་བར་གཏོད་པར་བྱེད། གང་ཟག་ཏུ་ལྟ་བ་ཉེ་བར་གཏོད་པར་བྱེད་དེ། སངས་རྒྱས་ཀྱི་གསུང་གི་རྣམ་གྲངས་མི་ཤེས་པས་བདག་མེད་པའི་མཚན་ཉིད་ནི་སྤོང་
བར་བྱེད་དོ། །དེ་ལ་དགེ་སློང་དེས་པ་རྣམས་ཀྱིས་མདོ་སྡེ་དང་རྗེས་སུ་མཐུན་པར་བསྐུལ་བ་ན། ཡིད་གཉིས་སུ་ལྷུང་ནས་བདག་ལ་མ་སྨྲ་ཤིག་ཅེས་མདོ་སྡེས་མདོ་སྡེ་ལ་སྐྱོན་འདོགས་པར་བྱེད། མདོ་སྡེས་མདོ་སྡེ་ལ་ཕྱིར་
སུན་འབྱིན་པར་བྱེད་ཀྱི། རྗེས་སུ་སློབ་པར་ནི་མི་བྱེད་དོ། །མདོ་སྡེ་ལ་ཅུང་ཟད་ཅི་ཡང་རུང་བར་བཀྱོགས་ནས་འཕགས་པའི་ཕྱོགས་ཀྱི་ཆོས་སྟོན་ཏོ། །ཉེ་དུ་འདོད་པས་ཆོས་སྟོན་ཏོ། །ཟང་ཟིང་སྔོན་དུ་བཏང་སྟེ་ཆོས་སྟོན་
ཏོ། །ཟིལ་གྱིས་མནན་པའི་ཕྱིར་ཆོས་སྟོན་ཏོ། །ཤཱ་རིའི་བུ་དེ་ལ་དད་པས་བྱིན་པའི་སྟན་ལ་འདུག་པའི་དགེ་སློང་གང་ཡིན་པ་དེ་འཇིག་རྟེན་རྒྱང་ཕན་པའི་མཁས་པ་དག་རབ་ཏུ་སྟོན་པར་བྱེད་ན་དེས་སྟན་དེ་ལས་བསླང་བར་བྱའོ། །
དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དེ་ནི་དད་པས་བྱིན་པའི་འཕགས་པའི་སྟན་ལ་འདུག་ནས་གཅེར་བུ་པའི་ཚིག་སྨྲ་བར་བྱ་བ་མ་ཡིན་པའི་ཕྱིར་རོ། །གལ་ཏེ་ལྡང་དུ་མ་བཏུབ་ན་དེ་ནི་རུང་བ་མ་ཡིན་པ་སྟོན་པའི་གསུང་རྗེས་སུ་
སྲུང་བ་མ་ཡིན་པ་ཡིན་ནོ། །ཤཱ་རིའི་བུ་དེ་ལྟར་སྟོན་ན་ལྟོས་པ་དང་བཅས་པས་ཆོས་མཉན་པར་བྱའོ། །ཤཱ་རིའི་བུ་ང་ནི་འདི་ལྟ་བུའི་ཆོས་སྨྲ་བ་ནི་དགེ་སྦྱོང་གི་སྙིང་པོ་མ་ཡིན་གྱི། གཅེར་བུ་པའི་སྙིང་པོ་ཡིན་ནོ་ཞེས་གསུང་ངོ་། །
དེ་ལུས་ཞིག་ནས་ཤི་བའི་འོག་ཏུ་སྐྱེས་བུ་དམ་པ་མ་ཡིན་པ་རྣམས་དང་། གཅེར་བུ་པ་རྣམས་ཀྱི་འགྲོ་བ་གང་ཡིན་པ་དེར་འགྲོ་བར་འགྱུར་རོ། །ཤཱ་རིའི་བུ་འོ་ན་གཅེར་བུ་པ་རྣམས་ཀྱི་འགྲོ་བ་གང་ཞེ་ན། ལོག་པར་ལྟ་བ་རྣམས་ཀྱི་
གང་ཡིན་པའོ། །འོ་ན་ལོག་པར་ལྟ་བ་རྣམས་ཀྱི་འགྲོ་བ་གང་ཞེ་ན། སེམས་ཅན་དམྱལ་བ་དང་། དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་བདག་ཉིད་མི་མཁས་པ་དང་། མ་
<pb id="58.47a"/>
བསླབས་པས་གཞན་ལ་ཆོས་སྟོན་པ་དང་། ལུས་ཀྱིས་མངོན་སུམ་དུ་མ་བྱས་པར་སེང་གེའི་ཁྲི་དོན་དུ་གཉེར་བ་དང་། སྲེད་པར་ལྷུང་ནས་སེང་གེའི་ཁྲི་དོན་དུ་གཉེར་བ་གང་ཡིན་པ་དེ་དེ་ལྟར་འགྱུར་བའི་ཕྱིར་རོ། །ཤཱ་རིའི་
བུ་འདི་ལྟར་ཁ་སྣ་ཚོགས་དང་། འཛིན་པ་སྣ་ཚོགས་དང་། ལྟ་བ་སྣ་ཚོགས་དང་། བློ་གྲོས་སྣ་ཚོགས་དང་། བསམ་པ་སྣ་ཚོགས་ཀྱིས་བསྟན་པ་འདི་ནུབ་པར་འགྱུར་བའི་དོན་འདི་དེ་བཞིན་གཤེགས་པས་མཁྱེན་ཏོ། །ཤཱ་རིའི་བུ་སྐྱེས་
བུ་བླུན་པོ་དེ་དག་གིས་དེ་བཞིན་གཤེགས་པས་གསུངས་པའི་མདོ་སྡེ་ཟབ་མོ་དམིགས་སུ་མེད་པ། སངས་རྒྱས་ཀྱི་བྱང་ཆུབ་དོན་དམ་པ་སྟོང་པ་ཉིད་འདི་ལྟ་བུ་འདི་ཐོས་ན་ཆེར་དངངས་པར་འགྱུར་ཞིང་གཡང་ས་ཆེན་པོར་ལྷུང་བར་འགྱུར་རོ། །
ཤཱ་རིའི་བུ་དཔེར་ན་སྔོན་བྱུང་བ་འདས་པའི་དུས་ན་མིག་མེད་པའི་དམུས་ལོང་ལྔ་བརྒྱ་ལམ་རིང་པོར་འདོང་བ་ལས་གྲོང་རྡལ་ཞིག་ཏུ་ཉེ་བར་ལྷགས་པ་དང་། བཀྲེས་པ་དང་། སྐོམ་པས་དེ་དག་གིས་གྲོང་རྡལ་དེ་ཉིད་དུ་བཏབ་སྟེ། དམུས་
ལོང་གཅིག་བྲུངས་སྲུང་བར་བཞག་ནས། ལྷག་མ་རྣམས་སློང་ཞིང་དོང་ངོ་། །ཤཱ་རིའི་བུ་དེ་ནས་དམུས་ལོང་དེ་དག་དོང་ནས་རིང་མོ་མ་ལོན་པར་གཡོན་ཅན་ཞིག་བྲངས་སྲུང་བའི་དམུས་ལོང་གང་ན་བ་དེར་སོང་ནས། བྲངས་སྲུང་བའི་
དམུས་ལོང་དེ་ལ་འདི་སྐད་ཅེས་སྨྲས་སོ། །འབའ་ཤིག་དེ་ན་ཅི་བྱེད། དེས་སྨྲས་པ། ཁོ་བོ་འབའ་ཤིག་མ་ཡིན་ཏེ། གཞན་དག་ཀྱང་ཡོད་དོ། །གཡོན་ཅན་གྱིས་སྨྲས་པ། གྲོགས་པོ་ཕྱོགས་ག་གེ་མོ་ཞེས་བྱ་བ་ན། ཟས་
དོན་དུ་གཉེར་བ་ལ་ནི་ཟས། སྐོམ་དོན་དུ་གཉེར་བ་རྣམས་ལ་ནི་སྐོམ་སྟེ། སྦྱིན་པ་མང་པོ་གཏོང་བ་ཡོད་དེ། མ་སོང་བ་ལ་ནི་མི་སྟེར་རོ། །གལ་ཏེ་འདོད་ན་ཁོ་བོས་ཁྱོད་དེར་བཀྲིའོ། །དེས་སྨྲས་པ། དེ་བཞིན་དུ་བགྱིའོ། །དེས་དམུས་ལོང་
དེ་མཐའ་གཅིག་ཏུ་བཞག་སྟེ། དམུས་ལོང་དེ་རྣམས་ཀྱི་རྫས་གང་ཡིན་པ་དེ་དག་ཐམས་ཅད་བརྐུས་སོ། །དེ་ནས་དམུས་ལོང་སློང་མོ་པ་དེ་དག་ལྷགས་པ་དང་། དེ་ནས་གཡོན་ཅན་དེ་དམུས་ལོང་དེ་དག་གང་ན་བ་དེར་སོང་སྟེ། དམུས་
<pb id="58.47b"/>
ལོང་དེ་དག་ལ་འདི་སྐད་ཅེས་སྨྲས་སོ། །ཇི་ག་གཏོང་བ་ཆེན་པོ་ལ་འདོང་ངམ། དེ་དག་གིས་སྨྲས་པ། གྲོགས་པོ་མེད་པ་སྙམ། དེས་སྨྲས་པ། ཉོན་མོངས་དག་བསླང་བ་ངན་པ་འདི་ད་བོར་ཅིག་དང་། ཁྱེད་ཁོ་བོས་དེར་དཀྲིའོ། །
དེ་དག་གིས་བསླང་པ་རྣམས་བོར་ནས་གཡོན་ཅན་དེའི་ཕྱིར་བཞིན་དུ་དོང་བ་དང་། གཡོན་ཅན་དེས་བགྲོད་དཀའ་བའི་རྫོང་གཡང་ས་ཆེན་པོ་ཞིག་ཡོད་པ་དེར་དེང་ནས་དེས་སྨྲས་པ། ཕྱོགས་འདི་ནི་མཉམ་པ་ཉམས་དགའ་བ་ཡིན་ནོ། །
ཕྱོགས་འདི་ནས་ནི་སྦྱིན་པ་ཆེན་པོ་གཏོང་བ་ཡིན་ནོ་ཞེས་དེས་ཧ་ཅང་མི་རིང་བ་ཞིག་ཏུ་འདུག་ནས། ང་རོ་དག་ཕྱུང་ཞིང་མདུན་འོ་ནི་ནས་སྦྱིན་པ་ཆེན་པོ་ལོང་ཤིག་ཅེས་སྒྲ་དག་རྗེས་སུ་བསྒྲགས་སོ། །ཤཱ་རིའི་བུ་དེ་ལ་དམུས་ལོང་དེ་
དག་ཐམས་ཅད་གཡང་ས་ཆེན་པོ་དེར་བཙུད་ནས་ཚུལ་མ་ཡིན་པས་སྡུག་བསྔལ་བར་གྱུར་ཏོ། །ཤཱ་རིའི་བུ་དེ་ལྟར་མིག་མེད་པའི་དམུས་ལོང་རྣམས་ཁ་ཟས་ཀྱི་རྒྱུས་སྲོག་དང་བྲལ་བར་གྱུར་ཏོ། །ཇི་ལྟར་གཡོན་ཅན་བརྐམ་
ཆགས་ཅན་དེས་དམུས་ལོང་དེ་དག་ཐམས་ཅད་དེང་ནས་གཡང་ས་ཆེན་པོར་བཙུད་པ་དེ་བཞིན་དུ་མ་འོངས་པ་ན་འབྱུང་བར་འགྱུར་བའི་དགེ་སློང་དེ་དག་ལ་བདུད་སྡིག་ཅན་གྱིས་འཇིག་རྟེན་རྒྱང་པན་པའི་གདམས་ངག་རྣམས་ཀྱིས་
བསླུས་པར་འགྱུར་ཞིང་། འཇིག་རྟེན་རྒྱང་པན་པའི་གདམས་ངག་རྣམས་ལ་མངོན་པར་དགའ་བ་སྐྱེ་བར་འགྱུར་རོ། །དེ་དག་ལྷག་པར་ཡང་དགེ་བའི་ཆོས་རྣམས་ལ་ཀུན་དུ་རྨོངས་པར་བྱས་པར་འགྱུར་རོ། །ཤཱ་རིའི་བུ་དགེ་
སློང་སྒྲ་ལ་དགའ་བ་དང་སྒྲ་ལ་སེམས་པ་གང་ཡིན་པ་དེ་དག་འབྱུང་བར་འགྱུར་ཏེ། དེ་དག་གི་བསམ་པ་ཡང་ལྷག་པར་ཤེས་པར་འགྱུར་ཞིང་། དགེ་སློང་འཇིག་རྟེན་རྒྱང་པན་ལ་མངོན་པར་བརྩོན་པ་གང་ཡིན་པ་དེ་དག་གིས་དེ་དག་གི་
ཕྱིར་བློ་གྲོས་དང་སྤོབས་པ་ལྷག་པར་ཡང་སྦྱིན་པར་འགྱུར་རོ། །ཤཱ་རིའི་བུ་དགེ་སློང་སངས་རྒྱས་ཀྱི་གསུང་ལ་མངོན་པར་བརྩོན་པར་འགྱུར་བ་གང་ཡིན་པ་དེ་དག་འབྱུང་བར་འགྱུར་ཏེ། དེ་དག་ཀྱང་ཀུན་དུ་རྨོངས་པར་བྱེད་པར་འགྱུར་རོ། །
<pb id="58.48a"/>
གང་གི་ཕྱིར་དགེ་སློང་དག་སངས་རྒྱས་ཀྱིས་གསུངས་པའི་མདོ་སྡེ་གཉིས་སམ་གསུམ་བཟུང་བར་གྱུར་པ་དང་། དེ་འདི་སྙམ་དུ་བདག་གིས་སངས་རྒྱས་ཀྱི་གསུང་ལ་ནི་བྱས་ཟིན་གྱིས། རེ་ཤིག་བདག་གིས་ཡང་འཇིག་རྟེན་
རྒྱང་པན་པ་བཙལ་ཞིང་ཆུབ་པར་བྱའོ་སྙམ་དུ་སེམས་སོ། །ཤཱ་རིའི་བུ་འཇིག་རྟེན་རྒྱང་པན་པའི་དགེ་སློང་གང་ཡིན་པ་དེ་དག་འབྱུང་བར་འགྱུར་ཏེ། དེ་དག་གིས་དེ་རྣམས་ལ་འདི་ཁོ་ན་མཆོག་གོ། །འདི་ཁོ་ན་གཙོ་བོ་ཡིན་ནོ་ཞེས་སྤྲོ་བ་
སྐྱེད་པར་འགྱུར་རོ། །དེ་ལྟར་སྐྱེས་བུ་བླུན་པོ་དེ་དག་དམུས་ལོང་རྣམས་གཡང་ས་ཆེན་པོར་ལྟུང་བར་གྱུར་པ་དེ་བཞིན་དུ་བདུད་སྡིག་ཅན་གྱིས་མངོན་པར་ཟིལ་གྱིས་མནན་པར་འགྱུར་རོ། །སྲེད་པ་དང་ཆགས་པའི་ཟིལ་གྱིས་ནོན་པ་
དང་། འཇིག་རྟེན་གྱི་ཟང་ཟིང་གི་རྒྱུ་ལ་མངོན་པར་བརྩོན་པ་དང་། དམུས་ལོང་རྣམས་ཤེས་བྱ་བ་དེ་ལྟ་བུ་དེ་ནི། ཤཱ་རིའི་བུ་འདི་ལྟར་དགེ་སློང་རྣམས་ཀྱི་ཚིག་བླ་དགས་ཡིན་ཏེ། གང་ཡང་སངས་རྒྱས་ཀྱི་བྱང་ཆུབ་སྤོང་ཞིང་གཅེར་བུ་པའི་
ཚིག་ཚོལ་བའི་ཕྱིར་རོ། །ཤཱ་རིའི་བུ་གཡོན་ཅན་ཞེས་བྱ་བ་དེ་ནི་བདུད་སྡིག་ཅན་གྱི་ཚིག་བླ་དགས་ཡིན་ཏེ། ལམ་ལོག་པ་ཐོབ་པར་བྱེད་པའི་ཕྱིར་རོ། །ཤཱ་རིའི་བུ་དཔེར་ན་དམུས་ལོང་དེ་དག་གིས་གྲོང་རྡལ་གྱི་བསླངས་པ་བོར་ཏེ། 
སྦྱིན་བདག་ཆེན་པོ་ལ་མངོན་པར་དགའ་ནས་གཏོང་བ་ཆེན་པོ་ཚོལ་བ་ན་གཡང་ས་ཆེན་པོར་བཙུད་པ་དེ་བཞིན་དུ། ཤཱ་རིའི་བུ་གང་ཡང་དགེ་སློང་དེ་དག་གིས་ངའི་རྗེས་སུ་བསྟན་པ་བོར་ཏེ། བསོད་སྙོམས་ཕལ་པས་ཆོག་མི་ཤེས་ཤིང་། འགྲོན་
དུ་གཉེར་བ་ཆེན་པོས་ཚོལ་བར་འགྱུར་རོ། །དེ་དག་ཟང་ཟིང་གི་རྒྱུས་ངན་པའི་ཞགས་པས་བཅིངས་ནས། བདུད་སྡིག་ཅན་གྱིས་གཡང་ས་ཆེན་པོར་གཏོང་བར་འགྱུར་ཞིང་། ཤེས་རབ་འཆལ་པ་ཤེས་རབ་ཡོངས་སུ་ཉམས་པ་རྣམས་
མནར་མེད་པ་ཆེན་པོར་ལྟུང་བར་འགྱུར་རོ། །ཤཱ་རིའི་བུ་དེ་ལ་ལྷག་མ་ཡོངས་སུ་མ་དག་པར་ཆོས་སྟོན་པའི་དགེ་སློང་གང་ཡིན་པ་དེ་ནི་སངས་རྒྱས་ཀྱི་གསུང་ཐམས་ཅད་ཆུབ་པར་མ་བྱས་པ་དང་། བདག་ཉིད་མི་མཁས་པ་དང་། མ་བསླབས་
<pb id="58.48b"/>
པར་འཁོར་གྱི་ནང་དུ་སོང་ནས་གཞན་ལ་ཆོས་སྟོན་པར་འགྱུར་ཏེ། དེའི་ཚེ་འདི་ལ་དགེ་སློང་ལྷའི་མིག་དང་ལྡན་པ་འམ། ལྷ་འམ། གང་དག་ཕ་རོལ་གྱི་སེམས་རིག་པ་མ་གཏོགས་པར་མིས་མི་ཤེས་པའི་སྐྱོན་ལྔ་དང་ལྡན་པར་འགྱུར་ཏེ། 
དེ་དེ་ན་བདག་ལ་འགའ་ཞིག་རྩོད་པར་མི་འགྱུར་གྲང་ཞེས་ཡིད་གཉིས་ཀྱིས་ཆོས་སྟོན་པར་འགྱུར་བས་བྱིས་པ་སོ་སོའི་སྐྱེ་བོ་རྣམས་ཀྱིས་ཤེས་པར་དཀའ་བའི་ཟུག་རྔུ་དེའི་སེམས་ལ་གནས་པ་དང་། རང་གི་སྤོབ་པ་པ་ཀུན་ནས་ཉོན་
མོངས་པ་ཅན་གྱི་ཚིག་དང་ཡི་གེ་འཆལ་པ་དང་། དེའི་སྡིག་པའི་ཚིག་གི་རྣམ་པར་སྨིན་པ་སྟེ། རྒྱུ་འཐུན་པའི་རྣམ་པར་སྨིན་པ་དང་། འགྱོད་པ་ཡིད་ལ་བྱེད་པ་དང་། དགེ་འདུན་གྱི་ནང་ན་འདུག་ན་བྱིས་པ་སོ་སོའི་སྐྱེ་བོ་རྣམས་
ཀྱིས་ཤེས་པར་དཀའ་བ་སེམས་ལ་གནས་པས་གདུང་བར་འགྱུར་བ་སྟེ། མདོ་སྡེའི་ཚུལ་མི་ཤེས་པར་གཞན་ལ་ཅི་དགར་མངོན་སུམ་དུ་ཆོས་སྟོན་པར་འགྱུར་བའི་ཤེས་པ་དེ་ལྟ་བུ་ནི་དེ་ལ་ཡོད་པ་མ་ཡིན་པས། དེའི་ཡིད་
གཉིས་གང་ཡིན་པ་ནི་བྱིས་པ་སོ་སོའི་སྐྱེ་བོ་རྣམས་ཀྱིས་ཤེས་པར་སླ་བ་མ་ཡིན་པའི་ཕྱིར་རོ། །དེ་ངེས་པ་མེད་པའི་ཤེས་པ་དང་། ང་རྒྱལ་གྱི་དབང་དང་། ཕྲན་ཚེགས་ཀྱི་ཆེད་དུ་སེམས་པ་དང་། ཉེ་དུ་འདོད་པས་མ་
བརྟགས་པར་ཟུག་རྔུ་དང་བཅས་པའི་ཆོས་སྟོན་པར་འགྱུར་ཏེ། ཡུན་རིང་པོར་འདོད་ཆགས་ཀྱི་ཟུག་རྔུ་དང་། ཞེ་སྡང་གི་ཟུག་རྔུ་དང་། གཏི་མུག་གི་ཟུག་རྔུ་རྙེད་པར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་མ་ངེས་
པར་ཆོས་སྟོན་པའི་རྣམ་པར་སྨིན་པ་ལས་སྐྱེས་པའི་བཟང་པོའི་གནས་སྐབས་ཤིག་བྱུང་ན་ཡང་། དེ་འདི་ལྟར་འགྱུར་ཏེ། གནས་སྐབས་དེ་ཡང་མྱུར་བ་ཁོ་ནར་འཇིག་པར་འགྱུར་རོ། །ཤཱ་རིའི་བུ་ངས་ནི་ཡོངས་སུ་མ་དག་
པའི་ཆོས་སྟོན་པའི་དགེ་སློང་རྣམས་ཀྱི་སྐྱོན་ཇི་ལྟར་དགེ་སློང་རྣམས་དང་ལྷ་རྣམས་ཀྱིས་ཀྱང་མི་ཤེས་པ་འདི་དག་རབ་ཏུ་མཁྱེན་ཏོ། །ཤཱ་རིའི་བུ་གཞན་ཡང་ཡོངས་སུ་མ་དག་པའི་ཆོས་སྟོན་པའི་དགེ་སློང་ནི་དེ་བཞིན་གཤེགས་
<pb id="58.49a"/>
པས་དགོངས་ཏེ་གསུངས་པ་མི་ཤེས་པར་གཞན་ལ་ཆོས་སྟོན་པར་བྱེད་དེ། དེ་དེ་བཞིན་གཤེགས་པས་སེམས་ཅན་མེད་པ་དང་། སྲོག་མེད་པ་དང་། གསོ་བ་མེད་པ་དང་། གང་ཟག་མེད་པའི་ཆོས་བསྟན་པ་གང་
ཡིན་པ་དེ་དག་ལ་དེ་བདག་ཅེའམ། སེམས་ཅན་གཞན་ཞེ་འམ། སྲོག་ཅེ་འམ། གང་ཟག་ཅེས་ཆོས་སྟོན་ཅིང་དེ་ང་ལ་ཡང་ཁ་ཟེར། དེ་ཆོས་ལ་ཡང་སྨོད། དགེ་འདུན་ལ་ཡང་སྐུར་པ་འདེབས་པར་འགྱུར་རོ། །དེའི་
རྣམ་པར་སྨིན་པ་གང་ཡིན་པ་དེ་ནི་དེ་བཞིན་གཤེགས་པ་རྣམས་མ་གཏོགས་པར་ལྷ་དང་བཅས་པའི་འཇིག་རྟེན་གྱིས་རིག་པ་འམ་ཡོངས་སུ་ཤེས་པར་མི་ནུས་སོ། །ཤཱ་རིའི་བུ་ཡང་ངས་ཡོངས་སུ་མ་དག་པའི་ཆོས་སྟོན་པའི་
དགེ་སློང་རྣམས་ཀྱི་སྐྱོན་དགེ་སློང་རྣམས་དང་ལྷ་རྣམས་ཀྱིས་ཀྱང་མི་ཤེས་པ་གང་ཡིན་པ་འདི་དག་མཁྱེན་ཏོ། །ཤཱ་རིའི་བུ་གཞན་ཡང་ཡོངས་སུ་མ་དག་པའི་ཆོས་སྟོན་པའི་དགེ་སློང་གང་ཡིན་པས་སངས་རྒྱས་ཀྱི་བྱང་
ཆུབ་འདི་མི་ཤེས་པར་གཞན་ལ་ཆོས་སྟོན་པར་བྱེད་ན། དེ་མི་དགེ་བའི་རྩ་བ་ཇི་སྙེད་ཅིག་དང་ལྡན་པར་འགྱུར་བ་དེའི་དོན་ཁོང་དུ་ཆུད་པར་བྱ་བའི་ཕྱིར། ཤཱ་རིའི་བུ་འདི་ལྟར་ཁྱོད་ལ་དཔེས་བསྟན་པར་བྱའོ། །ཤཱ་རིའི་བུ་
འདི་ཇི་སྙམ་དུ་སེམས། འཛམ་བུའི་གླིང་འདིའི་སེམས་ཅན་མང་བ་ཡིན་ནམ། གསོལ་པ། བཅོམ་ལྡན་འདས་མང་ལགས་སོ། །བདེ་བར་གཤེགས་པ་མང་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་
བུ་གང་གིས་འཛམ་བུའི་གླིང་གི་སེམས་ཅན་རྣམས་སྲོག་དང་ཕྲལ་ན། དེ་ཇི་ག་གཞི་དེ་ལས་མི་དགེ་བ་མང་དུ་མངོན་པར་འདུ་བྱེད་པར་འགྱུར་རམ། གསོལ་པ། བཅོམ་ལྡན་འདས་མང་ལགས་སོ། །བདེ་བར་གཤེགས་པ་
མང་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་དེ་བས་ནི་གང་ཞིག་སངས་རྒྱས་ཀྱི་བྱང་ཆུབ་འདི་མི་ཤིས་པར་གཞན་ལ་ཡོངས་སུ་མ་དག་པའི་ཆོས་སྟོན་པ་དེ་ཆེས་མང་དུ་མི་དགེ་བའི་རྩ་བ་ལ་མངོན་
<pb id="58.49b"/>
པར་འདུ་བྱེད་པར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་སངས་རྒྱས་ཀྱི་བྱང་ཆུབ་ལ་སྨོད་པར་བྱེད་པ་ནི་འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ལ་ཁ་ཟེར་བའི་ཕྱིར་རོ། །
དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་འདས་པའི་དུས་ན་བྱུང་བའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་ཡིན་པ་དེ་དག་ཆོས་སྟོན་པ་ཡང་ཆོས་ཐམས་ཅད་སྟོང་པ་ཡིན་ཏེ། སེམས་ཅན་མེད་པ། 
སྲོག་མེད་པ། གསོ་བ་མེད་པ། གང་ཟག་མེད་པའོ། །ཤཱ་རིའི་བུ་མ་འོངས་པའི་དུས་ན་འབྱུང་བར་འགྱུར་བའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་ཡིན་པ་དེ་དག་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་མངོན་པར་སངས་རྒྱས་པ་དེ་དག་གི་ཆོས་བསྟན་པ་ཡང་ཆོས་ཐམས་ཅད་སྟོང་པ་ཡིན་ཏེ། སེམས་ཅན་མེད་པ། སྲོག་མེད་པ། གསོ་བ་མེད་པ། གང་ཟག་མེད་པའོ། །ཤཱ་རིའི་བུ་ད་ལྟར་གྱི་ང་དང་། 
ཤར་དང་། ལྷོ་དང་། ནུབ་དང་། བྱང་དང་། ཕྱོགས་མཚམས་ཀྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་གཱའི་ཀླུང་གི་བྱེ་མ་དང་མཉམ་པ་གང་ཡིན་པ་དེ་དག་ཐམས་ཅད་ཆོས་སྟོན་པ་ཡང་དོན་དམ་
པ་སྟོང་པ་ཉིད་བདག་མེད་པ། སེམས་ཅན་མེད་པ། སྲོག་མེད་པ། གསོ་བ་མེད་པ། གང་ཟག་མེད་པ་ཁོ་ན་རབ་ཏུ་སྟོན་ཏོ། །ཤཱ་རིའི་བུ་སངས་རྒྱས་བཅོམ་ལྡན་འདས་རྣམས་ཀྱིས་ཡང་དག་ཕུལ་གྱི་ཆོས་བསྟན་པ་འདི་ནི་དོན་
དམ་པ་སྟོང་པ་ཉིད་ཡིན་ཏེ། འདི་ལྟ་སྟེ། སངས་རྒྱས་ཀྱི་ཆོས་ཐམས་ཅད་ནི་རང་གི་ངང་གིས་འབྱུང་བ། དངོས་པོ་མེད་པ། དམིགས་པ་མེད་པ། སྟོང་པ་ཉིད་རང་བཞིན་ལས་ལོག་པ། འགག་པ་མེད་པ། མིང་དང་མཚན་མ་
མེད་པ། རང་གི་མཚན་ཉིད་སྟོང་པ་རྟོག་པ་སྤངས་པའོ། །ཤཱ་རིའི་བུ་དེ་བཞིན་གཤེགས་པ་ནི་རྟོག་པ་མེད་པའི་བྱང་ཆུབ་ཀྱི་ཆོས་སྟོན་ཏོ། །ཤཱ་རིའི་བུ་རྟོག་པ་གང་ཞེ་ན་འདི་ལྟ་སྟེ། བདག་ཏུ་ལྟ་བ་དང་། སེམས་ཅན་དུ་
