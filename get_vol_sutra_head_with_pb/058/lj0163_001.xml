<pb id="58.94a"/>
<sutra id="J165"/>༄༅༅།   །རྒྱ་གར་སྐད་དུ།<stitle n="163" zh="63.3">ཨཱརྱ་མ་ཧཱ་བྷེ་རཱི་ཧ་ར་ཀ་པ་རི་བརྟ་ནཱ་མ་ཧཱ་ཡཱ་ན་སཱུ་ཏྲ།</stitle>བོད་སྐད་དུ།<ttitle n="163" zh="63.3"><head n="1" t="འཕགས་པ་རྔ་བོ་ཆེ་ཆེན་པོའི་ལེའུ་ཞེས་བྱ་བ་ཐེག་པ་ཆེན་པོའི་མདོ།" st="ཨཱརྱ་མ་ཧཱ་བྷེ་རཱི་ཧ་ར་ཀ་པ་རི་བརྟ་ནཱ་མ་ཧཱ་ཡཱ་ན་སཱུ་ཏྲ།"/>འཕགས་པ་རྔ་བོ་ཆེ་ཆེན་པོའི་ལེའུ་ཞེས་བྱ་བ་ཐེག་པ་ཆེན་པོའི་མདོ།</ttitle><bampo n="163.1" zh="63.227"/> བམ་པོ་དང་པོ། 
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་
ན་དགེ་སློང་གི་དགེ་འདུན་ཆེན་པོ་སྟོང་ཉིས་བརྒྱ་ལྔ་བཅུ་དང་ཐབས་གཅིག་ཏུ་བཞུགས་ཏེ། བྱང་ཆུབ་སེམས་དཔའ་རྒྱ་སྟོང་མང་པོ་དག་དང་ཐབས་གཅིག་གོ། །ལྷ་དང་། ཀླུ་དང་། གནོད་སྦྱིན་དང་། དྲི་ཟ་མང་པོ་དང་
ཡང་ཐབས་གཅིག་གོ། །དགེ་བསྙེན་དང་། དགེ་བསྙེན་མ་བརྒྱ་སྟོང་མང་པོ་དང་ཡང་ཐབས་གཅིག་གོ། །མི་མཇེད་ཀྱི་བདག་པོ་ཚངས་པ་དང་། ལྷ་རྣམས་ཀྱི་དབང་པོ་བརྒྱ་བྱིན་དང་། འཇིག་རྟེན་སྐྱོང་བ་བཞི་དག་
དང་ཡང་ཐབས་གཅིག་གོ། །འདི་ལྟ་སྟེ། ཕྱོགས་བཅུའི་འཇིག་རྟེན་གྱི་ཁམས་ནས་འདུས་པའི་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་བྱང་ཆུབ་སེམས་དཔའ་དུ་མ་དང་ཡང་ཐབས་
གཅིག་གོ། །དེ་ན་དེ་བཞིན་གཤེགས་པ་ཆོས་སྟོན་པ་ནི་འདི་ལྟ་སྟེ། འཁོར་བཞི་པོ་རྣམས་ཀྱི་ནང་དུ་འདི་ལྟ་བུའི་ཆོས་ཀྱི་གཏམ། སྲིད་ཡོད་བདེ་དང་སྡུག་བསྔལ་ཏེ། །ཟད་དང་རྟེན་ཡོད་མ་ཡིན་ནོ། །
དེ་ལྟས་བདེ་སྡུག་སྤངས་པའི་ཕྱིར། །མྱ་ངན་འདས་པ་མཆོག་ཏུ་བདེ། །ཞེས་སྟོན་པར་མཛད་དོ། །འདིར་སྨྲས་པ། ཅིའི་ཕྱིར་བཅོམ་ལྡན་འདས་ལ་དེ་བཞིན་གཤེགས་པ་དགེ་སློང་ལྔ་བརྒྱ་ཙམ་དང་ཐབས་
གཅིག་ཏུ་བཞུགས་སོ་ཞེས་བྱ་བ་དེའི་གཏན་ཚིགས་བརྗོད་པར་བྱ་སྟེ། ཅིའི་ཕྱིར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཁོར་མང་པོ་དང་། འཁོར་མང་པོའི་གཙོ་བོ་དང་ལྡན་པ། 
<pb id="58.94b"/>
འཁོར་རྟག་ཏུ་མི་ཕྱེད་པ། རྨད་དུ་བྱུང་བའི་ཆོས་དང་ཆོ་འཕྲུལ་མང་པོ་མངའ་བའོ་ཞེས་སྒྲ་གྲགས། གལ་ཏེ་དེ་ལྟ་ན་ནི་འཁོར་ལྔ་བརྒྱར་ཟད་ན། བཅོམ་ལྡན་འདས་འཁོར་བྱེ་བ་ཅན་དུ་འགྱུར་རོ། །ཡང་
འདིར་སྨྲས་པ། འདུལ་བ་ཐམས་ཅད་ལ་མངའ་སྒྱུར་བའི་སྟོབས་མངའ་བས་མཉན་ཡོད་ན་དེ་བཞིན་གཤེགས་པ་དགེ་སློང་ལྔ་བརྒྱ་དང་ཐབས་གཅིག་ཏུ་བཞུགས་སོ་ཞེས་ཚིག་ཏུ་གསུངས་པ། ཅི་དཔེར་
ན་མས་བུ་ཁུར་དུ་ཐོགས་ཏེ་རང་གི་ཡུལ་ནས་ཡུལ་གཞན་དུ་འགྲོ་བ་ན་རང་གི་བུ་སྤྲོ་བསྲིང་བའི་ཕྱིར་བུ་གྲོང་འདི་ཉེའོ་ཞེས་བྱ་བའི་ཚིག་སྨྲ་བ་དེ་བཞིན་དུ། སངས་རྒྱས་བཅོམ་ལྡན་འདས་འགྲོ་བ་རྗེས་སུ་སྲུང་བ་རྣམས་
དགེ་སློང་ལྔ་བརྒྱ་ཙམ་དང་ཐབས་གཅིག་གོ་ཞེས་བྱ་བ་ཡིན་ནམ་ཞེ་ན། དེ་དག་ལ་སྨྲས་པ། དགེ་སློང་དག་ཆོས་ཀྱི་གཏམ་འདི་ནི་ལན་གསུམ་དུ་བཟླས་པ་ཡིན་ཏེ། དེ་བས་ན་དགེ་སློང་ལྔ་བརྒྱ་ཙམ་ཞེས་བྱ་བ་
དེ་དག་ནི་སྐྱེས་བུའི་གཙོ་བོ་རྣམས་ཡིན་པར་རིག་པར་བྱ་སྟེ། དོན་གཞན་ནི་མ་ཡིན་ནོ། །དཔེར་ན་ཁྱུ་མཆོག་རེ་རེ་ལ་ཡང་བ་ལང་གི་ཚོགས་ཡོད་པ་བཞིན་དུ་སྐྱེས་བུའི་གཙོ་བོ་ལ་ཡང་སློབ་མ་ལྔ་བརྒྱ་ཡོད་དེ། 
རེ་རེ་ལ་ཡང་སློབ་མ་ལྔ་བརྒྱ་ལྔ་བརྒྱ་ཡོད་དོ། །དེ་ལྟ་བས་ན་ཉན་ཐོས་ཆེན་པོ་ལྔ་བརྒྱ་ཙམ་ཞེས་བྱ་སྟེ། འདི་ལྟ་སྟེ། འོད་སྲུང་ཆེན་པོ་དང་། དེ་བཞིན་དུ་ཀུན་དགའ་བོ་ལ་སོགས་པ་ཉན་ཐོས་ཆེན་པོ་ལྔ་བརྒྱ་
ཙམ་པོ་ཐམས་ཅད་ཀྱང་དགྲ་བཅོམ་པ་ཟག་པ་ཟད་པ། ཉོན་མོངས་པ་མེད་པ་དབང་དུ་གྱུར་པ། གླང་པོ་ཆེན་པོ། ཅང་ཤེས་པ། སེམས་ཤིན་དུ་རྣམ་པར་གྲོལ་བ། ཤེས་རབ་ཤིན་དུ་རྣམ་པར་གྲོལ་བ། 
བྱ་བ་བྱས་པ། བྱེད་པ་བྱས་པ། ཁུར་བོར་བ་བདག་གི་དོན་རྗེས་སུ་ཐོབ་པ། སྲིད་པར་ཀུན་དུ་སྦྱོར་བ་ཡོངས་སུ་ཟད་པ། ཡང་དག་པའི་ཤེས་པས་སེམས་ཤིན་དུ་རྣམ་པར་གྲོལ་བ། སེམས་ཀྱི་དབང་
<pb id="58.95a"/>
ཐམས་ཅད་ཀྱི་དམ་པའི་ཕ་རོལ་དུ་ཕྱིན་པ་རྗེས་སུ་ཐོབ་པ། མི་སློབ་པ་རྣམས་དང་། སློབ་པ་རྒྱུན་དུ་ཞུགས་པ་དང་། ལན་གཅིག་ཕྱིར་འོང་བ་དང་། ཕྱིར་མི་འོང་བའི་འབྲས་བུ་ལ་གནས་པ་ལ་སོགས་
པ་དཔག་ཏུ་མེད་པ་རྣམས་དང་། ཟག་པའི་ཆོས་ཅན་གྱི་དགེ་སློང་གི་ཚོགས་དུ་མ་དག་དང་། ཡོན་ཏན་བརྒྱ་སྟོང་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མེད་ཅིང་དཔག་ཏུ་མེད་པའི་ཕྱོགས་
བཅུ་ནས་ལྷགས་པ་གང་ཡིན་པ་དེ་དག་གི་ཚད་ཀྱང་འཇམ་དཔལ་མ་གཏོགས་པ་རྩིས་མཁན་ནམ། རྩིས་མཁན་གྱི་སློབ་མས་ཀྱང་བགྲང་བར་མི་ནུས་ཤིང་ཉན་ཐོས་དང་། རང་སངས་རྒྱས་རྣམས་ཀྱིས་ཀྱང་མི་ནུས་
པ་ལ། བྱང་ཆུབ་སེམས་དཔའ་སེམས་དཔའ་ཆེན་པོ་མཐུ་ཆེན་ཐོབ་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་དབང་ཕྱུག་དང་། འཇམ་དཔལ་གཞོན་ནུར་གྱུར་པ་དང་། བྱང་ཆུབ་
སེམས་དཔའ་སེམས་དཔའ་ཆེན་པོ་བྱམས་པ་ལ་སོགས་པ་དང་། བྱང་ཆུབ་སེམས་དཔའི་ཚོགས་ཚད་མེད་གྲངས་མེད་པ་དཔེར་ན་ཤིང་ཆེན་པོ་སྣད་པའི་ཤིང་ཤུན་རྣམས་འབྱུང་བ་དེ་བཞིན་དུ་ས་ཆེན་པོ་འདི་ཤུན་
པ་བཞིན་དུ་བརྟུལ་བའི་བྱང་ཆུབ་སེམས་དཔའ་སེམས་དཔའ་ཆེན་པོ་ཚད་མེད་ཅིང་གྲངས་མེད་པ་གང་ཡིན་དེ་དག་གི་ཚད་ཀྱང་རྩིས་མཁན་ནམ། རྩིས་མཁན་གྱི་སྣ་ཆེན་པོ་ལ་གཏོགས་པ་རྣམས་ཀྱིས་ཀྱང་བརྗོད་
པར་མི་ནུས་པ་ལྷགས་པ་རྣམས་དང་། སྲིང་མོའི་ཚོགས་དགེ་སློང་མ་དེས་མ་ལ་སོགས་པ་དང་། རི་དགས་འཛིན་གྱི་མ་ས་ག་དང་། བཙུན་མོ་ཕྲེང་ལྡན་མ་ལ་སོགས་ཏེ། དགེ་བསྙེན་མ་དུ་མ་དང་། ཁྱིམ་
བདག་བཟང་སྦྱིན་ལ་སོགས་པ་དགེ་བསྙེན་དུ་མ་དག་སྟེ། བཅོམ་ལྡན་འདས་དེ་བཞིན་གཤེགས་པ་འཁོར་མང་པོ་དེ་དག་ཐམས་ཅད་ཀྱི་གུང་ལ་བཞུགས་ནས་བཅོམ་ལྡན་འདས་ཆོས་ཀྱི་སྒོ་སྟོན་ཏོ། །དེ་ནས་
<pb id="58.95b"/>
དེའི་ཚེ་ཡུལ་ཀོ་ས་ལའི་རྒྱལ་པོ་གསལ་རྒྱལ་རང་གི་མལ་ནས་ལངས་ཏེ་བསམས་པ། བཅོམ་ལྡན་འདས་ཀྱི་སྤྱན་སྔར་འགྲོ་བར་བྱའོ་སྙམ་ནས་དེ་ནས་དེ་རང་གི་མལ་ནས་ལངས་པ་དང་རྒྱལ་པོ་གཤེགས་སོ་
ཞེས་རྔ་བོ་ཆེ་ཆེན་པོ་དག་ནི་རྡུང་། དུང་དག་ནི་འབུད། གདུགས་དང་། རྒྱལ་མཚན་དང་། བ་དན་མང་པོ་བསྒྲེང་བ་དག་ནི་ནམ་མཁའ་ལ་ཉི་མའི་འོད་བཞིན་དུ་ཀུན་དུ་སྣང་ངོ་། །བཅོམ་ལྡན་འདས་ནི་མཁྱེན་བཞིན་དུ་
རྨེད་པ་ཡིན་པས་དེ་ནས་དེ་ན་བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་རྔ་བོ་ཆེ་ཆེན་པོ་དག་གི་སྒྲ་དང་། དུང་དག་གི་སྒྲ་གྲག་པ་འདི་ཅི་ཞིག །ཀུན་དགའ་བོས་གསོལ་པ། བཅོམ་ལྡན་འདས་
ས་སྐྱོང་བའི་རྒྱལ་པོ་གསལ་རྒྱལ་དམ་པ་འདིར་མཆིས་ཏེ། དེའི་རྔ་བོ་ཆེ་དག་བརྡུངས་པའི་སྒྲ་ཆེན་པོ་འབྱིན་པ་ལགས་སོ། །བཀའ་སྩལ་པ། ཀུན་དགའ་བོ་ཅིའི་ཕྱིར་རྔ་བོ་ཆེའི་སྒྲ་འབྱིན། གསོལ་པ། དང་རྒྱལ་པོ་
ཤཱཀྱའི་མགོན་པོ་བལྟ་ཞིང་མཆི་བ་དེས་རང་གི་དཔུང་ལ་བཅོམ་ལྡན་འདས་ཀྱི་སྤྱན་སྔར་འདེང་གིས་ཆོས་ཤིག་ཅེས་གོ་བར་བགྱིད་པ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་
ཁྱོད་ཀྱིས་ཀྱང་ཆོས་ཀྱི་རྔ་བོ་ཆེ་བརྡུངས་ལ་ཆོས་ཀྱི་དུང་བུས་ཤིག་དང་། ངས་དེ་ནས་རྔ་བོ་ཆེ་ཆེན་པོ་ཞེས་བྱ་བའི་ཆོས་ཀྱི་མདོ་བཤད་དོ། །གསོལ་པ། བཅོམ་ལྡན་འདས་བདག་གི་རྔ་བོ་ཆེ་
ཆེན་པོ་ཞེས་བགྱི་བའི་མདོ་སྔོན་ནམ་ཡང་མ་ཐོས་ལགས་ན་རྔ་བོ་ཆེ་ཆེན་པོ་ཞེས་བྱ་བའི་ཆོས་དེ་ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཅི་ཁྱོད་ཀྱིས་ཤེས་པར་འགྱུར་
སྙམ་འམ། རེ་ཤིག་ཕྱོགས་བཅུ་ནས་ལྷགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་འདི་དག་ཐམས་ཅད་ཀྱིས་ཀྱང་འདི་ལྟར་རྔ་བོ་ཆེ་ཆེན་པོའི་མདོ་ཡིག་འབྲུ་བཞི་ཙམ་ཡང་མི་ཤེས་ན། ཁྱོད་ཀྱིས་
<pb id="58.96a"/>
ལྟ་སྔོན་མ་ཐོས་པ་ཇི་ལྟར་ཤེས། གསོལ་པ། བཅོམ་ལྡན་འདས་ཆོས་འདི་དེ་ལྟར་རྙེད་དཀའ་བ་ནི་ངོ་མཚར་ཆེ་ལགས་སོ། །དེ་བཞིན་གཤེགས་པས་བཀའ་སྩལ་པ། ཀུན་དགའ་བོ་
མདོ་འདི་ནི་ཤིན་དུ་རྙེད་པར་དཀའ་སྟེ། ཀུན་དགའ་བོ་རྔ་བོ་ཆེ་ཆེན་པོའི་མདོ་ཆེན་པོ་འདི་ནི་འདི་ལྟ་སྟེ་དཔེར་ན། འཇིག་རྟེན་ན་མེ་ཏོག་ཨུ་དུམ་བ་ར་རྙེད་པ་བཞིན་ནོ། །གསོལ་པ། བཅོམ་ལྡན་འདས་ཅི་ལགས། 
འདི་སངས་རྒྱས་བཅོམ་ལྡན་འདས་ཐམས་ཅད་ཀྱི་ཆོས་ཉིད་མ་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། འདི་ནི་འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་
རྣམས་ཀྱི་ཡང་ཆོས་ཉིད་ཡིན་ནོ། །གསོལ་པ། གལ་ཏེ་འདི་སངས་རྒྱས་བཅོམ་ལྡན་འདས་ཐམས་ཅད་ཀྱི་ཆོས་ཉིད་ལགས་ན་ཅིའི་སླད་དུ་སངས་རྒྱས་བཅོམ་ལྡན་འདས་དེ་དག་གིས་རང་རང་གི་སངས་རྒྱས་ཀྱི་ཞིང་
དེ་དང་དེ་དག་ཏུ་མ་བཤད་ཅིང་རབ་ཏུ་མ་བསྟན་ལ། ཅིའི་སླད་དུ་བྱང་ཆུབ་སེམས་དཔའ་སེམས་དཔའ་ཆེན་པོ་མི་མཆོག་འདི་དག་འདིར་མཆིས་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དཔེར་
ན་འདི་ན་དགེ་སློང་དགོན་པ་པ་འགའ་ཞིག་རི་བོ་འམ། འབབ་ཆུའི་འགྲམ་འམ། ཕུག་ཅིག་ན་འདུག་འདུག་པ་ལས་ནམ་ནངས་ནས་གྲོང་ངམ། གྲོང་ཁྱེར་ཞིག་ཏུ་བསོད་སྙོམས་ཀྱི་ཕྱིར་སོང་ན་དེས་སྦྲུལ་ལམ། 
ཁྱི་འམ། མི་ཤི་བའི་རོ་འམ། ཤི་བའི་རོ་གང་ཡང་རུང་བ་མཐོང་ངོ་། །དེས་དེ་མཐོང་ནས་ཨེ་མའོ་ཀྱི་ཧུད་ཨེ་མའོ་ཀྱི་ཧུད་བདག་ཀྱང་ཡུན་རིང་པོར་འཁོར་བར་འཁོར་བ་ན། འདི་ལྟ་བུའི་གནས་སྐབས་དག་ཉམས་
སུ་མྱོང་བར་གྱུར་པས་ད་སྲིད་པ་ནི་ཐ་ཆད་ཡིན་ནོ་ཞེས་བྱ་བར་གྱུར་ཏོ། །དེ་ནས་དེ་དུས་གཞན་ཞིག་ན་སྙིང་དགའ་བར་འགྱུར་བའི་ཆོས་འགའ་ཞིག་གིས་ཡིད་བདེ་བ་དང་། དེ་ནས་ཡང་མི་སེམས་པ་ལས་ཡང་དེས་
<pb id="58.96b"/>
རོ་མཐོང་སྟེ། དེ་མཐོང་བ་ན་དེ་ཡིད་བྱུང་བར་གྱུར་ནས་དེ་ཕྱིར་ཞིང་གྲོང་ཁྱེར་རམ། རི་འོར་རམ། ལུང་པའི་མདོར་རྒྱུ་ཞིང་། དེ་དེ་ལྟར་རྒྱུ་བ་ན་ཤི་ནས་ཞག་གཅིག་ལོན་པ་འམ། ཤི་ནས་ཞག་གཉིས་ལོན་
པ་འམ་ཞེས་བྱ་བ་ནས། མི་རོ་མཐོང་ན་ཞེས་བྱ་བའི་བར་གོང་མ་བཞིན་དུ་སྟེ། དེ་མཐོང་བ་ཁོ་ནས་འབྲས་བུའི་མཆོག་དགྲ་བཅོམ་པ་མངོན་སུམ་དུ་བྱེད་པ་དེ་བཞིན་དུ་འཇིག་རྟེན་གྱི་ཁམས་གཞན་དག་ན་
སངས་རྒྱས་བཅོམ་ལྡན་འདས་རྣམས་སྡུག་བསྔལ་གྱི་གཏམ་ཡང་མི་གསུང་། མི་རྟག་པའི་གཏམ་ཡང་མི་གསུང་། བདག་མེད་པ་དང་། མི་གཙང་བའི་གཏམ་ཡང་མི་གསུང་ངོ་། །དེ་ཅིའི་ཕྱིར་ཞེ་ན། འདི་ནི་
དེ་དག་གི་ཆོས་ཉིད་ཡིན་ཏེ། དེ་ན་སངས་རྒྱས་བཅོམ་ལྡན་འདས་ཇི་སྙེད་བཞུགས་པ་དེ་དག་གིས་དགོས་པའི་དོན་དུ་ནི་རང་རང་གི་སངས་རྒྱས་ཀྱི་ཞིང་དག་ན་འཁོད་པའི་བྱང་ཆུབ་སེམས་དཔའ་སེམས་དཔའ་ཆེན་
པོ་རྣམས་ལ་འདི་སྐད་ཅེས་རིགས་ཀྱི་བུ་དག་རེ་ཤིག་སངས་རྒྱས་བཅོམ་ལྡན་འདས་རྣམས་སེམས་ཅན་རྣམས་ཀྱི་དོན་དུ་ཞིང་གི་སྙིགས་མ་སྙིགས་མ་ལྔ་ཅན་གྱི་སངས་རྒྱས་ཀྱི་ཞིང་འདི་འདྲ་བར་འབྱུང་བ་ནི་དཀའ་བ་མཛད་པ་ཡིན་ཏེ། 
དེ་ལྟ་བས་ན་རིགས་ཀྱི་བུ་དག་ཁྱོད་ཀྱིས་ཀྱང་དེ་ལྟར་བསླབ་པར་བྱའོ་ཞེས་རབ་ཏུ་འཇོག་པར་མཛད། འདོམས་པར་མཛད་དོ། །དེ་ནས་དེ་དག་ལྟ་འདོད་ཅིང་ཕྱག་བྱེད་པར་འདོད་པར་འགྱུར་ཏེ། དེ་དག་ལྟ་འདོད་ཅིང་ཕྱག་བྱེད་པར་
འདོད་པ་ན་དེ་དག་གིས་དེ་རྣམས་ཉེ་བར་བསྟན་པས་དེའི་ཕྱིར་དེ་དག་མི་མཇེད་ཀྱི་འཇིག་རྟེན་གྱི་ཁམས་འདིར་འོང་བར་འགྱུར་ཞིང་འོངས་ནས་ཁ་ཅིག་ནི་ས་དང་པོ་ཐོབ་པར་འགྱུར། ཁ་ཅིག་གིས་ནི་ས་བདུན་པ་དང་། བརྒྱད་པ་དང་། 
དགུ་པ་དང་། བཅུ་པའི་བར་དག་ཀྱང་ཐོབ་པར་འགྱུར་རོ། །ཀུན་དགའ་བོ་དེ་ལྟ་བས་ན་རྔ་བོ་ཆེ་ཆེན་པོ་ཞེས་བྱ་བའི་མདོ་འདི་ནི་ཤིན་དུ་རྙེད་པར་དཀའ་བ་ཡིན་ཏེ། ཕྱོགས་བཅུ་ནས་ལྷགས་པའི་འཁོར་འདི་དག་ཐམས་ཅད་ཉན་
<pb id="58.97a"/>
པར་འདོད་པ་ཡང་དེའི་ཕྱིར་རོ། །ཀུན་དགའ་བོས་གསོལ་པ། བཅོམ་ལྡན་འདས་ལེགས་སོ། །ཐམས་ཅད་ལྷགས་པ་ལེགས་སོ། །ལྷགས་པ་ལེགས་སོ། །འདི་དག་ཐམས་ཅད་ཀྱིས་ཤིན་དུ་རྙེད་
པར་དཀའ་བའི་མདོ་འདི་འདྲ་བ་ཐོབ་པར་གྱུར་ཅིག །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཐམས་ཅད་ཀྱི་ཐུན་མོང་ལྟར་མདོ་འདི་ཐུན་མོང་མ་ཡིན་པས་ལྷགས་པ་ལེགས་སོ་ཞེས་ཚིག་ཏུ་མ་བརྗོད་ཅིག ། 
གསོལ་པ། བཅོམ་ལྡན་འདས་ཅིའི་སླད་དུ་ཐམས་ཅད་ལྷགས་པ་ལེགས་སོ། །ལྷགས་པ་ལེགས་སོ་ཞེས་མི་བགྱི་བ་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་མདོ་འདི་ནི་ཟབ་ཅིང་རྟོགས་པར་
དཀའ་བ། ཡིད་ཆེས་ཤིང་དད་པར་དཀའ་བ། སངས་རྒྱས་ཀྱི་གསང་བ་ཡིན་ཏེ། ཀུན་དགའ་བོ་དེའི་ཕྱིར་འོངས་པ་དང་མ་འོངས་པ་ཐམས་ཅད་ལ་ལྷགས་པ་ལེགས་སོ་ལྷགས་པ་ལེགས་སོ་ཞེས་ཚིག་ཏུ་མ་བརྗོད་ཅིག ། 
གསོལ་པ། བཅོམ་ལྡན་འདས་ཅི་ལགས། ཡུལ་ཀོ་ས་ལའི་རྒྱལ་པོ་གསལ་རྒྱལ་གཡུལ་འགྱེད་པའི་དུས་སུ་རྔ་བོ་ཆེའི་སྒྲ་འབྱིན་པ་དང་། ཁར་དཀྲོལ་རྡེབས་པ་དེའི་ཚེ་དཔུང་གི་ཚོགས་ཐམས་ཅད་ཀྱི་མ་ལགས་སམ་
ཅི་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་རྔ་བོ་ཆེ་དེ་ཉིད་གང་གི་ཚེ་ཡུལ་ཀོ་ས་ལའི་རྒྱལ་པོ་གསལ་རྒྱལ་ཕ་རོལ་གྱི་དཔུང་དང་ལྷན་ཅིག་གཡུལ་འགྱེད་པ་དེའི་དུས་སུ་ཇི་ཙམ་ན་རྔ་བོ་ཆེའི་སྒྲ་བྱུང་
བ་དེའི་ཚེ་སེམས་ཅན་མང་པོ་དག་ནི་ཐོས་ནས་དགའ་བར་མི་འགྱུར་རོ། །དེ་ཅིའི་ཕྱིར་ཞེ་ན། སེམས་ཅན་སྡར་མའི་རིགས་ཅན་གཞན་དག་ནི་སྒྲ་དེ་ཐོས་ན་དེ་ཉིད་ཀྱིས་དེ་དག་འཆི་བ་འམ། འཆི་བ་ལ་ཐུག་པའི་སྡུག་བསྔལ་
སྐྱེ་བར་འགྱུར་རོ། །ཀུན་དགའ་བོ་དེའི་ཕྱིར་རྔ་བོ་ཆེ་ཆེན་པོ་ཞེས་བྱ་བའི་མདོ་འདི་ནི་ཀུན་དགའ་བོ་ཁྱོད་ཀྱིས་ཀྱང་མི་ཤེས་སོ། །དེ་ཅིའི་ཕྱིར་ཞེ་ན། ཀུན་དགའ་བོ་ཆོས་ཀྱི་སྒོའི་མདོ་འདི་ལ་ནི་ཉན་ཐོས་དང་། རང་སངས་རྒྱས་ཀྱི་ཐེག་པ་
<pb id="58.97b"/>
ཅན་རྣམས་ཡིད་ཆེས་པར་མི་འགྱུར་རོ། །ཀུན་དགའ་བོ་དེ་ལྟ་བས་ན་རྒྱུ་དེས་ན་གང་གི་ཚེ་ཡུལ་ཀོ་ས་ལའི་རྒྱལ་པོ་གཡུལ་འགྱེད་པའི་དུས་སུ་རྒྱལ་པོ་རྔ་བོ་ཆེའི་སྒྲ་འབྱིན་པ་ཇི་ལྟ་བ་དེ་བཞིན་དུ་རྔ་བོ་ཆེ་ཆེན་པོའི་མདོ་འདི་ཡང་
སངས་རྒྱས་ཀྱི་གསང་བ་ཡིན་ཏེ། སངས་རྒྱས་པའི་དུས་སུ་གསུང་བར་འགྱུར་རོ། །དེ་ནས་དེ་ན་བཅོམ་ལྡན་འདས་ཀྱིས་གནས་བརྟན་འོད་སྲུང་ཆེན་པོ་ལ་བོས་ཏེ། བོས་ནས་འདི་སྐད་ཅེས་བཀའ་སྩལ་ཏོ། །འོད་སྲུང་ཅི་དགེ་སློང་
འདི་དག་དད་པ་ཅན་ཚུལ་དང་མཐུན་པ། མཐུ་དང་ལྡན་པ་ཡིན་ནམ། གསོལ་པ། བཅོམ་ལྡན་འདས་དེའི་དོན་ཅི་ལགས། བཀའ་སྩལ་པ། འོད་སྲུང་སེམས་ཅན་སྦུན་པ་ལྟ་བུ་མ་ཡིན་པ་དེ་དག་རྔ་བོ་ཆེ་ཆེན་པོ་ཞེས་བྱ་བའི་མདོ་འདི་
ཉན་པར་འགྱུར་རོ། །གསོལ་པ། བཅོམ་ལྡན་འདས་དེའི་སླད་དུ་གནས་བརྟན་མཽད་གལ་གྱི་བུ་ཆེན་པོ་ཡང་རང་ལ་སྨོད་པར་བགྱིད་ཅིང་། བཅོམ་ལྡན་འདས་ཇི་ལྟར་བདག་ཀྱང་གལ་ཏེ་དེ་འདྲ་བའི་དགེ་སློང་དག་མཆིས་ན་དེ་དག་
གི་ནང་དུ་མཆིས་པ་མ་ལགས་ན་དེ་བཞིན་གཤེགས་པ་བཞུགས་པ་ལྟ་ཅི་སྨོས་ཏེ། དགེ་སློང་ཚུལ་ཁྲིམས་འཆལ་པ་དང་། ཚུལ་ཁྲིམས་དང་མི་ལྡན་པ་གང་ལགས་པ་དེ་དག་ནི་མ་མཆིས་ལགས་སོ། །བཅོམ་ལྡན་འདས་འཁོར་
འདི་ཐམས་ཅད་ནི་ཚུལ་ཁྲིམས་བསྲུང་བ། ཚུལ་དང་མཐུན་པ་ལགས་ཏེ། འཁོར་གྱི་དཀྱིལ་འཁོར་ན་དེ་དག་ནི་ཙན་དན་གྱི་སྙིང་པོ་འདྲ་བ་ཤ་སྟག་ལགས་སོ། །བཀའ་སྩལ་པ། འོད་སྲུང་འཁོར་འདི་ཐམས་ཅད་ཚུལ་ཁྲིམས་
བསྲུངས་པ། ཚུལ་དང་ལྡན་པ་ཡིན་ཡང་ཅི་དགོངས་པའི་ཚིག་ལ་མཁས་པ་ཡིན་ནམ། གསོལ་པ། བཅོམ་ལྡན་འདས་དགོངས་པའི་ཚིག་ཅེས་བགྱི་བ་ཅི་ལགས། བཀའ་སྩལ་པ། འོད་སྲུང་དགོངས་པའི་ཚིག་ཅེས་བྱ་
བ་ནི་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པ་ཞེས་བྱ་བ་ད་ལྟར་འདི་ལས་དེ་བཞིན་གཤེགས་པ་རྟག་པ། བརྟན་པ། ཞི་བ། ཐེར་ཟུག་པ། ཡོངས་སུ་མྱ་ངན་ལས་འདས་ཀྱང་ཉམས་པར་མི་འགྱུར་བ་ཞེས་བྱ་བ་སྟེ། 
<pb id="58.98a"/>
མདོ་འདི་ནི་དགོངས་པའི་ཚིག་ཅེས་བྱའོ། །འོད་སྲུང་མི་མཐུན་པའི་མདོ་དག་པ་འོད་གསལ་བ་འདི་ནི་སེམས་ཅན་དམན་པ་རྣམས་ཀྱིས་རྒྱུ་དང་གཏན་ཚིགས་བརྒྱ་སྟོང་གིས་རིག་པར་བྱ་དགོས་སོ། །འོད་སྲུང་དེ་ལྟ་
བས་ན་ཡང་ཁྱོད་ཀྱིས་རེ་ཤིག་འཁོར་འདི་རྟོགས་ཤིག །དེ་ནས་དེའི་ཚེ་གནས་བརྟན་འོད་སྲུང་ཆེན་པོས་སེམས་ཅན་ལྷགས་པ་འདི་དག་ཅི་འདྲ་བ་ཞིག་ཡིན་པར་བལྟས་སོ། །དེ་ནས་སྐད་ཅིག་དེ་ཉིད་ལ་རྒྱ་ཆེན་པོ་མ་
ཡིན་པའི་སེམས་ཅན་རྣམས་དང་། ཉན་ཐོས་དང་། རང་སངས་རྒྱས་ཀྱི་ཐེག་པ་ཅན་རྣམས་དང་། བྱང་ཆུབ་སེམས་དཔའ་ཐེག་པ་ལ་གསར་དུ་ཞུགས་པ་གང་ཡིན་པ་དེ་དག་ཐམས་ཅད་རང་རང་ལ་སྨོད་པར་བྱེད་དེ། དཔེར་ན་
གྱད་ཀྱི་ཚོགས་ཆེན་པོར་རྒྱལ་པོའི་གྱད་སྟོང་ཐུབ་པ་ཞིག་སྟན་ལས་ལངས་ཏེ། འདི་ན་ཁོ་བོ་དང་ལྷན་ཅིག་འགྱེད་པར་འོས་པའི་རྒོལ་ཕོད་པ་གང་ཡིན་པ་དེ་སུ་ཡོད་ཅེས་དྲིལ་བསྒྲགས་པ་དང་། དེ་ནས་དེ་ན་རྒོལ་བར་མ་
འོས་པའི་སེམས་ཅན་གང་ཡིན་པ་དེ་དག་ཐམས་ཅད་ནི་བདག་ཅག་གསོད་པར་འགྱུར་གྱིས་འདི་དང་ལྷན་ཅིག་བདག་ཅག་འགྱེད་པར་མི་ནུས་སོ་ཞེས་རང་གིས་རང་ལ་སྨད་ནས་ཅང་མི་སྨྲ་བར་འགྱུར་རོ། །དེ་ནས་གལ་ཏེ་དེས་དེར་
གྱད་ཀྱི་ཟླ་འགའ་ཡང་མ་རྙེད་ན་དེ་དེ་ན་དཔའ་བོ་གྱད་ཟླ་མེད་དུ་གྱུར་ཅིང་རུ་མཚོན་འཛུགས་པ་དེ་བཞིན་དུ་དེ་ན་རྒྱལ་པོ་མ་ཡིན་པའི་སེམས་ཅན་ཉན་ཐོས་དང་། རང་སངས་རྒྱས་ཀྱི་ཐེག་པ་ཅན་རྣམས་དང་། ཐེག་པ་ལ་གསར་དུ་
ཞུགས་པའི་བྱང་ཆུབ་སེམས་དཔའ་གང་ཡིན་པ་རྣམས་ཀྱང་བདག་ཅག་ནི་སངས་རྒྱས་བཅོམ་ལྡན་འདས་རྣམས་ཡོངས་སུ་མྱ་ངན་ལས་འདས་བཞིན་དུ་ཡང་ང་ནི་རྟག་པ་བརྟན་པ་ཞི་བ་ཐེར་ཟུག་པ་ཡིན་ནོ་ཞེས་སྟོན་པ་འདི་ནི་
རྟོགས་པར་མི་ནུས་སོ་ཞེས་འདོར་བར་བྱེད་དོ། །དེ་ཅིའི་ཕྱིར་ཞེ་ན། དེ་དག་ནི་ཡུན་རིང་པོར་སྟོན་པ་ཉིད་ཀྱི་ལྟ་བ་ཉམས་པར་བྱེད་པའི་ལྟ་བ་བསྒོམས་པའི་བདག་ཉིད་ཡིན་པའི་ཕྱིར་ཏེ། དམན་པའི་སེམས་ཅན་རྣམས་ཀྱིས་མདོ་དག་པ་
<pb id="58.98b"/>
འདི་ཐོས་ནས་དོང་ངོ་། །ཕྱོགས་བཅུ་དེ་དང་དེ་དག་ནས་ལྷགས་པའི་ཉན་ཐོས་དང་། རང་སངས་རྒྱས་ཀྱི་ཐེག་པ་ཅན་དང་། བྱང་ཆུབ་སེམས་དཔའི་ཐེག་པ་ལ་གསར་དུ་ཞུགས་པ་གང་དང་གང་དག་ཡིན་པ་དེ་དང་དེ་དག་དང་ལྷན་ཅིག་ཏུ་
གང་དང་གང་དག་ལྷགས་པ་དེ་དག་ལས་ཀྱང་བཅུའི་ཆའི་ཆ་དང་། བརྒྱའི་ཆའི་ཆ་དང་། སྟོང་གི་ཆའི་ཆ་དང་། བརྒྱ་སྟོང་གི་ཆའི་ཆ་དང་། བྱེ་བའི་ཆའི་ཆ་དང་། གྲངས་མེད་པའི་ཆའི་ཆ་གང་ཡིན་པ་དག་འདུས་པར་གྱུར་ཏོ། །
དེ་ལ་ཙན་དན་གྱི་སྙིང་པོ་འདྲ་བ་སྦུན་པ་ལྟ་བུ་མ་ཡིན་པའི་དགེ་བསྙེན་ཅི་འདྲ་བ་དག་འདུག་པར་གྱུར་ཅེ་ན། བསླབ་པའི་གཞི་ལྔ་དང་ལྡན་པ་དང་། བསླབ་པའི་གཞི་བརྒྱད་དང་ལྡན་པ་དང་། གསུམ་འདོན་པ་དང་། 
བཅུ་བཞིའི་དང་། བཅྭ་ལྔའི་ཞེས་བྱ་བ་ནས་ཟླ་བ་ཕྱེད་ཀྱི་དང་། ཚེས་བརྒྱད་ཀྱི་དང་། ཆོ་འཕྲུལ་གྱི་ཟླ་བ་ཕྱེད་ཀྱི་བར་གྱི་ཡན་ལག་བརྒྱད་ལེགས་པར་བླངས་པ་སྦྱིན་པ་དང་། སྙན་པར་སྨྲ་བ་དང་། དོན་སྤྱོད་པ་དང་། 
དོན་མཐུན་པ་ཅན་གལ་ཏེ་མུ་གེ་ལོ་བཅུ་འམ། བཅུ་གཉིས་སམ། གཞན་ཡང་ལོ་མང་པོ་བྱུང་ཡང་བདག་གིས་བཟའ་བ་འམ། བལྡག་པ་འམ། ཟས་སམ། བཏུང་བ་རང་གི་སྐལ་བ་དེ་ལས་བདག་གིས་ཕ་དང་མ་གཉིས་
ལ་ཕྱེད་ཕྱེད། དགེ་སློང་རྣམས་ལ་ཕྱེད་འབུལ་ཞིང་བདག་གིས་དགེ་སློང་རྣམས་ལ་མཆོད་ཡོན་གྱི་སྦྱིན་པ་དོར་བར་མི་བྱའོ་སྙམ་པ་སྟེ། རིགས་ཀྱི་བུ་དེའི་དུས་ངན་པ་ལ་རྟག་པར་སྐལ་བ་གང་ཡིན་པ་དེ་ཙམ་ཞིག་
ཡོད་པར་འགྱུར་ཞེ་ན། སྐྱེས་བུ་དཔའ་བོ་དེའི་ཟླ་བ་ཕྱེད་ཀྱིས་ཟ་མ་གཅིག་ཅིག་འབྱུང་སྟེ། དེས་ཟ་མ་གཅིག་པོ་ཡང་དགེ་སློང་རྣམས་ལ་བྱིན་ནས་བསོད་ནམས་མི་ཟད་པའི་སྐལ་བ་ཅན་དུ་འགྱུར་རོ། །སྐྱེས་བུས་དེ་ལྟར་བྱིན་
ནས་འཇིག་རྟེན་དུ། །སྐྱེས་བུ་དམ་པར་འགྱུར་བས་ལེགས་འདོད་མིས། །འདི་ན་བདག་ཉིད་བག་མེད་ཅི་བྱ་སྟེ། །དེ་བས་བསྟན་ལ་བག་བྱེད་མཆོག་ཡིན་ནོ། །ནོར་ནི་དགྲ་དང་ཆོམ་རྐུན་སོགས་མང་དང་། །རྒྱལ་པོ་ཆུ་
<pb id="58.99a"/>
དང་མེ་དང་མཛའ་བཤེས་དང་། །ཉེ་དུ་མི་མཛའ་བགོ་སྐལ་སྤྱོད་མང་གིས། །སྡིག་པ་སྤྱད་པ་ཡིས་ནི་ཟད་པར་འགྱུར། །རང་དང་རང་གི་ལོངས་སྤྱོད་དག་ལ་ཡང་། །སྤྱོད་པར་བྱེད་པ་སྐྱེས་བུ་རྣམས་ཀྱི་ནོར། །
སྤྱད་པ་ཉིད་དང་གནོད་པ་གཞན་གྱིས་ཀྱང་། །ཟད་པར་མི་འགྱུར་ཤེས་བྱ་དམ་ཆོས་ཕྱིར། །འདི་ཟད་བྱས་མཆོག་ཕ་རོལ་ཟད་མི་འགྱུར། །འཇིག་རྟེན་འདིར་འཕེལ་འཇིག་རྟེན་ཕ་རོལ་དུ། །ཟད་པར་མི་འགྱུར་ཁ་དོག་
མཐུར་བཅས་བྱེད། །མཐོང་ན་ཐམས་ཅད་དགའ་ཞིང་རྙེད་པ་དང་། །མདོག་དང་གྲགས་པ་རབ་ཏུ་གསལ་བར་འགྱུར། །དེ་ཡི་ཕྱུགས་རྣམས་ཟད་པར་མི་འགྱུར་ཞིང་། །དེ་ཡི་བྲན་ཕོ་བྲན་མོ་ལས་བྱེད་དང་། །
ལས་ཀྱི་མཐའ་རྣམས་ཉམས་པར་མི་འགྱུར་ཏེ། །དེ་ལ་ཐབ་མོ་རྩོད་དང་འགྱེད་མེད་ཅིང་། །དེ་ནི་ནམ་ཡང་གནོད་སེམས་མེད་མཆོག་ཐོབ། །སྦྱིན་ལ་དགའ་བའི་སྐྱེ་བོ་འཇིག་རྟེན་དུ། །དེ་ལ་སོགས་པའི་
ཡོན་ཏན་འཐོབ་འགྱུར་བས། །དེ་ལྟ་བས་ན་རྟག་ཏུ་ཆོས་འདོད་པ། །སངས་རྒྱས་རྣམས་དང་ལྷན་ཅིག་ཕྲད་པར་འགྱུར། །ལུས་དང་སྲོག་ལ་མི་བལྟ་ལྷུག་པར་གཏོང་། །མི་ཡི་མི་མཆོག་དེ་ནི་ལག་རྐྱོང་ཡིན། །
སེམས་ཅན་ཀུན་ལ་རྗེས་སུ་སྙིང་བརྩེ་བས། །བུ་བཞིན་མཐོང་ན་སྡུག་ཅིང་རིག་པར་ལྡན། །བསམ་གཏན་བག་ཡོད་ཐོས་པས་དཔག་ཏུ་མེད། །ཁྱིམ་ན་གནས་པའི་ཤེས་རབ་ཅན་གྱིས་ནི། །རྟག་ཏུ་དེ་ལྟར་
བྱ་དགོས་དེ་དག་གི །དཔེ་ནི་དེ་འདྲ་མང་དུ་ཡོད་པ་ཡིན། །ཡང་དེའི་ཚེ་ན་དགེ་བསྙེན་མ་ཅི་འདྲ་བ་དག་ཅིག་འདུག་ཅེ་ན། ཇི་ཙམ་ཁྭ་མ་ལངས་པ་དེ་ཙམ་ནས་རང་གིས་ཕྱགས་མ་བླངས་ཏེ། རང་གི་ཉེན་ཀོར་འཕྱག་ཅིང་བའི་ལྕི་
བའི་བྱུག་པས་ས་གཞི་བྱུགས་པས། ས་རྒྱན་གྱིས་མཛེས་པར་བྱེད་པའི་ལེགས་པར་བྱ་བ་བྱེད་པ་ཡིན། དེས་དེར་བསོད་སྙོམས་པ་རབ་ཏུ་མང་པོ་འོངས་པར་ཤེས་ན་རང་གི་ལག་གིས་བཟའ་བ་དང་། བཏུང་བ་གྱ་
<pb id="58.99b"/>
ནོམ་པ་ལེགས་པར་རྒྱུན་དུ་སྟོབས་པར་བྱེད་ཅིང་དེ་དག་དང་བདག་གྲོང་རྡལ་ལམ། གྲོང་ཁྱེར་རམ། གྲོང་དག་ཏུ་ཡང་ཕྲད་ཅིང་འགྲོགས་པར་གྱུར་ཅིག །བདག་ནམ་ཡང་ཡུལ་མཐའ་འཁོབ་ཏུ་སྐྱེ་བ་དང་། དགེ་བའི་བཤེས་གཉེན་
དང་སྐོལ་བར་དུས་སྟོན་བཞི་བྱེད་པར་མ་གྱུར་ཅིག །བདག་སྦྱིན་པ་དང་། ཚུལ་ཁྲིམས་སྤྱད་པ་དང་། ཉན་པ་དང་། བདག་ཆོས་ཀྱི་གཏམ་ལ་རྟག་ཏུ་སྤྱོད་པར་གྱུར་ཅིག་ཅེས་དེ་ལྟ་བུའི་ཡོན་ཏན་ཕུན་སུམ་ཚོགས་པའི་སྲིང་མོ་
དགེ་བསྙེན་མ་ཡིད་རྣམ་པར་དག་པ་སྟེ། དེ་ལྟ་བུ་ནི་དགེ་བསྙེན་མའི་ཡོན་ཏན་དག་ཡིན་ནོ། །དེ་ལ་དགེ་སློང་དང་དགེ་སློང་མ་ཅི་འདྲ་བ་དག་ཅིག་ཅེ་ན། དུལ་བ། ཞི་བ། བག་ཚ་བ་མེད་པ། ཟག་པ་ཟད་པ། ཐ་མའི་
ལུས་འཛིན་པ། ཙན་དན་གྱི་སྙིང་པོ་འདྲ་བའི་འཁོར་དག་གོ། །དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཅི་འདྲ་བ་དག་ཅིག་ཅེ་ན། ཐམས་ཅད་ཀྱང་དེ་བཞིན་གཤེགས་པའི་ཆོས་འདོད་པ། ཐམས་ཅད་ཀྱང་དེ་བཞིན་
གཤེགས་པའི་སྙིང་པོའི་མདོ་སྡེ་འཛིན་པ་དང་། ཐམས་ཅད་ཀྱང་དེ་བཞིན་གཤེགས་པའི་ཕན་པ་སྟོན་པ། ཐམས་ཅད་ཀྱང་སངས་རྒྱས་རྟག་པ་ཉིད་འདོད་པ། ཐམས་ཅད་ཀྱང་དགོངས་པའི་ཚིག་ལ་བྱང་བ། ཐམས་ཅད་
ཀྱང་ངེས་པའི་དོན་གྱི་མདོ་སྡེ་སྟོན་པ། སྲན་ཐུབ་པ། ཐམས་ཅད་ཀྱང་ཚུལ་ཁྲིམས་འཆལ་པ་རྣམས་ཚར་གཅོད་ཅིང་ཕན་འདོགས་པར་ཞུགས་པ་དེས་པ་རྣམས་ལ་མཆོག་ཏུ་གུས་པ། ཐེག་པ་ཆེན་པོ་ལ་དད་པ་ཆེན་པོ་ཐོབ་པ། 
ཉན་ཐོས་དང་། རང་སངས་རྒྱས་ཀྱི་ཐེག་པ་ལ་ཡ་མཚན་དུ་མི་འཛིན་པ། འདི་ལྟ་བུའི་མདོ་སྡེ་རྒྱ་ཆེན་པོ་མཆོག་བོར་ནས་མདོ་སྡེ་གཞན་མི་སྒྲོགས་པའི་ཤེས་རབ་ཅན། གང་དུ་སངས་རྒྱས་རྟག་པ་དེ་བཞིན་གཤེགས་པའི་
སྙིང་པོ་ཡོད་དོ་ཞེས་བསྟན་པ་གཞན་ཡང་སྒྲོགས་ཤིང་མི་སྤོང་བ། བརྟན་པ། འཇིག་ཚོགས་ལ་ལྟ་བས་སྟོང་པ་སྟོང་པ་མ་ཡིན་གྱི། འདུས་བྱས་ཐམས་ཅད་རང་བཞིན་གྱིས་སྟོང་པ་ཐེར་ཟུག་མཆོག་གི་གཞི་དེ་འདོད་པ་དེ་
<pb id="58.100a"/>
ལྟ་བུ་ལ་སོགས་པའི་ཡོན་ཏན་ལ་བརྟེན་པ་དག་སྟེ། ཡོན་ཏན་ལྷག་མ་ནི་བསམ་གྱིས་མི་ཁྱབ་བོ། །འོད་སྲུང་དེ་ལྟ་བས་ན་ཁྱོད་ཀྱིས་ལན་གཉིས་ལན་གསུམ་དུ་ཡང་འཁོར་སོལ་ཅིག །དེ་ནས་གནས་
བརྟན་འོད་སྲུང་ཆེན་པོས་ལན་གཉིས་ལན་གསུམ་གྱི་བར་དུ་ཡང་བལྟས་ཤིང་བརྟགས་ཏེ་བསལ་ན་སྦུན་པ་ལྟ་བུའི་སྐྱེས་བུ་ལྷག་མའི་འཁོར་དག་ཡོད་པར་འགྱུར་རོ། །ཡང་ལན་གསུམ་གྱི་བར་དུ་བསལ་བས་བསལ་བ་ན་
སྐྱེས་བུ་སྦུན་པ་ལྟ་བུ་མ་ཡིན་པ་ཤ་སྟག་ཏུ་གྱུར་ཏོ། །དེ་ནས་བཅོམ་ལྡན་འདས་ཀྱིས་ཡང་གནས་བརྟན་འོད་སྲུང་ཆེན་པོ་ལ་བཀའ་སྩལ་པ། འོད་སྲུང་ད་འཁོར་འདི་དག་དག་པ་སྙིང་པོར་གྱུར་པ་ཡིན་མོད། ཡང་
བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་འཁོར་འདིར་ལེགས་པར་སྦྱངས་པ་ལེགས་སོ་ལེགས་སོ། །གསོལ་པ། བཅོམ་ལྡན་འདས་ཇི་ལྟར་འཁོར་ཡོངས་སུ་སྦྱངས་པ་ལགས། སྟོན་ཀའི་ཟླ་བ་ཉ་
བ་ལ་རྣམ་པར་དག་པ་བཞིན་ནོ། །འོད་སྲུང་འདི་ལྟ་སྟེ་དཔེར་ན། རྩིས་མཁན་ནམ། རྩིས་མཁན་གྱི་སློབ་མས། སྔོན་གྱི་སྡོམ་པས་བསྡམས་པ་ལ་འགོད་པའི་ཆས་ཕྲིན་ལྷག་མ་གང་ཡིན་པ་དེ་འདུག་པ་ཇི་ལྟ་བ་དེ་
བཞིན་དུ་འཁོར་ལྷགས་པ་གང་ཡིན་པ་འདི་དག་ཐམས་ཅད་ཅེས་བྱ་བ་ནས་གྲངས་མེད་པ་དཔག་ཏུ་མེད་པ་ཞེས་བྱ་བར་སྔ་མ་བཞིན་ནོ། །འོད་སྲུང་དེ་དག་ལས་བྱེ་བ་བརྒྱ་སྟོང་གི་ཆའི་ཆ་གང་དག་ཡིན་པ་ནི་མི་མཆོག་བག་
ཚ་བ་མེད་པའི་འཁོར་འདུག་པ་འདི་དག་ཡིན་གྱིས་འོད་སྲུང་ད་ཡང་ཁྱོད་ཀྱིས་འཁོར་རྣམས་ལ་གྲོགས་པོ་དག་ཅི་ཁྱེད་ཅག་རྔ་བོ་ཆེ་ཆེན་པོ་ཞེས་བྱ་བའི་མདོ་ཆེན་པོ་ཡངས་པ་ཐེག་པ་གཅིག་པ་འདི་ལྟ་སྟེ། 
ཐེག་པ་ཆེན་པོ་དད་པར་དཀའ་བ། ཡིད་ཆེས་པར་དཀའ་བ་འདི་མཉན་པར་ནུས་སམ་ཞེས་དྲིས་ཤིག །འོད་སྲུང་དེ་བཞིན་དུ་ཁྱོད་ཀྱིས་ལན་གཉིས་ལན་གསུམ་དུ་ཡང་འཁོར་རྣམས་ལ་དྲིས་ཤིག ། 
<pb id="58.100b"/>
བཅོམ་ལྡན་འདས་ལེགས་སོ་ཞེས་གསོལ་ནས། དེ་ནས་གནས་བརྟན་འོད་སྲུང་ཆེན་པོ་སྟན་ལས་ལངས་ཏེ་བླ་གོས་ཕྲག་པ་གཅིག་དུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ཀྱི་ཞབས་
ལ་སྤྱི་བོས་ཕྱག་འཚལ་ནས་ལངས་ཏེ་ལན་གསུམ་དུ་བསྐོར་བ་བྱས་ནས་འཁོར་མང་པོ་དེ་ལ་སྨྲས་པ། ཤེས་ལྡན་དག་ཅི་རྔ་བོ་ཆེ་ཆེན་པོ་ཞེས་བྱ་བའི་མདོ་ཉན་པའི་འོས་ཡིན་ནམ། དེ་བཞིན་གཤེགས་པའི་ཐེག་པ་
གཅིག་པ་འདི་ལྟ་སྟེ། ཐེག་པ་ཆེན་པོ་ཉན་ཐོས་དང་། རང་སངས་རྒྱས་ཐམས་ཅད་ཀྱི་ཡུལ་ལས་འདས་པ་དེ་ཁྱོད་ལ་སྟོན་པར་འགྱུར་རོ། །དེ་བཞིན་དུ་གནས་བརྟན་འོད་སྲུང་ཆེན་པོས་ལན་གཉིས་ལན་གསུམ་དུ་
ཡང་སྐུལ་བ་བསྐུལ་བ་དང་། དེ་རྣམས་ཀྱིས་སྨྲས་པ། བཙུན་པ་འོད་སྲུང་བདག་ཅག་དམ་པའི་ཆོས་མཉན་པའི་ཆེད་དུ་མཆིས་ལགས་པས་ཉན་པར་འཚལ་གྱིས། བཙུན་པ་འོད་སྲུང་དེ་བཞིན་གཤེགས་པས་བདག་ཅག་ལ་
ཐུགས་བརྩེ་བས་ཉེ་བར་བཟུང་སྟེ། མདོ་ཆེན་པོ་དེ་ལེགས་པར་བསྒྲགས་པ་མཛད་དུ་གསོལ། འོད་སྲུང་ཆེན་པོས་སྨྲས་པ། ཇི་ལྟར་ཡིད་ཆེས་པར་འགྱུར། དེ་དག་གིས་སྨྲས་པ། བཙུན་པ་འོད་སྲུང་དཔེར་ན་སྐྱེས་བུ་བཙས་
ནས་ལོ་ཉི་ཤུ་ལོན་པ་ཞིག་ལ་བུ་ལོ་བརྒྱ་ལོན་པ་དག་ཡོད་དོ་ཞེས་སྨྲས་པ་ལ་གལ་ཏེ་དེ་བཞིན་གཤེགས་པ་དེ་ཁོ་ན་བཞིན་དུ་གསུང་ན། བདག་ཅག་གིས་ཀྱང་དེ་བཞིན་དུ་ཡིད་ཆེས་པར་བགྱི་ལགས་ན་བཙུན་པ་འོད་སྲུང་
དམ་པའི་ཆོས་མཉན་པ་ལྟ་སྨོས་ཀྱང་ཅི་འཚལ། དེ་ཅིའི་སླད་དུ་ཞེ་ན། དེ་བཞིན་གཤེགས་པ་ནི་ཅི་གསུང་བ་དེ་བཞིན་དུ་མཛད་པ། དེ་བཞིན་གཤེགས་པ་ནི་ཀུན་ནས་སྤྱན་མངའ་བ། དེ་བཞིན་གཤེགས་པ་ནི་སངས་རྒྱས་
ཀྱི་སྤྱན་གྱིས་གཟིགས་པ་ཡིན་ནོ། །བཙུན་པ་འོད་སྲུང་གཞན་ཡང་བདག་ཅག་ནི་དེ་བཞིན་གཤེགས་པས་མཁྱེན་ཏོ། །སྨྲས་པ། ཤེས་ལྡན་དག་ཁྱེད་ཅག་ནི་རྔ་བོ་ཆེ་ཆེན་པོའི་མདོ་ཆེན་པོ་མཉན་པ་དང་། བཀླག་པ་
<pb id="58.101a"/>
དང་། གཟུང་བ་དང་། བསྟན་པའི་འོས་ཡིན་ནོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་འདི་ནི་ཇི་ལྟར་སྐྱེས་བུ་བཙས་ནས་ལོ་ཉི་ཤུ་ལོན་པའི་བུ་ལོ་བརྒྱ་ལོན་པ་དག་ལྟར་རྔ་བོ་ཆེ་
ཆེན་པོའི་མདོ་འདི་ཡང་དེ་དང་འདྲའོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་ཡོངས་སུ་མྱ་ངན་ལས་འདས་བཞིན་དུ་ད་དུང་དུ་གནས་སོ་ཞེས་བྱ་བ་དང་། བདག་ཡོད་པ་མ་ཡིན་ཞིང་བདག་གི་ཡོད་པ་མ་ཡིན་པ་དག་
ལ་ཡང་བདག་ཅེས་བྱ་བས་སོ། །དེ་དག་གིས་གསོལ་པ། དེ་ནི་བཅོམ་ལྡན་འདས་ཁོ་ནས་མཁྱེན་པས་བཅོམ་ལྡན་འདས་ཀྱིས་ཇི་སྐད་གསུངས་པ་དེ་བཞིན་དུ་གཟུང་བར་བགྱི་ལགས་སོ། །འོད་སྲུང་གིས་གསོལ་པ། 
བཅོམ་ལྡན་འདས་དེ་བཞིན་གཤེགས་པས་ད་ནི་རྔ་བོ་ཆེ་ཆེན་པོའི་མདོ་ཆེན་པོ་བཤད་དུ་གསོལ། བཅོམ་ལྡན་འདས་ཀྱིས་ཆོས་ཀྱི་རྔ་བོ་ཆེ་བརྡུང་དུ་གསོལ། བཅོམ་ལྡན་འདས་ཀྱིས་ཆོས་ཀྱི་དུང་བུད་དུ
གསོལ། བཀའ་སྩལ་པ། འོད་སྲུང་ལེགས་སོ་ལེགས་སོ། །འོད་སྲུང་ད་ནི་ཁྱོད་རྔ་བོ་ཆེ་ཆེན་པོའི་མདོ་ཆེན་པོ་འདི་ཉོན་ཅིག །གསོལ་པ། བཅོམ་ལྡན་འདས་བདག་ཅག་གིས་མཉན་པར་བགྱི་ལགས་སོ། །
དེ་ཅིའི་སླད་དུ་ཞེ་ན། བཅོམ་ལྡན་འདས་གལ་ཏེ་བདག་གི་སྤྱོད་ཡུལ་དུ་མ་གྱུར་ཀྱང་དེ་བཞིན་གཤེགས་པས་བདག་རྔ་བོ་ཆེ་ཆེན་པོའི་སླད་དུ་བདག་ལ་གུས་པར་མཛད་ལགས་པས་སོ། །ཡང་གསོལ་པ། ཇི་ལྟར་ལགས་
ཤེ་ན་བཅོམ་ལྡན་འདས་ཀྱིས་བདག་ལ་འདི་སྐད་ཅེས་འོད་སྲུང་ཁྱོད་ང་དང་ལྷན་ཅིག་འདུག་གིས་ཚུར་ཤོག་ཅེས་གསུངས་ཏེ། བཅོམ་ལྡན་འདས་བདག་ནི་དོན་དེའི་སླད་དུ་བགྱི་བ་གཟོ་བར་བགྱིས་པ་ཚོར་བར་འཚལ་ལོ། །
བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་ལེགས་སོ་ལེགས་སོ། །ངས་ཀྱང་དོན་འདིའི་ཕྱིར་གསུངས་སོ། །འོད་སྲུང་དཔེར་ན་རྒྱལ་པོ་གསལ་རྒྱལ་གྱིས་གླང་པོ་ཆེ་དང་། རྟ་དང་། དམག་མི་རྣམས་ཁ་ཟས་དང་། 
<pb id="58.101b"/>
བཟའ་བ་དང་། བཏུང་བ་དང་། བལྡག་པ་ལ་སོགས་པས་གསོར་འཇུག་གོ། །དེ་ཅིའི་ཕྱིར་ཞེ་ན། གང་གི་ཚེ་བདག་རྔ་བོ་ཆེ་དང་། རྫ་རྔ་དང་། དུང་གི་སྒྲ་ཤིན་དུ་ཆེན་པོ་འབྱིན་པ་དང་། གདུགས་དང་། རྒྱལ་མཚན་དང་། 
བ་དན་དག་བསྒྲེང་བ་དང་། གང་གི་ཚེ་ཕ་རོལ་གྱི་དཔུང་གི་ཚོགས་ཆེན་པོ་ཉེ་བར་གནས་པར་གྱུར་པ་དེའི་ཚེ་བདག་གིས་གསོར་བཅུག་པའི་ཕན་ཡོན་རྗེས་སུ་དྲན་ནས་ཕ་རོལ་གྱི་དམག་ཚོགས་དང་ལྷན་ཅིག་གཡུལ་འགྱེད་
པར་འགྱུར་ཞིང་དེའི་ཚེ་སེམས་ཅན་རྣམས་ལ་ཡང་ཕན་པ་བྱེད་པར་འགྱུར། བདག་གི་བཀའ་ལ་ཡང་ཕན་པ་བྱེད་པར་འགྱུར་རོ་སྙམ་སྟེ། དེ་དག་ཀྱང་དེ་བཞིན་དུ་འགྱུར་རོ། །འོད་སྲུང་དེ་བཞིན་དུ་ང་ཡོངས་སུ་
མྱ་ངན་ལས་འདས་ན་ཡང་ཁྱོད་ཀྱིས་རྔ་བོ་ཆེ་ཆེན་པོའི་མདོ་འདི་འབྱིན་པར་འགྱུར་རོ་ཞེས་ངས་ཁྱོད་ལ་སྟན་གྱི་ཕྱེད་བསྟན་པ་ཡིན་གྱིས་ངེས་པ་ཁོ་ནར་དེ་བཞིན་དུ་གྱིས་ཤིག །གསོལ་པ། བཅོམ་ལྡན་འདས་
བདག་ནི་ཁྱོད་ཀྱི་ཐུགས་ལས་སྐྱེས་པའི་སྲས་ཀྱི་ཐུ་བོར་གཞག་པའི་རིགས་ལགས་སོ། །འོད་སྲུང་དཔེར་ན་ཀོ་ས་ལའི་རྒྱལ་པོ་གསལ་རྒྱལ་རང་གི་བུ་རྣམས་ལ་འདི་དག་ནི་མ་འོངས་པའི་དུས་ན་བདག་གི་
རིགས་འཚོ་བར་འགྱུར་རོ་ཞེས་བསྟན་བཅོས་སྣ་ཚོགས་དང་། བཟོའི་གནས་རྣམས་ལ་སྦྱོང་བར་བྱེད་པ་དེ་བཞིན་དུ་འོད་སྲུང་ཁྱོད་ཀྱང་ང་འདས་ནས་མདོ་འདི་འབྱིན་པར་འགྱུར་རོ། །འོད་སྲུང་དཔེར་ན་ཀོ་
ས་ལའི་རྒྱལ་པོ་གསལ་རྒྱལ་རྒྱལ་པོ་མང་པོས་བསྡོས་ནས་དེ་རྣམས་དང་ལྷན་ཅིག་གཡུལ་འགྱེད་པ་དེ་དང་དེའི་དུས་ཀྱི་དམག་མི་གླང་པོ་ཆེ་བ་དང་། རྟ་པ་དང་། དཔུང་བུ་ཆུང་གང་དག་ཡིན་པ་ལས་གོ་ཆ་
བཟང་པོ་བགོས་ཤིང་རྔ་བོ་ཆེ་ཆེན་པོ་དང་། དུང་གི་སྒྲ་ཐོས་ན་མི་དངང་མི་སྐྲག་ཅིང་བྲེད་པར་མི་འགྱུར་བ་གང་ཡིན་པ་དེ་དག་ལ་ནི་རྒྱལ་པོས་བཟའ་བ་དང་། བཅའ་བ་དང་། ཟས་དང་། སྐོམ་དང་། གོས་དང་། 
<pb id="58.102a"/>
རྒྱན་དང་། ལྷབ་ལྷུབ་དང་། ཆས་དག་སྦྱིན་པར་བྱེད་དོ། །དེ་ལས་གཞན་པ་གཡུལ་ངོར་ཞུགས་ནས་གཡུལ་འགྱེད་པའི་དམག་མི་གང་ཡིན་པ་དེ་དག་ལ་ནི་གསེར་དང་། ནོར་བུ་དང་། 
མུ་ཏིག་ལ་སོགས་པ་དང་། གྲོང་རྡལ་དང་། ཡུལ་རྣམས་སྦྱིན་པར་བྱེད་དོ། །དེ་ན་སྐྱེས་བུ་དཔའ་བོ་སྡེ་དང་བཅས་པར་ཕྱིར་མི་ལྡོག་པ། གླང་པོ་ཆེ་བ་དང་། རྟ་པ་དང་། ཤིང་རྟ་པ་དང་ལྡན་པས་དགྲའི་
དཔུང་ཕམ་པར་བྱེད་པ་གང་ཡིན་པ་དེ་དག་ནི་རྒྱལ་པོ་རང་གིས་རིག་པར་བྱས་ནས་རྒྱལ་ཚབ་ཏུ་དབང་བསྐུར་བའི་ཅོད་པན་བཅིང་བར་བྱེད་དོ། །འོད་སྲུང་དེ་བཞིན་དུ་ངའི་ཉན་ཐོས་དགེ་སློང་དང་། དགེ་སློང་མ་དང་། 
དགེ་བསྙེན་དང་། དགེ་བསྙེན་མ་ལ་བསླབ་པ་ལེགས་པར་ཇི་ལྟར་བཅས་པ་ལ་ལེགས་པར་བསླབས་པ་གང་ཡིན་པ་དེ་དག་དང་། སོ་སོར་ཐར་པའི་སྡོམ་པས་བསྡམས་པ་དང་། འདུལ་བའི་ཆོ་ག་དང་། སྤྱོད་ཡུལ་
ལ་གནས་པ་དེ་དག་ལ་ནི་དེ་བཞིན་གཤེགས་པས་ལྷ་དང་མིའི་བདེ་བ་སྦྱིན་པར་མཛད་དོ། །དེ་ལས་གཞན་པས་ཕུང་པོའི་བདུད་དང་། ཉོན་མོངས་པའི་བདུད་དང་། འཆི་བདག་གི་བདུད་དང་། ལྷའི་བུའི་བདུད་ཕམ་
པར་བྱེད་པ་གང་ཡིན་པ་དེ་དག་ལ་ནི་དེ་བཞིན་གཤེགས་པས་འཕགས་པའི་བདེན་པ་བཞིའི་རྣམ་པར་གྲོལ་བའི་ཅོད་པན་འཆིང་བར་མཛད་དོ། །དེ་ལས་གཞན་པའི་རྒྱ་ཆེན་པོ་ལ་ལྷག་པར་མོས་པ་དེ་བཞིན་
གཤེགས་པའི་སྙིང་པོའི་ཆེ་བའི་བདག་ཉིད་རྟག་པ་དང་། བརྟན་པ་དང་། ཞི་བ་དང་། ཐེར་ཟུག་པ་འདོད་པའི་སེམས་ཅན་གང་ཡིན་པ་དེ་དག་ལ་ནི་དེ་བཞིན་གཤེགས་པས་རྣམ་པ་ཐམས་ཅད་ཀྱི་མཆོག་
དང་ལྡན་པ་ཐམས་ཅད་མཁྱེན་པའི་ཡེ་ཤེས་ཐེག་པ་ཆེན་པོ་དབང་བསྐུར་བའི་ཅོད་པན་འཆིང་བར་མཛད་དོ། །འོད་སྲུང་དེ་བཞིན་དུ་ཁྱོད་ཀྱང་དེ་རིང་ཐེག་པ་ཆེན་པོའི་དབང་བསྐུར་བའི་ཅོད་པན་བཅིངས་ཏེ། སངས་
<pb id="58.102b"/>
རྒྱས་བརྒྱ་སྟོང་ཕྲག་མང་པོའི་སྤྱན་སྔ་ནས་རྔ་བོ་ཆེ་ཆེན་པོའི་མདོ་འདི་འབྱིན་པར་འགྱུར་རོ། །དེ་ལྟ་བས་ན་འོད་སྲུང་ཁྱོད་ཀྱིས་ཀྱང་ད་ནི་ང་འདས་ནས་མདོ་འདི་འབྱུང་བའི་རིགས་སོ། །གསོལ་པ། བཅོམ་ལྡན་འདས་རེ་ཤིག་བདག་
གིས་རིགས་པར་ལྟ་རྔོ་མི་ཐོག་ཀྱང་བཅོམ་ལྡན་འདས་རེ་ཤིག་དེ་བཞིན་གཤེགས་པ་ཡོངས་སུ་མྱ་ངན་ལས་འདས་སམ་བཞུགས་ཀྱང་བདག་གིས་ཕྱུང་ནས་བསྟན་པར་བགྱི་ལགས་སོ། །བཀའ་སྩལ་པ། འོད་སྲུང་
ལེགས་སོ། །ད་ནི་དེ་བཞིན་གཤེགས་པས་རྔ་བོ་ཆེ་ཆེན་པོ་ཞེས་བྱ་བའི་མདོ་ཆེན་པོ་བཤད་པ་བརྩམ་མོ། །དེ་ནས་ནམ་མཁའ་ལས་ལྷའི་ཚོགས་དང་། འབྲུག་གི་ཚོགས་ཀྱིས་ལེགས་སོ་ཞེས་བྱ་བ་བྱིན་ཏེ། འོད་སྲུང་
ལེགས་སོ་ལེགས་སོ། །སེམས་ཅན་ཐམས་ཅད་ལ་ཕན་པ་དང་། བདེ་བའི་ཕྱིར་ད་ནི་ལྷ་རྣམས་དང་། འབྲུག་གི་ཚོགས་རྣམས་ཀྱང་མེ་ཏོག་གི་ཆར་འབེབས་ཤིང་བདུད་རྩིའི་ཆུས་གང་བའི་ཕྱེ་མའི་ཆར་གྱི་རྒྱུན་ཆེན་པོ་ཡང་འབེབས་
སོ། །འོད་སྲུང་ཁྱོད་བཅོམ་ལྡན་འདས་ཀྱི་ཞལ་དང་ཐུགས་ལས་སྐྱེས་པ་སྟེ། དེ་བཞིན་གཤེགས་པའི་སྲས་ཀྱི་ཐུ་བོར་འོས་སོ། །དེ་ནས་ལྷའི་ཚོགས་དང་། འབྲུག་གི་ཚོགས་ཀྱིས་སྐད་མཐུན་པར་ཚིགས་སུ་བཅད་པ་
འདི་སྨྲས་སོ། །མཉན་ཡོད་གྲོང་ཁྱེར་དག་ཏུ་རྔ་ཆེན་དང་། །ཤིན་དུ་རྔ་ཆེན་དུང་རྣམས་སྒྲོགས་པ་ན། །མགོན་པོ་ཆོས་ཀྱི་རྗེ་ཡིས་རྒྱལ་བྱེད་ཀྱི། །ཚལ་དུ་ཆོས་ཀྱི་རྔ་ཆེན་སྒྲོགས་པར་མཛད། །འོད་སྲུང་ཁྱོད་ཀྱིས་ཆོས་རྔ་
བརྡུང་བར་གྱིས། །ཆོས་ཀྱི་རྒྱལ་པོ་དག་གིས་གསུངས་པའི་མདོ། །ཞུ་བའི་དབྱིག་གུས་ཆོས་རྔ་ཆེ་བརྡུངས་ན། །ལྷའི་ལྷས་ཆོས་མང་ཐེ་ཙོམ་གཅོད་པར་མཛད། །རྔ་བོ་ཆེ་ཆེན་པོའི་མདོ་ཆེན་པོ་ལས་འོད་སྲུང་འོངས་པ་
ཞེས་བྱ་བའི་ལེའུའོ།།  །།དེ་ནས་བཅོམ་ལྡན་འདས་ཀྱིས་གནས་བརྟན་འོད་སྲུང་ཆེན་པོ་ལ་འདི་སྐད་ཅེས་བཀའ་སྩལ་ཏོ། །འོད་སྲུང་ངས་སྔར། མདོ་འདི་ལས་གོང་
<pb id="58.103a"/>
ནས་གོང་དུ་དགེ་སློང་ཡངས་པ་ལ་དད་པའི་ཡིད་ཅན་ཞེས་བྱ་བ་ཞིག་ཡོད་ཅེས་བཤད་པ་དགེ་སློང་དེའི་མིང་དགེ་སློང་ངམ། དགེ་སློང་མ་འམ། དགེ་བསྙེན་ནམ། དགེ་བསྙེན་མ་འམ། སེམས་ཅན་
གང་དག་གིས་ཐོས་པའི་སེམས་ཅན་དེ་དག་ཐམས་ཅད་ཀྱི་འདོད་ཆགས་དང་། ཞེ་སྡང་དང་། གཏི་མུག་གི་ཟུག་རྔུ་རྣམས་དབྱུང་བར་འགྱུར་རོ། །དེ་ཅིའི་ཕྱིར་ཞེ་ན། འོད་སྲུང་འདི་ལྟ་སྟེ་དཔེར་ན། ཀོ་ས་ལའི་རྒྱལ་
པོ་གསལ་རྒྱལ་ལ་འཚོ་བྱེད་ཀྱི་བུ་སྨན་མཆོག་ཅེས་བྱ་བ་ཡོད་དེ། དེ་གང་གི་ཚེ་རྒྱལ་པོ་གསལ་རྒྱལ་ཕ་རོལ་གྱི་དམག་ཚོགས་དང་ལྷན་ཅིག་གཡུལ་འགྱེད་པར་འགྱུར་ལ་དེ་ནས་རྒྱལ་པོས་གཡུལ་ཤོམ་
པ་ན་སྨན་པ་སྨན་མཆོག་བཀུག་སྟེ། བཀུག་ནས་འདི་སྐད་ཅེས་སྨན་པ་སྨན་གང་གིས་སེམས་ཅན་གང་དང་གང་དག་ཟུག་རྔུས་ཟུག་པར་གྱུར་པའི་སེམས་ཅན་དེ་དང་དེ་དག་ཇི་ལྟ་ཇི་ལྟར་ཟུག་རྔུ་དབྱུང་བར་འགྱུར་བ་དེ་
ལྟ་བུའི་སྨན་སྦྱོར་ལ་མྱུར་དུ་ཁྱེར་ཏེ་ཤོག་ཤིག །དེ་ནས་སྨན་པ་སྨན་མཆོག་དེས་སྨན་གྱི་རྒྱལ་པོ་དུག་སྨན་རྟོལ་པ་ཞེས་བྱ་བ་ཁྱེར་ནས་རྒྱལ་པོ་ཆེན་པོ་གཡུལ་ངོར་འཇུག་པའི་རྔ་བོ་ཆེ་ལ་སྨན་དེས་བྱུག་ཤིང་
བདུགས་ཏེ་བརྡུངས་སོ། །བྱུགས་ཤིང་བདུགས་ཏེ་བརྡུངས་མ་ཐག་ཏུ་སེམས་ཅན་ཟུག་རྔུས་ཟུག་པར་གྱུར་པ་གང་དག་ཡིན་པ་དེ་དག་གིས་སྒྲ་དཔག་ཚད་དམ། དཔག་ཚད་གཉིས་སུ་ཐོས་ནས་ཐོས་པ་ཙམ་
གྱིས་སེམས་ཅན་དེ་དང་དེ་དག་ཐམས་ཅད་ཀྱི་ཟུག་རྔུ་རྣམས་དབྱུང་བར་འགྱུར། ཟུག་རྔུ་རྣམས་བསལ་བར་འགྱུར་རོ། །འོད་སྲུང་དེ་བཞིན་དུ་དགེ་སློང་ཡངས་པ་ལ་དད་པའི་ཡིད་ཅན་དེའི་མིང་ཐོས་པའི་སེམས་
ཅན་གང་དག་ཡིན་པ་དེ་དག་ཐམས་ཅད་ཀྱི་འདོད་ཆགས་དང་། ཞེ་སྡང་དང་། གཏི་མུག་གི་ཟུག་རྔུ་རྣམས་འབྱུང་བར་འགྱུར་རོ། །དེ་ཅིའི་ཕྱིར་ཞེ་ན། དེས་ངའི་བསྟན་པ་ལ་མདོ་འདི་ཕྱུང་ཞིང་རྒྱས་པར་
<pb id="58.103b"/>
བྱས་ཏེ། དེ་བས་ན་ཆོས་དང་ལྡན་པ་མངོན་སུམ་དུ་བྱས་པ་དེའི་མཐུའོ། །འོད་སྲུང་ལྟོས། རེ་ཤིག་རྒྱལ་པོའི་རྔ་བོ་ཆེ་སེམས་མེད་པ་ཕལ་པ་དེ་ཡང་སེམས་དང་བཅས་པས་སྨན་གྱིས་བྱུགས་ཤིང་བདུགས་
ཏེ་བརྡུངས་མ་ཐག་ཏུ་སེམས་ཅན་རྣམས་ལ་ཕན་པ་སྐྱེད་པར་བྱེད་ན། བྱང་ཆུབ་སེམས་དཔའ་སེམས་དཔའ་ཆེན་པོ་ཡངས་པ་ལ་དད་པའི་ཡིད་ཅན་གྱི་མིང་ཐོས་པས་སེམས་ཅན་རྣམས་ཀྱི་ཉོན་མོངས་པ་རྣམ་པ་
གསུམ་འབྲལ་བར་འགྱུར་བ་ལྟ་སྨོས་ཀྱང་ཅི་དགོས། གལ་ཏེ་དེ་ལྟར་རེ་ཤིག་བྱང་ཆུབ་སེམས་དཔའི་མིང་ཐོས་པས་སེམས་ཅན་རྣམས་ཀྱི་འདོད་ཆགས་དང་། ཞེ་སྡང་དང་། གཏི་མུག་གི་ཟུག་རྔུ་རྣམས་
འབྲལ་བར་འགྱུར་ན། བཅོམ་ལྡན་འདས་ཤཱཀྱ་ཐུབ་པ་ལ་ཕྱག་འཚལ་ལོ་ཞེས་སངས་རྒྱས་བཅོམ་ལྡན་འདས་རྣམས་ཀྱི་མཚན་བརྗོད་པ་འམ། ཡོན་ཏན་ཡོངས་སུ་བསྒྲགས་པ་ལྟ་སྨོས་ཀྱང་ཅི་དགོས། 
གལ་ཏེ་དེ་ལྟར་བཅོམ་ལྡན་འདས་ཤཱཀྱ་ཐུབ་པའི་མཚན་ཙམ་གྱིས་སེམས་ཅན་རྣམས་ཀྱི་འདོད་ཆགས་དང་། ཞེ་སྡང་དང་། གཏི་མུག་གི་ཟུག་རྔུ་རྣམས་འབྲལ་བར་འགྱུར་ན་སེམས་ཅན་ལ་ཕན་པ་
སྟོན་པ་ཞིག་གིས་རྔ་བོ་ཆེ་ཆེན་པོའི་མདོ་འདི་ལས་འགྲེས་སམ། ཚིགས་སུ་བཅད་པ་འམ། ཚིག་འགའ་ཙམ་འམ། མིང་ཙམ་བསྟན་པ་འམ། ལེའུ་སྟོན་ན་སེམས་ཅན་རྣམས་ཀྱི་འདོད་ཆགས་དང་། 
ཞེ་སྡང་དང་། གཏི་མུག་གི་ཟུག་རྔུ་རྣམས་འབྲལ་བར་འགྱུར་བ་ལྟ་སྨོས་ཀྱང་ཅི་དགོས། དེ་ཅིའི་ཕྱིར་ཞེ་ན། ངས་དགེ་སློང་དག་ཚུལ་ཁྲིམས་དང་ལྡན་པའི་སེམས་ཀྱི་སྨོན་ལམ་འགྲུབ་བོ་ཞེས་བཤད་དེ། 
སྔོན་སྨོན་ལམ་ལེགས་པར་སྦྱང་བ་བྱས་པའི་ཕྱིར་རོ། །འདི་ནི་སངས་རྒྱས་བཅོམ་ལྡན་འདས་ཐམས་ཅད་ཀྱི་ཆོས་ཉིད་ཡིན་ཏེ། འདི་ལྟ་སྟེ། རྔ་བོ་ཆེ་ཆེན་པོའི་མདོ་ཆེན་པོས་མ་བྱས་པ། མ་བྱུང་བ་
<pb id="58.104a"/>
མ་འགགས་པའོ། །འོད་སྲུང་ཁྱོད་ཀྱང་དེ་ལྟ་བས་ན་མ་འོངས་པའི་དུས་ན་ང་དང་འདྲ་བར་འགྱུར་རོ། །དེ་ཅིའི་ཕྱིར་ཞེ་ན། ཁྱོད་ཀྱི་ཡང་མིང་ཐོས་པའི་དགེ་སློང་ངམ། །དགེ་སློང་མ་འམ། 
དགེ་བསྙེན་ནམ། དགེ་བསྙེན་མ་གང་ཡིན་པ་དེ་དག་དང་། སེམས་ཅན་དེ་དག་ཐམས་ཅད་ཀྱི་འདོད་ཆགས་དང་། ཞེ་སྡང་དང་། གཏི་མུག་གི་ཟུག་རྔུ་རྣམས་འབྲལ་བར་འགྱུར་རོ། །དེའི་ཕྱིར་འོད་སྲུང་ཁྱོད་
ཀྱང་མདོ་འདི་ཞུས་ནས་ཡུན་རིང་པོར་འཇིག་རྟེན་དུ་འབྱིན་པར་འགྱུར་རོ། །གསོལ་པ། བཅོམ་ལྡན་འདས་གལ་ཏེ་དེ་ལྟ་ལགས་ན་རྔ་བོ་ཆེ་ཆེན་པོའི་མདོ་ཆེན་པོ་དེ་ལས་ཕྱོགས་འགའ་ཙམ་ཞིག་བདག་
ལ་ལེགས་པར་བཤད་དུ་གསོལ། །འོད་སྲུང་དུས་ལ་བབ་ཀྱིས་ཁྱོད་ང་ལ་ཕྱོགས་འགའ་ཞིག་ཞུས་ཤིག །འོད་སྲུང་གིས་ལེགས་སོ་ཞེས་གསོལ་ནས་ཞུ་བ་འདི་ཞུས་སོ། །བཅོམ་ལྡན་འདས་གང་ན་
སྲིད་ཡོད་སྲིད་པ་དེར་སྡུག་བསྔལ། །གང་ན་སྲིད་མེད་སྡུག་བསྔལ་མེད་པ་ཡི། །མྱ་ངན་འདས་པ་དེ་ནི་མཆོག་ཏུ་བདེ། །བདེ་སྡུག་སྤང་ཕྱིར་མྱ་ངན་འདས་མཆོག་འགྱུར། །སྲིད་པ་ཡོད་ན་བདེ་དང་སྡུག་
བསྔལ་ཏེ། །སྲིད་པ་མེད་ན་བདེ་དང་སྡུག་བསྔལ་མེད། །དེའི་ཕྱིར་མྱ་ངན་འདས་ཐོབ་འདོད་པ་ཡིས། །རིགས་ཀྱི་བུ་ཡིས་སྲིད་འདོད་ཡོངས་སུ་གཅད་ཅེས་བཀའ་སྩལ་པ་འདིའི་དོན་ཅི་ལགས། འདིར་ཚིགས་
སུ་བཅད་པས་ལེགས་པར་བཀའ་སྩལ་པ། སྲེད་པ་ཐམས་ཅད་མི་རྟག་མི་བརྟན་ལ། །ཐམས་ཅད་དུ་ཡང་སྙིང་པོ་མེད་པས་ན། །སྲིད་པ་གང་ཡིན་དེ་ནི་སྡུག་བསྔལ་ཏེ། །གང་ལ་སྲིད་མེད་དེ་ན་སྡུག་བསྔལ་
མེད། །སྲིད་པ་ཡོད་པ་མིན་ན་སྡུག་བསྔལ་མེད། །འདི་ན་སྲིད་ཡོད་སྡུག་བསྔལ་འགྱུར་བས་ན། །སྲིད་ལ་མངོན་པར་དགའ་བར་མི་བྱ་ཞིང་། །སྲིད་པ་རྣམས་ལ་ཡིད་བརྟན་འགྲོ་མི་བྱ། །བཅོམ་ལྡན་སྲིད་དང་སྲིད་
