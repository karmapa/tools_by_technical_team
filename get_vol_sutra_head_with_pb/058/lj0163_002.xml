<pb id="58.104b"/>
པ་མེད་པ་དང་། །བདེ་དང་སྡུག་བསྔལ་འགྱུར་བ་ཡོད་པར་སྟོན། །དེ་སྐད་གསུངས་ནས། བཅོམ་ལྡན་འདས་ཀྱིས་གནས་བརྟན་འོད་སྲུང་ཆེན་པོ་ལ་བཀའ་སྩལ་ཏོ། །འོད་སྲུང་དེ་ལྟར་ཚིག་གི་དོན་འདི་ནི་བརྟན་པའི་
ཚིག་གི་དོན་ཡིན་པས་རེ་ཤིག་འོད་སྲུང་ཁྱོད་ཀྱིས་མི་ཤེས་སོ། །སེམས་ཅན་ནི་ཕལ་ཆེར་སྲིད་པ་གཅོད་པར་མི་བྱེད་དེ། སེམས་ཅན་རྣམས་ནི་འདུ་བྱེད་སྐུད་པས་བརྒྱུས། །སྲིད་མེད་མྱ་ངན་འདས་པ་མཆོག་ཏུ་བདེ། །
འོད་སྲུང་གིས་གསོལ་པ། གང་གིས་མྱ་ངན་འདས་ཐོབ་པ། །མྱ་ངན་འདས་པ་དེ་མི་གནས། །དེ་ལ་བདེ་བ་མིང་ཙམ་སྟེ། །མིས་ནི་མྱོང་བར་འགྱུར་མ་མཆིས། །བཅོམ་ལྡན་འདས་ཀྱིས་བཀའ་སྩལ་པ། 
ཐར་པ་བརྟན་པ་མིང་ཙམ་མིན། །ཡོད་དང་མེད་དང་ཐེར་ཟུག་གཞི། །དེ་ལྟ་བས་ན་འདི་ནི་ཉན་ཐོས་དང་། རང་སངས་རྒྱས་ཐམས་ཅད་ཀྱི་ཡུལ་མ་ཡིན་ཞིང་སྤྱོད་ཡུལ་མ་ཡིན་ནོ། །གསོལ་པ། བཅོམ་ལྡན་འདས་
ཇི་ལྟར་གཟུགས་ཀྱང་ལགས་ལ་ཐེར་ཟུག་ཀྱང་ལགས། བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་དཔེར་ན་ལྷོ་ཕྱོགས་ཀྱི་ཡུལ་སྐྱེ་བོའི་བཅོམ་བརླག་ཅེས་བྱ་བ་ནས་སེམས་ཅན་གཞན་འགའ་ཞིག་
འོངས་པར་གྱུར་ལ། མི་དེ་ལ་མི་འགའ་ཞིག་གིས་ཁྱོད་གང་ནས་འདིར་འོངས་ཤེས་དྲིས་པ་དང་། དེ་ནས་དེས་སྨྲས་པ། ཁོ་བོ་ནི་ལྷོ་ཕྱོགས་ཀྱི་བཅོམ་བརླག་ནས་འོངས་སོ། །མིས་ཡང་སྨྲས་པ། དེ་ཡུལ་གྱི་
ཕྱོགས་གང་ན་ཡོད། དེ་ནས་མི་དེས་མཛུབ་མོས་ལྷོ་ཕྱོགས་ཀྱི་ལམ་གྱི་ནམ་མཁའ་བསྟན་ན། འོད་སྲུང་མི་དེས་མི་དེ་ལ་ཇི་ག་ཡིད་ཆེས་པར་འགྱུར་རམ། དེ་ཅིའི་ཕྱིར་ཞེ་ན། སོང་ན་དེ་མཐོང་བར་འགྱུར་རོ། །འོད་སྲུང་
དེ་བཞིན་དུ་ཁྱོད་ཀྱིས་མ་མཐོང་བར་དད་པས་ཡིད་ཆེས་པར་གྱིས་ཤིག ། <bampo n="163.2" zh="63.250"/>འཕགས་པ་རྔ་བོ་ཆེ་ཆེན་པོའི་ལེའུ། བམ་པོ་གཉིས་པ། དེ་ནས་བཅོམ་ལྡན་འདས་ཀྱིས་ཚིགས་སུ་བཅད་
<pb id="58.105a"/>
པ་འདི་བཀའ་སྩལ་ཏོ། །ཇི་ལྟར་མཁའ་ལ་མཛུབ་མོས་སྟོན་པ་ལྟར། །དེ་བཞིན་ཐར་པ་མིང་ཙམ་གྱིས་བསྟན་ཏོ། །ཇི་ལྟར་ལྷོ་ཕྱོགས་བཅོམ་བརླག་མི་བཞིན་དུ། །དེ་བཞིན་ང་ཉིད་བརྟེན་པ་མེད་ནས་བྱོན། །འོད་སྲུང་
འདི་ལ་འང་དོན་མཐོང་ན། །རྒྱུ་ནི་དགོས་པ་ཡོད་མེད་དེ། །མངོན་སུམ་མ་གྱུར་དོན་ལ་ནི། །རྒྱུ་དང་རྐྱེན་ཀྱང་དེ་བཞིན་ནོ། །འོད་སྲུང་དེ་ལྟ་བས་ན་སངས་རྒྱས་བཅོམ་ལྡན་འདས་ཀྱིས་རྒྱུ་དུ་མས་ཐར་པའི་ཚིག་གི་དོན་ཉེ་བར་
སྟོན་པར་མཛད་དོ། །བཀའ་སྩལ་པ། འོད་སྲུང་རྒྱུ་ཞེས་བྱ་བ་ཅི་ཡིན་པར་འདོད། གསོལ་པ། རྒྱུ་ནི་བྱེད་རྒྱུ་ཞེས་བགྱི་བ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྐྱེན་ཅེས་བྱ་བ་གང་གི་ཚིག་བླ་དགས་ཡིན། 
གསོལ་པ། བཅོམ་ལྡན་འདས་རྐྱེན་ཅེས་བགྱི་བ་དེ་ནི་རྟེན་ལགས་སོ། །བཀའ་སྩལ་པ། འོད་སྲུང་རིགས་པའི་དཔེ་དང་། རྒྱུ་དང་ཉེ་བར་སྦྱར་བ་དང་། བྱེད་རྒྱུ་རྣམས་ཀྱིས་དེ་ཇི་ལྟ་བུ་ཡིན་པ་དེ་ཁོ་ན་དེ་བཞིན་དུ་གསལ་བར་སྟོན་
ཅིག །གསོལ་པ། བཅོམ་ལྡན་འདས་དཔེར་ན་ཕ་དང་མ་གཉིས་འདུས་པ་ལས་བུ་འབྱུང་བར་འགྱུར་ཏེ། དེ་ལ་མ་ནི་རྒྱུ་ལགས་སོ། །ཕ་ནི་རྐྱེན་ལགས་ཏེ། དེ་ལྟ་བས་ན་ཕ་དང་མ་གཉིས་ནི་བུའི་རྒྱུ་དང་རྐྱེན་ལགས་སོ། །
དེ་བཞིན་དུ་རྒྱུ་དང་རྐྱེན་གྱིས་ཆོས་སྐྱེ་བར་འགྱུར་ཏེ། འདི་ནི་གྲུབ་པ་ཞེས་བགྱིའོ། །གྲུབ་པ་ཞེས་བྱ་བ་ཅི་ཡིན། གྲུབ་པ་ཞེས་བགྱི་བ་ནི་འཇིག་རྟེན་གྱི་གྲགས་པ་ལགས་སོ། །འཇིག་རྟེན་ཞེས་བྱ་བ་ཅི་ཡིན། འོད་སྲུང་
གིས་གསོལ་པ། སེམས་ཅན་དང་ལྡན་པས་བཏགས་པ་གང་ལགས་པའོ། །སེམས་ཅན་ཞེས་བྱ་བ་ཅི་ཡིན། སེམས་ཅན་ཞེས་བགྱི་བ་ནི་ཆོས་ཀྱི་བརྡར་བཏགས་པ་ལགས་སོ། །ཆོས་ཞེས་བྱ་བ་ཅི་ཡིན། གསོལ་པ། ཆོས་མ་
ལགས་པའི་ཆོས་དང་། ཆོས་ཀྱི་ཆོས་སོ། །ཆོས་དེ་དག་ཀྱང་རྣམ་པ་གཉིས་སུ་བསྟན་ཏོ། །རྣམ་པ་གཉིས་གང་ལགས་ཤེ་ན། འདུས་བྱས་དང་། འདུས་མ་བྱས་དང་། གཟུགས་ཅན་དང་། གཟུགས་ཅན་མ་ལགས་པ་སྟེ། 
<pb id="58.105b"/>
དེ་ལས་མུ་གསུམ་པ་ནི་མ་མཆིས་པ་ལགས་སོ། །དེ་ལ་ཆོས་ཞེས་བྱ་བ་ཇི་ལྟ་བུ་ཡིན། གསོལ་པ། ཆོས་ཞེས་བགྱི་བ་ནི་གཟུགས་མ་མཆིས་པ་ལགས་སོ། །བཀའ་སྩལ་པ། ཆོས་མ་ཡིན་པ་ཇི་ལྟ་བུ་ཡིན། 
ཆོས་མ་ལགས་ཤེས་བགྱི་བ་དེ་ཡང་གཟུགས་མ་མཆིས་པ་ལགས་སོ། །བཀའ་སྩལ་པ། གལ་ཏེ་ཆོས་དང་ཆོས་མ་ཡིན་པ་གཟུགས་མེད་ཅིང་མཚན་མ་མེད་པ་ཡིན་ན་དེ་ལ་ཆོས་ནི་གང་། ཆོས་མ་ཡིན་
པ་ནི་གང་། གསོལ་པ། ཆོས་ཞེས་བགྱི་བ་ནི་མྱ་ངན་ལས་འདས་པ་ཞེས་བགྱི་བ་ལགས་སོ། །ཆོས་མ་ལགས་པ་ཞེས་བགྱི་བ་ནི་སྲེད་པ་ཞེས་བགྱི་བ་ལགས་སོ། །བཀའ་སྩལ་པ། གལ་ཏེ་དེ་ལྟར་
ཆོས་དང་ཆོས་མ་ཡིན་པ་གཟུགས་མེད་ཅིང་མཚན་ཉིད་མེད་པ་ཡིན་ན་སངས་རྒྱས་རྣམས་ཀྱིས་ཇི་ལྟར་ཅི་ཞིག་མཚན་མ་གང་གིས་འདི་ནི་ཆོས་ཡིན་ནོ་ཞེས་རྣམ་པར་མཁྱེན་པར་འགྱུར། གསོལ་པ་སེམས་
ཅན་རྣམས་འཁོར་བར་སྐྱེས་ནས་དགེ་བའི་བསོད་ནམས་དང་། དགེ་བའི་རྩ་བ་རྣམ་པ་སྣ་ཚོགས་ལ་བསྟེན་པ་ན་དེའི་ཚུལ་འདི་དང་། དེ་དེ་ལྟར་ཆོས་མངོན་དུ་ཡང་དག་པར་སྤྱད་པས་དགེ་བའི་མཚན་ཉིད་ཐམས་ཅད་ཀུན་
དུ་སྐྱེ་བར་འགྱུར་བ་སྟེ། དེ་ལྟར་ཆོས་མངོན་དུ་ཡང་དག་པར་སྤྱོད་པ་གང་ལགས་པ་དེ་ལྟ་བུའི་སེམས་ཅན་དེ་དག་ནི་ཆོས་ལགས་སོ། །སེམས་ཅན་རྣམས་འཁོར་བར་སྐྱེས་ནས་བསོད་ནམས་མ་ལགས་པ། སྡིག་
པའི་ལས་རྣམ་པ་སྣ་ཚོགས་ཀུན་དུ་སྤྱོད་ཅིང་ཆོས་མ་ལགས་པ་ཀུན་སྤྱོད་པ། དེ་ཁོ་ན་ལ་སྡིག་པ་མི་དགེ་བའི་མཚན་ཉིད་དེ་དག་ཐམས་ཅད་སྐྱེ་བར་འགྱུར་ཏེ། དེ་ལྟར་ཆོས་མ་ལགས་པ་ཀུན་དུ་
སྤྱོད་པ་གང་ལགས་པ་དེ་ལྟ་བུའི་སེམས་ཅན་དེ་ནི་ཆོས་མ་ལགས་པ་ལགས་སོ། །དེ་ལ་སེམས་ཅན་ཞེས་བགྱི་བ་ནི་ནང་གི་སའི་ཁམས་དང་། ཆུའི་ཁམས་དང་། མེའི་ཁམས་དང་། རླུང་གི་ཁམས་དང་། 
<pb id="58.106a"/>
ཁམས་བཞིས་ཡང་དག་པར་བསྡུས་ཤིང་བཏགས་པ་དང་། མིག་དང་། རྣ་བ་དང་སྣ་དང་། ལྕེ་དང་། ལུས་དང་། ཡིད་ཀྱི་སྐྱེ་མཆེད་དྲུག་དང་། དབང་པོ་ལྔ་དང་། ཚོར་བ་དང་། འདུ་ཤེས་དང་། སེམས་པ་དང་། སེམས་དང་། ཡིད་
ཀྱི་རྣམ་པར་ཤེས་པ་སྟེ། དེ་ལྟར་སྲིད་པའི་ཡན་ལག་བཅུ་གསུམ་གྱི་བར་ནི་ཆོས་ཐམས་ཅད་ཅེས་བགྱི་བ་ལགས་སོ། །བཀའ་སྩལ་པ། འོད་སྲུང་དེ་དག་ཁོ་ན་ལ་སེམས་ཅན་གྱི་ཆོས་ཞེས་བྱ་ན། དེ་ལ་སེམས་ཅན་ཞེས་བྱ་
བའི་ཆོས་གང་ཡིན་ཞེ་ན། གསོལ་པ། དེ་ལ་སེམས་ཅན་ཞེས་བགྱི་བར་བཏགས་པའི་ཆོས་འགའ་ཡང་མ་མཆིས་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་དཔེར་ན་ཀོ་ས་ལའི་རྒྱལ་པོ་གསལ་རྒྱལ་གྱི་རྔ་བོ་ཆེ་
ཞེས་བགྱི་བ་གང་ལགས་པ་དེའི་རྔ་བོ་ཆེ་ཞེས་བགྱི་བ་དེ་གང་ལགས། བཀའ་སྩལ་པ། འོད་སྲུང་རྔ་བོ་ཆེ་གང་ཡིན་པ་དེ་ཉིད་རྔ་བོ་ཆེ་ཡིན་པར་ཤེས་པར་བྱ་སྟེ། རྔ་བོ་ཆེ་ཞེས་བྱ་བ་ནི་ལྤགས་པ་དང་། དབྱིག་གུ་དང་། ཤིང་ལེབ་དང་། 
ཆོས་འདི་གསུམ་ཚོགས་པ་གང་ཡིན་པའི་ཆོས་དེ་དག་ལ་རྔ་བོ་ཆེ་ཞེས་བྱའོ། །གསོལ་པ། དེ་ལ་བརྡུང་བའི་མི་ལ་རྔ་བོ་ཆེ་ཞེས་བགྱི་བ་ལགས་སམ། བཀའ་སྩལ་པ། མི་མེད་པར་ཡང་རྔ་བོ་ཆེ་རླུང་གིས་བསྐྱོད་པ་ན་སྒྲ་འབྱུང་ངོ་། །གསོལ་པ། 
བཅོམ་ལྡན་འདས་ཅི་ལགས། རྔ་བོ་ཆེ་ཞེས་བགྱི་བ་ཆོས་སམ། འོན་ཏེ་ཆོས་མ་ལགས་པ་ལགས། བཀའ་སྩལ་པ། རྔ་བོ་ཆེ་ཞེས་བྱ་བ་འདི་ནི་ཆོས་ཀྱང་མ་ཡིན། ཆོས་མ་ཡིན་པ་ཡང་མ་ཡིན་ནོ། །གསོལ་པ། དེ་ཅི་ཞེས་བགྱི། 
བཀའ་སྩལ་པ། ཆོས་གང་ཞིག་ཆོས་གང་དང་ཡང་ལྷན་ཅིག་ལྡན་པ་མ་ཡིན་ཞིང་། ཆོས་མ་ཡིན་པ་དང་ཡང་མ་ཡིན་པ་འདི་ལུང་དུ་མ་བསྟན་པའི་ཆོས་ཞེས་བྱའོ། །གསོལ་པ། གལ་ཏེ་ལུང་དུ་མ་བསྟན་པའི་ཆོས་ཤིག་མཆིས་ན་དེས་ན་འཇིག་
རྟེན་ན་ཆོས་གསུམ་མཆིས་པར་འགྱུར་རོ། །བཀའ་སྩལ་པ། ལུང་དུ་མ་བསྟན་པ་ཞེས་བྱ་བ་གང་ཡིན་པ་དེ་ནི་ཇི་ལྟར་སྐྱེས་པ་ཡང་མ་ཡིན། བུད་མེད་ཀྱང་མ་ཡིན་པ་ལྟར་མ་ནིང་ཞེས་བྱའོ། །དཔེར་ན་ཇི་ལྟ་བུ་ལགས། བཀའ་སྩལ་པ། འོད་སྲུང་ཁྱོད་ཀྱིས་
<pb id="58.106b"/>
འདི་ནི་ཕ་དང་མ་འདུས་པའི་བུ་ཡིན་ནོ་ཞེས་སྨྲས་པ་གལ་ཏེ་ཕ་དང་མ་འབྲས་བུ་མེད་པར་གྱུར་ན་ཁ་ཅིག་འདི་སྐད་ཅེས་མ་དང་ཕ་ནི་རྒྱུ་དང་རྐྱེན་མ་ཡིན་ནོ་ཞེས་སྨྲ་བར་འགྱུར་རོ། །ཡང་བཀའ་སྩལ་པ། སེམས་ཅན་གྱི་ས་བོན་གྱི་དངོས་པོ་མེད་པ་གང་ཡིན་པ་
དེ་དག་ནི་འབྲས་བུ་མེད་པས་དེ་དག་ནི་རྟག་ཏུ་མ་ནིང་ཞེས་བྱ་བར་ཤེས་པར་བྱའོ། །དེ་ཅིའི་ཕྱིར་ཞེ་ན། འོད་སྲུང་དཔེར་ན་ཀོ་ས་ལའི་རྒྱལ་པོ་གསལ་རྒྱལ་གང་གི་ཚེ་ཕ་རོལ་གྱི་དམག་ཚོགས་དང་ལྷན་ཅིག་ལྷག་པར་ཉམ་ང་བར་གྱུར་པ་ན་བརྒྱ་ལ་ཇི་ཞིག་
ལྟར་གྱུར་པ་དེའི་ཚེ། དེའི་དྲུང་དུ་དབང་ཐང་གིས་འཚོ་བ་དག་དེ་དང་ལྷན་ཅིག་རྗེས་སུ་མི་འབྲང་ཞིང་སྒྲོལ་བར་མི་བྱེད་པ་གང་ཡིན་པ་དེ་དག་བུད་མེད་དང་འདྲ་བར་བལྟ་བར་བྱའོ། །གསོལ་པ། ཅིའི་སླད་དུ། བཀའ་སྩལ་པ། རྒྱལ་པོ་རྣམས་ནི་ཞོ་ཤས་འཚོ་བའི་མི་
རྣམས་ཀྱི་རང་བཞིན་བརྟགས་ནས་གསོར་འཇུག་གོ། །རྒྱུ་དེས་ན་ས་བོན་མེད་པའི་སེམས་ཅན་དེ་དག་ཕ་དང་མར་མི་འགྱུར་བས་སེམས་ཅན་དེ་དག་རྟག་པར་མ་ནིང་ཡིན་པར་བལྟ་བར་བྱའོ། །ཡང་བཀའ་སྩལ་པ། དགེ་བའི་ཆོས་དང་། མི་དགེ་བའི་ཆོས་དང་། 
ལུང་དུ་མ་བསྟན་པའི་ཆོས་ཏེ། དགེ་བའི་ཆོས་ནི་ཚོར་བ་བདེ་བ་ཡིན་ནོ། །མི་དགེ་བའི་ཆོས་ནི་ཚོར་བ་སྡུག་བསྔལ་བ་ཡིན་ནོ། །ལུང་དུ་མ་བསྟན་པའི་ཆོས་ནི་ཚོར་བ་བདེ་བ་ཡང་མ་ཡིན། སྡུག་བསྔལ་བ་ཡང་མ་ཡིན་པ་ཡིན་ཏེ་སེམས་ཅན་རྣམས་
ནི་ཆོས་འདི་གསུམ་གྱིས་རྟག་ཏུ་རེག་པར་འགྱུར་རོ། །དེ་ལ་ཚོར་བ་བདེ་བ་ཞེས་བྱ་བ་ནི་ལྷ་དང་མི་རྣམས་ཀྱི་འདོད་པའི་ཡོན་ཏན་ལྔ་ཡིན་ནོ། །ཚོར་བ་སྡུག་བསྔལ་བ་ཞེས་བྱ་བ་ནི་སེམས་ཅན་དམྱལ་བ་དང་། དུད་འགྲོའི་སྐྱེ་གནས་པ་དང་། ཡི་
དགས་ཀྱི་འཇིག་རྟེན་གྱི་ཡིན་ནོ། །ཚོར་བ་བདེ་བ་ཡང་མ་ཡིན། སྡུག་བསྔལ་བ་ཡང་མ་ཡིན་པ་ནི་ཇི་ལྟར་འབྲུམ་བུ་ཕྲ་མོ་དང་། ཤུ་བ་ཡིན་ཏེ་དེ་ལ་འབྲུམ་བུ་ཕྲ་མོ་དང་། ཤུ་བས་ཉོན་མོངས་པའི་སེམས་ཅན་རྣམས་ནི་ལུང་དུ་མ་བསྟན་པ་ཡིན་
ནམ། འོད་སྲུང་གིས་གསོལ་པ། བཅོམ་ལྡན་འདས་དེ་ནི་མ་ལགས་སོ། །བཀའ་སྩལ་པ། ཅིའི་ཕྱིར། གསོལ་པ། བདེ་བ་ལས་སྡུག་བསྔལ་འབྱུང་ཞིང་སྡུག་བསྔལ་ལས་ཀྱང་སྡུག་བསྔལ་འབྱུང་བས་འདི་གཉིས་ཀ་ལུང་དུ་མ་བསྟན་པ་ལགས་
<pb id="58.107a"/>
སོ། །བཀའ་སྩལ་པ། ཅི་ཁ་ཟས་ལས་ནད་བྱུང་ངམ། གསོལ་པ། གང་གི་ཚེ་འཚལ་བ་དེའི་ཚེ་བདེ་བ་ཞེས་བགྱི་བ་ལགས་སོ། །གང་གི་ཚེ་ནད་དུ་གྱུར་པ་དེའི་ཚེ་སྡུག་བསྔལ་ཞེས་བགྱི་བ་ལགས་ཏེ། དེ་ལ་ཤུ་བ་གང་ལགས་པ་དེ་ནི་
ལུང་དུ་མ་བསྟན་པ་ཞེས་བགྱི་ལགས་སོ། །བཀའ་སྩལ་པ། གལ་ཏེ་དེ་ལྟ་བས་ན་བདེ་བ་དང་སྡུག་བསྔལ་བ་ཡང་ལུང་དུ་མ་བསྟན་པ་ཞེས་བྱ་ལ་ཕ་དང་མ་དང་བུ་ཡང་ལུང་དུ་མ་བསྟན་པར་འགྱུར་རོ། །གསོལ་པ་དེ་ནི་མ་ལགས་སོ། །བཀའ་སྩལ་
པ། འོ་ན་ཇི་ལྟ་བུ་ཡིན། གསོལ་པ། ཇི་ལྟར་འདུ་ཤེས་མེད་འདུ་ཤེས་མེད་མིན་ལ་སོགས་པའི་ལྷ་ཐེར་ཟུག་གི་གཞི་ཞེས་མི་བགྱི་བ་ལྟ་བུའི་ཆོས་དགེ་བ་འདི་ཡང་དེ་དང་འདྲ་ལགས་སོ། །བཀའ་སྩལ་པ། འོད་སྲུང་ཁྱོད་ཀྱིས་ཚོར་བ་དང་། འདུ་ཤེས་ལ་
སེམས་ཅན་ནོ་ཞེས་སྨྲས་པ། དེས་ན་འདུ་ཤེས་མེད་འདུ་ཤེས་མེད་མིན་ལ་སོགས་པའི་ལྷ་དག་སེམས་ཅན་མ་ཡིན་པར་འགྱུར་རོ། །གསོལ་པ། བཅོམ་ལྡན་འདས་དེ་རྣམས་ལ་ཡང་འདུ་བྱེད་ཀྱི་ངོ་བོ་མཆིས་ལགས་སོ། །བཀའ་སྩལ་པ། 
འོ་ན་ཚོར་བ་དང་འདུ་ཤེས་མ་གཏོགས་པའི་ཆོས་འདི་དག་ལ་སེམས་ཅན་ཞེ་འམ། འོན་ཏེ་ཁ་ཅིག་དེ་ལྟ་བུའི་སེམས་ཅན་དག་ཡོད་དོ་ཞེས་ཟེར་ན། དེས་ན་འདི་ལྟར་སེམས་ཅན་མ་ཡིན་པའི་ཆོས་དང་ལྡན་པ་དག་སེམས་ཅན་དུ་འགྱུར་རོ། །
ཅིའི་སླད་དུ། སེམས་ཅན་གཟུགས་ཅན་ཡིན་ནམ་འོན་ཏེ་གཟུགས་ཅན་མ་ཡིན། གསོལ་པ། གཟུགས་ཅན་ཡང་མ་ལགས། གཟུགས་ཅན་མ་ལགས་པ་ཡང་མ་ལགས་མོད་ཀྱི་ཆོས་དེ་དག་དང་ལྡན་པ་ནི་སེམས་ཅན་ཞེས་བགྱི་ལགས་
སོ། །བཀའ་སྩལ་པ། གལ་ཏེ་དེ་ལྟར་ན་སེམས་ཅན་མ་ཡིན་པའི་ཆོས་དང་ལྡན་པ་དེ་དག་སེམས་ཅན་དུ་སྐྱེ་བར་འགྱུར་བའི་གཟུགས་མེད་པ་ཞེས་བྱའོ། །ཇི་སྟེ་དེ་ལྟར་གྱུར་ན་འཇིག་རྟེན་དུ་ཆོས་རྣམ་པ་གཉིས་པོ་གཟུགས་ཅན་
མ་ཡིན་པ་དེ་འབྱུང་བར་འགྱུར་ཏེ། ཆོས་གཟུགས་ཅན་དང་། ཆོས་མ་ཡིན་པ་གཟུགས་ཅན་ནོ། །ཐར་པ་ཆོས་དང་ལྷན་ཅིག་གམ། འོན་ཏེ་ཆོས་མ་ལགས་པ་དང་ལྷན་ཅིག་ལགས། གཟུགས་མ་མཆིས་པའི་ལྷ་ལ་ཡང་ཐར་
<pb id="58.107b"/>
པ་མཆིས་པ་ལགས་སམ། བཀའ་སྩལ་པ། དེ་ནི་མ་ཡིན་ཏེ། ཆོས་འདུས་བྱས་དང་། འདུས་མ་བྱས་པ་ཡོད་པས། དེའི་ཕྱིར་གཟུགས་མེད་པའི་ལྷ་དེ་དག་ཀྱང་འདུས་བྱས་ཀྱི་ནང་དུ་བགྲང་བར་འགྱུར་གྱི་ཐར་པ་ནི་འདུས་མ་བྱས་ཡིན་ནོ། །གསོལ་
པ། དེས་ན་གཟུགས་མ་མཆིས་པའི་ལྷ་རྣམས་ཀྱང་གཟུགས་དང་ལྡན་པར་འགྱུར་ལགས་སོ། །འོད་སྲུང་ཇི་ལྟར་འདུས་བྱས་ཐམས་ཅད་གཟུགས་ཅན་ཡིན་པ་དང་། འདུས་མ་བྱས་གཟུགས་ཅན་མ་ཡིན་པར་གསལ་བར་སྨྲོས་
ཤིག །གསོལ་པ། བཅོམ་ལྡན་འདས་གཟུགས་མ་མཆིས་པའི་ལྷ་རྣམས་གཟུགས་དང་ལྡན་ནོ་ཞེས་བགྱི་བའི་གཟུགས་སངས་རྒྱས་ཀྱི་ཡུལ་དུ་འགྱུར་བ་ལགས་གྲང་། བདག་ཅག་གི་ཡུལ་དུ་ནི་མི་འགྱུར་ལགས་
སོ། །བཀའ་སྩལ་པ། འོད་སྲུང་ལེགས་སོ་ལེགས་སོ། །དེ་བཞིན་དུ་ཐར་པར་གཤེགས་པའི་སངས་རྒྱས་བཅོམ་ལྡན་འདས་རྣམས་ཀྱང་ངའི་ཡུལ་ཡིན་ཏེ། དེ་རྣམས་ཀྱང་གཟུགས་ཅན་ཡིན་ལ་ཐར་པ་དེ་ཡང་
གཟུགས་ཅན་ཡིན་ནོ། །ཡང་བཀའ་སྩལ་པ། འོད་སྲུང་ཅི་ཁྱོད་ཀྱིས་གཟུགས་མེད་པའི་ལྷ་རྣམས་ཀྱི་ལྷའི་གནས་དང་བྱེད་པ་ཡང་དག་པར་ཤེས་སམ། ཡང་བཀའ་སྩལ་པ། འོད་སྲུང་
ཅི་ཁྱོད་ཀྱིས་གཟུགས་ཅན་གྱི་ལྷ་རྣམས་གཟུགས་མེད་པ་ཞེས་བྱ་བའི་ནང་དུ་བགྲང་ངམ། ཅི་ན་བདག་ཅག་གི་ཡུལ་མ་ལགས་སོ་ཞེས་ཟེར། ཡང་བཀའ་སྩལ་པ། ཐར་པ་བརྙེས་པའི་སངས་རྒྱས་
བློ་ཤིན་དུ་རྣམ་པར་དག་པ་རྣམས་ཀྱང་དེ་ཁོ་ན་བཞིན་དུ་གཟུགས་ཞེས་བྱ་བར་གསལ་བར་ཡང་དག་པར་ལྟོས་ཤིག །འོད་སྲུང་གིས་གསོལ་པ། བཅོམ་ལྡན་འདས་གལ་ཏེ་དེ་ལྟར་ན་ཐར་པ་ཐོབ་
པ་གནས་པའི་ཕྱིར་ཡང་བདེ་བ་དང་། སྡུག་བསྔལ་མྱོང་བར་འགྱུར་ལགས་སོ། །བཀའ་སྩལ་པ། སེམས་ཅན་ནད་པ་ཞིག་སྨན་བཅུད་ཀྱིས་ལེན་འཐུངས་ནས་ནད་དང་བྲལ་བར་གྱུར་ན་ཅི་ཡང་ནད་བུ་ཅན་དུ་འགྱུར་
<pb id="58.108a"/>
རམ། གལ་ཏེ་འགའ་ཞིག་མཆིས་ན་ངེས་པར་འགྱུར་ལགས་སོ། །བཀའ་སྩལ་པ། གལ་ཏེ་ལས་མེད་ཀྱང་འགྱུར་རམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །བཀའ་སྩལ་པ། འོད་སྲུང་བདེ་
བ་དང་སྡུག་བསྔལ་སྤངས་པ་དེ་ཉིད་ཐར་པ་ཡིན་ཏེ། ནད་ནི་བདེ་བ་དང་སྡུག་བསྔལ་ལྟ་བུ་ཡིན་ལ་མི་ལྟ་བུར་ནི་མྱ་ངན་ལས་འདས་པ་ཐོབ་པར་བལྟའོ། །གསོལ་པ། བཅོམ་ལྡན་འདས་ཅི་ལགས། བདེ་བ་དང་སྡུག་
བསྔལ་སྤངས་པ་ཞེས་བགྱི་བ་ལས་མ་མཆིས་པས་ནད་ཟད་པ་ཐོབ་པ་ལགས་སམ། བཀའ་སྩལ་པ། ཐར་པ་ཐོབ་པ་ནི་འཇིག་རྟེན་གྱི་བདེ་བ་དང་སྡུག་བསྔལ་གྱི་ལས་གང་ཡིན་པ་དེ་དང་བྲལ་ཞིང་ཟད་པ་བཞིན་ནོ། །བཅོམ་
ལྡན་འདས་དེ་ཅིའི་སླད་དུ་ཡང་འགུམ་པར་མི་འགྱུར་ལགས། བཀའ་སྩལ་པ། ནམ་མཁའ་ནམ་མཁའ་ལྟ་བུའོ་ཞེས་བྱ་བ་རྒྱ་མཚོ་ཆེན་པོ་ནམ་མཁའ་ལྟ་བུའོ་ཞེས་པ། ཅི་ནམ་མཁའ་དཔེ་མེད་པ་རྒྱ་མཚོ་ཆེན་པོ་ལྟ་བུ་ཡིན་ནམ། 
དེ་བཞིན་དུ་ཐར་པ་ནི་དཔེ་མེད་པ་ཡིན་ནོ། །ཇི་ལྟར་གཟུགས་མེད་པའི་ལྷ་རྣམས་ཀྱི་གཟུགས་ཡོད་ཀྱང་དགའ་བ་དེ་དང་དེ་ལྟ་བུས་གནས་པ་མི་ཤེས་པ་དེ་བཞིན་དུ་ཉན་ཐོས་དང་། རང་སངས་རྒྱས་རྣམས་ཀྱི་ཐར་པ་ཡང་བཏགས་
པ་མེད་དོ། །གསོལ་པ། བཅོམ་ལྡན་འདས་ནམ་མཁའ་ཡང་མི་རྟག་པ་ལགས་སོ། །བཀའ་སྩལ་པ། དཔེར་ན་ཇི་ལྟ་བུ་ཇི་ལྟར་རྒྱལ་པོ་གསལ་རྒྱལ་གྱི་ཁང་བཟངས་ངང་པ་ལྟར་དཀར་བ་བརྩིགས་པ་དེའི་ཚེ་ནམ་མཁའ་
ཉམས་པ་དེ་ནི་ནམ་མཁའ་ཞིག་པ་ཞེས་བགྱི་ལགས་སོ། །བཀའ་སྩལ་པ། ཆོས་གཟུགས་མེད་པ་ཇི་ལྟར་འཇིག །གཟུགས་མེད་པའི་ལྷ་རྣམས་ཀྱང་ཇི་ལྟར་འཇིག་ལགས། བཀའ་སྩལ་པ། གཟུགས་མེད་པའི་ལྷ་གང་དག་
ཡིན་པ་དེ་དག་སེམས་ཅན་ཞེས་བགྱི་བར་བགྲང་ངམ་ཅི། བཅོམ་ལྡན་འདས་ནམ་མཁའ་སེམས་མ་མཆིས་པ་སེམས་དང་བཅས་པ་ཇི་ལྟར་འགྱུར་ལགས། བཀའ་སྩལ་པ། ནམ་མཁའ་ལ་རྟེན་པའི་ཁང་པ་འམ། རི་གང་དང་གང་དག་
<pb id="58.108b"/>
ཡིན་པ་ཞིག་ཀྱང་ནམ་མཁའ་མི་འཇིག་པ་ལྟར་མྱ་ངན་ལས་འདས་པའི་དབྱིངས་ཀྱི་འགྲོ་བ་ཐམས་ཅད་ལ་ཁྱབ་པ་ཡང་དེ་དང་འདྲའོ། །རྟེན་ནམ་མཁའ་མི་འཇིག་པ་ལྟར་བྱེད་པ་པོ་དང་། ཚོར་བ་པོ་ཡང་དེ་དང་འདྲ་ལགས་སམ། 
བཀའ་སྩལ་པ། འོད་སྲུང་མྱ་ངན་ལས་འདས་པའི་དུས་ན། སེམས་ཅན་རྣམས་ཀྱི་ལས་དང་། ཉོན་མོངས་པའི་ཆོས་ཡོད་པ་གང་ཡིན་པ་འཇིག་པར་འགྱུར་རོ། །བཅོམ་ལྡན་འདས་སེམས་ཅན་ཐམས་ཅད་དང་། ཆོས་
ཐམས་ཅད་མ་མཆིས་པ་ཇི་ལྟ་བུ་ལགས། རྔ་བོ་ཆེའི་ཚོགས་པ་ཇི་ལྟ་བ་བཞིན་ནོ། །ཡང་གསོལ་པ། ཇི་ལྟར་གདུགས་ཀྱི་འོད་དང་། ནོར་བུའི་འོད་གཉིས་པོ་དེ་ལས་འཇིག་རྟེན་ན་ཞུགས་ཞེས་བགྱི་བ་དེ་བཞིན་དུ་མི་རྣམས་ལས་
བདག་གིར་བྱ་བ་ཞེས་བགྱི་ན་བཅོམ་ལྡན་འདས་ཆོས་གཅིག་པོ་འདི་གང་གི་རྣམ་པར་སྨིན་པ་ལགས། བཀའ་སྩལ་པ། འོད་སྲུང་ཁྱོད་ཀྱིས་མི་ཤེས་སམ། གསོལ་པ། བཅོམ་ལྡན་འདས་འཚལ་ལགས་སོ། །བཀའ་
སྩལ་པ། ཟླ་བ་བྱུང་བ་སྨྲོས་ཤིག །བཅོམ་ལྡན་འདས་ཟླ་བ་ནི་སེམས་ཅན་རྣམས་ཀྱི་རྣམ་པར་སྨིན་པ་ལས་སྐྱེས་པའི་ཆོས་མ་ལགས་སོ། །བཀའ་སྩལ་པ། གལ་ཏེ་དེ་ལྟ་ན་དཔེ་བརྗོད་དགོས་ཏེ། ཅི་སྟེ་ནོར་བུ་དང་། ཟླ་བ་
དང་། ཉི་མ་དང་། མེ་སེམས་ཅན་གྱིས་མ་བྱས་ཀྱི། ཚོགས་པས་བྱས་པ་ཡིན་ན། སྟེང་གི་ལྷ་རྣམས་ཀྱིས་ཕྱག་བྱ་བའི་ཉི་མ་དང་། ཟླ་བ་དེ་དག་ཅི་སེམས་ཅན་མ་ཡིན་ནམ། བཅོམ་ལྡན་འདས་སངས་རྒྱས་བཅོམ་ལྡན་འདས་
ཀྱང་ཡོངས་སུ་མྱ་ངན་ལས་འདས་ཀྱི་བར་དུ་སེམས་ཅན་ཞེས་བགྱི་བས་དེ་དག་ཀྱང་སེམས་ཅན་གྱི་གྲངས་སུ་བགྲང་བ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། དེ་ནི་སེམས་ཅན་མ་ཡིན་ནོ། །
དེ་ཅིའི་སླད་དུ་ལགས། སེམས་ཅན་གྲོང་བའི་བཤེས་གཉེན་ཅན་ཕལ་པ་མ་ཡིན་པ་ཡང་སེམས་ཅན་རྣམས་དང་མཉམ་པར་མི་རྩི་བས། སངས་རྒྱས་ནི་རྣམ་པར་སྨིན་པ་ལས་སྐྱེས་པའི་ཆོས་ཀྱི་རྒྱུ་འཐུན་པ་སྟེ། 
<pb id="58.109a"/>
སངས་རྒྱས་ནི་ཡོངས་སུ་མྱ་ངན་ལས་འདས་པ་ཡིན་ལ། སེམས་ཅན་ཡང་རྣམ་པར་སྨིན་པ་ལས་སྐྱེས་པའི་ཆོས་ཀྱི་རྒྱུ་འཐུན་པ་ཡིན་ནོ། །འོད་སྲུང་གང་གི་ཚེ་སེམས་ཅན་ཐམས་ཅད་ཟད་པར་གྱུར་པ་དེའི་
ཚེ། གལ་ཏེ་མེ་བྱུང་ནས་འཇིག་པ་འམ། འབྱུང་བར་འགྱུར་བ་དེ་སྨྲོས་ཤིག །བཅོམ་ལྡན་འདས་མ་འཚལ་ལགས་སོ། །ངས་སྔར་ཁྱོད་ཀྱི་མི་ཤེས་སོ་ཞེས་གསུངས་སོ། །བཅོམ་ལྡན་འདས་སྐྱེ་བ་དང་། རྒ་བ་དང་། 
ན་བ་དང་། འཆི་བ་གང་ནས་མཆིས། གང་དུ་མཆི་ལགས། བཀའ་སྩལ་པ། རྔ་བོ་ཆེའི་སྒྲ་གང་ནས་འོངས། གང་དུ་འགྲོ། བཅོམ་ལྡན་འདས་ཚོགས་པ་ལས་ལགས་སོ། །བཀའ་སྩལ་པ། ཇི་ལྟ་བུ་ཡིན། ཇི་ལྟར་
ཆོས་ཐམས་ཅད་མ་བགྱིས་པ། བྱེད་པ་པོ་མ་མཆིས་པ། བྱེད་པ་པོ་དང་བྲལ་བ་ལྟར་རྔ་བོ་ཆེའི་སྒྲ་ཡང་དེ་དང་འདྲ་ལགས་སོ། །བཀའ་སྩལ་པ། དེ་ནི་མ་ཡིན་ཏེ། རྔ་བོ་ཆེ་ལ་ནི་བྱེད་པ་པོ་ཡོད་དམ། བཅོམ་ལྡན་འདས་མ་
མཆིས་ལགས་སོ། །བཀའ་སྩལ་པ། དེ་བཞིན་དུ་མྱ་ངན་ལས་འདས་པ་ཐེར་ཟུག་གི་གཞི་ཐོབ་པའི་སེམས་ཅན་དེ་དག་སུ་ཞིག་བྱེད་དེ་བྱེད་པ་པོ་མེད་དོ། །སེམས་ཅན་རྣམས་རང་གི་བདག་ཉིད་ཀྱིས་བདག་བྱེད་དེ། ཇི་
ལྟ་ཞེ་ན། སེམས་ཅན་གྱིས་གལ་ཏེ་བསོད་ནམས་བྱེད་ན་ནི་སངས་རྒྱས་ཡིན་ལ། འོན་ཏེ་མི་བྱེད་ན་ནི་སེམས་ཅན་ཡིན་ནོ། །སེམས་ཅན་ཐོག་མ་སུས་བགྱིས་ལགས། བཀའ་སྩལ་པ། འདུ་ཤེས་མེད་འདུ་ཤེས་མེད་མིན་གྱི་
ལྷ་ལ་སོགས་པ་གཟུགས་མེད་པའི་ལྷ་རྣམས་ཀྱང་སུས་བྱས། གསོན་པོར་ཡང་ཇི་ལྟར་གནས། བཅོམ་ལྡན་འདས་ལས་ཀྱིས་ནི་གནས་ལགས་ན་དེ་དག་གི་ལས་དང་དེ་བཞིན་དུ་ཁྱིམ་བདག་ཚོང་དཔོན་དང་ཚུལ་
ཡང་འཚལ་བར་ནི་རྔོ་མི་ཐོག་ལགས་སོ། །ཤིན་ཏུ་གནས་པ་ཉིད་དུ་སུ་ཞིག་བྱེད། གསོལ་པ། ལས་ཀྱིས་བགྱིད་དོ། །ལས་ལས་ནི་ཆོས་དུ་མ་སྐྱེ་སྟེ། དགེ་བ་ལས་ཀྱང་ཆོས་དུ་མ་སྐྱེའོ། །དེ་ལ་དགེ་བ་ལས་སྐྱེ་
<pb id="58.109b"/>
བའི་ཆོས་ནི་གང་དག་ལགས་མི་དགེ་བས་སྐྱེ་བ་ནི་གང་དག་ལགས། བཀའ་སྩལ་པ། ལས་ལས་ནི་སྲིད་པ་སྐྱེའོ། །དགེ་བའི་ལས་ལས་ནི་ཐར་པ་སྐྱེའོ། །གསོལ་པ། བཅོམ་ལྡན་འདས་མ་སྐྱེས་པའི་གནས་དགེ་བ་
ལ་ཇི་ལྟར་སྐྱེ་བར་འགྱུར་ལགས། བཀའ་སྩལ་པ། གཞན་མ་ཡིན་པ་དེ་བཞིན་ཉིད་ལས་སོ། །གལ་ཏེ་སངས་རྒྱས་དགེ་བ་ལས་སྐྱེ་བ་ལགས་ན། མི་སྐྱེ་བའི་གནས་ཇི་ལྟར་འཐོབ་ལགས། བཀའ་སྩལ་པ། ལེགས་པར་
སྐྱེ་བའི་ལས་ཀྱིས་སོ། །དེ་སུས་བསླབས་ལགས། བཀའ་སྩལ་པ། ཐོག་མ་མེད་པའི་དུས་ཀྱི་སངས་རྒྱས་རྣམས་ཀྱིས་བསླབས་སོ། །ཐོག་མ་མ་མཆིས་པའི་དུས་ཐམས་ཅད་སུ་ཞིག་གིས་མངོན་པར་སྤྲུལ་ཅིང་བསླབས་
ལགས། བཀའ་སྩལ་པ། ཐོག་མ་མེད་པའི་ནི་ཉན་ཐོས་དང་། རང་སངས་རྒྱས་ཐམས་ཅད་ཀྱིས་ཤེས་པ་འམ་བསམ་པར་མི་ནུས་སོ། །གལ་ཏེ་འཇིག་རྟེན་དུ་ཤཱ་རིའི་བུ་ལྟ་བུར་མང་དུ་ཐོས་པར་གྱུར་པའི་མི་འགའ་ཞིག་
བྱུང་སྟེ། དེས་འདི་ལྟར་སངས་རྒྱས་རྣམས་ཀྱི་སངས་རྒྱས་འབྱུང་བའི་དང་པོ་གང་ཡིན་ཞེས་དུས་རིང་པོ་མཐའ་ཡས་པར་རྟག་ཏུ་བསམས་ཀྱང་ཤེས་པ་འམ་བསམ་པར་མི་ནུས་ཀྱི་དེའི་བར་སྐབས་སུ་མྱ་ངན་ལས་འདའ་བར་
འགྱུར་བ་ཁོ་ནར་ཟད་དོ། །ཡང་བཅོམ་ལྡན་འདས་ཀྱིས་བཀའ་སྩལ་པ། མཽད་གལ་གྱི་བུ་ཆེན་པོ་ལྟ་བུ་དག་ཕྱི་མའི་མཐའ་ཡས་པར་རྟག་ཏུ་རྫུ་འཕྲུལ་གྱི་སྟོབས་ཀྱིས་སོང་ཡང་སངས་རྒྱས་རྣམས་ཀྱི་སངས་རྒྱས་
འབྱུང་བ་དང་། ཞིང་བལྟ་བ་རྟོགས་པར་མི་ནུས་ཏེ། བྱང་ཆུབ་སེམས་དཔའ་བྱམས་པ་ལ་སོགས་པ་ས་བཅུ་ཐོབ་པ་རྣམས་ཀྱིས་ཀྱང་དེ་བཞིན་ནོ། །ཉན་ཐོས་དང་། རང་སངས་རྒྱས་ཐམས་ཅད་ཀྱིས་ཀྱང་དེ་བཞིན་ནོ། །
ཡང་བཀའ་སྩལ་པ། སངས་རྒྱས་འབྱུང་བ་ཇི་ལྟ་བ་དེ་བཞིན་དུ་སེམས་ཅན་འབྱུང་བ་ཡང་དེ་ཁོ་ན་བཞིན་དུ་ཤེས་པར་གྱིས་ཤིག །བཅོམ་ལྡན་འདས་དེ་བཞིན་དུ་བྱེད་པ་པོ་དང་། ཚོར་བ་པོ་ཡང་མ་མཆིས་པ་མ་ལགས་སམ། 
<pb id="58.110a"/>
བཀའ་སྩལ་པ། འོད་སྲུང་བྱེད་པ་པོ་དང་། ཚོར་བ་པོ་ནི་རྒྱུ་ཡིན་ནོ། །གསོལ་པ། བཅོམ་ལྡན་འདས་འཇིག་རྟེན་འདི་ལ་བས་པ་མཆིས་སམ། འོན་ཏེ་མ་མཆིས། བཀའ་སྩལ་པ། འཇིག་རྟེན་ལ་ནི་ནམ་ཡང་
ཇི་ལྟར་ཡང་ལན་འགའ་ཡང་ཟད་པ་མེད་དོ། །ཡང་བཀའ་སྩལ་པ། འོད་སྲུང་ཁྱོད་ལ་དཔེ་བསྟན་པར་བྱའོ། །བཅོམ་ལྡན་འདས་ཇི་ལྟ་བུ་ལགས། བཀའ་སྩལ་པ། འོད་སྲུང་དཔེར་ན་རྒྱ་མཚོ་ཟད་མི་ཤེས་པ་ལ་མི་འགའ་
ཞིག་གིས་སྐྲའི་རྩེ་མོས་བཅུས་ན། བ་ལང་གི་རྨིག་རྗེས་ཙམ་དུ་འགྱུར་རམ་མི་འགྱུར། གསོལ་པ། བཅོམ་ལྡན་འདས་དེ་འགྱུར་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་འདས་པའི་དུས་བསྐལ་པ་
གྲངས་མེད་པའི་ཆེས་གྲངས་མེད་པ། བསྐལ་པ་ཡངས་ཤིང་ཆེས་ཡངས་པ་ཞིག་བྱུང་བ་དེའི་ཚེ་དེའི་དུས་ན་འཇིག་རྟེན་དུ་ཡང་དག་པར་རྫོགས་པའི་སངས་རྒྱས་སྒྲ་ཅན་ཞེས་བྱ་བ་ཞིག་བྱུང་སྟེ། དེ་ནས་བཅོམ་ལྡན་འདས་དེས་
གྲོང་ཁྱེར་ཆེན་པོ་འདི་ཉིད་དུ་ཆོས་བཤད་པ་དེའི་ཚེ་ལི་ཙ་བི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བ་འདི་ཆོས་ཀྱི་རྒྱལ་པོ་ཆོས་དང་ལྡན་པ་འཁོར་ལོ་སྒྱུར་བའི་རྒྱལ་པོར་གྱུར་ཏོ། །དེ་ནས་རྒྱལ་པོ་དེ་བཞིན་
གཤེགས་པ་དེའི་དྲུང་དུ་སོང་ནས། དེས་འབྱོར་པ་ཆེན་པོ་དང་། ཀླུའི་བསྐོར་བ་བྱས་ནས་བཙུན་མོ་དང་ལྷན་ཅིག་ཏུ་བཅོམ་ལྡན་འདས་ལ་མཆོད་དེ་ཚིག་འདི་དག་གསོལ་ཏོ། །བཅོམ་ལྡན་འདས་བདག་ནམ་ཞིག་ན་
བྱང་ཆུབ་སེམས་དཔར་འགྱུར་ལགས། དེའི་ཚེ་བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་འཁོར་ལོས་སྒྱུར་བའི་རྒྱལ་པོར་གྱུར་པ་གང་ཡིན་པ་དེ་ནི་བྱང་ཆུབ་སེམས་དཔའ་ལས་གཞན་དུ་མི་འགྱུར་རོ། །
དེ་ཅིའི་ཕྱིར་ཞེ་ན། དབང་པོ་དང་ཚངས་པ་ལ་ནི་འཁོར་ལོས་སྒྱུར་བའི་རྒྱལ་པོ་ཉིད་ཡོད་པ་མ་ཡིན་པས་དེ་ལས་གཞན་དུ་མི་འགྱུར་རོ། །རྒྱལ་པོ་ཆེན་པོ་དགེ་བསྙེན་དུ་གྱུར་པ་གང་དང་གང་ཡིན་པ་དེ་དང་དེ་དག་ནི་དབང་པོ་དང་
<pb id="58.110b"/>
ཚངས་པར་འགྱུར་རོ། །དབང་པོ་ཉིད་དང་ཚངས་པ་ཉིད་ཀྱི་རྒྱལ་པོ་མང་པོ་དུ་མ་བྱས་ནས་དེའི་འོག་ཏུ་ཆོས་ཀྱི་རྒྱལ་པོ་ཆོས་དང་ལྡན་པ་འཁོར་ལོས་སྒྱུར་བར་འགྱུར་ཏེ། ཁྱོད་ཀྱིས་དབང་པོ་ཉིད་དང་། ཚངས་པ་ཉིད་གང་གཱའི་
ཀླུང་གི་བྱེ་མ་དང་མཉམ་པར་བྱས་ནས། དེའི་འོག་ཏུ་ཁྱོད་ཀྱིས་འཁོར་ལོས་སྒྱུར་བ་འདི་ཉིད་ཐོབ་པ་ཡིན་ནོ། །དེ་ནས་ཡང་རྒྱལ་པོ་དེས་ཡང་བཅོམ་ལྡན་འདས་ལ་ཞུས་པ། བཅོམ་ལྡན་འདས་དབང་པོ་ཉིད་དང་། 
ཚངས་པ་ཉིད་ཇི་ལྟ་བུ་ལགས། དེའི་ཚེ་བཅོམ་ལྡན་འདས་དེས་བཀའ་སྩལ་པ། དབང་པོ་དང་ཚངས་པ་ལ་སོགས་པ་ཇི་སྙེད་ཡོད་པ་ཁྱོད་དང་འདྲ་བར་ཅོད་པན་ཐོགས་པ་དེ་དག་ཐམས་ཅད་ནི་ཁྱོད་ཀྱི་དྲུང་ན་ཇིས་ཀྱང་
མཛེས་པ་མ་ཡིན་ཏེ། དཔེར་ན་སངས་རྒྱས་ཀྱི་སྐུའི་མདུན་ན་ཉན་ཐོས་དང་། རང་སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ལམ་མེར་མ་ཡིན། ཐལ་ལེར་མ་ཡིན། ལྷག་གེར་མ་ཡིན་པ་བཞིན་ནོ། །དེ་བཞིན་
དུ་རྒྱལ་པོ་ཆེན་པོ་ཁྱོད་དང་སངས་རྒྱས་ཀྱི་སྐུའི་ཁ་དོག་དང་འདྲ་བར་ཁོང་དུ་ཆུད་པར་བྱ་ན། འོད་སྲུང་ཁྱོད་འཁོར་ལོས་སྒྱུར་བའི་རྒྱལ་པོའི་དཔེ་མི་མཇེད་ཀྱི་བདག་པོ་ཚངས་པ་དང་། བརྒྱ་བྱིན་ཀཽ་ཤི་ཀ་ལས་བླང་བར་
སེམས་པ་ལྟ་སྨོས་ཀྱང་ཅི་དགོས། འོད་སྲུང་དེ་ནས་གླིང་བཞི་པའི་དབང་ཕྱུག་འཁོར་ལོས་སྒྱུར་བའི་རྒྱལ་པོ་དེས་ཡང་བཅོམ་ལྡན་འདས་དེ་ལ་ཞུས་པ། བཅོམ་ལྡན་འདས་ཅི་ལགས། བདག་འཇིག་རྟེན་དུ་སངས་རྒྱས་
སུ་འགྱུར་ལགས་སམ། དེའི་ཚེ་སངས་རྒྱས་བཅོམ་ལྡན་འདས་དེས་བཀའ་སྩལ་པ། རིགས་ཀྱི་བུ་ཁྱོད་དུས་རིང་མོའི་ཡང་ཤིན་དུ་དུས་རིང་མོ་ཞིག་ན་སངས་རྒྱས་ཐོབ་པར་འགྱུར་རོ། །དེ་ཅིའི་ཕྱིར་ཞེ་ན། རྒྱལ་པོ་ཆེན་པོ་
གལ་ཏེ་ཁྱོད་རང་གི་བསོད་ནམས་སྤངས་ཤིང་གཅིག་ཏུ་བོར་ནས་བརྩམས་ཏེ། ཕལ་བའི་འདུ་ཤེས་སུ་བྱས་ནས་དེའི་ཚེ་སྐྲའི་རྩེ་མོས་རྒྱ་མཚོ་ཆེན་པོ་འདི་བཅུས་ཏེ། བ་ལང་གི་རྨིག་རྗེས་ཙམ་དུ་བྱེད་ན་དེའི་ཚེ་འཇིག་རྟེན་དུ་
<pb id="58.111a"/>
ཡང་དག་པར་རྫོགས་པའི་སངས་རྒྱས་མར་མེ་མཛད་ཅེས་བྱ་བ་འབྱུང་བར་འགྱུར་ཏེ། དེར་རྒྱལ་པོ་སའི་དབང་ཕྱུག་ཅེས་བྱ་བ་ཞིག་འབྱུང་བར་འགྱུར་རོ། །དེའི་ཚེ་བཅོམ་ལྡན་འདས་མར་མེ་མཛད་
དེས་རྒྱལ་པོ་ཆེན་པོ་ཁྱོད་མ་འོངས་པའི་དུས་ན་ཤཱཀྱའི་སྐྱེས་མཆོག་གཽ་ཏ་མཱ་ཞེས་བྱ་བར་འགྱུར་རོ་ཞེས་བྱ་བར་ལུང་སྟོན་པར་འགྱུར་རོ། །དེའི་ཚེ་འཇིག་རྟེན་དུ་སྲེག་པའི་བསྐལ་པ་འབྱུང་བར་འགྱུར་རོ། །ཁྱོད་ཀྱིས་དེང་ནས་
བཟུང་སྟེ། རྒྱ་མཚོ་ཆེན་པོ་བ་ལང་གི་རྨིག་རྗེས་ཙམ་དུ་བྱེད་ན། དེའི་ཚེ་ལོ་བརྒྱ་ཕྲག་མང་པོ་དང་། བར་གྱི་བསྐལ་པ་མང་པོ་དང་། བསྐལ་པ་སྟོང་ཕྲག་མང་པོ་འདས་ནས། སྲེག་པའི་བསྐལ་པ་མང་པོ་དང་། སངས་རྒྱས་རྣམས་
འབྱུང་བར་འགྱུར་ཏེ། སངས་རྒྱས་དེ་དག་ལ་མཉེས་པར་བྱེད། མཆོད་པར་བྱེད་པས་རྒྱ་མཚོ་ཆེན་པོ་བ་ལང་གི་རྨིག་རྗེས་ཙམ་དུ་བྱེད་པར་འགྱུར་རོ། །འོད་སྲུང་འཁོར་ལོས་སྒྱུར་བའི་རྒྱལ་པོ་དེས་རྟག་ཏུ་སྐྲའི་རྩེ་མོས་རྒྱ་མཚོ་
ཆེན་པོ་དེ། ཇི་ལྟར་ཟད་པར་བྱེད་ཅེ་ན། དེ་ལྟར་ལ་ལར་བརྒྱ་བྱིན་དང་། ཚངས་པ་དང་། འཁོར་ལོས་སྒྱུར་བའི་རྒྱལ་པོ་ཉིད་ཀྱི་ཤིན་དུ་བདེ་བ་ཡང་དང་ཡང་དུ་འདོད་ན་རྒྱ་མཚོ་ཆེན་པོ་དེ་རིམ་པ་འདིས་ཟད་པར་བྱེད་དོ། །
དེ་ནས་སྲེག་པའི་བསྐལ་པ་དེ་དག་ཀྱང་ཚར་ཕྱིན། སངས་རྒྱས་བཅོམ་ལྡན་འདས་དེ་དག་ཀྱང་ཡོངས་སུ་མྱ་ངན་ལས་འདས་པའི་འོག་ཏུ་དེའི་ཚེ་བརྒྱ་ལམ་ན་རེས་འགའ་ཞིག་སངས་རྒྱས་མཁན་པོ་མར་མེ་མཛད་ཅེས་བྱ་
བ་འབྱུང་བར་འགྱུར་ཏེ། དེ་ན་བཅོམ་ལྡན་འདས་མར་མེ་མཛད་དེས་རྒྱལ་པོ་སའི་དབང་ཕྱུག་དེ་ལ་རྒྱལ་པོ་ཆེན་པོ་ཁྱོད་སངས་རྒྱས་སུ་འགྱུར་རོ་ཞེས་ལུང་སྟོན་ཏོ། །དེའི་ཚེ་རྒྱལ་པོ་ཆེན་པོ་ཁྱོད་རྒྱལ་པོ་དེའི་བུ་གཞོན་ནུ་ཐུ་བོར་གྱུར་ནས་
དེ་དང་ལྷན་ཅིག་སངས་རྒྱས་སུ་ལུང་བསྟན་པ་ཐོབ་པར་འགྱུར་རོ། །དེ་ནས་དེ་བཞིན་གཤེགས་པ་དེས་ཆེད་དུ་བརྗོད་པར་འགྱུར་ཏེ། རྒྱལ་པོ་ཆེན་པོ་ཁྱོད་ཀྱི་བུས་རྒྱ་མཚོ་ཆེན་པོ་དེ་ལྟར་ཟད་པར་བྱས་ནས་ད་ལྟར་ཁྱོད་ཀྱི་བུར་གྱུར་
<pb id="58.111b"/>
པས། ཁྱོད་ཀྱི་བུ་ནི་རྒྱལ་པོ་ཕལ་པའི་རང་བཞིན་མ་ཡིན། མི་མཇེད་ཀྱི་བདག་པོ་ཚངས་པ་འམ། ལྷའི་རྒྱལ་པོ་བརྒྱ་བྱིན་ནམ། ཆོས་ཀྱི་རྒྱལ་པོ་ཆོས་དང་ལྡན་པ་འཁོར་ལོས་སྒྱུར་བ་ཞིག་ཡིན་ནོ། །ཁྱོད་ཀྱི་བུ་ནི་བརྩོན་
འགྲུས་ཆེན་པོར་འགྱུར་ཏེ། སའི་དབང་ཕྱུག་དེ་ལྟར་བྱང་ཆུབ་ནི་རྙེད་དཀའོ་ཞེས་དཔེ་ཆེད་དུ་བརྗོད་པ་འདི་བླངས་པ་ཡིན་ནོ། །སའི་དབང་ཕྱུག་ཁྱོད་ཀྱི་བུ་འདི་བུད་མེད་སྟོང་ཕྲག་དྲུག་ཅུ་ནོར་བུ་དང་། རྣ་ཆ་གདུབ་འཁོར་གྱི་ཕྲེང་བ་ཅན་
དང་། ལྷའི་བུ་མོ་སྒེག་མོ་ལྟ་བུའི་བུད་མེད་དག་མཆིལ་མའི་ཐལ་བ་བཞིན་བོར་ནས། ཨེ་མའོ་འདོད་པ་རྣམས་ནི་མི་རྟག་གོ་ཞེས་གྲགས་པས་ལྷའི་བུ་མོ་སྒེག་མོ་ལྟ་བུའི་བུད་མེད་དེ་དག་ནི་མཆིལ་མའི་ཐལ་བ་བཞིན་དུ་རྟོགས་
སོ། །ཨེ་མའོ་འདོད་པ་རྣམས་ནི་ཐེར་ཟུག་མ་ཡིན་པ། མི་བརྟན་པ། མི་རྟག་གོ་ཞེས་གྲགས་པས་བདག་ནི་ཁྱིམ་ནས་ཁྱིམ་མེད་པར་རབ་ཏུ་བྱུང་བ་སླའོ་ཞེས་དེ་ལྟར་རབ་ཏུ་འབྱུང་བར་འགྱུར་རོ། །དེ་ལྟར་དེ་བཞིན་གཤེགས་པ་
དེས་གཞོན་ནུ་དེ་ལ་གང་གི་ཚེ་འཇིག་རྟེན་གྱི་ཁམས་མི་མཇེད་འདིར་མགོན་པོ་ཤཱཀྱ་ཐུབ་པ་ཞེས་བྱ་བ་འབྱུང་བ་དེའི་ཚེ། རྒྱལ་པོ་ཆེན་པོ་ཁྱོད་ལི་ཙ་བི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བར་འགྱུར་ཏེ། 
དེ་ནས་འཇིག་རྟེན་གྱི་ཁམས་དེར་མགོན་པོ་ཡོངས་སུ་མྱ་ངན་ལས་འདས་པའི་འོག་ཏུ་བསྟན་པ་ནུབ་པའི་དུས་ཀྱི་ཚེ། ལོ་བརྒྱད་བཅུ་ལོན་པ་ན་དགེ་སློང་བློ་འཆང་ཤེས་བྱ་བར་གྱུར་ནས་རང་གི་སྲོག་ལ་ཡང་མི་ལྟ་བར་བྱས་ཏེ་མདོ་འདི་
འབྱིན་པར་འགྱུར་རོ། །དེ་ནས་ལོ་བརྒྱ་ལོན་པའི་འོག་ཏུ་ཤི་ནས་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་རོ། །དེའི་ཚེ་ཁྱོད་ཀྱིས་རྫུ་འཕྲུལ་ཆེན་པོ་མང་དུ་འབྱིན་པར་འགྱུར་ཞིང་ས་བརྒྱད་པ་ལ་གནས་ཏེ། ལུས་གཅིག་
ནི་བདེ་བ་ཅན་ན་འདུག །ལུས་གཅིག་ནི་སྤྲུལ་ཏེ་དགའ་ལྡན་དུ་བཞག་ནས། མགོན་པོ་མི་ཕམ་པ་ལ་མདོ་འདི་འདྲི་བར་འགྱུར་རོ་ཞེས་ལུང་བསྟན་ཏོ། །དེ་ནས་རྒྱལ་པོ་སའི་དབང་ཕྱུག་དེ་རང་གི་བུ་ལུང་བསྟན་པ་ཐོས་ནས། བདག་
<pb id="58.112a"/>
གི་བུ་སངས་རྒྱས་སུ་ལུང་བསྟན་ཏོ་ཞེས་དབང་པོ་ཐམས་ཅད་ཚིམ་པར་གྱུར་ཏོ། །དེ་ནས་གཞོན་ནུ་དེ་ལྷག་པར་ཡང་དམ་བཅས་པ་ལ་བརྟན་པར་བྱེད་དོ། །འོད་སྲུང་གིས་གསོལ་པ། བཅོམ་ལྡན་འདས་དེ་ནས་རྒྱ་
མཚོ་ཆེན་པོ་ཡང་ཐིགས་པ་ཐིགས་པ་ནས་ཕྲི་བས་མ་མཆིས་ལགས་སོ། །བཀའ་སྩལ་པ། ཇི་ལྟ་བུ་ཡིན། བཅོམ་ལྡན་འདས་དཔེར་ན་ཚོང་པ་ལམ་གྱིས་འཚོ་བ་འགའ་ཞིག་གིས་ཀཱརྵ་པ་ཎ་དག་བགྲངས་ཏེ། བུམ་པར་
སྦས་པ་ལམ་དེ་ནས་དེའི་བུ་ངུས་ནས་འགྲོན་བུ་དག་སྩལ་ཏོ། །དེ་ནས་དེ་འགྲོན་བུ་འདི་ཉུང་ངོ་ཞེས་འཚལ་བར་འགྱུར་ཞིང་དེ་ནས་དེ་དག་ཐམས་ཅད་བས་པར་གྱུར་པ་དེ་བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་
པོས་རྒྱ་མཚོ་ཆེན་པོ་ལས་ཆུའི་ཐིགས་པ་གཅིག་ཕྲི་བ་ཡང་ཡང་དག་པར་འཚལ་ལ། དེ་བཞིན་དུ་ཆབ་ཀྱི་ལྷག་མ་ཡང་དག་པར་འཚལ་ལགས་ན་བཅོམ་ལྡན་འདས་སངས་རྒྱས་བཅོམ་ལྡན་འདས་རྣམས་སེམས་
ཅན་གྱི་ཕུང་པོ་ཟད་པར་མཁྱེན་པར་མི་འགྱུར་བ་ལྟ་སྨོས་ཀྱང་ཅི་འཚལ། བཅོམ་ལྡན་འདས་སེམས་ཅན་གྱི་ཕུང་པོ་དེ་ནི་ཐིགས་པ་མ་མཆིས་ཏེ། དེ་ཡང་ཉན་ཐོས་དང་། རང་སངས་རྒྱས་ཐམས་ཅད་ཀྱིས་མ་འཚལ་གྱི། 
འདི་ལྟར་སངས་རྒྱས་བཅོམ་ལྡན་འདས་རྣམས་ཀྱིས་ནི་མཁྱེན་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་ལེགས་སོ། །ལེགས་སོ། །དེ་དེ་བཞིན་ཏེ། སེམས་ཅན་གྱི་ཕུང་པོ་ལ་ཟད་པ་མེད་དོ། །
གསོལ་པ། བཅོམ་ལྡན་འདས་སེམས་ཅན་གང་དག་ཡོངས་སུ་མྱ་ངན་ལས་འདས་པ་དེ་དག་ལ་བས་པ་མཆིས་སམ། འོན་ཏེ་མ་མཆིས། བཀའ་སྩལ་པ། སེམས་ཅན་ལ་ཟད་པ་མེད་དོ། །བཅོམ་ལྡན་འདས་སེམས་ཅན་
བས་པ་མ་མཆིས་པ་ཇི་ལྟ་བུ་ལགས། བཀའ་སྩལ་པ། གལ་ཏེ་ཟད་པ་ཡོད་ན་དེས་ན་འགྲིབ་པ་ཉིད་ཡིན་ལ། འཕེལ་བ་ཉིད་ཡིན་ན། མདོ་འདིའི་དགོས་པ་ཆེན་པོར་འགྱུར་བས་སྔར་མདོ་འདིར་ཚིགས་སུ་བཅད་པ་སུམ་
<pb id="58.112b"/>
སྟོང་གསུངས་པ་བསྡུས་ནས་ཡང་དག་པར་བཏགས་པ་ལས་དེ་དག་ཐམས་ཅད་རྒྱས་པར་རིག་པར་བྱའོ། །གལ་ཏེ་ཚིགས་སུ་བཅད་པ་སུམ་སྟོང་ཡང་དག་པར་བཏགས་པ་དེ་ལས་མེད་ན། དགེ་སློང་ཡངས་པ་ལ་དད་པའི་ཡིད་
ཅན་གྱིས་ཞུས་པ་གང་ཡིན་པ་དེ་ཁོ་ན་ལས་ལེགས་པར་ཤེས་པར་གྱིས་ཤིག །སངས་རྒྱས་བཅོམ་ལྡན་འདས་གང་དང་གང་དག་ཡོངས་སུ་མྱ་ངན་ལས་འདས་པ་དེ་དག་ཐམས་ཅད་ནི་རྟག་པ་བརྟན་པ་ཞི་བ་ཐེར་ཟུག་པ་ཡིན་
ནོ། །རྒྱུ་གང་གིས་ན་སངས་རྒྱས་བཅོམ་ལྡན་འདས་ཡོངས་སུ་མྱ་ངན་ལས་འདས་པ་གང་དག་ལགས་པ་དེ་དག་བས་པར་མི་འགྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། ཇི་ལྟར་ཁྱམས་སམ། ཁང་བཟངས་
དུས་དུས་སུ་འཇིག་ཅིང་ཞིག་ན་ནམ་མཁའ་འགྱུར་བ་དེ་བཞིན་དུ་ཡོངས་སུ་མྱ་ངན་ལས་འདས་པའི་མགོན་པོ་གང་དང་གང་དག་ཡིན་པ་དེ་དང་དེ་དག་ཐམས་ཅད་ཀྱི་ཐམས་ཅད་དུ་ཐར་པ་ཁོ་ནར་འགྱུར་རོ། །དཔེར་ན་ཥི་དྷུ་ཞེས་བྱ་
བའི་སྐད་ཀྱི་བྱིངས་ཀྱི་དོན་ནི་ཏ་ཞེས་བྱ་བའི་རྐྱེན་གྱིས་དེ་གྲུབ་པ་ཞེས་བྱ་བའི་རང་བཞིན་དུ་འགྱུར་རོ། །ཇི་ལྟར་ན་འཇིག་རྟེན་པའི་བསྟན་བཅོས་རྣམས་ལ་ནཱ་མཱ་ཁྱ་ད་ཨུ་པ་ས་ག་སྲིད་ཏང་དྷི་ཏ་ཞེས་བྱ་བ་ལ་སོགས་པས་བསྡུས་པའི་
གྲུབ་པའི་ཚིག་དེ་ལ་གྲུབ་པ་ཞེས་བྱའོ། །གྲུབ་པའི་ཚིག་དེ་གྲུབ་པ་གང་ཡིན་པ་དེ་ཡང་མི་མངོན་པ་མེད་དོ། །དེ་བཞིན་དུ་སེམས་ཅན་གྱིས་སྟེང་དང་། འོག་ཏུ་ཉོན་མོངས་པ་ཞེས་བྱ་བ་ཞི་བར་བྱས་ནས་ཐར་པ་ཐོབ་ན་ཡང་སྐྱེ་
བ་དང་། རྒ་བ་དང་། འཆི་བའི་སྲིད་པ་འབྱུང་བར་མི་འགྱུར་རོ། །བརྡ་སྤྲོད་པ་ཅི་དགར་ཀློག་པ་དག་སིད་དྷ་ཞེས་བྱ་བ་གང་ཡིན་པ་དེའི་ཚིག་དེ་ཡང་བི་དྷུ་ཞེས་བྱ་བར་བྱེད་དེ་ཡང་རང་གིས་ཚིག་བསྡུས་ནས་རང་གི་ཚིག་གི་ངོ་བོར་
བྱེད་དོ། །དེ་ཅིའི་ཕྱིར་ཞེ་ན། རྒྱུད་དེའི་ཕུལ་དུ་ཕྱིན་པའི་ཕྱིར་དང་། སློབ་མ་རྣམས་ཕུལ་དུ་ཕྱིན་པར་བྱ་བའི་ཕྱིར་དེ་འདི་ལྟར་སྔོན་གྱི་ཡི་གེ་དང་། ཆོ་ག་ཅི་དག་གམ་མ་དག་མི་ཤེས་པར་གཅད་པ་དང་། དབྱེ་བ་བསླབས་ནས་ཡང་། 
<pb id="58.113a"/>
གཅད་པ་དབྱེ་བ་ཞེས་བྱ་བར་བྱེད་དོ། །དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱང་འདི་ལྟར་ཐོག་མ་རྫོགས་པའི་བྱང་ཆུབ་ཀྱི་སངས་རྒྱས་སུ་དབང་བསྐུར་བ་
དེ་ནས་བཟུང་སྟེ། རྒྱུན་མི་འཆད་པར་འཁོར་བ་ན་སེམས་ཅན་ཇི་ཙམ་པ་དེ་སྲིད་དུ་ལ་ལར་འབྱུང་བ། ལ་ལར་ཡོངས་སུ་མྱ་ངན་ལས་འདས་པ་སྟོན་ཀྱང་དེ་ཉམས་པར་མི་འགྱུར་རོ། །དེ་ཅིའི་ཕྱིར་ཞེ་ན། དགྲ་བཅོམ་པ་ཉིད་
ཀྱི་རྒྱུས་ཡང་སྐྱེ་བ་དང་། རྒ་བ་དང་། འཆི་བའི་སྲིད་པ་འབྱུང་བར་མི་འགྱུར་རོ། །འོད་སྲུང་ཁྱོད་ཀྱིས་ཇི་ལྟར་སྟེང་དང་འོག་ཏུ་གྲུབ་པ་མ་གྲུབ་པའི་ཚིག་ཏུ་མི་འགྱུར་བ་དེ་བཞིན་དུ་སངས་རྒྱས་བཅོམ་ལྡན་འདས་རྣམས་
ཤེས་པར་གྱིས་ཤིག །འོད་སྲུང་སངས་རྒྱས་བཅོམ་ལྡན་འདས་རྣམས་ནི་སྐུ་གཅིག་གིས་སངས་རྒྱས་གསུམ་དུ་འགྱུར་ཏེ། ཤཱཀྱ་མགོན་པོའི་སྐུ་གཅིག་གིས་དེ་དག་ཐམས་ཅད་སངས་རྒྱས་ཉིད་དུ་བྱེད་པ་དང་། 
མི་ཕམ་པ་མི་ཕམ་པ་ཞེས་བྱ་བ་མགོན་པོ་བྱམས་པར་འགྱུར་བ་གང་ཡིན་པ་དང་། ང་ཉིད་ཐེར་ཟུག་པ་ཡིན་ཏེ། འདས་པའི་སངས་རྒྱས་དག་ཀྱང་ང་ཉིད་ང་ཡིན་ནོ་ཞེས་བྱ་བ་གང་ཡིན་པ་དེ་དང་དེ་དག་གསུངས་ཏེ། གང་
ཡང་བསྐལ་པ་འདིའི་སངས་རྒྱས་སྟོང་པོ་ཇི་སྙེད་པ་དེ་དག་ཐམས་ཅད་ཀྱང་སངས་རྒྱས་ཤཱཀྱ་ཐུབ་པའོ་ཞེས་བྱ་བ་དེ་ལྟར་ཤེས་པར་གྱིས་ཤིག །སངས་རྒྱས་ཞེས་བྱ་བའི་སྐད་ཀྱི་དབྱིངས་ནི་མཁས་ཤིང་རྟོགས་པའི་སྐད་ཀྱི་
དབྱིངས་ཡིན་ཏེ། སངས་རྒྱས་ཀྱི་སྐད་ཀྱི་དབྱིངས་དང་། མྱ་ངན་ལས་འདས་པའི་སྐད་ཀྱི་དབྱིངས་ནི་དེ་ལྟ་བུ་ཡིན་པར་གསུངས་སོ། །ཇི་ལྟར་མཁས་ཤིང་རྟོགས་པའི་སྐད་ཀྱི་དབྱིངས་ཉམས་པ་མེད་པ་དེ་བཞིན་དུ་སངས་རྒྱས་
ང་ཡང་རྟོགས་པའི་མྱ་ངན་ལས་འདས་པར་འགྱུར་རོ། །འོད་སྲུང་མདོ་སྡེ་འདི་ལྟ་བུ་འདི་དག་མ་འོངས་པའི་དུས་ན་ཐོས་ན་རང་བཟོར་བྱས་པའོ་ཞེས་སྨྲ་བར་འགྱུར་རོ། །དེ་ཅིའི་ཕྱིར་ཞེ་ན། སངས་རྒྱས་ཀྱི་གསུང་ལ་སྐད་ཀྱི་
<pb id="58.113b"/>
དབྱིངས་མི་སྣང་བས་གྲུབ་པའི་སྐད་ཀྱི་དབྱིངས་ཀྱི་མདོ་ནི་འགའ་ཞིག་གིས་བྱས་སོ། །སངས་རྒྱས་ཀྱི་གསུང་ལ་ནི་དེ་བཞིན་གཤེགས་པ་རྟག་པ་མི་སྣང་ན་ཁ་ཅིག་གིས་ཡང་རང་བཟོར་བྱས་སོ། །སངས་རྒྱས་ཀྱི་གསུང་
ལ་ནི་བདག་མི་སྣང་ན་ཁ་ཅིག་གིས་ཡང་རང་བཟོར་བྱས་སོ། །ཡང་གསུང་རབ་ཡན་ལག་དགུ་ལ་གང་དུ་ཡང་མཚུངས་པ་མེད་པ་ཞེས་བྱ་བའི་མདོ་མི་སྣང་ན་འགའ་ཞིག་གིས་རང་བཟོར་བྱས་སོ། །མཚུངས་པ་མེད་
པའི་མདོ་འདི་ནི་འགའ་ཞིག་རང་བཟོར་བྱས་པར་ཟད་དོ་ཞེས་ཟེར་རོ། །དཔེར་ན་འདི་ལྟར་རྒྱལ་པོ་གཏོང་བ་དང་ལྡན་པར་གྱུར་པ་དེའི་ཚེ་རྒྱལ་པོ་དེའི་ནོར་བསགས་པའི་བུམ་པ་མང་པོ་ས་རུམ་ནས་འབྱུང་བར་འགྱུར་རོ། །དེ་
ཅིའི་ཕྱིར་ཞེ་ན། ཇི་ལྟ་ཇི་ལྟར་རིན་པོ་ཆེ་གང་དང་གང་དག་ཤི་བ་དང་། བཀྲེན་པ་དང་། ཕོངས་པ་དང་། སློང་མོ་པ་ལ་སོགས་པ་ལ་བགོ་བཤའ་བྱེད་པ་དེ་ལྟ་དེ་ལྟར་དེ་ལ་འཇིག་རྟེན་དུ་རིན་པོ་ཆེ་ཡ་མཚན་ཅན་དེ་དང་དེ་དག་འབྱུང་
བར་འགྱུར་རོ། །དེ་བཞིན་དུ་བྱང་ཆུབ་སེམས་དཔའ་ཐབས་ཆེན་པོ་ལ་མཁས་པ་ཆོས་ཟབ་མོ་རིན་པོ་ཆེ་གང་དང་གང་དག་ཡིན་པ་སེམས་ཅན་རྣམས་ལ་ཆོས་བསྟན་པ་སྟོན་ཅིང་དེས་ཆོག་ཤེས་པ་དང་། ཡོ་བྱད་བསྙུངས་པ་ཐོག་
མར་བྱས་ནས། དེ་ལྟར་ཆོས་སྟོན་པ་ལ་ཞུགས་པ་ན་དམ་པ་མ་ཡིན་པའི་རྫས་སྤོང་བའི་མདོ་སྡེ་གང་ཡིན་པ་དེ་དག་འཐོབ་པར་འགྱུར་བ་འདི་ལྟ་སྟེ། སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་ལྡན་པའི་སྒོ་དེ་ལྟ་བུ་
དག་འཐོབ་པར་འགྱུར་རོ། །དེ་བཞིན་གཤེགས་པ་རྟག་པ་ཉིད་དང་། དེ་བཞིན་གཤེགས་པའི་སྙིང་པོ་ཡོད་པ་ཉིད་ཀྱི་མདོ་སྡེ་སྙིང་པོ་ཅན་གྱི་ལེའུ་འདི་ལྟ་བུ་འདི་དག་ཀྱང་འཐོབ་པར་འགྱུར་རོ། །གསོལ་པ། བཅོམ་ལྡན་
འདས་བྱང་ཆུབ་སེམས་དཔའ་ཆོས་ལ་གུས་པར་བགྱིད་པ་དེ་ཇི་ལྟ་བུ་ལགས། བཀའ་སྩལ་པ། གང་གི་ཚེ་རུང་བ་མ་ཡིན་པ་ལ་རུང་བའི་འདུ་ཤེས་ཀྱིས་སྤྱོད་ནའོ། །གསོལ་པ། ཇི་ལྟ་བུ་ལགས་བཀའ་སྩལ་པ། དཔེར་ན། 
<pb id="58.114a"/>
ཀོ་ས་ལའི་རྒྱལ་པོ་གསལ་རྒྱལ་འདིའི་དྲུང་དུ་གང་གི་ཚེ་རྒྱལ་པོ་འགའ་ཞིག་གི་ཕོ་ཉ་རིགས་དམའ་བ་ལས་སྐྱེས་པ་གདོལ་བ་བཀྲེན་པ་ཞིག་འོངས་པར་གྱུར་ན། དེ་ལ་རྔ་བོ་ཆེ་དང་། རོལ་མོའི་སྒྲ་མང་པོ་དང་། གླང་
པོ་ཆེའི་སྟེང་ནས་སྐད་ཆེན་པོ་སྒྲོགས་ཤིང་སྟན་ཆེན་པོ་བཏིང་ནས་རྒྱལ་པོ་ལས་དྲི་དང་། ཕྲེང་བ་དང་། བྱུག་པ་དང་། མེ་ཏོག་དང་། ཕྱེ་མ་དང་། གོས་དང་། རྒྱན་མང་དུ་འཐོབ་པར་འགྱུར་ཞིང་རྒྱལ་པོ་རང་ཡང་གོས་བཟང་པོ་
བགོས་ནས་སྟན་མཐོན་པོ་ལས་བབས་ཏེ། གླང་པོ་ཆེ་དང་། རྟ་དང་། ཤིང་རྟ་དག་ཡོད་བཞིན་དུ་དེའི་མདུན་ནས་བསུ་བའི་ཕྱིར་རྐང་གིས་འགྲོ་ཞིང་སྟན་དང་གདིང་བ་ཡོད་བཞིན་དུ་དེའི་མདུན་ན་ས་ལ་འདུག་པར་བྱེད་དོ། །དེ་ཅིའི་
ཕྱིར་ཞེ་ན། འདི་ལྟར་འཇིག་རྟེན་དེ་དག་གིས་གོས་དང་རྒྱན་དུ་བཅས་པ་བྱས་པར་འགྱུར་མོད་ཀྱི་འོན་ཀྱང་དེ་རྒྱལ་པོའི་ཕོ་ཉ་ཡིན་ནོ་ཞེས་བཀུར་སྟི་བྱེད་དོ། །དེ་བཞིན་དུ་ཆོས་སྨྲ་བའི་མདུན་དུ་གཏམ་གྱི་དུས་ན་དགེ་སློང་ངམ། 
ཁྱིམ་པས་ཇི་ལྟར་ངའི་སྤྱན་སྔ་ན་སྟན་དམའ་བ་ལ་འདུག་ནས་ལྷའི་ཕྱེ་མ་དང་། དྲི་དང་། ཕྲེང་བ་དང་། བྱུག་པ་དང་། བདུག་པ་དང་། མེ་ཏོག་དང་། རྒྱན་རྣམས་ཀྱིས་བྱེད་པ་བཞིན་དུ་བྱའོ། །གང་ཞིག་དེ་ལྟར་སྤྱོད་པ་དེ་ལ་ཡ་
མཚན་དེ་དང་དེ་དག་དེའི་དྲུང་དུ་འབྱུང་བར་འགྱུར་ཞིང་དེ་ལ་རྟག་ཏུ་ངོ་མཚར་དུ་བྱ་བ་གནོད་སྦྱིན་དང་། སྲིན་པོའི་རྒྱལ་པོ་རྣམས་ཀྱང་རིམ་གྲོ་བྱེད་པར་འགྱུར་རོ། །དཔེར་ན་བྱང་གི་སྒྲ་མི་སྙན་གྱི་མི་རྣམས་ཀྱི་ཟས་འཕེལ་བར་
འགྱུར་གྱི་འགྲིབ་པར་མི་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་དེ་དག་ཇི་སྲིད་འཚོའི་བར་དུ་ཟས་དང་སྐོམ་གྱི་འདུ་ཤེས་མེད་ཅིང་མཁྲེན་པ་དང་། ཕྲག་དོག་དང་། སེར་སྣ་མི་འབྱུང་བའི་ཕྱིར་བར་མ་དོར་འགྲིབ་པར་མི་
འགྱུར་རོ། །དེ་བཞིན་དུ་འཛམ་བུའི་གླིང་འདི་ན་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མ་མདོ་སྡེ་འདི་ལྟ་བུ་འདི་དག་འདྲི་བ་དང་། ཀློག་པ་དང་། འཆང་བ་དང་། ཀུན་ཆུབ་པར་བྱེད་པ་དང་། གཞན་
<pb id="58.114b"/>
དག་ལ་ཡང་སྟོན་པར་བྱེད་ཅིང་བར་མ་དོར་སྒྱིད་ལུག་པར་མི་འགྱུར། སོམ་ཉི་ཟ་བར་མི་འགྱུར། ཐེ་ཚོམ་ཟ་བར་མི་འགྱུར། སྐུར་པ་འདེབས་པར་མི་འགྱུར་བ་གང་ཡིན་པ་དེ་དག་གིས་རྟག་ཏུ་སངས་རྒྱས་ཀྱི་བྱིན་གྱིས་བརླབས་
ཀྱིས་ངོ་མཚར་དུ་བྱ་བ་བཟའ་བ་དང་། བཏུང་བ་མང་པོ་རྙེད་པར་འགྱུར་ཏེ། བྱང་ཆུབ་ལ་ཐུག་པའི་བར་དུ་མི་ཟད་མི་འབྲི། མི་འགོང་ཞིང་བར་མ་དོར་ཡོངས་སུ་གཏུགས་པར་མི་འགྱུར་རོ། །གཞན་ཡང་དཔེར་ན། དགེ་སློང་
བར་མ་དོར་གཡེལ་བ་མི་བྱེད་པ་གང་ཡིན་པ་དེ་ལ་ལུས་ཐ་མ་འཛིན་པའི་ལྷ་རྣམས་རང་གི་ལུས་ཁོ་ནས་ཇི་སྲིད་འཚོའི་བར་དུ་རིམ་གྲོ་བྱེད་དོ། །དེ་བཞིན་དུ་གང་དག་མདོ་སྡེ་འདི་ལྟ་བུ་དག་ལ་ཐ་ན་ཡུངས་འབྲུ་ཙམ་ཡང་
སྐུར་པ་གདབ་པའི་འདུ་ཤེས་སྐྱེ་བར་མི་འགྱུར་བ་དེ་དག་ནི་དེ་བཞིན་གཤེགས་པའི་སྙིང་པོའོ། །དེ་བཞིན་གཤེགས་པ་རྟག་པ་ཉིད་ཐོབ་པར་འགྱུར་རོ། །དེ་དག་འཆད་པ་དང་། བསྟེན་པ་དང་། བཀུར་སྟི་དང་། རིམ་གྲོ་བྱེད་
པ་ཡང་དེ་བཞིན་གཤེགས་པ་རྣམས་ལས་མངོན་དུ་འགྱུར་རོ། །དཔེར་ན་འཁོར་ལོས་སྒྱུར་བའི་རྒྱལ་པོ་གང་དང་གང་དུ་འགྲོ་བ་དེ་དང་དེར་རིན་པོ་ཆེ་སྣ་བདུན་དག་འདོང་བར་འགྱུར་རོ། །དེ་བཞིན་དུ་གང་དུ་ཕན་པ་སྟོན་པར་
འབྱུང་བ་དེ་དང་དེར་མདོ་སྡེ་འདི་ལྟ་བུ་འདི་དག་འབྱུང་བར་འགྱུར་རོ། །དཔེར་ན་གང་དང་གང་དུ་འཁོར་ལོས་སྒྱུར་བའི་རྒྱལ་པོ་འདུག་པ་དེ་དང་དེར་རིན་པོ་ཆེ་སྣ་བདུན་དག་འདུག་གི་ཕྱོགས་གཞན་དུ་གོམ་པ་གཅིག་ཀྱང་
མི་འདུག་གོ། །དེར་ནི་རིན་པོ་ཆེ་ངན་པ་གཞན་དག་འདུག་གོ། །དེ་བཞིན་དུ་གང་དུ་ཕན་པ་སྟོན་པ་མངོན་སུམ་དུ་གྱུར་པ་འབྱུང་བ་དེའི་ཚེ་ལྷོ་ཕྱོགས་ཀྱི་ལམ་ནས་མདོ་སྡེ་འདི་ལྟ་བུ་འདི་དག་འོང་བར་འགྱུར་ཞིང་འོངས་ནས་
ཀྱང་དེ་དག་གི་དྲུང་དུ་འགྲོ་བར་འགྱུར་གྱི། ཕྱོགས་གཞན་དུ་ནི་གནས་པར་མི་འགྱུར་རོ། །འཕགས་པ་རྔ་བོ་ཆེ་ཆེན་པོའི་ལེའུ། 
