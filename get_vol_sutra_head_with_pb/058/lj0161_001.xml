<vol n="58" t="ཛ">ཛ</vol>
<pb id="58.1a"/>
༼ཛ༽ ༄༅། ༈ །མདོ་སྡེ་སྣ་ཚོགས་ཀྱི་སྐོར་བཞུགས་སོ། །
(黃)  經藏第十九部
<pb id="58.1b"/>
<sutra id="J163"/>༄༅༅།   །རྒྱ་གར་སྐད་དུ།<stitle n="161" zh="63.3">བུད་དྷ་པི་ཊ་ཀ་དུཿ ཤཱི་ལ་ནི་གྲ་ཧཱི་ནཱ་མ་མ་ཧཱ་ཡཱ་ན་སཱུ་ཏྲ།</stitle>བོད་སྐད་དུ།<ttitle n="161" zh="63.3"> 
<head n="1" t="སངས་རྒྱས་ཀྱི་སྡེ་སྣོད་ཚུལ་ཁྲིམས་འཆལ་པ་ཚར་གཅོད་པ་ཞེས་བྱ་བ་ཐེག་པ་ཆེན་པོའི་མདོ།༼ཛ༽" st="བུད་དྷ་པི་ཊ་ཀ་དུཿ ཤཱི་ལ་ནི་གྲ་ཧཱི་ནཱ་མ་མ་ཧཱ་ཡཱ་ན་སཱུ་ཏྲ།"/>སངས་རྒྱས་ཀྱི་སྡེ་སྣོད་ཚུལ་ཁྲིམས་འཆལ་པ་ཚར་གཅོད་པ་ཞེས་བྱ་བ་ཐེག་པ་ཆེན་པོའི་མདོ། </ttitle><bampo n="161.1" zh="63.3"/><head n="2" t="དང་པོ། གླེང་གཞིའི་ལེའུ།" type="lewu" zh="63.3"/>བམ་པོ་དང་པོ། སངས་རྒྱས་
དང་། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་
འདས་ཡུལ་བཱ་རཱ་ཎ་སཱིའི་དྲང་སྲོང་ལྷུང་བ་རི་དགས་ཀྱི་ནགས་ན། དགེ་སློང་གི་དགེ་འདུན་ཆེན་པོ་ཟག་པ་ཟད་པ། བྱ་བ་
བྱས་པ། བྱེད་པ་བྱས་པ། ཁུར་བོར་བ། རང་གི་དོན་རྗེས་སུ་ཐོབ་པ། སྲིད་པར་ཀུན་དུ་སྦྱོར་བ་ཡོངས་སུ་ཟད་པ། 
ཡང་དག་པའི་ཤེས་པས་སེམས་ཤིན་དུ་རྣམ་པར་གྲོལ་བ། ཤེས་རབ་ཤིན་ཏུ་རྣམ་པར་གྲོལ་བ། དབང་དུ་གྱུར་
པ་ལྔ་བརྒྱ་དང་ཐབས་གཅིག་ཏུ་བཞུགས་ཏེ། ཐམས་ཅད་ཀྱང་དགྲ་བཅོམ་པ་ཤ་དག་སྟེ། གང་ཟག་གཅིག་
མ་གཏོགས་པ་ནི་འདི་ལྟ་སྟེ། ཚེ་དང་ལྡན་པ་ཀུན་དགའ་བོའོ། །དེ་ནས་ཚེ་དང་ལྡན་པ་ཤཱ་ར་དྭ་ཏིའི་བུ་དང་། ཚེ་
<pb id="58.2a"/>
དང་ལྡན་པ་མཽད་གལ་གྱི་བུ་ཆེན་པོ་དང་། ཚེ་དང་ལྡན་པ་འོད་སྲུང་ཆེན་པོ་དང་། ཚེ་དང་ལྡན་པ་རབ་འབྱོར་དང་། ཚེ་དང་ལྡན་པ་བཀྐུ་ལ་དང་། ཚེ་དང་ལྡན་པ་བྱམས་མའི་བུ་གང་པོ་དང་། ཚེ་དང་ལྡན་པ་ཀུན་དགའ་བོ་རྣམས་
ཕྱེམ་རེད་ཀྱི་དུས་སུ་ནང་དུ་ཡང་དག་འཇོག་ལས་ལངས་ཏེ། བཅོམ་ལྡན་འདས་གང་ན་བ་དེར་དོང་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ། ཕྱོགས་གཅིག་ཏུ་འཁོད་དོ། །དེ་ནས་བཅོམ་ལྡན་འདས་ལ་
ཚེ་དང་ལྡན་པ་ཤཱ་རིའི་བུས་འདི་སྐད་ཅེས་གསོལ་ཏོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་འདི་ལྟ་སྟེ། འདུས་བྱས་ཐམས་ཅད་མངོན་པར་འདུས་མ་བགྱིས་པ་དང་། འབྱུང་
བ་མ་མཆིས་པ་དང་། མཚན་མ་མ་མཆིས་པ་དང་། མཚན་ཉིད་མ་མཆིས་པ་དང་། འདུས་མ་བགྱིས་པ་དང་། བསྟན་དུ་མ་མཆིས་པའི་བར་དུ་ལེགས་པར་བཤད་པ་འདི་ནི་བཅོམ་ལྡན་འདས་ངོ་མཚར་ལགས་སོ། །བདེ་བར་
གཤེགས་པ་ངོ་མཚར་ལགས་སོ། །བཀའ་སྩལ་པ། ཤཱ་རིའི་བུ་ཁྱོད་ཀྱིས་དོན་གྱི་དབང་གང་ཞིག་མཐོང་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་འདི་ལྟ་སྟེ། འདུས་
བྱས་ཐམས་ཅད་མངོན་པར་འདུས་མ་བགྱིས་པ་དང་། འབྱུང་བ་མ་མཆིས་པ་དང་། མཚན་མ་མ་མཆིས་པ་དང་། མཚན་ཉིད་མ་མཆིས་པ་དང་། འདུས་མ་བགྱིས་པ་དང་། བསྟན་དུ་མ་མཆིས་པའི་བར་དུ་ལེགས་པར་བཤད་
པ་འདི་ནི་བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་ངོ་མཚར་ལགས་སོ་ཞེས་དེ་སྐད་སྨྲ། གསོལ་པ། བཅོམ་ལྡན་འདས་འདི་ལ་བདག་གཅིག་པུ་དབེན་པར་ཞུགས་ཏེ། ནང་དུ་ཡང་དག་བཞག་པ་ན་
སེམས་ལ་སེམས་ཀྱི་ཡོངས་སུ་རྟོག་པ་འདི་ལྟ་བུ་འདི་སྐྱེས་པར་གྱུར་ཏེ། ཇི་ལྟར་བཅོམ་ལྡན་འདས་ཀྱིས་མིང་དང་མཚན་མ་མེད་པའི་ཆོས་རྣམས་ལ་མིང་དང་མཚན་མ་འདི་བཤད། ཤིན་ཏུ་བརྗོད་དུ་མེད་པའི་ཆོས་རྣམས་ལ་
<pb id="58.2b"/>
བརྗོད་པ་གསུངས་སྙམ་དུ་བཅོམ་ལྡན་འདས་དོན་གྱི་དབང་འདི་ཉིད་རབ་ཏུ་སེམས་པ་ན། བདག་ལ་ངོ་མཚར་སྐྱེས་པར་གྱུར་ཏེ། བཅོམ་ལྡན་འདས་བདག་གིས་དོན་གྱི་དབང་འདི་མཐོང་ནས་འདི་སྐད་ཅེས་དེ་བཞིན་གཤེགས་
པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་འདི་ལྟ་སྟེ། འདུས་བྱས་ཐམས་ཅད་མངོན་པར་འདུས་མ་བགྱིས་པ་དང་། འབྱུང་བ་མ་མཆིས་པ་དང་། མཚན་མ་མ་མཆིས་པ་དང་། 
མཚན་ཉིད་མ་མཆིས་པ་དང་། འདུས་མ་བགྱིས་པ་དང་། བསྟན་དུ་མ་མཆིས་པའི་བར་དུ་གསུངས་པ་འདི་ནི་བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་ངོ་མཚར་ལགས་སོ་ཞེས་གསོལ་ཏོ། །
བཀའ་སྩལ་པ། ཤཱ་རིའི་བུ་དེ་དེ་བཞིན་ཏེ། ཤཱ་རིའི་བུ་གནས་འདི་ནི་ངོ་མཚར་ཡིན་ནོ། །གནས་འདི་ནི་མཆོག་ཏུ་ངོ་མཚར་ཡིན་ཏེ། འདི་ལྟ་སྟེ། དེ་བཞིན་གཤེགས་པ་དགྲ་བཅོམ་པ་
ཡང་དག་པར་རྫོགས་པའི་སངས་རྒྱས་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡིན་ནོ། །ཤཱ་རིའི་བུ་དཔེར་ན་རི་མོ་མཁན་ནམ། རི་མོ་མཁན་གྱི་སློབ་མ་མཁས་པ་ཞིག་ནམ་མཁའ་བར་སྣང་ལ་
གནས་མེད་ཅིང་དམིགས་སུ་མེད་པ་ལ་ཁ་དོག་སྣ་ཚོགས་དང་། དབྱིབས་སྣ་ཚོགས་ཀྱི་གཟུགས་ཀྱི་ཚུལ་རྣམ་པ་དུ་མ་རྣམ་པ་སྣ་ཚོགས་སྟོན་པར་བྱེད་ན། ཇི་ག་སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ་
བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །བཀའ་སྩལ་པ། ཤཱ་རིའི་བུ་དེ་བས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་
རྫོགས་པར་སངས་རྒྱས་ནས་དེ་བཞིན་གཤེགས་པས་ཆོས་བཤད་པ་གང་ཡིན་པ་འདི་ནི་ཆེས་ངོ་མཚར་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་མཚན་ཉིད་མེད་པ་དང་། ཡིད་ལ་བྱེད་པ་མེད་པ་དང་། རྩོལ་
<pb id="58.3a"/>
བ་མེད་པ་དང་། ཀུན་ཏུ་རྒྱུ་བ་མེད་པ་དང་། ཐོབ་པ་མེད་པ་དང་། འཇུག་པ་མེད་པ་དང་། ཐོབ་པ་སྤངས་པ་དང་། ཐོབ་པ་མ་ཐོབ་པ་དང་། མ་ཐོབ་པ་རྒྱུན་ཆད་པ་དང་། ཐོབ་པ་རྗེས་སུ་མ་ཐོབ་
པ་དང་། ཐོབ་པ་བོར་བ་དང་། ཐོབ་པ་ཡང་དག་པར་མ་ཐོབ་པ་དང་། སྦྱངས་པ་མེད་པ་དང་། སྦྱང་བར་བྱ་བ་མེད་པ་དང་། སྦྱང་བར་འོས་པ་མེད་པ་དང་། བསམ་དུ་མེད་པ་དང་། བསམ་པར་བྱ་བ་མེད་པ་དང་། 
དགེ་བར་བསམ་པ་མེད་པ་དང་། སྤྲོས་པ་མེད་པ་དང་། སྤྲོ་བར་བྱ་བ་མེད་པ་དང་། དགེ་བར་སྤྲོ་བ་མེད་པ་དང་། རྣམ་པར་བརྟགས་པ་མེད་པ་དང་། རྣམ་པར་བརྟག་པར་བྱ་བ་མེད་པ་དང་། དགེ་བར་རྣམ་པར་
བརྟགས་པ་མེད་པ་དང་། རྨོངས་པ་མེད་པ་དང་། ཡང་དག་པར་འདུ་བྱ་བ་མེད་པ་དང་།  གཞི་མེད་པ་དང་། དམིགས་པ་མེད་པ་དང་། གཡོ་བ་མེད་པ་དང་། གཡོ་བར་བྱ་བ་མེད་པ་དང་། དགེ་བར་གཡོ་བ་མེད་པ་དང་། རང་བཞིན་གྱིས་སྟོང་པ་དང་། 
ངོ་བོ་མེད་པའི་རང་བཞིན་དང་། བསྟན་དུ་མེད་པའི་རང་བཞིན་དང་། བསྟན་པར་བྱར་མེད་པའི་རང་བཞིན་དང་། དགེ་བར་བསྟན་དུ་མེད་པ་དང་། འཇིག་རྟེན་ཐམས་ཅད་ཡིད་ཆེས་པར་དཀའ་བ་དང་། མིང་དང་མཚན་མ་མེད་པའི་ཆོས་
ལ་ཇི་ལྟར་ཡང་མིང་དང་མཚན་མར་ཐ་སྙད་འདོགས་པ་དང་། བརྗོད་དུ་མེད་པའི་ཆོས་རྣམས་ལ་བརྗོད་པ་གསུངས་ཏེ། འདི་ལྟ་སྟེ། མངོན་པར་འདུ་བྱེད་པ་མེད་པ་དང་། འབྱུང་བ་མེད་པ་དང་། མཚན་མ་མེད་པ་དང་། མཚན་ཉིད་
མེད་པ་དང་། འདུས་མ་བྱས་པ་དང་། བསྟན་དུ་མེད་པ་ལ་དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཤཱ་རིའི་བུ་མཆོག་ཏུ་ངོ་མཚར་ཡིན་ནོ། །ཤཱ་རིའི་བུ་དཔེར་ན་འདི་ན་སྐྱེས་བུ་འགའ་ཞིག་གིས་རིའི་རྒྱལ་པོ་
རི་རབ་ཁར་བཅུག་སྟེ། ལེགས་པར་ལན་གསུམ་བཅས་ནས་མིད་ལ། དེས་མིད་པ་ཟས་བཞིན་དུ་འཇུ་བར་བྱེད་དེ། དེ་ལ་སྡུག་བསྔལ་ཅུང་ཟད་ཀྱང་མི་སྐྱེད་ཅིང་དེ་ཡང་ཟོས་ནས་ནམ་མཁའ་བར་སྣང་ལ་འཆག་པར་བྱེད་ན་
<pb id="58.3b"/>
ཤཱ་རིའི་བུ་འདི་ཇི་སྙམ་དུ་སེམས། ཇི་ག་སྐྱེས་བུ་དེ་ཤིན་ཏུ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །བཀའ་སྩལ་པ། ཤཱ་རིའི་
བུ་དེ་བས་ཀྱང་འདི་ལྟ་སྟེ། མངོན་པར་འདུ་བྱེད་པ་མེད་པ་དང་། འབྱུང་བ་མེད་པ་དང་། མཚན་མ་མེད་པ་དང་། མཚན་ཉིད་མེད་པ་དང་། བསྟན་དུ་མེད་པ་ལ། དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་ངོ་
མཚར་ཡིན་ནོ། །ཤཱ་རིའི་བུ་དཔེར་ན་ལྕི་བའི་མེ་ཆེན་པོ་འབར་བ། རབ་ཏུ་འབར་བ། ཀུན་ཏུ་རབ་ཏུ་འབར་བ། མེ་ལྕེ་གཅིག་ཏུ་གྱུར་པ། འོད་དང་བཅས་པ་འཕང་དུ་དཔག་ཚད་ཙམ་ལ། རྒྱར་ཡང་དཔག་ཚད་ཙམ་ཡོད་པའི་མེ་འུད་
སྒྲ་ཅན་གྱིས་སྒོ་བཞི་རབ་ཏུ་གང་བར་གྱུར་ཅིང་སྒོ་བཞི་ནས་དེའི་མེ་ལྕེ་བར་སྣང་ལ་དཔག་ཚད་བཞི་ཙམ་དུ་གྱེན་དུ་འབར་བར་གྱུར་པ་དེར་སྐྱེས་བུ་འགའ་ཞིག་རྩྭ་ཁུར་ཤིན་ཏུ་ཆེན་པོ་ཐོགས་ཏེ་འཇུག་པར་བྱེད་ལ་དེ་ཡང་ཞུགས་མ་ཐག་ཏུ་སྒོ་བཞི་
པོ་དེ་དག་ནས་ཚུབ་མ་བཞི་མངོན་དུ་ལངས་ཏེ། མེ་ལྕེ་གང་ཡིན་པ་དེས་སྐྱེས་བུ་དེའི་ལུས་ལ་ཕོག་ན། དེའི་ལུས་ཀྱང་མི་ཚིག་ལ་རྩྭ་ཡང་མི་ཚིག་པ་ཁོ་ནར་སླར་འབྱུང་ཞིང་། རྩྭའི་ཉག་མ་གཅིག་ཀྱང་མི་ཚིག་པར་བྱེད་ན། ཤཱ་
རིའི་བུ་འདི་ཇི་སྙམ་དུ་སེམས། ཇི་ག་སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །བཀའ་སྩལ་པ། ཤཱ་རིའི་བུ་
དེ་བས་ཀྱང་འདི་ལྟ་སྟེ། འདུས་བྱས་ཐམས་ཅད་མངོན་པར་འདུ་བྱེད་པ་མེད་པ་དང་། འབྱུང་བ་མེད་པ་དང་། མཚན་མ་མེད་པ་དང་། མཚན་ཉིད་མེད་པ་དང་། འདུས་མ་བྱས་པ་དང་། བསྟན་དུ་མེད་པ་ལ་དེ་བཞིན་གཤེགས་པས་
ཆོས་བསྟན་པ་གང་ཡིན་པ་འདི་ནི་ཆེས་ངོ་མཚར་ཡིན་ནོ། །ཤཱ་རིའི་བུ་དཔེར་ན་འདི་ན་སྐྱེས་བུ་འགའ་ཞིག་རྒྱ་མཚོ་ཆེན་པོ་རྒལ་བར་འདོད་ནས། དེས་རྡོའི་གཟིངས་ས་ཆེན་པོ་ཙམ་གྱིས་རྒྱ་མཚོ་ཆེན་པོའི་ཚུ་རོལ་གྱི་འགྲམ་ནས་ཕ་རོལ་གྱི་
<pb id="58.4a"/>
འགྲམ་དུ་ཕྱིན་པར་བྱེད་ན། ཤཱ་རིའི་བུ་འདི་ཇི་སྙམ་དུ་སེམས། ཇི་ག་སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་
སོ། །བཀའ་སྩལ་པ། ཤཱ་རིའི་བུ་དེ་བས་ཀྱང་འདི་ལྟ་སྟེ། འདུས་བྱས་ཐམས་ཅད་མངོན་པར་འདུས་མ་བྱས་པ་དང་། འབྱུང་བ་མེད་པ་དང་། མཚན་མ་མེད་པ་དང་། མཚན་ཉིད་མེད་པ་དང་། འདུས་མ་བྱས་པ་དང་། བསྟན་
དུ་མེད་པ་ལ་དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་ངོ་མཚར་ཡིན་ནོ། །ཤཱ་རིའི་བུ་དཔེར་ན་འདི་ན་སྐྱེས་བུ་འགའ་ཞིག་རྒྱ་མཚོ་དང་བཅས། རི་དང་བཅས་རྩྭ་ཤིང་དང་ཆུ་དང་བཅས་པའི་གླིང་བཞི་པའི་འཇིག་རྟེན་
གྱི་ཁམས་འདི་བཏེག་ནས་སྦྲང་མའི་བྱིན་པའི་ཐེམ་སྐས་ལས་ཚངས་པའི་འཇིག་རྟེན་དུ་འཛེག་པར་བྱེད་ན། ཤཱ་རིའི་བུ་འདི་ཇི་སྙམ་དུ་སེམས། ཇི་ག་སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་
མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །བཀའ་སྩལ་པ། ཤཱ་རིའི་བུ་དེ་བས་ཀྱང་འདི་ལྟ་སྟེ། འདུ་བྱེད་ཐམས་ཅད་མངོན་པར་འདུས་མ་བྱས་པ་དང་། འབྱུང་བ་མེད་པ་དང་། མཚན་
མ་མེད་པ་དང་། མཚན་ཉིད་མེད་པ་དང་། འདུས་མ་བྱས་པ་དང་། བསྟན་དུ་མེད་པ་ལ་དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་ངོ་མཚར་ཡིན་ནོ། །ཤཱ་རིའི་བུ་དཔེར་ན་སྐྱེས་བུ་འགའ་ཞིག་གིས་རླུང་གིས་
བསྒུལ་བའི་སྲད་བུས་རི་རབ་རིའི་རྒྱལ་པོ་གྱེན་དུ་བཏེག་སྟེ། ནམ་མཁའ་འམ་བར་སྣང་ལ་འཛིན་པར་བྱེད་ན། ཤཱ་རིའི་བུ་འདི་ཇི་སྙམ་དུ་སེམས། ཇི་ག་སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་
མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །བཀའ་སྩལ་པ། ཤཱ་རིའི་བུ་དེ་བས་ཀྱང་འདི་ལྟ་སྟེ། འདུས་བྱས་ཐམས་ཅད་འདུས་མ་བྱས་པ་དང་ཞེས་བྱ་བ་རྒྱས་པར་བྱ་སྟེ། དེ་བཞིན་
<pb id="58.4b"/>
གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་ངོ་མཚར་ཡིན་ནོ། །ཤཱ་རིའི་བུ་འདི་ཇི་སྙམ་དུ་སེམས། ཇི་ག་གང་གཱའི་འབབ་ཆུ་ཆེན་པོ་ཤིན་དུ་ཆེ་བ་དང་། རྒྱ་ཆེ་བ་དང་། གཏིང་ཟབ་པ་དང་། ཚད་མེད་པ་ཡིན་ནམ། 
གསོལ་པ། བཅོམ་ལྡན་འདས་དེ་ལགས་སོ། །བཀའ་སྩལ་པ། ཤཱ་རིའི་བུ་གལ་ཏེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིར་འདི་ལྟ་བུའི་ཆར་གྱི་རྒྱུན་ཆེན་པོ་འདི་ལྟ་སྟེ། གང་གཱའི་འབབ་ཆུ་ཆེན་པོ་ལྟ་བུའི་
ཆར་གྱི་རྒྱུན་ཆེན་པོ་བབ་པ་དེ་ལ་སྐྱེས་བུ་འགའ་ཞིག་གིས་རེ་ཤིག་ཆར་ཆེན་པོའི་རྒྱུན་ནམ་མཁའ་བར་སྣང་ལ་བབ་པ་ས་ལ་མ་ལྷུང་བར་ལག་པ་གཅིག་གིས་བཟེད་ལ། ཆུ་ཐིགས་པ་འགའ་ཡང་དེའི་ལག་པ་ནས་ཟགས་ཏེ་ས་ལ་ལྷུང་
བར་མ་གྱུར་ན། ཤཱ་རིའི་བུ་འདི་ཇི་སྙམ་དུ་སེམས། ཇི་ག་སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །བཀའ་
སྩལ་པ། ཤཱ་རིའི་བུ་དེ་བས་ཀྱང་འདི་ལྟ་སྟེ། འདུས་བྱས་ཐམས་ཅད་འདུས་མ་བྱས་པ་དང་ཞེས་བྱ་བ་རྒྱས་པར་བྱ་སྟེ། དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་ངོ་མཚར་ཡིན་ནོ། །ཤཱ་རིའི་བུ་འདི་ཇི་
སྙམ་དུ་སེམས། ཇི་ག་རིའི་རྒྱལ་པོ་རི་རབ་ཆེ་བ་དང་ཤིན་དུ་ཆེ་བ་ཡིན་ནམ། གསོལ་པ། བཅོམ་ལྡན་འདས་ཆེ་ལགས་སོ། །བདེ་བར་གཤེགས་པ་མཆོག་ཏུ་ཆེ་བ་ལགས་སོ། །བཀའ་སྩལ་པ། ཤཱ་རིའི་བུ་གལ་ཏེ་སྟོང་
གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིར་འདི་ལྟ་བུའི་རྡོ་བའི་ཆར་འདི་ལྟ་སྟེ། རིའི་རྒྱལ་པོ་རི་རབ་ལྟ་བུའི་རྡོ་བའི་ཆར་གྱི་རྒྱུན་ཆེན་པོ་བབ་པ་དེ་ལ་སྐྱེས་བུ་འགའ་ཞིག་གིས། རེ་ཤིག་རྡོའི་ཆར་ཆེན་པོའི་རྡོ་བའི་ཆར་གྱི་རྒྱུན་ཆེན་པོ་
ནམ་མཁའ་བར་སྣང་ལ་མངོན་པར་བབ་པ་ས་ལ་མ་ལྷུང་བར་ལག་པ་གཅིག་གིས་གཟེད་ལ་རྡོའི་གཟེགས་མ་ཆུང་ངུ་ན་ཡུངས་འབྲུ་ཙམ་འགའ་ཡང་དེའི་ལག་པ་ནས་ཟག་ཏེ་ས་ལ་ལྷུང་བར་མ་གྱུར་ན། ཤཱ་རིའི་བུ་འདི་ཇི་སྙམ་དུ་སེམས། སྐྱེས་བུ་དེ་ངོ་
<pb id="58.5a"/>
མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །ཤཱ་རིའི་བུ་དེ་བས་ཀྱང་ཞེས་བྱ་བ་ནས། དེ་བཞིན་གཤེགས་པས་ཆོས་བསྟན་
པ་གང་ཡིན་པ་འདི་ནི་ཆེས་ངོ་མཚར་ཡིན་ནོ་ཞེས་བྱ་བ་རྒྱས་པར་སྦྱར་རོ། །ཤཱ་རིའི་བུ་དཔེར་ན་བསྲེག་པའི་བསྐལ་པ་ཆེན་པོ་བྱུང་བ་ན། སྐྱེས་བུ་འགའ་ཞིག་གིས་མེའི་ཕུང་པོ་ཆེན་པོ་ཤིན་ཏུ་མཆེད་པ་དེ་མཆིལ་མའི་ཐལ་བ་གཅིག་
གིས་ཞི་བར་བྱེད་ཅིང་། ཁའི་དབུགས་ཕྱུང་བ་གཅིག་གིས་འཇིག་རྟེན་གྱི་ཁམས་ཐམས་ཅད་དང་། ལྷའི་གཞལ་མེད་ཁང་རྣམས་ཀུན་དུ་དགོད་པར་བྱེད་ན། ཤཱ་རིའི་བུ་འདི་ཇི་སྙམ་དུ་སེམས། སྐྱེས་བུ་དེ་ངོ་མཚར་བྱེད་པ་ཡིན་ནམ། 
གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་གཤེགས་པ་མཆོག་ཏུ་ངོ་མཚར་ལགས་སོ། །ཤཱ་རིའི་བུ་དེ་བས་ཀྱང་ཞེས་བྱ་བ་ནས། དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་ངོ་མཚར་
ཡིན་ནོ་ཞེས་བྱ་བ་རྒྱས་པར་སྦྱར་རོ། །ཤཱ་རིའི་བུ་དཔེར་ན་འདི་ན་སྐྱེས་བུ་འགའ་ཞིག་གིས་ལག་པ་གཅིག་གིས་མཐིལ་དུ་སེམས་ཅན་ཐམས་ཅད་རབ་ཏུ་བཀོད་ལ། ལག་པ་གཅིག་ཤོས་ཀྱིས་ནི་སྟོང་གསུམ་གྱི་སྟོང་ཆེན་
པོའི་འཇིག་རྟེན་གྱི་ཁམས་རྒྱ་མཚོ་དང་བཅས་པ། རི་དང་བཅས་པ། གླིང་དང་། ནགས་ཚལ་དང་། ཡུལ་ལྗོངས་དང་བཅས་པ། རྩྭ་དང་ཤིང་དང་ཆུར་བཅས་པ་འདི་གྱེན་དུ་བཏེག་ནས། ནམ་མཁའ་བར་སྣང་ལ་འཛིན་པར་བྱེད་
ཅིང་སེམས་ཅན་དེ་དག་ཀྱང་སེམས་གཅིག་དང་། བློ་གྲོས་གཅིག་ཏུ་བྱེད་ན། ཤཱ་རིའི་བུ་འདི་ཇི་སྙམ་དུ་སེམས། ཇི་ག་སྐྱེས་བུ་དེ་ངོ་མཚར་བྱེད་པ་ཡིན་ནམ། གསོལ་པ། བཅོམ་ལྡན་འདས་ངོ་མཚར་ལགས་སོ། །བདེ་བར་
གཤེགས་པ་མཆོག་ཏུ་ངོ་མཚར་ལགས་སོ། །བཀའ་སྩལ་པ། ཤཱ་རིའི་བུ་དེ་བས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་འདི་ལྟ་སྟེ། འདུས་བྱས་ཐམས་ཅད་མངོན་པར་
<pb id="58.5b"/>
འདུས་མ་བྱས་པ་དང་། འབྱུང་བ་མེད་པ་དང་། འགག་པ་མེད་པ་གསུམ་དང་། བདག་པོ་མེད་པ་བརྒྱད་དང་། རང་བཞིན་མེད་པ་དྲུག་དང་། རང་བཞིན་ཡོད་པ་མ་ཡིན་པ་བདུན་དང་། རང་བཞིན་སྟོང་པ་བརྒྱད་དང་། འཇིག་རྟེན་ཐམས་
ཅད་ཡིད་ཆེས་པ་དགུ་ལ་དེ་བཞིན་གཤེགས་པས་ཆོས་བསྟན་པ་གང་ཡིན་པ་དེ་ནི་ཆེས་ངོ་མཚར་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་ཆོས་འདི་དག་ནི་མཚན་ཉིད་མེད་པ་དང་། མཚན་ཉིད་སྤངས་པ་དང་། ཡིད་ལ་བྱེད་པ་
མེད་པ་དང་། ཡིད་ལ་བྱེད་པ་དང་ལྡན་པ་མ་ཡིན་པ་དང་། རྩོལ་བ་མེད་པ་དང་། འོང་བ་མེད་པ་དང་། འགྲོ་བ་མེད་པ་དང་། བཀོད་པ་མེད་པ་དང་། སྤྲོས་པ་མེད་པ་དང་། སྤྲོས་པ་དང་བྲལ་བ་དང་། གདུང་བ་མེད་པ་དང་། 
གདུང་བ་དང་བྲལ་བ་དང་། ཕ་རོལ་མེད་པ་དང་། ཚུ་རོལ་མེད་པ་དང་། འགྲམ་མེད་པ་དང་། འགྲམ་མ་ཡིན་པ་མེད་པ་དང་། གཤོང་མེད་པ་དང་། ཐང་མེད་པ་དང་། ཆུ་བོ་མེད་པ་དང་། ཆུ་བོ་མ་ཡིན་པ་མེད་པ་དང་། གྲོལ་བ་མེད་
པ་དང་། རྣམ་པར་གྲོལ་བ་མེད་པ་དང་། རྨོངས་པ་མེད་པ་དང་། རྣམ་པར་རྨོངས་པ་མ་ཡིན་པ་མེད་པ་དང་། རབ་ཏུ་རྣམ་པར་རྨོངས་པ་མེད་པ་དང་། རྨོངས་པའི་དྲ་བ་མེད་པ་དང་། ཇི་ལྟ་བ་བཞིན་དུ་མེད་པ་དང་། ཚད་མར་
གཟུང་བར་བྱ་བ་མེད་པ་དང་། བརྟག་པར་བྱ་བ་མེད་པ་དང་། རྟོག་པའི་སྤྱོད་ཡུལ་མེད་པ་དང་། རྒྱུ་བ་མེད་པ་དང་། ཀུན་དུ་རྒྱུ་བ་མེད་པ་དང་། སྒྲ་མ་ཡིན་པ་མེད་པ་དང་། ཚིག་རྩུབ་པོ་མེད་པ་དང་། དྲན་པ་མེད་པ་དང་། 
དྲན་པ་ཚར་གཅད་པ་དང་། སེམས་པ་མེད་པ་དང་། སེམས་ཚར་གཅད་པ་དང་། ཡིད་མེད་པ་དང་། ཡིད་ཚར་བཅད་པ་མེད་པ་དང་། ཐར་པ་མེད་པ་དང་། རྣམ་པར་ཐར་པ་མེད་པ་དང་། བརྫུན་མེད་པ་དང་། བརྫུན་
གྱི་ཆོས་མེད་པ་དང་། ཀུན་དུ་སླུ་བ་མེད་པ་དང་། ཀུན་དུ་སླུ་བའི་ཆོས་མེད་པ་དང་། ཀུན་དུ་སླུ་བའི་དྲ་བ་མེད་པ་དང་། མིང་མེད་པ་དང་། མཚན་མ་མེད་པ་དང་། ཐ་སྙད་མེད་པ་དང་། ཐ་སྙད་མ་ཡིན་པ་མེད་པ་དང་། 
<pb id="58.6a"/>
བཏགས་པ་མེད་པ་དང་། བཏགས་པ་མ་ཡིན་པ་མེད་པ་དང་། མཐར་ཕྱིན་པ་མེད་པ་དང་། མཐར་ཕྱིན་པ་མ་ཡིན་པ་མེད་པ་དང་། འདྲེན་པར་བྱེད་པ་མེད་པ་དང་། ལམ་མེད་པ་དང་། ལམ་གྱི་འབྲས་བུ་དང་། བྲལ་
བ་མེད་པ་དང་། རྨོངས་པ་དང་བྲལ་བ་དང་། རྟོག་པ་མེད་པ་དང་། མི་རྟོག་པ་དང་། ཡོངས་སུ་མི་རྟོག་པ་དང་། ཀུན་དུ་མི་རྟོག་པ་དང་། རྣམ་པར་རྟོག་པ་ཐམས་ཅད་སྤངས་པ་དང་། འདྲེས་པ་མེད་པ་དང་། འཛིན་པ་མེད་
པ་དང་། ཡོངས་སུ་འཛིན་པ་མེད་པ་དང་། གཟུང་བ་མེད་པ་དང་། ཡོངས་སུ་གཟུང་བར་བྱ་བ་མེད་པ་དང་། ཐོབ་པ་མེད་པ་དང་། ཐོབ་པར་བྱ་བ་མེད་པ་དང་། བདེན་པ་བསལ་བ་དང་། འདོད་ཆགས་བསལ་བ་དང་། ཞེ་སྡང་བསལ་བ་དང་། གཏི་མུག་
བསལ་བ་དང་། བདེན་པ་མེད་པ་དང་། བརྫུན་པ་མེད་པ་དང་། རྟག་པ་མེད་པ་དང་། མི་རྟག་པ་མེད་པ་དང་། གསལ་བ་མེད་པ་དང་། གསལ་བ་མ་ཡིན་པ་མེད་པ་དང་། སྣང་བ་མེད་པ་དང་། མུན་པ་མེད་པ་དང་། བདག་གི་མེད་པ་དང་། རང་
གི་ངོ་བོ་མེད་པ་དང་། རང་གི་ངོ་བོར་བྱ་བ་མེད་པ་དང་། རང་གི་ངོ་བོ་སྟོང་པ་དང་། གྲོལ་བ་མེད་པ་དང་། ཡིད་ལ་བྱེད་པ་མེད་པ་དང་། འཆི་བ་མེད་པ་དང་། ཤིན་ཏུ་མཐར་ཐུག་པ་སྟེ། བདུད་ཀྱི་དཔུང་ཚར་གཅོད་པ་དང་། ཉོན་མོངས་
པ་ཚར་གཅོད་པ་དང་། ཕུང་པོ་ཚར་གཅོད་པ་དང་། ཁམས་ཚར་གཅོད་པ་དང་། སྐྱེ་མཆེད་ཚར་གཅོད་པ་དང་། ཕུང་པོར་འདུ་ཤེས་པ་རྣམས་ཚར་གཅོད་པ་དང་། ཁམས་སུ་འདུ་ཤེས་པ་རྣམས་ཚར་གཅོད་པ་དང་། སྐྱེ་མཆེད་དུ་
འདུ་ཤེས་པ་རྣམས་ཚར་གཅོད་པ་དང་། བདག་ཏུ་འདུ་ཤེས་པ་རྣམས་ཚར་གཅོད་པ་དང་། སེམས་ཅན་དུ་འདུ་ཤེས་པ་རྣམས་ཚར་གཅོད་པ་དང་། སྲོག་ཏུ་འདུ་ཤེས་པ་རྣམས་ཚར་གཅོད་པ་དང་། གང་ཟག་ཏུ་འདུ་ཤེས་པ་རྣམས་ཚར་གཅོད་པ་དང་། སྲིད་
པར་འདུ་ཤེས་པ་རྣམས་ཚར་གཅོད་པ་དང་། དངོས་པོར་འདུ་ཤེས་པ་རྣམས་ཚར་གཅོད་པ་དང་། ལོག་པར་ལྟ་བ་རྣམས་དང་། ལོག་པར་ཞུགས་པ་རྣམས་ཚར་གཅོད་པ་ཡིན་ནོ། །ཤཱ་རིའི་བུ་འཛིན་པ་ཐམས་ཅད་ཚར་གཅོད་ཅིང་འཇོམས་པ་ཡིན་ཏེ། 
<pb id="58.6b"/>
ཤཱ་རིའི་བུ་ཐ་ན་སྐྱེས་བུ་དམ་པ་མ་ཡིན་པ་རྣམས་ཀྱི་ཆོས་སུ་འདུ་ཤེས་པ་ཡང་ཚར་གཅོད་ཅིང་འཇོམས་པ་ཡིན་ནོ། །ཤཱ་རིའི་བུ་དེ་བཞིན་ཉིད་དམ། གཞན་མ་ཡིན་པ་དེ་བཞིན་ཉིད་ལ་མོས་པར་བྱེད་པའི་སྐྱེས་བུ་དམ་པ་མ་ཡིན་པ། 
དེ་བཞིན་གཤེགས་པའི་བཀའ་ལ་ལོག་པར་འཛིན་པ་གང་ཡིན་པ་དེ་དག་གི་ཆོས་དེ་ཡང་ཚར་གཅོད་ཅིང་འཇོམས་པ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་གང་སུ་དག་བདག་ཏུ་སྨྲ་བ་འམ། སེམས་ཅན་དུ་སྨྲ་བ་འམ། 
སྲོག་ཏུ་སྨྲ་བ་འམ། གང་ཟག་ཏུ་སྨྲ་བ་འམ། རྟག་པར་སྨྲ་བ་འམ། ཆད་པར་སྨྲ་བ་འམ། ཡོད་པར་སྨྲ་བ་འམ། མེད་པར་སྨྲ་བ་འམ། མིང་དུ་སྨྲ་བ་འམ། མཚན་མར་སྨྲ་བ་འམ། བཏགས་པར་སྨྲ་བ་འམ། ཤཱ་
རིའི་བུ་གང་སུ་དག་དངོས་པོར་དམིགས་པ་དེ་དག་ཐམས་ཅད་ནི་དེ་བཞིན་གཤེགས་པ་དང་མི་མཐུན་པར་འཛིན་པ་ཡིན་ནོ། །ཤཱ་རིའི་བུ་དེ་བཞིན་གཤེགས་པ་དང་མི་མཐུན་པར་འཛིན་པ་གང་ཡིན་པ་དེ་དག་ནི་ལོག་པར་ཞུགས་
པ་ཡིན་ནོ། །ལོག་པར་ཞུགས་པ་གང་ཡིན་པ་དེ་དག་ནི་ངའི་ཉན་ཐོས་མ་ཡིན་ནོ། །ངའི་ཉན་ཐོས་མ་ཡིན་པ་གང་ཡིན་པ་དེ་དག་ནི་མྱ་ངན་ལས་འདས་པ་དང་མི་མཐུན་པར་འཛིན་པ་ཡིན། སངས་རྒྱས་དང་མི་མཐུན་པར་
འཛིན་པ་ཡིན། ཆོས་དང་མི་མཐུན་པར་འཛིན་པ་ཡིན། དགེ་འདུན་དང་མི་མཐུན་པར་འཛིན་པ་ཡིན་ནོ། །ཤཱ་རིའི་བུ་ངས་དེ་ལྟ་བུའི་ལྟ་བ་དང་ལྡན་པ་ནི་རབ་ཏུ་འབྱུང་བའི་ཕྱིར་རམ། བསྙེན་པར་རྫོགས་པའི་ཕྱིར་ཡང་
སྐབས་མ་ཕྱེའོ། །ཤཱ་རིའི་བུ་ངས་དེ་ལྟ་བུའི་ལྟ་བ་དང་ལྡན་པ་རྣམས་ལ་ནི་དད་པས་བྱིན་པའི་ཆུ་ཕོར་བུ་གང་ཡང་རྗེས་སུ་མ་གནང་ངོ་། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་དག་ཐམས་ཅད་ནི་མི་དགེ་བ་དེ་ལྟ་བུའི་རང་བཞིན་འཛིན་
པ་ཡིན་པའི་ཕྱིར་རོ། །ཤཱ་རིའི་བུ་འདི་ལྟར་ཡང་གང་དག་མི་དགེ་བ་དེ་ལྟ་བུའི་རང་བཞིན་འཛིན་པ་སྤངས་ནས་བསྟན་པ་འདི་ལ་རབ་ཏུ་བྱུང་སྟེ། མྱ་ངན་ལས་འདས་པར་རློམ་སེམས་སུ་མི་བྱེད། མྱ་ངན་ལས་འདས་པ་ལ་
<pb id="58.7a"/>
རློམ་སེམས་སུ་མི་བྱེད། མྱ་ངན་ལས་འདས་པ་ལ་མངོན་པར་ཞེན་པར་མི་བྱེད། སྟོང་པ་ཉིད་ལ་མི་སྐྲག །མི་དངས། དངང་བར་མི་འགྱུར་བ་གང་ཡིན་པ་དེ་དག་ནི་ཆོས་རྣམས་ཀྱང་སྤོང་བའི་ཕྱིར་འབད་པར་བྱེད་ན། མི་
དགེ་བ་དེ་ལྟ་བུའི་རང་བཞིན་འཛིན་པ་རྣམས་ལྟ་ཅི་སྨོས། འདི་ལྟ་སྟེ། བདག་ཏུ་འཛིན་པ་དང་། སེམས་ཅན་དུ་འཛིན་པ་དང་། སྲོག་ཏུ་འཛིན་པ་དང་། གང་ཟག་ཏུ་འཛིན་པ་དང་། འཛིན་པ་དེ་དག་ཐམས་ཅད་ཡིད་ལ་མི་བྱེད་
པས་མཚན་མ་མེད་པའི་ཏིང་ངེ་འཛིན་ལ་ཀུན་ཏུ་སྟེན་པ་ཡིན་ཏེ། དེ་ཡང་མཚན་མར་མི་འཛིན་ཅིང་། མཚན་མ་དེ་དག་ཐམས་ཅད་མཚན་ཉིད་གཅིག་པར་སོ་སོར་རྟོག་པར་བྱེད་དེ། འདི་ལྟ་སྟེ། མཚན་ཉིད་མེད་པའོ། །ཤཱ་རིའི་
བུ་དེ་ནི་རེ་ཤིག་རྗེས་སུ་འཐུན་པའི་བཟོད་པ་ཡིན་ནོ། །ཤཱ་རིའི་བུ་བཟོད་པ་དེ་ལྟ་བུ་དང་ལྡན་པའི་དགེ་སློང་ནི་ངའི་ཉན་ཐོས་ཡིན་པས་དད་པས་བྱིན་པའི་འཐོབ་པ་དང་བཅས་པ་ལ་ལོངས་སྤྱོད་པར་བྱ་སྟེ། སྐྱེས་བུ་དེ་ནི་མ་
རྨོངས་པ་ཐོབ་པ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་ཆོས་འདི་ནི་འགྲོ་བ་མེད་པ་དང་། འོང་བ་མེད་པ་དང་། གཟུང་བ་མེད་པ་དང་། ཡོངས་སུ་གཟུང་བ་མེད་པ་དང་། མངོན་པར་ཞེན་པ་མེད་པ་དང་། ཕྱི་རོལ་མེད་
པ་དང་། ཐ་སྙད་ཀུན་ཏུ་བཅད་པ་དང་། ཐ་སྙད་ཀུན་དུ་ཆད་པ་དང་། དགའ་བ་མེད་པ་དང་། དགའ་བར་བྱ་བ་མེད་པ་དང་། དགའ་བ་ཚར་བཅད་པ་དང་། འདུ་བ་མེད་པ་དང་། འདུ་བ་དང་བྲལ་བ་དང་། འགྲོ་བ་མེད་པ་དང་། འགྲོ་
བ་དང་འོང་བ་མེད་པ་དང་། འགྲོ་བ་ཐམས་ཅད་རྒྱུན་བཅད་པ་དང་། ཐ་སྙད་ཐམས་ཅད་རྒྱུན་བཅད་པ་དང་། མཐོང་བ་མེད་པ་དང་། བལྟར་མེད་པ་དང་། བཟུང་དུ་མེད་པ་དང་། འདྲེས་པ་མེད་པ་དང་། ཐ་སྙད་མེད་པ་
དང་། བདེན་པ་མེད་པ་དང་། བརྫུན་པ་མེད་པ་དང་། རྟག་པ་མེད་པ་དང་། མི་རྟག་པ་མེད་པ་དང་། ནམ་མཁའ་མེད་པ་དང་། སྣང་བ་མེད་པ་དང་། བར་སྣང་མེད་པ་དང་། བསྡུས་པ་མེད་པ་དང་། དོར་བ་མེད་པ་
<pb id="58.7b"/>
དང་། འཛིན་པ་མེད་པ་དང་། བསྟན་པར་བྱ་བ་མེད་པ་དང་། ངེས་པར་བསྟན་པར་བྱ་བ་མེད་པ་དང་། ཚོགས་པ་མེད་པ་དང་། ཚོགས་པ་དང་བྲལ་བ་མེད་པ་དང་། གཡོ་བ་མེད་པ་དང་། རློམ་སེམས་མེད་པ་དང་། བརྟགས་པ་མེད་པ་དང་། 
རྣམ་པར་གཞག་པ་མེད་པ་དང་། བསྙེམས་པ་མེད་པ་དང་། ཀུན་ནས་ཉོན་མོངས་པ་མེད་པ་དང་། ཡོངས་སུ་སྦྱང་བའི་འོས་མེད་པ་དང་། མིང་མེད་པ་དང་། མཚན་མ་མེད་པ་དང་། མཚན་མའི་ལས་མེད་པ་དང་། བསམ་པར་
བྱ་བ་མེད་པ་དང་། བུད་མེད་མེད་པ་དང་། སྐྱེས་པ་མེད་པ་དང་། ལྷ་མེད་པ་དང་། ཀླུ་མེད་པ་དང་། གནོད་སྦྱིན་མེད་པ་དང་། དྲི་ཟ་མེད་པ་དང་། གྲུལ་བུམ་མེད་པ་དང་། ཆད་པ་མེད་པ་དང་། རྟག་པ་མེད་པ་དང་། སེམས་ཅན་
མེད་པ་དང་། སྲོག་མེད་པ་དང་། གསོ་བ་མེད་པ་དང་། སྐྱེས་བུ་མེད་པ་དང་། གང་ཟག་མེད་པ་དང་། ཤེད་ལས་སྐྱེས་མེད་པ་དང་། ཤེད་བུ་མེད་པ་དང་། རྟག་པ་མེད་པ་དང་། འཕོ་བ་མེད་པ་དང་། མི་འཕོ་བ་མེད་པ་
དང་། གནོད་པ་མེད་པ་དང་། ཚུལ་ཁྲིམས་མེད་པ་དང་། འཆལ་པའི་ཚུལ་ཁྲིམས་མེད་པ་དང་། ཀུན་ནས་ཉོན་མོངས་པ་མེད་པ་དང་། རྣམ་པར་བྱང་བ་མེད་པ་དང་། ཏིང་ངེ་འཛིན་མེད་པ་དང་། སྙོམས་པར་འཇུག་པ་མེད་པ་དང་། 
ཏིང་ངེ་འཛིན་གྱི་དབང་པོ་མེད་པ་དང་། བསམ་གཏན་མེད་པ་དང་། བསམ་གཏན་གྱི་འབྲས་བུ་མེད་པ་དང་། ཤེས་པ་མེད་པ་དང་། མཐོང་བ་མེད་པ་དང་། གཟུང་བ་མེད་པ་དང་། གཟུང་བ་མ་ཡིན་པ་མེད་པ་དང་། ལམ་
མེད་པ་དང་། ལམ་གྱི་འབྲས་བུ་མེད་པ་དང་། ཤེས་རབ་མེད་པ་དང་། ཤེས་རབ་ཀྱི་དབང་པོ་མེད་པ་དང་། རིག་པ་མེད་པ་དང་། མ་རིག་པ་མེད་པ་དང་། གྲོལ་བ་མེད་པ་དང་། མ་གྲོལ་བ་མེད་པ་དང་། རྣམ་པར་གྲོལ་
བ་མེད་པ་དང་། འབྲས་བུ་མེད་པ་དང་། འབྲས་བུ་ཐོབ་པ་མེད་པ་དང་། མཐུ་མེད་པ་དང་། མཐུ་ཆུང་བ་མེད་པ་དང་། བག་ཚ་བ་མེད་པ་དང་། འཇིག་པ་མ་ཡིན་པ་མེད་པ་དང་། དྲན་པ་མེད་པ་དང་། དྲན་པའི་དབང་པོ་མེད་
<pb id="58.8a"/>
པ་དང་། གནས་མེད་པ་དང་། འདུག་པ་མེད་པ་དང་། ཕྲག་དོག་མེད་པ་དང་། ཕྲག་དོག་གི་ལམ་མེད་པ་དང་། རྟོག་པ་མེད་པ་དང་། མི་རྟོག་པ་མེད་པ་དང་། རྣམ་པར་རྟོག་པ་མེད་པ་དང་། བྱང་ཆུབ་མེད་པ་དང་། བྱང་ཆུབ་
ཀྱི་ཡན་ལག་མེད་པ་དང་། ཤེས་པ་མེད་པ་དང་། མི་ཤེས་པ་མེད་པ་དང་། ས་མེད་པ་དང་། ཆུ་མེད་པ་དང་། མེ་མེད་པ་དང་། རླུང་མེད་པ་དང་། ནམ་མཁའ་མེད་པ་དང་། ལེགས་པར་བྱས་པ་མེད་པ་དང་། ཉེས་པར་བྱས་པ་མེད་པ་དང་། ཆོས་
མེད་པ་དང་། ཆོས་མ་ཡིན་པ་མེད་པ་དང་། བདེ་བ་མེད་པ་དང་། སྡུག་བསྔལ་མེད་པ་དང་། སྤྲོས་པ་ཐམས་ཅད་བཅད་པ་དང་། སྤྲོས་པ་ཐམས་ཅད་ཀུན་དུ་བཅོམ་པ། བྲལ་བ། བསིལ་བར་གྱུར་པ། དུད་པ་མེད་པ། གཞག་
པ་མེད་པ་དང་། ལྟ་བ་ཐམས་ཅད་དང་། འདོད་པ་ཐམས་ཅད་དང་། མདུད་པ་ཐམས་ཅད་དང་། མངོན་པའི་ང་རྒྱལ་ཐམས་ཅད་དང་། མིང་དང་མཚན་མ་ཐམས་ཅད་དང་། མངོན་པའི་ང་རྒྱལ་ཐམས་ཅད་ཡང་དག་པར་བཅོམ་
པ་དང་། ཐ་སྙད་རྣམ་པ་དུ་མ་ཆད་པ་ཡོངས་སུ་རྟོག་པ་མེད་པ། མཚན་མ་མེད་པ་ཡིན་ནོ། །ཤཱ་རིའི་བུ་འདི་ལྟར་དེ་བཞིན་གཤེགས་པས་མངོན་པར་རྫོགས་པར་སངས་རྒྱས་པའི་ཆོས་གང་ཡིན་པ་དེ་ལ་རྟག་པ་མེད། མི་
རྟག་པ་མེད། བདེ་བ་མེད། སྡུག་བསྔལ་མེད། ཀུན་ནས་ཉོན་མོངས་པ་མེད། རྣམ་པར་བྱང་བ་མེད། ཆད་པ་མེད། རྟག་པ་མེད། སེམས་ཅན་མེད། སྲོག་མེད། གསོ་བ་མེད། སྐྱེས་བུ་མེད། གང་ཟག་མེད། 
ཤེད་ལས་སྐྱེས་མེད། ཤེད་བུ་མེད། བརྟན་པ་མེད། དྲི་ཟ་མེད། དངོས་པོ་མེད། དངོས་པོ་མ་ཡིན་པ་མེད། འགོག་པ་མེད། མི་འགོག་པ་མེད། ཐོབ་པ་མེད། མ་ཐོབ་པ་མེད། འཕོ་བ་མེད། གནོན་པ་མེད། སྐྱེ་བ་མེད། འབྱུང་བ་མེད། 
འདས་པ་མེད། མ་འོངས་པ་མེད། ད་ལྟར་བྱུང་བ་མེད། སྐྱེ་བ་མེད། རྒ་བ་མེད། ན་བ་མེད། འཆི་བ་མེད། མྱ་ངན་མེད། སྨྲེ་སྔགས་འདོན་པ་མེད། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་མེད། 
<pb id="58.8b"/>
མངོན་པར་རྫོགས་པར་བྱང་ཆུབ་པ་མེད། མངོན་པར་རྫོགས་པར་བྱང་མ་ཆུབ་པ་མེད། སྔོན་གྱི་མཐའ་མེད། ཕྱི་མའི་མཐའ་མེད། དབུས་མེད། ཞི་བ་མེད། དུལ་བ་མེད། བྲི་བ་མེད། འཕེལ་བ་མེད། འཇུག་པ་མེད། 
བཏགས་པ་མེད། མ་བཏགས་པ་མེད། བཏགས་པ་དང་། མ་བཏགས་པ་མེད། ནམ་མཁའ་མེད། མངོན་པར་སྐབས་ཡོད་པ་མེད། ཡིད་བྱུང་བ་མེད། འདོད་ཆགས་དང་བྲལ་བ་མེད། འགོག་པ་མེད། མྱ་ངན་ལས་
འདས་པ་མེད་དོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་དེ་བཞིན་གཤེགས་པས་ཆོས་འགའ་ཡང་མ་དམིགས་པ་གང་ཡིན་པ་ནི་མྱ་ངན་ལས་འདས་པ་ཡིན་ནོ། །དེ་བཞིན་གཤེགས་པས་ཐ་སྙད་འགའ་ཡང་མ་
དམིགས་པ་གང་ཡིན་པ་ནི་མྱ་ངན་ལས་འདས་པ་ཡིན་ནོ། །དེ་བཞིན་གཤེགས་པས་དངོས་པོ་འགའ་ཡང་མ་དམིགས་པ་གང་ཡིན་པ་ནི་མྱ་ངན་ལས་འདས་པ་ཡིན་ནོ། །ཤཱ་རིའི་བུ་འདི་ལྟར་དེ་བཞིན་གཤེགས་པ་ནི་
མྱ་ངན་ལས་འདས་པ་ལ་རློམ་སེམས་མི་མངའ། མྱ་ངན་ལས་འདས་པས་རློམ་སེམས་སུ་མི་མཛད། མྱ་ངན་ལས་འདས་པ་རྣམས་ཀྱིས་རློམ་སེམས་སུ་མི་མཛད། མྱ་ངན་ལས་འདས་པ་ལ་མངོན་པར་ཞེན་པ་མི་
མངའ། མྱ་ངན་ལས་འདས་པ་ལ་མངོན་པར་དགའ་བར་མི་མཛད་དོ། །ཤཱ་རིའི་བུ་དེ་ལྟ་བས་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་འདི་ལྟ་སྟེ། འདུས་བྱས་ཐམས་ཅད་མངོན་པར་འདུ་
བྱེད་པ་མེད་པ་དང་། འབྱུང་བ་མེད་པ་དང་། མཚན་མ་མེད་པ་དང་། མཚན་ཉིད་མེད་པ་དང་། འདུས་མ་བྱས་པ་དང་། བསྟན་དུ་མེད་པ་ལ་དེ་བཞིན་གཤེགས་པས་ཆོས་བསྟན་པ་གང་ཡིན་པ་འདི་ནི་ཆེས་མཆོག་ཏུ་
ངོ་མཚར་ཡིན་ནོ། །གླེང་གཞིའི་ལེའུ་སྟེ་དང་པོའོ།། <head n="2" t="གཉིས་པ། དྲན་པ་བསྟན་པའི་ལེའུ།" type="lewu" zh="63.19"/> །།གསོལ་པ། བཅོམ་ལྡན་འདས་ཆོས་ཀྱི་རྣམ་གྲངས་འདི་ལ་གདམས་པ་ཇི་ལྟ་བུ་དང་། རྗེས་སུ་བསྟན་པ་ཇི་ལྟ་བུས་སྡིག་
<pb id="58.9a"/>
པའི་གྲོགས་པོར་འགྱུར་ལགས། གདམས་པ་ཇི་ལྟ་བུ་དང་། རྗེས་སུ་བསྟན་པ་ཇི་ལྟ་བུས་དགེ་བའི་བཤེས་གཉེན་ཞེས་བགྱི་ལགས། བཀའ་སྩལ་པ། ཤཱ་རིའི་བུ་འདི་ན་དགེ་སློང་གིས་དགེ་སློང་ལ་འདི་སྐད་རབ་ཏུ་
འདོམས་ཤིང་འདི་སྐད་རྗེས་སུ་སྟོན་ཏེ། དགེ་སློང་ཚུར་ཤོག །ཁྱོད་སངས་རྒྱས་ཡིད་ལ་གྱིས་ཤིག །ཆོས་ཡིད་ལ་གྱིས་ཤིག །དགེ་འདུན་ཡིད་ལ་གྱིས་ཤིག །ཚུལ་ཁྲིམས་རྗེས་སུ་དྲན་པ་ཡིད་ལ་གྱིས་ཤིག །གཏོང་
བ་རྗེས་སུ་དྲན་པ་ཡིད་ལ་གྱིས་ཤིག །ལྷ་རྗེས་སུ་དྲན་པ་ཡིད་ལ་གྱིས་ཤིག །དགེ་སློང་ཚུར་ཤོག །ཁྱོད་ལུས་ལ་ལུས་ཀྱི་རྗེས་སུ་ལྟ་ཞིང་གནས་པར་གྱིས་ཤིག །གནས་པའི་མཚན་མ་གཟུང་བའི་ཕྱིར། ལུས་ལ་མི་གཙང་བའི་མཚན་
མ་ཡིད་ལ་གྱིས་ཤིག །དགེ་སློང་ཚུར་ཤོག །ཁྱོད་འདུ་བྱེད་ཐམས་ཅད་མི་རྟག་པ་ཡིན་པར་ཡིད་ལ་གྱིས་ཤིག །སྡུག་བསྔལ་བ་ཡིན་པར་ཡིད་ལ་གྱིས་ཤིག །ཆོས་ཐམས་ཅད་བདག་མེད་པ་ཡིན་པར་ཡིད་ལ་གྱིས་ཤིག ། 
སྟོང་པ་ཡིན་པར་ཡིད་ལ་གྱིས་ཤིག །དགེ་སློང་ཚུར་ཤོག །ཁྱོད་དམིགས་པའི་མཚན་མ་ཟུང་ལ་བཟུང་ནས་སེམས་ལ་ཉེ་བར་ཞོག་ཤིག །སེམས་མི་གཡེང་བར་བྱ་བའི་ཕྱིར་དམིགས་པའི་མཚན་མ་ཟུང་ཤིག །དགེ་སློང་
ཚུར་ཤོག །ཁྱོད་དགེ་བའི་ཆོས་རྣམས་ལ་ལྟོས་པ་དང་བཅས་པར་གྱིས་ཤིག །མི་དགེ་བའི་ཆོས་རྣམས་ཀྱི་མཚན་མ་མ་འཛིན་ཅིག །མ་འཛིན་ལ་དེ་རྣམས་སྤང་བའི་ཕྱིར་སྤྲོ་བ་སྐྱེད་ཅིག །མ་འོངས་པ་ན་མི་སྐྱེ་བར་བྱ་བའི་
ཕྱིར་མི་དགེ་བའི་ཆོས་སྤངས་པ་རྣམས་ཀྱི་མཚན་མའི་རྗེས་སུ་འབྲང་བར་གྱིས་ཤིག །དགེ་སློང་ཚུར་ཤོག །ཁྱོད་ཕུང་པོའི་རྣམ་པ་དང་། ཁམས་ཀྱི་རྣམ་པ་དང་། སྐྱེ་མཆེད་ཀྱི་རྣམ་པ་ལ་ཡིད་འབྱུང་བར་རྗེས་
སུ་ལྟ་ཞིང་གནས་པར་གྱིས་ཤིག །དགེ་སློང་ཚུར་ཤོག །ཁྱོད་དགེ་བ་དང་། མི་དགེ་བའི་ཆོས་རྣམས་ཀྱི་མཚན་མ་ཟུང་ལ། བཟུང་ནས་ཆོས་དེ་རྣམས་སྤང་བའི་ཕྱིར་གནས་འདི་དག་ཡིད་ལ་བྱ་སྟེ། འདི་ལྟ་སྟེ། འདོད་
<pb id="58.9b"/>
ཆགས་སྤང་བའི་ཕྱིར་མི་གཙང་བ་ཡིད་ལ་གྱིས་ཤིག །ཞེ་སྡང་སྤང་བའི་ཕྱིར་བྱམས་པ་ཡིད་ལ་གྱིས་ཤིག །གཏི་མུག་སྤང་བའི་ཕྱིར་རྐྱེན་འདི་པའི་རྟེན་ཅིང་འབྲེལ་པར་འབྱུང་བ་ཡིད་ལ་གྱིས་ཤིག །དགེ་སློང་ཚུར་ཤོག ། 
ཁྱོད་ཚུལ་ཁྲིམས་ཡོངས་སུ་དག་པ་ཡིད་ལ་གྱིས་ཤིག །ཏིང་ངེ་འཛིན་གྱི་མཚན་མ་ཡིད་ལ་གྱིས་ཤིག །ཤེས་རབ་ཡོངས་སུ་དག་པ་ཡིད་ལ་གྱིས་ཤིག །བསམ་གཏན་བཞི་པོ་རྣམས་ལ་བརྩོན་པར་གྱིས་ཤིག །འབྲས་
བུ་ཐོབ་པར་བྱ་བ་ལ་ལྟོས་པ་དང་བཅས་པར་གྱིས་ཤིག །མི་དགེ་བའི་ཆོས་རྣམས་ལ་མི་ལྟོས་པར་ཡིད་ལ་གྱིས་ཤིག །དགེ་བའི་ཆོས་རྣམས་བསྟེན་པར་ཡིད་ལ་གྱིས་ཤིག །ལམ་བསྒོམ་པའི་ཕྱིར་བརྩོན་པར་གྱིས་
ཤིག །དགེ་བའི་ཆོས་རྣམས་ཀྱི་མཚན་མ་ལེགས་པར་ཟུང་ལ་མྱ་ངན་ལས་འདས་པ་ལ་བདེ་བ་དང་ཞི་བར་ཡིད་ལ་གྱིས་ཤིག །ཁྱོད་ཀྱིས་མྱ་ངན་ལས་འདས་པ་འཐོབ་པར་བྱ་བའི་ཕྱིར་ལྟོས་པ་དང་བཅས་པར་གྱིས་ཤིག །དེས་
ཀྱང་དག་པར་ཡིད་ལ་གྱིས་ཤིག་ཅེས་དེས་དེ་སྐད་འདོམས་ཤིང་། དེ་སྐད་རྗེས་སུ་སྟོན་ན་ཕྱིན་ཅི་ལོག་ཏུ་འཛིན་དུ་འཇུག་སྟེ་ཡང་དག་པར་ལྟ་བའི་འདུ་ཤེས་ཀྱིས་ལོག་པར་ལྟ་བ་འཛིན་དུ་འཇུག་པ་ཡིན་ནོ། །ཤཱ་རིའི་བུ་དེ་ལྟར་རྗེས་
སུ་འདོམས་ཤིང་དེ་ལྟར་རྗེས་སུ་སྟོན་ན། སྡིག་པའི་གྲོགས་པོ་ཡིན་ཏེ། ང་ལ་ཡང་སྐུར་པ་འདེབས་པ་ཡིན་ནོ། །ཡོད་པ་མ་ཡིན་པ་དང་། ཡང་དག་པ་མ་ཡིན་པས་མུ་སྟེགས་ཅན་གྱི་ཐ་སྙད་སྨྲ་བ་ཡིན་ནོ། །མུ་
སྟེགས་ཅན་གྱི་སྨྲ་བས་རང་གི་ཕྱོགས་ལ་ཡང་སྟོན་པར་བྱེད་དོ། །ཤཱ་རིའི་བུ་ངས་སྐྱེས་བུ་དམ་པ་མ་ཡིན་པ་དེ་ལྟ་བུ་ལ་ནི་དད་པས་བྱིན་པའི་ཆུ་ཕོར་བུ་གང་ཙམ་ཡང་རྗེས་སུ་མ་གནང་ངོ་། །ཤཱ་རིའི་བུ་ང་འདོམས་པ་པོའི་
ཆེད་དུ་འདི་སྐད་གསུང་གི །འདི་སྐད་འདོམས་ཤིང་འདི་སྐད་རྗེས་སུ་སྟོན་པ་ནི་མ་ཡིན་ནོ། །དེ་ཅིའི་ཕྱིར་ཞེ་ན། མངོན་པའི་ང་རྒྱལ་དུ་ལྷུང་བ་ཕལ་ཆེར་ནི་དེ་སྐད་འདོམས་ཤིང་དེ་སྐད་རྗེས་སུ་སྟོན་པ་ཡིན་ནོ། །
<pb id="58.10a"/>
ཤཱ་རིའི་བུ་གལ་ཏེ་ཡང་མི་ཤེས་པའི་དགེ་སློང་གིས་གནས་འདི་ལོ་ལྔར་ཐམས་ཅད་ཀྱི་ཐམས་ཅད། རྣམ་པ་ཐམས་ཅད་ཀྱི་ཐམས་ཅད་དུ་མི་སྤོང་ན་བདེན་པ་མ་ཡིན་པའི་ཚིག་འདི་ལ་མངོན་པར་བརྩོན་པར་བྱེད་པ་ཡིན་གྱི། 
དམིགས་པ་མེད་པའི་དགེ་སློང་འཁོད་པ་རྣམས་ལ་ཡོངས་སུ་མི་འདྲི། ཡོངས་སུ་མི་རྟོག་པས། ཤཱ་རིའི་བུ་ང་ནི་དགེ་སློང་ལོ་ལྔར་ལོག་པའི་བརྩོན་འགྲུས་དང་ལྡན་པ། གཞན་མུ་སྟེག་ཅན་གྱི་སྤྱོད་ཡུལ་དང་ཀུན་དུ་འདྲེས་པ། 
བདུད་ཀྱི་ཕྱོགས་དང་རྗེས་སུ་འཐུན་པར་སྤྱོད་པ་ཡིན་ནོ་ཞེས་གསུང་ངོ་། །ཤཱ་རིའི་བུ་ཡང་དགེ་སློང་གང་ཞིག་དེ་སྐད་འདོམས་ཤིང་དེ་སྐད་རྗེས་སུ་སྟོན་པའི་སྟོང་པ་ཉིད་དམིགས་སུ་མེད་པའི་ཆོས་ཐོས་ལ་གདམས་ངག་དེ་
ལྟ་བུ་འདོད་ཅིང་སྟོང་པ་ཡིད་ལ་བྱེད་དེ། དམིགས་སུ་མེད་པ་སྟོང་པ་ཉིད་ཀྱི་ཆོས་ལ་ཐེ་ཙོམ་མེད་ཅིང་སོམ་ཉི་མི་ཟ་སྟེ། འཇུག་པར་བྱེད། ཀུན་དུ་རྟོག་པར་བྱེད། གོམ་པར་བྱེད། ལྷག་པར་མོས་པར་བྱེད་ཅིང་རྣམ་པ་ཐམས་
ཅད་ཀྱི་ཐམས་ཅད་དུ་གང་ཟག་ཏུ་ལྟ་བ་ལ་རྟེན་པར་མི་བྱེད་ན། ཤཱ་རིའི་བུ་ང་ནི་དགེ་སློང་དེ་ཡོངས་སུ་དག་པ་དང་ཚངས་པར་སྤྱོད་པ་ཡིན་ནོ་ཞེས་གསུང་ངོ་། །དེ་ཅིའི་ཕྱིར་ཞེ་ན། ཤཱ་རིའི་བུ་དགེ་སློང་དེ་ལྟ་བུ་ནི་ཇི་ལྟར་གྱུར་ཀྱང་
དམིགས་སུ་མེད་པའི་བཟོད་པ་དང་ལྡན་ཞིང་མཐོང་བའི་ཆོས་འདི་ཉིད་ལ་ཡོངས་སུ་མྱ་ངན་ལས་འདའ་བར་འགྱུར་རོ། །ཤཱ་རིའི་བུ་དེ་ལྟ་མོད་ཀྱི་ངས་དམིགས་སུ་མེད་པའི་བཟོད་པའི་ཡོན་ཏན་དང་ལྡན་པའི་དགེ་སློང་དེ་ལྟ་བུ་ནི་
བཅོམ་ལྡན་འདས་བྱམས་པའི་གསུང་རབ་ལ་འདུས་པ་ཆེན་པོ་དང་པོར་བགྲང་བར་འགྱུར་ཞིང་། དེར་བཅོམ་ལྡན་འདས་བྱམས་པས་ཀྱེ་མ་འདུས་པ་ཆེན་པོ་ནི་ཤཱཀྱ་ཐུབ་པའི་གསུང་རབ་ལ་དམིགས་སུ་མེད་པའི་སྤྱོད་པ་དང་
ལྡན་པ་རྣམས་ཡིན་ནོ། །ཀྱེ་མ་འདུས་པ་ཆེན་པོ་ནི་ཤཱཀྱ་ཐུབ་པའི་གསུང་རབ་ལ་དམིགས་སུ་མེད་པའི་སྤྱོད་པ་དང་ལྡན་པ་རྣམས་ཡིན་ནོ། །ཀྱེ་མ་འདུས་པ་ཆེན་པོ་ནི་ཤཱཀྱ་ཐུབ་པའི་གསུང་རབ་ལ་དམིགས་པ་མེད་
<pb id="58.10b"/>
པའི་སྤྱོད་པ་དང་ལྡན་པ་རྣམས་ཡིན་ནོ་ཞེས་ལན་གསུམ་གྱི་བར་དུ་ཆེད་དུ་བརྗོད་པ་ཆེད་དུ་བརྗོད་པར་མཛད་པར་འགྱུར་རོ་ཞེས་ལུང་སྟོན་པར་འགྱུར་རོ། །དེ་ལྟ་བས་ན་ཤཱ་རིའི་བུ་ང་ནི་བཟོད་པ་དེ་ལྟ་བུ་དང་ལྡན་པའི་ཁྱིམ་པ་འམ། རབ་ཏུ་
བྱུང་བ་ནི་འདི་ལ་ཡོངས་སུ་མྱ་ངན་ལས་འདའ་བའི་བར་དུ་ལུང་སྟོན་པར་མཛད་དོ། །ཤཱ་རིའི་བུ་ཡང་དགེ་སློང་གང་ཞིག་དེ་སྐད་འདོམས་ཤིང་དེ་སྐད་རྗེས་སུ་སྟོན་པའི་དམིགས་སུ་མེད་པའི་སྟོང་པ་ཉིད་ཀྱི་ཆོས་ཐོས་ནས་སྐྲག་པར་
གྱུར། དངངས་པར་གྱུར། ཀུན་དུ་དངངས་པར་གྱུར་ན། དེ་མགོན་མེད་པ་དང་། སྐྱབས་མེད་པ་དང་། སྟོན་པ་མེད་པས་སེམས་ཅན་དམྱལ་བར་འགྲོ་བར་འགྱུར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་སངས་
རྒྱས་ཀྱི་བསྟན་པ་ལ་སྐྲག་པ་གང་ཡིན་པ་དེ་ནི་ངན་སོང་ཡོངས་སུ་རྫོགས་པར་བྱེད་པ་ཡིན་པའི་ཕྱིར་རོ། །ཤཱ་རིའི་བུ་ཡང་ངས་ཁ་ཅིག་གི་སྐྱེ་བ་གསུངས་པ་ནི་ངན་སོང་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་
སངས་རྒྱས་ཀྱི་བསྟན་པ་ལ་བཏགས་པ་མེད་པ་དེ་ནི་དམིགས་པ་ལ་བཏགས་པ་མེད་པ་ཡིན་ནོ། །ཤཱ་རིའི་བུ་མཚམས་མེད་པ་ལྔ་དང་ལྡན་པ་ནི་བླའི། བདག་ཏུ་ལྟ་བ་དང་ལྡན་པ་ནི་དེ་ལྟ་མ་ཡིན་ཏེ། སེམས་ཅན་དུ་ལྟ་བ་
དང་ལྡན་པ་མ་ཡིན། སྲོག་ཏུ་ལྟ་བ་དང་ལྡན་པ་མ་ཡིན། གང་ཟག་ཏུ་ལྟ་བ་དང་ལྡན་པ་མ་ཡིན། ཕུང་པོར་ལྟ་བ་དང་ལྡན་པ་མ་ཡིན། ཁམས་སུ་ལྟ་བ་དང་ལྡན་པ་མ་ཡིན། སྐྱེ་མཆེད་དུ་ལྟ་བ་དང་ལྡན་པ་མ་ཡིན། 
འབྱུང་བར་ལྟ་བ་དང་ལྡན་པ་མ་ཡིན། འཇིག་པར་ལྟ་བ་དང་ལྡན་པ་མ་ཡིན། ཚུལ་ཁྲིམས་སུ་ལྟ་བ་དང་ལྡན་པ་མ་ཡིན། ཚུལ་ཁྲིམས་སྙིང་པོར་ལྟ་བ་དང་ལྡན་པ་མ་ཡིན། ཏིང་ངེ་འཛིན་སྙིང་པོར་ལྟ་བ་དང་ལྡན་པ་
མ་ཡིན། ཏིང་ངེ་འཛིན་གྱི་སྙིང་པོ་དག་པར་ལྟ་བ་དང་ལྡན་པ་མ་ཡིན། སངས་རྒྱས་ཀྱི་གཟུགས་ཀྱི་མཚན་མའི་རྗེས་སུ་འབྲང་བར་ལྟ་བ་དང་ལྡན་པ་མ་ཡིན། ཆོས་ཐོབ་པ་ཡིད་ལ་བྱེད་པར་ལྟ་བ་དང་ལྡན་
<pb id="58.11a"/>
པ་མ་ཡིན། གང་ཟག་ཏུ་ལྟ་བ་དགེ་འདུན་གྱི་ཐ་སྙད་དང་ལྡན་པ་མ་ཡིན་ནོ། །ཤཱ་རིའི་བུ་དེ་ཅིའི་ཕྱིར་ཞེ་ན། འདི་ལྟར་དེ་བཞིན་གཤེགས་པའི་བསྟན་པ་ལ་གང་ཟག་ཏུ་ལྟ་བ་དང་ལྡན་པ་ནི་དགེ་འདུན་གྱི་གྲངས་སུ་
གཏོགས་པ་མ་ཡིན་ནོ་ཞེས་གསུངས་པའི་ཕྱིར་རོ། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་བཞིན་གཤེགས་པའི་ཉན་ཐོས་ཀྱི་དགེ་འདུན་ནི་གང་ཟག་མེད་པ། རྟོག་པ་མེད་པ། རྣམ་པར་མི་རྟོག་པ་ཡིན་པའི་ཕྱིར་རོ། །ཤཱ་རིའི་བུ་
དེ་བཞིན་གཤེགས་པའི་ཉན་ཐོས་ཀྱི་དགེ་འདུན་ལ་ནི་མི་དགེ་བ་ཅུང་ཟད་ཀྱང་མེད་དེ། ཚུལ་ཁྲིམས་ཉམས་པ་མེད་པ་ཡིན། སྤྱོད་པ་ཉམས་པ་མེད་པ་ཡིན། འཚོ་བ་ཉམས་པ་མེད་པ་ཡིན། ལྟ་བ་ཉམས་པ་མེད་པ་ཡིན་
ནོ། །ཤཱ་རིའི་བུ་དགེ་བ་གང་ཞེ་ན། དེ་བཞིན་གཤེགས་པའི་ཉན་ཐོས་ཀྱི་དགེ་འདུན་ནི་འདི་ལྟ་སྟེ། སེམས་དང་མཚུངས་པར་ལྡན་པ་དང་། དངོས་པོ་མེད་པར་རྣམ་པར་རྟོག་པ་དང་། མཚན་མར་རྣམ་པར་རྟོག་པ་དང་། མིང་དུ་
དམིགས་པ་དང་། གང་ཟག་ཏུ་དམིགས་པ་དང་། ཤཱ་རིའི་བུ་ཐ་ན་གང་དུ་འགའ་ཞིག་གིས་སེམས་དང་འབྲེལ་བའི་ཐ་སྙད་དགེ་བ་དང་མི་དགེ་བའི་ཆོས་ཀྱང་མི་དམིགས་པ་དེ་ནི་འཕགས་པའི་ཆོས་འདུལ་བ་ལ་དགེ་བ་ཞེས་གསུངས་
སོ། །ཤཱ་རིའི་བུ་དེ་ཅིའི་ཕྱིར་ཞེ་ན། གང་ན་བདེ་བ་ཡོད་པ་དེ་ན་སྡུག་བསྔལ་ཡང་ཡོད་པར་རིག་པར་བྱ་སྟེ། ཤཱ་རིའི་བུ་འདི་ལྟར་དེ་བཞིན་གཤེགས་པས་མངོན་པར་རྫོགས་པར་སངས་རྒྱས་པའི་ཆོས་ནི་ཉེ་བར་ཞི་བ་ཡིན་ནོ། །
ཤཱ་རིའི་བུ་འདི་ལྟར་དེ་བཞིན་གཤེགས་པས་མངོན་པར་རྫོགས་པར་སངས་རྒྱས་པའི་ཆོས་གང་ཡིན་པ་དེ་ལ་ནི་འདོད་པ་མེད། མི་འདོད་པ་མེད། བདེ་བ་མེད། སྡུག་བསྔལ་མེད། སེམས་མེད། སེམས་པ་མེད། འདུ་ཤེས་
མེད། ཚོར་བ་མེད་དེ། ཤཱ་རིའི་བུ་ཐ་ན་དེ་ལ་སྟོང་པ་ཉིད་ཀྱང་མེད་དོ། །དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་སྟོང་པའི་འདུ་ཤེས་གང་ཡིན་པ་དེ་ལ་ནི་བདག་གི་འདུ་ཤེས་དང་། སེམས་ཅན་གྱི་འདུ་ཤེས་དང་། སྲོག་གི་འདུ་
<pb id="58.11b"/>
ཤེས་དང་། གང་ཟག་གི་འདུ་ཤེས་དང་། རྟག་པའི་འདུ་ཤེས་དང་། ཆད་པའི་འདུ་ཤེས་དང་། འབྱུང་བའི་འདུ་ཤེས་དང་། འཇིག་པའི་འདུ་ཤེས་པ་ཡང་འབྱུང་བར་འགྱུར་བའི་ཕྱིར་རོ། །ཤཱ་རིའི་བུ་དེ་ཅིའི་ཕྱིར་ཞེ་ན། ཇི་ཙམ་དུ་འདུ་ཤེས་
པ་དེ་ཙམ་དུ་མཚན་མའི་འདུ་ཤེས་འཛིན་པ་ཉིད་ཡིན་ནོ་ཞེས་གསུངས་པའི་ཕྱིར་རོ། །དེ་ལྟ་བས་ན་ལོག་པར་ཞུགས་པ་ཡིན་ནོ། །ཤཱ་རིའི་བུ་མཚན་མའི་འདུ་ཤེས་ཅན་གྱི་སྟོང་པ་ཉིད་ཡིད་ལ་བྱེད་པ་མེད་པ་དེས་ན་སྟོང་པ་ཉིད་ཅེས་
བྱའོ། །སྟོང་པ་ཉིད་ཡིད་ལ་བྱེད་པས་ཀྱང་སྟོང་པ་དེས་ན་སྟོང་པ་ཉིད་ཅེས་བྱའོ། །ཤཱ་རིའི་བུ་འདི་ལྟར་སྟོང་པ་ཉིད་ལ་དགེ་བ་འམ། མི་དགེ་བ་མེད་པ་དེས་ན་སྟོང་པ་ཉིད་ཅེས་བྱ་སྟེ། ཤཱ་རིའི་བུ་ཐ་ན་དེ་ལ་སྟོང་པ་ཉིད་ཀྱི་འདུ་ཤེས་ཀྱང་
མེད་པ་དེས་ན་སྟོང་པ་ཉིད་ཅེས་བྱའོ། །ཤཱ་རིའི་བུ་འདུ་བྱེད་ཐམས་ཅད་ཤེས་པར་བྱ་སྟེ། དེ་ཡང་ཤེས་པ་མེད་པ་དང་། རྣམ་པར་ཤེས་པ་མེད་པ་དང་། ཡོངས་སུ་ཤེས་པ་མེད་པ་དང་། རྣམ་པར་དཔྱད་པ་མེད་པ་དང་། 
གནས་པ་མེད་པ་ཡིན་ཏེ། དེས་ན་སྟོང་པ་ཉིད་ཅེས་བྱའོ། །ཤཱ་རིའི་བུ་སྟོང་པ་ཉིད་ནི་སུས་ཀྱང་ཡིད་ལ་བྱ་བར་མི་ནུས་ཏེ། མཚན་མ་མེད་པར་མ་ཡིན། སྨོན་པ་མེད་པར་མ་ཡིན། མཚན་མ་ཡིད་ལ་བྱེད་པ་མེད་པར་མ་ཡིན་
ཏེ། དེས་ན་སྟོང་པ་ཉིད་ཅེས་བྱའོ། །ཤཱ་རིའི་བུ་ཅིའི་ཕྱིར་སྟོང་པ་ཉིད་ཀྱིས་གནས་པ་ཞེས་གསུངས་ཤེ་ན། མཚན་མ་ཐམས་ཅད་དང་། ཐ་ན་སྟོང་པ་ཉིད་ཀྱི་མཚན་མ་ཡང་ཡིད་ལ་མི་བྱེད་པས་དེས་ན་སྟོང་པ་ཉིད་ཀྱིས་གནས་པ་
ཞེས་བྱའོ། །མཚན་མ་སྤངས་པ་དེས་ན་མཚན་མ་མེད་པ་ཞེས་བྱའོ། །ཤཱ་རིའི་བུ་མཚན་མ་འདི་དག་གང་དུ་ཡང་ཅི་ཡང་ཡིད་ལ་མི་བྱེད་པ་དང་། ཡིད་ལ་བྱེད་པ་མེད་པ་དང་། མཚན་མ་མེད་པ་དང་། བརྡའ་མེད་པ་དེས་ན་
མཚན་མ་མེད་པ་ཞེས་བྱའོ། །ཤཱ་རིའི་བུ་གང་ཅུང་ཟད་མཚན་མར་འཛིན་ཅིང་དམིགས་པ་དེ་ནི་ལོག་པའི་ལྟ་བ་ཡིན་ནོ་ཞེས་གསུང་ངོ་། །དེ་ཅིའི་ཕྱིར་ཞེ་ན། ཤཱ་རིའི་བུ་ཆོས་འདུལ་བ་འདི་ལ་ཉེ་བར་ཞི་བར་དམིགས་ན་ཡང་ལོག་་
<pb id="58.12a"/>
པར་ཞུགས་པ་ཡིན་ན་ཐ་སྙད་ལྟ་ཅི་སྨོས། གང་གི་ཐ་སྙད་ལྟ་ཅི་སྨོས། གང་དེའི་ཐ་སྙད་ལྟ་ཅི་སྨོས། ཤཱ་རིའི་བུ་ཅིའི་ཕྱིར་སངས་རྒྱས་བཅོམ་ལྡན་འདས་རྣམས་ཐ་སྙད་ལོག་པ་ཡིན་པར་རྒྱ་ཆེར་སྟོན་ཅེ་ན། 
ཤཱ་རིའི་བུ་ཐ་སྙད་འདི་དག་བདེན་པ་མ་ཡིན་པར་ཁྱོད་ཀྱིས་མི་ཤེས་ཏེ། དེས་ན་ལོག་པ་མིན་པར་དེ་བཞིན་གཤེགས་པས་ཐུགས་སུ་ཆུད་ནས་ཅུང་ཟད་ཙམ་གྱི་ཐ་སྙད་ཀྱང་དམིགས་སུ་མེད་པས། ཤཱ་རིའི་བུ་ཐ་སྙད་ནི་ལོག་
པའི་ལྟ་བ་ཡིན་ནོ་ཞེས་གསུངས་སོ། །ཤཱ་རིའི་བུ་དེ་བཞིན་གཤེགས་པ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ནི་དྲན་པ་མེད་པ་ཡིད་ལ་བྱེད་པ་མེད་པ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ་དེ་བཞིན་
གཤེགས་པས་ཆོས་གང་གིས་རང་གི་དེ་ཁོ་ན་ཉིད་མ་དམིགས་ཏེ། རང་གི་ངོ་བོ་དམིགས་པ་མ་ཡིན། གཞན་གྱི་ངོ་བོ་དམིགས་པ་མ་ཡིན། མཉམ་པ་དམིགས་པ་མ་ཡིན། མི་མཉམ་པ་དམིགས་པ་མ་ཡིན་པའི་
ཕྱིར་རོ། །ཤཱ་རིའི་བུ་ཅིའི་ཕྱིར་དྲན་པ་ཉེ་བར་གཞག་པ་ཞེས་བྱ་ཞེ་ན། ཤཱ་རིའི་བུ་ངས་དྲན་པ་ཉེ་བར་གཞག་པ་དམིགས་པ་དང་། རང་བཞིན་དམིགས་པ་དང་། རང་གི་དེ་ཁོ་ན་ཉིད་དམིགས་པ་དང་། རང་གནས་པ་དམིགས་
པ་གང་ཡིན་པ་དེ་ནི་གནས་མ་ཡིན་ཞིང་གོ་སྐབས་མེད་དོ་ཞེས་དེ་བཞིན་གཤེགས་པས་གསུངས་ཏེ། རང་གི་མཚན་ཉིད་ཀྱིས་སྟོང་པའི་ཆོས་རྣམས་ལ་ངེས་པར་རྟོག་པའི་དོན་གྱིས་དྲན་པ་ཉེ་བར་གཞག་པ་ཞེས་བྱའོ། །
ཞེན་པ་མེད་པ་དང་། མངོན་པར་ཞེན་པ་མེད་པ་དང་། གནས་པ་མེད་པ་དང་། སོ་སོ་ཉེ་བར་གནས་པ་མེད་པ་དང་། ཀུན་དུ་གནས་པ་མེད་པ་དང་། གནས་པ་དང་བྲལ་བ་སྟེ། དེ་དག་ལ་དྲན་པ་ཉིད་ཀྱང་མེད་ན་དྲན་པ་ཉེ་
བར་གཞག་པ་ལྟ་ཅི་སྨོས་ཏེ། དེས་ན་དྲན་པ་ཉེ་བར་གཞག་པ་ཞེས་བྱའོ། །ཤཱ་རིའི་བུ་གལ་ཏེ་ཆོས་འགའ་ཞིག་གི་རང་གི་དེ་ཁོ་ན་ཉིད་ཐ་ན་སྐྲའི་རྩེ་མོ་བརྒྱར་གཤེགས་པའི་ཆ་ཤས་ཙམ་ཞིག་ཡོད་པར་གྱུར་ན་ཡང་། 
<pb id="58.12b"/>
ཤཱ་རིའི་བུ་དེ་བཞིན་གཤེགས་པ་འཇིག་རྟེན་དུ་བྱུང་ནས་ཆོས་ཐམས་ཅད་རང་བཞིན་མེད་དོ་ཞེས་ཆོས་སྟོན་པར་མི་འགྱུར་རོ། །ཤཱ་རིའི་བུ་གང་གི་ཕྱིར་ཆོས་ཐམས་ཅད་རང་བཞིན་མེད་པ་དང་། རང་བཞིན་གྱིས་སྟོང་
པ་དང་མཚན་ཉིད་གཅིག་པ་དང་། མཚན་ཉིད་མེད་པར་མཁྱེན་པ་དེའི་ཕྱིར། དེ་བཞིན་གཤེགས་པས་དྲན་པ་ཉེ་བར་གཞག་པ་ཞེས་དྲན་པ་ཉེ་བར་གཞག་པ་བསྟན་པ་ཡིན་ནོ། །གང་ལ་གནས་པ་མེད་པ་དང་། རྣམ་
པར་གནས་པ་མེད་པ་དང་། དྲན་པ་མེད་པ་དང་། དྲན་པའི་ལས་མེད་པ་དང་། རྟོག་པ་མེད་པ་དང་། རྣམ་པར་རྟོག་པ་མེད་པ་དང་། སེམས་པ་མེད་པ་དང་། སེམས་པའི་ལས་མེད་པ་དང་། ཡིད་མེད་པ་དང་། 
ཡིད་ཀྱི་ལས་མེད་པ་དང་། ཆོས་མེད་པ་དང་། ཆོས་ཀྱི་འདུ་ཤེས་མེད་པ་དང་། རྣམ་པ་ཐམས་ཅད་གྱི་ཐམས་ཅད་དུ་འཛིན་པའི་འདུ་ཤེས་མེད་པ་དང་། གཉིས་ཀྱི་ལས་མེད་པ་དང་། གནས་མེད་པ་དང་། ཀུན་
ཏུ་གནས་མེད་པ་སྟེ། དེ་ཉིད་ཀྱི་ཕྱིར་འཕགས་པ་རྣམས་ཀྱི་རྣམ་པར་མི་རྟོག་པ་ནི་དྲན་པ་ཉེ་བར་གཞག་པ་ཞེས་བྱའོ། །དེ་ལྟར་དེ་བཞིན་གཤེགས་པས་དྲན་པ་ཉེ་བར་གཞག་པ་གསུངས་པ་དངོས་པོའི་
རྗེས་སུ་འགྲོ་བ་དེ་དག་ནི་དྲན་པ་ཉེ་བར་གཞག་པ་ཞེས་བྱའོ། །ཤཱ་རིའི་བུ་ཡང་སངས་རྒྱས་རྗེས་སུ་དྲན་པ་ཞེས་བྱ་བ་གང་ཞེ་ན། དངོས་པོ་མེད་པར་མཐོང་བ་ནི་སངས་རྒྱས་རྗེས་སུ་དྲན་པ་ཞེས་བྱའོ། །
སངས་རྒྱས་ཀྱང་བསམ་གྱི་མི་ཁྱབ་པ། མཚུངས་པ་མེད་པ། སེམས་པ་དེ་བཞིན་ཉིད་དང་བཅས་པ་ནི་སངས་རྒྱས་རྗེས་སུ་དྲན་པ་ཞེས་བྱའོ། །ཤཱ་རིའི་བུ་སེམས་པ་དེ་བཞིན་ཉིད་དང་བཅས་པ་གང་ཞེ་ན། 
སངས་རྒྱས་བཅོམ་ལྡན་འདས་རྣམས་ནི་རྟོག་པ་མེད་པ། རྣམ་པར་མི་རྟོག་པ། རྟོག་པ་དང་རྣམ་པར་རྟོག་པར་མེད་པ་ཡིན་ཏེ། དེས་ན་སངས་རྒྱས་རྗེས་སུ་དྲན་པ་ཞེས་བྱའོ། །རང་གི་ངོ་བོ་མཐོང་བས་
