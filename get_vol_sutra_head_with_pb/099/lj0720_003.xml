<pb id="99.23b"/>
འཇིག་རྟེན་པའི་བཟླས་བརྗོད་སྒྲུབ་པ་འབུམ་ལགས་སོ། །འབུམ་བཟླས་པས་འཇིག་རྟེན་ལས་འདས་པ་ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ན། དེ་བཞིན་གཤེགས་པ་ཐམས་ཅད་མངོན་སུམ་དུ་སྣང་བར་མཐོང་བར་འགྱུར་རོ། ། 
དེ་བཞིན་གཤེགས་པ་ཐམས་ཅད་ལ་ལུང་བསྟན་པ་འཐོབ་པར་འགྱུར་རོ། །བྱང་ཆུབ་ཀྱི་སྙིང་པོ་ལ་ཐུག་གི་བར་དུ་ཕྱིར་མི་ལྡོག་པར་བྱིན་གྱིས་བརླབས་ཀྱིས་བྱིན་གྱིས་བརླབས་པར་འགྱུར་རོ། །ཕྱག་རྒྱ་བཅིངས་ཏེ་སྐྱིལ་མོ་དཀྲུང་བཅས་ནས། སེམས་
ཅན་ཐམས་ཅད་ལ་བརྩེ་བ་དང་། འབྱུང་པོ་ཐམས་ཅད་ལ་བྱམས་པ་དང་། སྙིང་རྗེའི་སེམས་ཀྱི་རང་བཞིན་གྱིས་དོན་ཡོད་པའི་ཞགས་པའི་སྙིང་པོ་ལན་ཅིག་བཟླས་བརྗོད་བགྱིའོ། །བཟླས་བརྗོད་བགྱིས་མ་ཐག་ཁོ་ནར་ལན་དྲུག་བརྒྱ་བཞི་བཅུར་
བཟླས་བརྗོད་བགྱིས་པར་འགྱུར་རོ། །དེ་བཞིན་གཤེགས་པ་ཐམས་ཅད་དབུགས་འབྱིན་པ་མཛད་ཅིང་དྲན་པ་དང་། བློ་གྲོས་དང་། གཟི་བརྗིད་ལུས་ལ་འཇུག་པར་བགྱིད་དོ། །བཟླས་བརྗོད་བགྱིས་པ་ཙམ་གྱི་མོད་ལ་ཕ་རོལ་ཏུ་ཕྱིན་པ་དྲུག་ཡོངས་
སུ་རྫོགས་པར་འགྱུར་རོ། །རི་མོའི་སྐུ་གཟུགས་དེ་ལ་ཡང་འོད་ཟེར་འབྱུང་བར་འགྱུར་རོ། །འཕགས་པ་སྤྱན་རས་གཟིགས་དབང་ཕྱུག་ཡོངས་སུ་དག་པའི་བདག་ཉིད་རྨི་ལམ་དུ་མཐོང་བར་འགྱུར་རོ། །མཆོག་ཐམས་ཅད་སྩོལ་བར་འགྱུར་རོ། །
དེའི་ལས་ཀྱི་སྒྲིབ་པ་ཐམས་ཅད་ཡོངས་སུ་དག་པར་འགྱུར་རོ། །སྡིག་པ་དང་སྒྲིབ་པ་ཐམས་ཅད་ཡོངས་སུ་བསལ་བ་དང་། གཏུགས་པར་འགྱུར་རོ། །ནད་ཐམས་ཅད་སྤངས་པར་འགྱུར་རོ། །འཇིག་རྟེན་པའི་དགོས་པ་སྒྲུབ་པ་རྣམས་ཀྱི་དམ་པ་
ཐམས་ཅད་འགྲུབ་པར་འགྱུར་བས་སངས་རྒྱས་རྗེས་སུ་དྲན་པ་བསྒོམ་པར་བགྱིའོ།།  །།འཕགས་པ་དོན་ཡོད་པའི་ཞགས་པའི་ཆོ་ག་ཞིབ་མོའི་རྒྱལ་པོ། <bampo n="720.3">བམ་པོ་གསུམ་པ། ཐལ་མོ་ལྷན་ཅིག་བསྡམས་ཏེ་སྦྱར་ལ། རྩེ་མོ་
ཡིད་ཙམ་བཀུག་སྟེ་ཁར་གཏད་ལ་སྲིན་ལག་གཉིས་ཕྱིར་འགྱེད་ཅིང་། གུང་མོ་པད་མ་ལྟ་བུར་བགྱིས་ཏེ། སྔགས་འདི་བརྗོད་དོ། །ཨོྃ་ཏུ་རུ་ཏུ་རུ་པད་མེ། ཨ་མོ་གྷ་སིད་དྷི་ཧཱུྃ། ཕྱག་རྒྱ་འདི་ནི་དོན་ཡོད་འགྲུབ། །ལས་རྣམས་གྲུབ་དང་ལྡན་པ་ཡི། །
<pb id="99.24a"/>
འདི་ནི་བཅིང་བ་བགྱིས་པ་ཡིས། །ཀུན་རིག་མྱུར་དུ་འགྲུབ་པར་འགྱུར། །མྱུར་དུ་སྟོན་པ་སྩོལ་འགྱུར་ཏེ། །རྙེད་དཀའ་དོན་ཡོད་གྲུབ་པ་མཆོག །མཆོག་ཀུན་རབ་ཏུ་སྟོབས་པར་འགྱུར། །འཇིག་རྟེན་འདས་པ་དེ་བཞིན་འཇིག་རྟེན་པ། །
སྒྲིབ་པ་ཐམས་ཅད་ལས་ནི་རྣམ་པར་གྲོལ། །བསོད་ནམས་ཕུང་པོ་དག་ནི་རྟག་ཏུ་འཕེལ། །བཀྲ་ཤིས་སྒྲ་ནི་འབྱུང་བར་འགྱུར་བའོ། །ལྷ་རྣམས་རྟག་ཏུ་བསྲུང་བར་འགྱུར། །རྡོ་རྗེ་བཅིངས་པ་ཤིན་ཏུ་བཅིང་། །རྟག་ཏུ་སེམས་ནི་བརྟན་པོར་བགྱི། །
མཛུབ་མོ་དག་ནི་ཡིད་བསྒུམས་ནས། །སྙིང་པོ་དག་ནི་རབ་ཏུ་བརྒྱང་། །དོན་ཡོད་པའི་པད་མའི་དཀྱིལ་འཁོར་ཕྱག་རྒྱ་དང་། སྙིང་པོ་གསུངས་པ་དང་། པད་མའི་དབང་ཕྱུག་གི་ཕྱག་རྒྱ་ལས་དང་དོན་ཐམས་ཅད་འགྲུབ་པའི་གསང་སྔགས་དེ་དག་
ཐམས་ཅད་གསུངས་ནས། དེ་ནས་དོན་ཡོད་པའི་རྒྱལ་པོ་གསུངས་པ། ཨོྃ་ཨ་མོ་གྷ་ཧྲྀ་ད་ཡ། པད་མེ་དྷ་ར་དྷ་ར་པད་མ་དྷ་ར་མ་ཧཱ་མཎ་ཌ་ལ་ཧྲྀ་ད་ཡ་ཧཱུྃ། སྙིང་པོ་ཕྱག་རྒྱ་འདི་ནི་བཅིངས་པ་ཡིས། །པད་མ་འཆང་བའི་དོན་ཡོད་
སྙིང་པོ་ཡི། །གྲུབ་པ་དེ་ཉིད་ཡང་དག་སོམ་ཉི་མེད། །ཐམས་ཅད་དུ་ནི་ལས་རྣམས་ཐམས་ཅད་དག །དེ་ནི་གྲུབ་པར་འགྱུར་ཏེ་སོམ་ཉི་མེད། །ཤིན་ཏུ་གསང་བའི་ཕྱག་རྒྱ་གཟུང་། །ཤིན་ཏུ་གསང་བའི་གསང་སྔགས་བཟླས། །ཤིན་ཏུ་བཀྲུ་
བས་གོས་གཙང་གྱོན། །གཙང་མའི་སེམས་ཀྱིས་འཆང་བགྱིད་ཅིང་། །སེམས་ཅན་ཀུན་ལ་བརྩེ་གྱུར་ནས། །རྟག་ཏུ་བླ་མ་གུས་པར་བསྒོམ། །རྟག་ཏུ་ཤིན་ཏུ་དང་བགྱི་ཞིང་། །པད་མའི་ཕྱག་ལ་དགའ་བར་བགྱི། །མྱུར་དུ་ལས་འགྲུབ་
མྱུར་དུ་ནི། །པད་མ་འཆང་དང་སངས་རྒྱས་འགྲུབ། །མྱུར་དུ་འཇིག་རྟེན་དབང་ཕྱུག་འཐོབ། །མྱུར་དུ་སེམས་ཅན་ཀུན་ཕན་ལྡན། །ལག་པ་གཡོན་པ་བརྐྱང་བ་ཙམ་གྱིས་ཁར་པད་མའི་ཚུལ་དུ་གཞག་ལ་ལག་པ་བསྒྱུར་ནས། མཛུབ་མོ་གྱེན་དུ་
བསྒྲེང་མཐེ་བོ་ཡིད་ཙམ་བཀུག་ལ་ལག་པ་གཡས་པ་བརྐྱང་སྟེ། སོར་མོ་རྣམས་པད་མའི་ཚུལ་དུ་གཞག་ལ། མཐེ་བོ་ཡིད་ཙམ་བཀུག་སྟེ། གུང་མོ་དོན་ཡོད་པའི་ཞགས་པར་བགྱི་བ་ནི། དོན་ཡོད་པའི་ཞི་བ་ཆེན་པོའི་མིག་སེམས་ཅན་ཐམས་
<pb id="99.24b"/>
ཅད་ལ་བྱམས་པའི་སེམས་དང་། སྙིང་རྗེའི་བདག་ཉིད་ཅན་ལགས་ཏེ། གསང་སྔགས་འདི་བརྗོད་དོ། །ཨོྃ་པ་ཤུ་པ་ཏི་པཱ་ཤ་དྷ་ར་ས་ཧཱ་སྲ་རཤྨི་པྲ་ཏི་མན་དི་ཏ་ཀཱ་ཡ། ཨཱ་ཀར་ཥ་ནི་སན་ཙོ་ད་ནི། བྷུ་རུ་བྷུ་རུ། ཨ་མོ་གྷ་པཱ་ཤ་སིད་དྷི་ཧཱུྃ། ཕྱག་
རྒྱ་འདིས་གསང་སྔགས་ལན་ཉི་ཤུ་རྩ་གཅིག་བཟླས་སོ། །དེ་ནས་དོན་ཡོད་པའི་ཞགས་པའི་སྙིང་པོ་བཟླས་ནས། ལག་པ་གཡས་པ་ཞགས་པའི་ཕྱག་རྒྱའི་ཚུལ་དུ་བརྡེག་ཅིང་སླར་ཡང་རང་གི་གནས་སུ་གཟུང་ཞིང་། གསང་སྔགས་ལན་བདུན་བཟླས་ཏེ། ལན་བདུན་དུ་ཡང་
བརྡེག་གོ །དོན་ཡོད་རྒྱལ་པོ་བཟླས་པས་ནི། །བསམ་པ་མཆོག་ཏུ་དག་པས་བགྱི། །བཟླས་པ་ཙམ་གྱི་མོད་ལ་ནི། །དོན་ཆེན་ཞགས་པའི་ཕྱག་རྒྱ་ཡིས། །བྱང་ཆུབ་ཐམས་ཅད་དགུག་པ་དང་། །མོད་ལས་སངས་རྒྱས་ཉིད་དུ་འགྱུར། །གཞན་ཡང་དགོས་
པ་སྣ་ཚོགས་དག །ཅི་ལྟར་ཡིད་ལ་བསམས་པ་བཞིན། །མོད་ལ་གྲུབ་པ་བླ་མེད་དང་། །མོད་ལ་ཐམས་ཅད་དགུག་པར་འགྱུར། །ལྷ་དང་ཀླུ་དང་གནོད་སྦྱིན་དང་། །དྲི་ཟ་ལྷ་མིན་ནམ་མཁའ་ལྡིང་། །མི་འམ་ཅི་དང་ལྟོ་འཕྱེ་ཆེ། །
རིག་སྔགས་འཆང་ལ་ལྟ་བའི་ཕྱིར། །ཐམས་ཅད་དེ་ཡི་མོད་ལ་འདུ། །ཕྱོགས་བཅུའི་སངས་རྒྱས་ཐམས་ཅད་དག །དེ་ཉིད་གཟིགས་པས་གཟིགས་པར་འགྱུར། །རིག་སྔགས་འཆང་ལ་ཕྱག་བགྱིའི་ཕྱིར། །བྱང་ཆུབ་
སེམས་དཔའ་འདུ་བར་འགྱུར། །མགོན་པོ་འཕགས་པ་སྤྱན་རས་གཟིགས། །མཆོག་སྦྱིན་སྤྱི་བོར་ཕྱག་འཇོག་འགྱུར། །ཡོངས་སུ་དག་པའི་བདག་ཉིད་ཀྱི། །རང་བཞིན་མོད་ལ་སྟོན་པར་མཛད། །གང་དག་མནར་མེད་སོང་བ་
དང་། །སེམས་ཅན་མཚམས་མེད་ལྔ་བགྱིད་དང་། །གང་དག་འཕགས་ལ་སྐུར་འདེབས་དང་། །གང་དག་དམ་ཆོས་སྤོང་བ་དང་། །ཕྱག་རྒྱ་འདི་མཐོང་འཛིན་འཇུག་གམ། །བཅིངས་པས་མོད་ལ་སྡིག་པ་ཀུན། །འཇིག་འགྱུར་
མོད་ལ་འདྲེན་པ་མཐོང་། །ཕྱག་རྒྱ་བཅིངས་པ་ཙམ་གྱིས་ནི། །དགོས་པ་ཐམས་ཅད་འགྲུབ་པར་འགྱུར། །ཕྱག་རྒྱ་འདི་ནི་མཐོང་ཙམ་དང་། །རྗེས་སུ་ཟློས་པར་བགྱིད་པ་དང་། །རིག་སྔགས་འཆང་བ་མཐོང་བ་དེ། །འཕགས་པ་སྤྱན་
<pb id="99.25a"/>
རས་གཟིགས་དབང་ནི། །མངོན་དུ་མཐོང་བར་ལྟ་བར་བྱ། །ཚེ་རབས་བརྒྱུད་པར་བསྐལ་པ་ནི། །བརྒྱ་དང་སྟོང་དུ་བསགས་པ་ཡི། །སྡིག་པ་ལས་ཀྱི་སྒྲིབ་པ་རྣམས། །ཕྱག་རྒྱ་བཅིངས་སམ་མཐོང་ཙམ་གྱིས། །དེ་ཀུན་འབྱང་
འགྱུར་སོམ་ཉི་མེད། །ཐལ་མོ་ལྷན་ཅིག་དམ་པར་སྦྱར་ཏེ། མཁས་པས་པད་མའི་ཚུལ་དུ་བགྱིས་ལ། མཛུབ་མོ་ནོར་བུར་བགྱིས་ཏེ་གུང་མོ་ཡིད་ཙམ་ཞིག་བཀུག་པ་ནི། ཡིད་བཞིན་གྱི་ནོར་བུ་ཆེན་པོའི་རྒྱལ་མཚན་གྱི་རྩེ་མོ་སྟེ་ལག་པ་སྤྱི་
བོར་བརྐྱང་ནས་སྤྱི་བོར་དབང་བསྐུར་བ་སྩོལ་བའི་གསང་སྔགས་འདི་བརྗོད་དོ། །ཨོྃ་སྟྲཻ་ཡ་དྷཱ་ནུ་ག་ཏ། ཨ་བྷི་ཥིཉྩ་ཏུ། སརྦ་སྟྲཻ་ཡ་དྷྭ། ཨ་བྷི་ཥེ་ཀཻ་པད་མ་མ་ཎི་སུ་པད་མེ། ཨ་མོ་གྷེ་སརྦ་ཏ་ཐཱ་ག་ཏ། ཨ་དྷི་ཏེ་ཧཱུྃ། འདིས་དབང་
བསྐུར་བ་ཙམ་གྱིས། རིག་སྔགས་འཆང་ལ་དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་བར་འགྱུར་རོ། །འཕགས་པ་སྤྱན་རས་གཟིགས་དབང་ཕྱུག་གི་ཕྱག་གིས་དབང་བསྐུར་བར་འགྱུར་རོ། །རིག་སྔགས་འཆང་གི་
བྱ་བ་བྱེད་པའི་རྒྱལ་པོ་ཆེན་པོར་འགྱུར་རོ། །རིག་སྔགས་འཆང་ཐམས་ཅད་འགྲུབ་པར་འགྱུར་རོ། །ཉོན་མོངས་པའི་སྒྲིབ་པ་ཐམས་ཅད་རྣམ་པར་དག་པར་འགྱུར་རོ། །འཇིག་རྟེན་ཐམས་ཅད་ཀྱི་གཙོ་བོ་གཅིག་པུའི་གནས་
སུ་འགྱུར་རོ། །སྤྱི་གཙུག་རྡོ་རྗེའི་པད་མ་བཅིང་། །རྟག་ཏུ་སོར་མོའི་རྩེ་མོ་བརྐྱང་། །མཛུབ་མོ་ལྕགས་ཀྱུའི་ཚུལ་དུ་བགྱིའོ། །རང་གི་གདོང་གི་ཁྲོ་གཉེར་བཞིན། །ཁྲོ་བོའི་རྒྱལ་པོའི་ཕྱག་རྒྱ་སྟེ། །ལས་ཀུན་སྒྲུབ་པར་བགྱིས་
པ་ཡི། །ཐམས་ཅད་སྒྲུབ་བྱེད་ཕྱག་རྒྱ་སྟེ། །ཀུན་སྒྲུབ་དམ་པའི་གསང་སྔགས་པས། །འདི་དྲན་སྒྲུབ་པ་ཀུན་ཀྱི་མཆོག །ཨོྃ་ཀྲོ་དྷ་རཱ་ཛཱ་དྷ་མ་ཧཱ། ཨ་མོ་གྷ་ཧ་ན་ཧ་ན། སརྦ་དུཥྚ་ན་ཧཱུྃ། ཕྱག་རྒྱ་འདི་དྲན་ཙམ་གྱིས་ཀྱང་། །
མཐུ་ཆེན་པོའི་གསང་སྔགས་ཀྱིས། །གདུག་པ་ཀུན་ནི་རྣམ་འཇིག་སྟེ། །རི་རབ་ཀྱང་ནི་རྙིལ་བར་བགྱིད། །ཕྱག་རྒྱ་བཅིང་བ་བགྱིས་པ་ཡིས། །སྡིག་པ་ཐམས་ཅད་འཇིག་པར་བགྱིད། །སེམས་ཅན་གདུག་དང་གདུག་པའི་ཀླུ། །
<pb id="99.25b"/>
བགེགས་དང་ལོག་འདྲེན་གདུག་པ་སྟེ། །དེ་དག་ཐམས་ཅད་ཞི་བར་འགྱུར། །ཕྱག་རྒྱ་བཅིངས་པ་ཙམ་གྱིས་ནི། །ཐམས་ཅད་དབང་དུ་གྱུར་ནས་མཆིས། །ལྷ་དང་མི་དང་དགེ་སྦྱོང་དང་། །བྲམ་ཟེ་རྒྱལ་རིགས་གང་ལགས་པ། །
ཐམས་ཅད་དབང་དུ་གྱུར་ནས་ནི། །མཆིས་པར་འགྱུར་བ་སོམ་ཉི་མེད། །རྒྱུད་ནི་རྟག་ཏུ་མཉམ་གཞག་ལ། །མཐེ་བོ་མཉམ་དུ་བཏེག་ནས་ནི། །གུང་མོ་ཡི་ནི་གུང་མོ་ཉིད། །ཡིད་ཙམ་བཀུག་ནས་བསྒྲེང་བར་བགྱི། །འདི་ནི་པད་མ་
ཆེན་པོ་ཡི། །ལྷ་མོ་སྒྲོལ་མའི་ཕྱག་རྒྱ་སྟེ། །གྲུབ་པ་བླ་ན་མེད་པ་ཡི། །ཐམས་ཅད་ཀྱི་ནི་དམ་པ་ལགས། །ཐལ་མོ་པད་མའི་ཚུལ་དུ་སྦྱར། །མཐེ་བོ་ཉིད་ནི་བརྐྱང་བགྱིས་ལ། །མཐེ་ཆུང་ཡིད་ཙམ་བཀུག་པ་ནི། །དཀར་
ཤམ་ཆེན་མོའི་ཕྱག་རྒྱ་སྟེ། །འདི་ནི་ཀུན་གྲུབ་བླ་ན་མེད། །རྡོ་རྗེའི་ཚུལ་དུ་ཐལ་སྦྱོར་དམ་བཅིངས་ཤིང་། །ཤེས་རབ་ཅན་གྱིས་གཡས་པའི་ལག་བསྒྱུར་ལ། །ཁྲོ་གཉེར་བཞིན་ནི་དེ་བཞིན་ཁྲོ་བ་དང་། །ཕྱག་རྒྱ་ཆེན་པོ་
ཀུན་འདོད་རབ་ཏུ་སྦྱིན། །ལག་པ་གཉིས་ཀྱིས་ཐལ་སྦྱར་བརྐྱང་ནས་ནི། །གསང་བ་དེ་བརྐྱང་གུང་མོ་བསྐུམ་ནས་ནི། །མཐེ་ཆུང་བརྐྱང་ནས་ལྕགས་སྒྲོག་པད་མ་ཡི། །ཚུལ་དུ་སྙིང་གའི་གནས་སུ་གཞག་པར་བགྱི། །ཕྱག་
རྒྱ་འདི་ནི་ཕྱག་རྒྱ་ཆེ། །ཕྱག་རྒྱ་འདི་ནི་བཅིངས་པ་ཡིས། །དཀྱིལ་འཁོར་ཀུན་ནས་ལྷ་དག་དང་། །དཀྱིལ་འཁོར་ལྷ་ཀུན་དགའ་བར་འགྱུར། །ཐམས་ཅད་འཚོགས་ཤིང་འདུ་བ་དང་། །ཀུན་གྱིས་བསྲུང་བགྱིད་སོམ་ཉི་མེད། །
ཕྱག་རྒྱ་འདི་ཉིད་བཤིག་ནས་ལག་པ་ནི། །འཐལ་སྦྱར་པད་མའི་ཚུལ་བཞིན་ལེགས་བྱས་ཏེ། །སྙིང་གར་གཞག་པ་གནོད་སྦྱིན་ཕོ་ཉ་མོའི། །འདི་ནི་ཕྱག་རྒྱ་ལགས་པར་ལེགས་པར་སྒྲགས། །དང་པོར་རྡོ་རྗེ་ཁུ་ཚུར་ལེགས་བཅངས་ལ། །
གུང་མོ་ལྷག་མ་སྐུམ་ཞིང་མཐེ་བོང་གཞག །པད་མ་ཚུལ་གྱི་བཞིན་དྲན་སྒྲོལ་བདུན་གྱི། །གྲུབ་པ་ཀུན་གྱི་བླ་མེད་ཕྱག་རྒྱ་འདི། །སྡིག་པ་ཐམས་ཅད་འཇིག་ཅིང་ཉོན་མོངས་ཀུན། །ནད་ཀུན་ཉེ་བར་ཞི་བ་སོམ་ཉི་མེད། །དོན་ཡོད་པ་ཡི་
<pb id="99.26a"/>
གྲུབ་པ་བླ་མེད་ཀྱིས། །ཆོ་ག་ཞིབ་མོ་ཐམས་ཅད་རབ་ཏུ་འགྲུབ། །ལག་པ་གཉིས་ནི་མཉམ་གཞག་སྟེ། །རྡོ་རྗེའི་ཚུལ་དུ་པད་མ་བཅིང་། །མཛུབ་མོ་བསྐུམ་པ་བགྱིས་ནས་ནི། །མཐེ་བོ་ཡང་ནི་དགུག་པར་བགྱི། །འདི་ནི་རྟ་མགྲིན་
ཕྱག་རྒྱ་སྟེ། །ཆོ་ག་ཞིབ་མོའི་པད་མ་ལགས། །པད་མོའི་ཚུལ་དུ་ཐལ་མོ་སྦྱར། །མཛུབ་མོས་འཁྱུད་ལ་གུང་མོ་ནི། །ལྕགས་ཀྱུའི་ཚུལ་དུ་བསྒྲེང་བར་བགྱི། །དོན་ཡོད་ཞགས་པའི་ཕྱག་རྒྱ་འདི། །རྒྱ་མཚོའི་ཀློང་གི་ཁ་ལྟ་བུ། །
རྡོ་རྗེ་ཟ་བ་ཉིད་ཀྱིས་གསུངས། །འདི་ནི་ལས་ཀུན་བགྱིད་པ་པོ། །གྲུབ་པ་ཀུན་གྱི་བླ་ན་མེད། །ཕྱག་རྒྱ་འདི་ནི་མཛུབ་མོའི་མཐེ་བོ་གཉིས། །ལྕགས་སྒྲོག་ལྷག་མ་བཀུག་ནས་པད་མའི་ཚུལ། །སྙིང་གའི་གནས་སུ་གཞག་པ་མགྲིན་
སྔོན་གྱི། །འདི་ནི་དོགས་མེད་ལས་ཀུན་ཕྱག་རྒྱ་ལགས། །ལག་གཉིས་པད་མའི་ཁུ་ཚུར་ཏེ། །གཡས་གཡོན་དུ་ནི་གཞག་ནས་སུ། །ཀུན་ནས་ཞི་བའི་བཞིན་དུ་གཞག །བྱམས་པའི་མིག་གཉིས་བགྱིས་པ་ནི། །ཞལ་ནི་བཅུ་
གཅིག་ཕྱག་རྒྱ་སྟེ། །དེ་བཞིན་ཀུན་གྱིས་མྱི་ཐུབ་པའོ། །མཐེ་བོ་མཉམ་པར་མཉམ་བགྱིས་ལ། །སོར་མོའི་རྩེ་མོ་བསྐུམས་པ་དང་། །མཛུབ་མོ་གཉིས་ནི་པད་མའི་ཚུལ། །རིག་པའི་དབང་ཕྱུག་ཕྱག་རྒྱ་ལགས། །ཕྱག་རྒྱ་འདི་ཉིད་
དབུས་སུ་ནི། །འཁོར་ལོའི་ཚུལ་དུ་མཛུབ་མོ་བསྐུམ། །གཡོན་པ་བརྐྱང་བ་དབང་ཆེན་གྱི། །ཕྱག་རྒྱ་འབྱུང་པོ་ཐམས་ཅད་འཇོམས། །ལྕགས་སྒྲོག་དམ་དུ་བགྱིས་ནས་ནི། །ལག་པ་གཉིས་པ་བརྐྱང་ནས་ཀྱང་། །སྙིང་གར་གཞག་པའི་ཕྱག་
རྒྱ་སྟེ། །འདི་ནི་རྒྱུན་དུ་གཤིན་རྗེ་ལགས། །ལག་པ་གཡོན་པ་བརྐྱང་ནས་སུ། །སོར་མོ་སྒྲེང་བའི་ཐོར་ཐོ་དགུག །གཡས་པ་སྙིང་གར་གཞག་ནས་སུ། །མཐེ་བོ་དང་ནི་མཐེ་ཆུང་དགུག །ལྷག་མ་རྣམས་ནི་བརྐྱང་བགྱིས་ཏེ། །འདི་ནི་ཆུ་ལྷའི་
ཕྱག་རྒྱ་སྟེ། །ཀླུ་ཀུན་དགུག་པའི་མཆོག་ལགས་སོ། །ལག་པ་གཉིས་ནི་བསྡམས་བགྱིས་ལ། །སོར་མོ་ཕྱིན་ཁ་ལོག་ཏུ་སྦྲེལ། །གཡས་པ་དང་ནི་གཡོན་པ་དག །སྙིང་གའི་གནས་སུ་གཞག་བགྱི་སྟེ། །ཕྱག་རྒྱ་འདི་ནི་ལུས་ངན་གྱི། །
<pb id="99.26b"/>
གནོད་སྦྱིན་ཐམས་ཅད་སྐྲག་པར་བགྱི། །ལག་པ་གཡས་པ་སྤྱི་བོར་ཡང་། །མཐེ་བོ་མཛུབ་མོ་དགུག་བགྱིས་ལ། །ལག་པ་གཡོན་པ་བརྐྱང་ནས་སུ། །མཛུབ་མོ་གྱེན་དུ་བསྒྲེང་བ་ནི། །འདི་ནི་ཚངས་པའི་ཕྱག་རྒྱ་སྟེ། །
ཐམས་ཅད་དུ་ནི་ལས་སྒྲུབ་པའོ། །ཕྱག་རྒྱ་འདི་ཉིད་གཡས་པ་ཡི། །མཐེ་ཆུང་སོར་མོ་དགུག་བགྱིས་ཏེ། །དྲང་སྲོང་ཚོགས་ཀྱི་ཕྱག་རྒྱ་འདི། །ལྷ་རྣམས་ཀུན་གྱིས་ཕྱག་བགྱིས་པའོ། །ལག་པ་གཉིས་ནི་དམ་བཅིངས་ལ། །
ལྟ་སྡུག་འཁོར་ལོའི་ཕྱག་རྒྱ་སྟེ། །ལྷ་མིན་ཐམས་ཅད་འགུགས་པ་ཡི། །ཁྱབ་འཇུག་ཕྱག་རྒྱ་འདི་ཞེས་གསུངས། །གཡས་པ་བི་ཛ་པུ་རར་བགྱི། །གཡོན་པ་རྩེ་གསུམ་ཚུལ་དུ་བགྱི། །མཐེ་བོ་མཐེ་ཆུང་བསྐུམ་པ་ནི། །འབྱུང་པོ་
ཐམས་ཅད་བསྐྲད་བགྱིད་པ། །འདི་ནི་དྲག་པའི་ཕྱག་རྒྱར་གསུངས། །གཡས་པ་ཁུ་ཚུར་བཅངས་ནས་སུ། །མཛུབ་མོ་བརྐྱང་ནས་གཡོན་པ་ནི། །དཀུར་བསྟེན་ཁུ་ཚུར་བཅངས་ནས་གཞག །སོར་མོ་རྣམས་ནི་བརྐྱང་བར་བགྱི། །དྲག་
པོ་རྒྱུན་དུ་ལྟ་བགྱིད་པ། །དེ་བཞིན་ལྷ་ཡི་སྡེ་དཔོན་གྱི། །གཞོན་ནུ་ཕྱག་རྒྱ་འདི་ཞེས་གསུངས། །གྱེན་དུ་ལག་པ་གཉིས་བརྐྱང་ནས། །སོར་མོ་གསུམ་ནི་བརྐྱང་བགྱིས་ཏེ། །མཐེ་བོ་མཛུབ་མོ་དགུག་པ་ནི། །འོད་ཟེར་སྟོང་དག་འཕྲོ་
བགྱིད་པ། །འདི་ནི་ཉི་མའི་ཕྱག་རྒྱ་ལགས། །ཕྱག་རྒྱ་འདི་ཉིད་སོར་མོ་གསུམ། །བཀུག་ནས་སོར་མོ་གཉིས་གཉིས་བརྐྱང་། །སྐར་མའི་ཚོགས་ཀྱིས་མཛེས་གྱུར་པ། །འདི་ནི་ཟླ་བའི་ཕྱག་རྒྱར་གསུངས། །གསང་སྔགས་ཆེན་པོའི་
ཕྱག་རྒྱ་འདི་དག་ནི། །ལས་དང་དོན་ཀུན་གྲུབ་པ་བསྒྲུབ་པར་བགྱིད། །སྡིག་པ་ཐམས་ཅད་སྤོང་ཞིང་ཉོན་མོངས་ཀུན། །ཉམས་པར་བགྱིད་ཅིང་སྒྲིབ་པ་ཐམས་ཅད་འབྱང་། །ལས་ཀུན་ཟད་པར་བྱེད་ཅིང་དོན་ཡོད་པའི། །ལས་སྒྲུབ་དོན་
ཡོད་གྲུབ་པ་འགྲུབ་པར་འགྱུར། །ཨོྃ་པད་མཱ་ཏ་རེ་ཏ་རཱ་ཡ། པད་མ་བྷུ་ཛེ་ཧཱུྃ། ཨོྃ་མ་ཧཱ་པད་མེ་ཤྭ་རྃ་གེ ། ཧུ་རུ་ཧུ་རུ་སྭཱ་ཧཱ། ཨོྃ་བྷྲྀ་ཀུ་ཊི་པད་མེ་ཏ་ར་ཏ་ར་ཧཱུྃ། ཨོྃ་པད་མེ་པཎ་ཌ་ར་བཱ་སི་ནི། ཀུན་ཌ་ཀུན་ཌ་སྭཱ་ཧཱ། ཨོྃ་ཨ་མོ་གྷ་པད་མ་བ་ར་ཏེ་
<pb id="99.27a"/>
སིད་དྷྱ་སིད་དྷྱ་ཏུཾ་ཧཱུྃ། ཨོྃ་སརྦད་ཏྲ་ག་མི་ནི་ཨ་ཧཱ་ཡ་རཽ་དྲི་ཎི་ཧཱུྃ། ཨོྃ་ཨ་མོ་གྷ་ནི་ཏ་རེ་ཏ་རཱ་ཡ་པད་མེ་བྷུ་ཛེ་ཧཱུྃ། ཨོྃ་དཱ་རུ་ལ་རུ་ལ་པད་མེ་ཨ་མོ་གྷ་ཧཱུྃ། ཨོྃ་བ་ཌ་བ་མུ་ཁེ་ནི་ཀྲིན་ཏཱ་ཡ་དུཥྚན་ཧཱུྃ། ཨོྃ་པད་མེ་ནཱི་ལ་ཀན་ཋེ་ཤྭ་ར། 
བྷུ་རུ་བྷུ་རུ་ཧཱུྃ། ཨོྃ་སོ་མྱ་བ་ད་ནེ་པྲ་སི་ཏ་ཤཱ་ས་ཡ་ཧཱུྃ། ཨོྃ་པད་མེ་ཤྭ་རི་སདྷཱ་ཡ་ཧཱུྃ། ཨོྃ་ཨ་མོ་གྷེ་ཤྭ་རེ་ཧཱུྃ། ཨོྃ་ས་མ་རི་ཏ་རེ་ཏ་རེ་ཧཱུྃ། ཨོྃ་ཡོཀྴྭ་དི་པ་ཏི་མུ་རུ་མུ་རུ་ཧཱུཾ། ཨོྃ་ཨ་མོ་གྷེ་བྲཧྨ་ར་ཏེ་ཧཱུྃ། ཨོྃ་ཤི་རི་བིར་དེ་ཨ་མོ་བྷ་བྷྱ་ཛེ་
ཧཱུྃ། ཨོྃ་ཨ་མོ་གྷ་རཱ་ཛ་པད་མ་ནཱ་བྷེ། ས་ར་ས་ར་ས་མན་ཏ་བྷུ་ཛེྭ་སྭཱ་ཧཱ། ཨོྃ་རུ་ཏྲ་རུ་ཊི་མི་ལི་མི་ལི་སྭཱ་ཧཱ། ཨོྃ་ཤག་ཏི་དྷ་རེ་ཨ་མོ་གྷ་བ་ཏི་སྭཱ་ཧཱ། ཨོྃ་ས་ཧ་སྲ་ཀ་ར་འཎི་ཧཱུྃ་རུ་ཧི་སྭཱ་ཧཱ། ཨོྃ་སོ་མ་བྲ་ཧཱུྃ། དེ་བཞིན་ཕྱག་རྒྱ་གསང་
སྔགས་གསུངས་པ་ཡང་། །ཕྱག་རྒྱ་ཐ་དད་གསང་སྔགས་ཐ་དད་སྒྲུབ། །གསང་སྔགས་འཆང་གིས་ཅི་སྐད་གསུངས་པའི་ལས། །རྟག་ཏུ་ཀུན་བགྱིད་མདོར་ན་ཐམས་ཅད་བགྱིད། །གཙང་མ་སྤྱོད་པ་གཙང་མ་དག །ལེགས་བཀྲུས་གཙང་
མའི་གོས་བགོས་ནས། །དྲི་ཞིམ་དྲི་ཡིས་དཔུང་པ་དང་། །ལག་པ་ཡན་ལག་བྱུགས་ནས་སུ། །ཕྱག་རྒྱ་ལན་རེ་བཅིངས་པ་ན། །གསང་སྔགས་ལན་རེ་བཟླས་པར་བགྱི། །ཕྱག་རྒྱ་དག་ནི་བཅིངས་པ་དང་། །གསང་སྔགས་བཟླས་པའི་མོད་ལ་
ནི། །བརྒྱ་སྟོང་ཕྲག་ནི་འབུམ་ཕྲག་འབུམ། །ཕྱག་རྒྱ་དག་ནི་བཅིངས་པར་འགྱུར། །ཕྱག་རྒྱ་བཅིངས་པ་བགྱིས་པ་ན། །བསོད་ནམས་ཀྱི་ཕུང་པོ་ཆེན་པོ་དང་ལྡན་པར་འགྱུར་རོ། །སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་ལུང་བསྟན་
པ་དང་། བྱིན་གྱིས་བརླབས་པར་འགྱུར་རོ། །ལྷ་ཐམས་ཅད་ཀྱིས་ལེགས་པར་བསྲུང་བར་འགྱུར་རོ། །འཇིག་རྟེན་ཐམས་ཅད་ཀྱི་མཆོད་གནས་གཅིག་པུར་འགྱུར་རོ། །འཇིག་རྟེན་ཐམས་ཅད་ཀྱི་བླ་མ་གཅིག་པུར་འགྱུར་རོ། །དཀྱིལ་འཁོར་གྱི་ཕྱག་
རྒྱའི་ཆོ་ག་རིམ་པར་ཕྱེ་བ་དམ་ཚིག་ཐམས་ཅད་ལ་ཞུགས་པར་འགྱུར་རོ། །ཚེ་དཔག་ཏུ་མ་མཆིས་པར་འགྱུར་རོ། །དོན་ཡོད་པའི་རིག་སྔགས་འགྲུབ་པར་འགྱུར་རོ། །ཚིག་བཙན་པར་འགྱུར་རོ། །དྲན་པ་དང་བློ་གྲོས་བག་ཚ་བ་མ་མཆིས་པར་འགྱུར་རོ། །
<pb id="99.27b"/>
བློ་གྲོས་ཐོགས་པ་མ་མཆིས་པར་འགྱུར་རོ། །འཕགས་པ་སྤྱན་རས་གཟིགས་དབང་ཕྱུག་མཆོག་སྦྱིན་པ་མཛད་པ་རྟག་ཏུ་ལྟ་འཚལ་བར་འགྱུར་རོ། །རྟག་ཏུ་དམ་པ་སྩོལ་བར་འགྱུར་རོ། །རྟག་ཏུ་དགྲ་དང་ཕས་ཀྱི་རྒོལ་བ་དང་། མི་འཛའ་བ་
དང་གདུག་པ་དང་། རབ་ཏུ་གདུག་པ་ཐམས་ཅད་ཕམ་པར་བགྱིས་པར་འགྱུར་རོ། །རྟག་ཏུ་ཐམས་ཅད་དུ་རྒྱལ་བར་འགྱུར་རོ། །གནོད་སྦྱིན་དང་། སྲིན་པོ་དང་། འབྱུང་པོ་དང་། ཤ་ཟ་དང་། བགེགས་དང་། ལོག་འདྲེན་དང་། ལྷ་མ་ཡིན་དང་། ཀླུ་ཐམས་ཅད་མཐོང་
བར་འགྱུར་རོ། །འཕགས་པ་ཆེན་པོ་ཐམས་ཅད་ལ་བག་ཚ་བ་མ་མཆིས་པར་འགྱུར་རོ། །རྒྱལ་པོ་དང་། བློན་པོ་དང་། བཙུན་མོའི་འཁོར་དང་བཅས་པ་ཐམས་ཅད་དབང་དུ་གྱུར་ནས་མཆིས་པར་འགྱུར་རོ། །ཐམས་ཅད་གཙོ་བོ་གཅིག་པུར་འགྱུར་རོ། །
ཐམས་ཅད་བླ་མའི་གནས་གཅིག་པུར་འགྱུར་རོ། །ཚེ་རིང་བར་འགྱུར་རོ། །ནད་ཐམས་ཅད་ལས་ཐར་བར་འགྱུར་རོ། །སྐྱོན་གྱི་དྲི་མ་དང་། སེར་སྣ་དང་། ཕྲག་དོག་ཐམས་ཅད་དང་བྲལ་བར་འགྱུར་རོ། །ལེགས་པར་དྲན་ཞིང་ལུས་ཤིན་ཏུ་ཡོངས་སུ་དག་
པར་འགྱུར་རོ། །འཆི་བའི་དུས་ཀྱི་མོད་ལ་དེ་བཞིན་གཤེགས་པ་མཐོང་བར་འགྱུར་རོ། །འཕགས་པ་སྤྱན་རས་གཟིགས་དབང་ཕྱུག་མཐོང་བར་འགྱུར་ཞིང་། དེ་དག་ཐམས་ཅད་ཀྱིས་དབུགས་འབྱིན་པར་འགྱུར་ཏེ། རིགས་ཀྱི་བུ་ཁྱོད་འཇིག་རྟེན་
གྱི་ཁམས་བདེ་བ་ཅན་དུ་སོང་ཤིག་ཅེས་ཤིན་ཏུ་དྲན་པ་ཉེ་བར་གཞག་ནས་དུས་བགྱིད་པར་འགྱུར་རོ། །དམྱལ་བའི་སྒོ་ཐམས་ཅད་བཅད་པར་འགྱུར་རོ། །ངན་སོང་གི་འགྲོ་བ་ཐམས་ཅད་ལས་ཡོངས་སུ་གྲོལ་བར་འགྱུར་རོ། །འདི་ནས་མ་
འོངས་པའི་མངལ་དུ་སྐྱེ་བར་མི་འགྱུར་རོ། །སྐྱེ་བ་ན་རྟག་ཏུ་སྐྱེ་བ་དྲན་པར་འགྱུར་རོ། །ཐམས་ཅད་དུ་པད་མ་ལས་རྫུས་ཏེ་སྐྱེ་བར་འགྱུར་རོ། །བྱང་ཆུབ་ཀྱི་སྙིང་པོ་ལ་ཐུག་གི་བར་དུ་སངས་རྒྱས་ཀྱི་ཞིང་ནས་སངས་རྒྱས་ཀྱི་
ཞིང་དུ་མཆི་བར་འགྱུར་རོ། །དེ་ནས་འཇིག་རྟེན་དབང་ཕྱུག་སྤྲུལ་པ་ཡི། །ཕྱག་རྒྱའི་རྟགས་ནི་བརྗོད་པར་བགྱི། །ཁྲུ་གང་ཁོ་ནའི་ཚད་དག་གིས། །དཀྱིལ་འཁོར་ལྷམ་པ་བྲི་བར་བགྱི། །གང་ཞིག་མཐོང་བའི་མོད་ཙམ་གྱིས། །
<pb id="99.28a"/>
དགའ་བ་དང་ནི་མགུ་བར་འགྱུར། །སྡིག་པ་ཀུན་ལས་གྲོལ་བ་དང་། །དེ་ཉིད་དག་ནི་གྲུབ་པར་འགྱུར། །རྒྱུན་དུ་གང་གིས་གོ་ཆ་ཡིས། །རྟག་ཏུ་གོ་ཅ་བགོས་པར་འགྱུར། །གོ་ཆའི་གོ་ནི་འབར་བ་དང་། །མཛེས་པ་རྟག་ཏུ་སྩོལ་བར་
འགྱུར། །ཆོ་ག་ཞིབ་མོ་ལེགས་གྲུབ་སྟེ། །གསང་སྔགས་བླ་མེད་ཐམས་ཅད་འགྲུབ། །ཕྱག་རྒྱའི་དཀྱིལ་འཁོར་བྲིས་ཙམ་གྱིས། །གནོད་སྦྱིན་སྲིན་པོ་འབྱེར་བར་འགྱུར། །མཐོང་བ་ཙམ་གྱིས་གདོན་ཀུན་དག །འཇིག་པར་འགྱུར་ཏེ་
སོམ་ཉི་མེད། །གནོད་པ་ཀུན་ལས་གྲོལ་འགྱུར་ཏེ། །ནད་ཀུན་ལས་ཀྱང་དེ་བཞིན་ནོ། །ཕ་རོལ་དཔུང་ངམ་རང་དཔུང་ངམ། །མི་ཐུབ་པ་ཡི་དགྲ་ཀུན་ལས། །རྟག་ཏུ་ལེགས་པར་རྒྱལ་བར་བགྱིད། །རྟག་ཏུ་གདོན་ལས་བསྲུང་བ་དང་། །དུས་ཀུན་
ཏུ་ཡང་འགྲུབ་པར་འགྱུར། །རིག་སྔགས་འཆང་རྣམས་བདེ་བགྱི་ཕྱིར། །དེ་ཉིད་དམ་པ་འགྲུབ་འགྱུར་ཞིང་། །འཕགས་པ་སྤྱན་རས་གཟིགས་དབང་གི །ཕྱག་རྒྱའི་མཚན་མ་མཚོན་ཆ་དག །དགོས་པ་ཀུན་གྱི་རྗེས་མཐུན་པར། །གང་དང་གང་དུ་
བཀོད་པ་དག །དེ་དང་དེར་ནི་ཕྱག་རྒྱར་འགྱུར། །པད་མ་ཁ་ཕྱེ་ཞེས་བགྱི་བའི། །པད་མ་འདབ་མས་མཛེས་པ་དང་། །ཀུན་ནས་འཁོར་བར་འབར་བའི་ཕྲེང་། །རྣམ་པར་རྟོག་པ་མེད་པར་བགྱི། །ཕྱག་རྒྱ་འདི་ཀུན་སྲོག་ལས་བྱུང་། །འདི་དག་
ཐམས་ཅད་འབྲས་བུ་སྩོལ། །རྡོ་རྗེ་རྩེ་གསུམ་རྡོ་རྗེའི་མདའ། །དཀྱིལ་འཁོར་པད་མ་རྡོ་རྗེ་དང་། །པད་མའི་ཕྲེང་བ་རྡོ་རྗེའི་མཚན། །པད་མ་རབ་གནས་པད་མ་གཉིས། །རྟག་ཏུ་པད་མ་ལེགས་པར་བགྱིད། །པད་མའི་ཁུ་ཚུར་དེ་བཞིན་དུ། །པད་མའི་
མཛུབ་མོ་པད་མ་འགྱིངས། །པད་མའི་ལྕགས་ཀྱུ་ཐལ་མོ་སྦྱར། །པད་མའི་ལྕགས་སྒྲོག་པད་མའི་གསེབ། །རྟག་ཏུ་པད་མ་སེམས་དཔའ་དང་། །ནོར་བུ་པད་མ་རྡོ་རྗེར་གསུངས། །དོན་ཡོད་པད་མ་དེ་བཞིན་དུ། །པད་མའི་རལ་གྲི་པད་མའི་དྲིལ། །
རྩེ་གསུམ་ཞེས་བགྱི་གཏུན་ཤིང་འཆང་། །ནོར་བུ་དབྱུག་པ་མེ་ཏོག་དབྱུག །དེ་བཞིན་ཞགས་པ་བདུན་འཛིན་དང་། །ཆུ་སྲིན་འཛིན་དུང་འཁོར་ལོ་ཕྱེད། །བཱི་ཛ་པཱུར་རྟག་ཏུ་སེའུ། །ཟླ་འཛིན་ཉི་མ་འཛིན་པ་དང་། །ཐོད་པ་འཛིན་དང་ཚེམས་ཤིང་དང་། །མེ་ཏོག་
<pb id="99.28b"/>
ཕུར་མ་བགྲང་ཕྲེང་དང་། །རྡོ་རྗེ་རྩེ་ལྔ་དོན་ཡོད་ཞགས། །དོན་ཡོད་གྲུབ་པ་དེ་དག་སྟེ། །ཐམས་ཅད་པད་མའི་སྟེང་དུ་དགོད། །ལག་པའི་ཕྱག་རྒྱ་འདི་བྲི་བ། །གང་དང་གང་དུ་དགོད་པ་ནི། །ལག་པའི་ཕྱག་རྒྱ་བཞི་བཅུ་ཐམ། །འདི་དག་ཀྱང་ནི་བྲི་བར་
བགྱི། །ཀུན་ནས་ཀྱང་ནི་འབར་བར་བགྱི། །ནོར་བུའི་རྒྱན་གྱིས་ཀླུབ་པར་བགྱི། །དཀྱིལ་འཁོར་ལྡན་པའི་རས་སམ་ནི། །ར་བའམ་རྩིག་པར་བགྱིས་པའམ། །ཅི་ཡང་རུང་བ་དེ་དག་སྟེ། །དེ་དག་མཐོང་བ་ཙམ་གྱིས་སམ། །མཐོང་བ་ཙམ་
གྱི་མོད་ལ་ནི། །རྟག་ཏུ་སྡིག་པ་ཐམས་ཅད་སྤོང་། །མནར་མེད་གནས་སུ་གཏོགས་པ་དང་། །མཚམས་མེད་པ་ནི་ལྔ་ཉིད་དེ། །ཐམས་ཅད་སྐད་ཅིག་ཙམ་གྱིས་འབྱང་། །སེམས་ཅན་དག་པ་དྲན་བགྱིད་ན། །ཕྱིར་མི་ལྡོག་པ་ཉིད་དུ་འགྱུར། །
སེམས་དཔའ་ས་བཅུ་རབ་ཏུ་གནས། །འདི་ནི་ཕྱིར་མི་ལྡོག་པའི་གནས། །གང་ལགས་དཀྱིལ་འཁོར་མཐོང་བ་ནི། །སྤྱན་རས་གཟིགས་དབང་མཆོག་སྦྱིན་ནི། །རྒྱུན་དུ་སྤྱི་བོ་ལག་ན་ཐོགས། །གང་གིས་ཕྱག་རྒྱ་འདི་མཐོང་བ། །རྒྱུན་དུ་
མཆོག་སྦྱིན་འཇིག་རྟེན་དབང་། །རྟག་ཏུ་མངོན་སུམ་མཐོང་བ་ཡི། །དེ་དང་མཚུངས་ཏེ་ཁྱད་པར་འཕགས། །གསང་སྔགས་སུམ་བཅུ་རྩ་ལྔའི་ཚིག །རྟག་ཏུ་དྲན་བགྱིད་ཐམས་ཅད་འགྲུབ། །དེ་ནི་དུས་རྣམས་ཀུན་ཏུ་ཡང་། །
ངན་འགྲོར་མཆི་བར་མི་འགྱུར་རོ། །རྣམ་གྲོལ་དཀྱིལ་འཁོར་རབ་མྱུར་བར། །མྱུར་དུ་སངས་རྒྱས་ཉིད་ཐོབ་འགྱུར། །འོད་དཔག་མེད་ཀྱི་སྲས་པོ་ཡི། །མཐུ་བོར་འགྱུར་བ་སོམ་ཉི་མེད། །འཇིག་རྟེན་མགོན་གྱི་ཐུགས་ཞལ་
ནས། །སྐྱེས་སྲས་རྟག་ཏུ་ཐུ་བོར་འགྱུར། །འདྲེན་པས་འདི་ནི་ཆོས་ཉིད་དང་། །ཆོས་ལས་སྐྱེས་པར་ལུང་སྟོན་འགྱུར། །གང་གཱའི་ས་ཡ་བྱེ་བ་བརྒྱད་སྟོང་དང་། མཉམ་པའི་བྱེ་མ་སྙེད་ཀྱི་དེ་བཞིན་གཤེགས་པ་དགྲ་བཅོམ་པ་
ཡང་དག་པར་རྫོགས་པའི་སངས་རྒྱས་རྣམས་ལ་དགེ་བའི་རྩ་བ་བསྐྱེད་པར་འགྱུར་རོ། །ཚད་མེད་གྲངས་མེད་དཔག་ཏུ་མེད་པའི་བསོད་ནམས་ཀྱི་ཕུང་པོ་འཐོབ་པར་འགྱུར་རོ། །གང་གིས་སུག་པར་ཕྱག་རྒྱ་དང་གསང་སྔགས་ཀྱི་ཚིག་
<pb id="99.29a"/>
འདི་མཆིས་པར་གྱུར་ན། ཕྱག་རྒྱ་འདི་ལས་འདི་ལྟ་བུའི་ཕན་ཡོན་མང་ཞིང་ཆེ་བ་མཆིས་པར་སྒྲགས་སོ། །དེ་ལ་གསང་སྔགས་ནི། ཨོྃ་ཨ་མོ་གྷ་མན་ཛ་ལི་མི་ལི་ཙི་ལི་ཧཱུྃ། ཨོྃ་ཨ་ཤྭཱ་ས་ཡཀྵ་ཎ་བི་ག་ཏེ་ཧཱུྃ། ཨོྃ་ཨ་བྷ་
ཡ་བ་ར་དེ་ཌི་ཧཱུྃ། ཨོྃ་སརྦ་ཏ་ཐཱ་ག་ཏ། ཨ་དྷི་ཏེ་དྷི་རི་དྷི་རི་ཧཱུྃ། ཨོྃ་པད་མ་ཧྲྀ་ད་ཡ་མཱུ་ཧཱུྃ། ཨོྃ་བི་ས་ར་བི་ས་ར་སརྦ་མཱ་ལཱན་ཏ་རཱ་ཛཱ་ཡ་ཧཱུྃ། ཨོྃ་བཛྲིམྦྷ་ཧུ་རུ་ཧུ་རུ་ཧཱུྃ། ཨོྃ་ཨྃ་ཀུ་ཤ་ཨ་མོ་གྷ་ཨཱ་ཀ་རི་ཤ་ཡ་ཧཱུྃ། ཨོཾ་ཀ་བ་ཙ་ཡ་ཏུ་རུ་ཏུ་རུ་
ཧཱུྃ། ཨོྃ་ཨ་མོ་གྷ་ཤྃ་ཀ་ལི་མི་ལི་ཧཱུྃ། ཨོྃ་ཨ་མོ་གྷ་ཙ་ནི་ཏཱ་མ་ནི་ཏུ་རི་ཏུ་རི་ཧཱུྃ། ཨོྃ་ཨ་མོ་གྷ་མཱ་ནི་ཙི་ལི་ཙི་ལི་ཧཱུྃ། ཨོྃ་བཛྲ་ཏུ་ཊི་ཙི་ལི་ཧཱུྃ། ཨོྃ་ཨ་མོ་གྷ་ཧྲྀ་ད་ཡ་ཙ་ར་ཙ་ར་ཤུད་དྷ་ས་ཏྭ་ཧཱུྃ། ཨོྃ་གྷོ་ཤ་བ་ཏི་ཙི་ཊི་ཙི་ཊི་ཧཱུྃ། ཨོྃ་བིད་དྱ་
ཁད་ག་ཙིནྡ་ཡ་ཤ་ཏྲུན་ཧཱུྃ། ཨོྃ་ཏྲི་མ་ལ་པ་རི་ཤུད་དྷེ་བྷི་ཊི་བྷི་ཊི་ཧཱུྃ། ཨོྃ་སུ་རུ་སུ་རུ་ཧཱུྃ། ཨོྃ་མ་ཎི་མ་ཎི་ཧཱུྃ། ཨོྃ་པུཥྤ་བ་ཏི་ཛ་ཡེ་ཧཱུྃ། ཨོྃ་བོ་དྷི་ཙིཏ་ཏ་པཱ་ཤ་དྷ་ར་དྷ་ར་ཧཱུྃ། ཨོྃ་པད་མ་པཱ་ཤ་བི་ཤུད་དྷེ་ཧཱུྃ། ཨོྃ་བཛྲེ་པཱ་ཤེ་བྷ་བ་ཏུ་མུ་རུ་མུ་རུ་ཧཱུྃ། 
ཨོྃ་ཙིན་དྷ་མ་ཎི་པཱ་ཤ་བི་ར་དེ་ཧཱུྃ། ཨོྃ་ཙཀྲ་པཱ་ཤ་སྭ་ནིར་གྷཱ་ཏ་ཀ་དྷུ་རུ་དྷུ་རུ་ཧཱུྃ། ཨོྃ་ཏྲི་ཤུྰ་ལི་པཱ་ཤ་བི་ལོ་ཀ་ཏཱ་ར་ཡ་ཧཱུྃ། ཨོྃ་ནཱ་ག་པཱ་ཤ་བན་དྷ་ཡ་ཀདྷ་ཡ་དུཥྚ་ན་ག་ན་པཱ་ཤ་པ་ཏ་ཡ་ཧཱུྃ། ཨོྃ་ཛྭ་ལོད་བྷ་བ་དྷ་ར་ཡ་ཧཱུྃ། ཨོྃ་ཙན་དྲ་བི་མ་ལེ་བི་ཤོ་དྷ་ཡ་ཨན་
དྷ་ཀ་ར་རཤྨི་བ་རེ་ཧཱུྃ། ཨོྃ་ཤྲཱི་བོ་དྷ་ཡ་ཧཱུྃ། ཨོྃ་བི་ཛ་ཡ་པཱུརྞ་པ་རེ་ཧཱུྃ། ཨོྃ་ཕ་ལོད་བྷ་བཻ་ཏུ་རེ་ཧཱུྃ། ཨོྃ་པཱུརྞ་མན་ཌ་ལེ་ཛ་ཡ་ཧཱུྃ། ཨོྃ་ས་ཧ་སྲ་ར་ཀི་ར་ཎེ་ཧཱུྃ། ཨོྃ་སརྦ་དུཥྚ་ན་པྲ་ཧ་ར་ཤཱ་སཱ་ཡ་ཧཱུྃ། ཨོྃ་མ་ན་བི་ཤོ་དྷ་ཡ་མཱ་ལཱ་བི་མ་ལེ་ཧཱུྃ། ཨོྃ་པུཥྤ་བ་ཏི་
སུ་གན་དྷ་བ་རེ་ཧཱུྃ། ཨོྃ་པཱ་ཤ་ས་ཧ་སྲ་གུ་ནི་ཏེ་ཀྵ་ཎ་ཀྵ་ཎ་ཧཱུྃ། ཨོྃ་བཛྲོད་ཀྵེ་པ་སུ་ཙི་མུ་ཁ་ཙི་ཏི་ཙི་ཏི་ཧཱུྃ། ཨོྃ་ཨ་མོ་གྷ་ཨ་པྲ་ཏི་ཧ་ཏ་པཱ་ཤ་ཧ་སྟེ་ཧཱུྃ། ཨོྃ་སརྦ་དུཥྚ་ཨ་མོ་གྷ་སིད་དྷྱ་སིད་དྷྱ་སཱ་དྷ་ཡ་ཧཱུྃ། ལག་པའི་ཕྱག་རྒྱ་འདི་དག་དང་། །དེ་
བཞིན་གསང་སྔགས་ཕྱག་རྒྱ་དག །ལན་གཅིག་བཟླས་པ་ཙམ་དང་ནི། །ཕྱག་རྒྱ་མཐོང་བ་ཁོ་ནས་ཡང་། །སྡིག་པ་ཐམས་ཅད་མོད་ལ་འཇོམས། །མྱུར་དུ་སངས་རྒྱས་ཉིད་འཐོབ་འགྱུར། །ཆོ་ག་ཞིབ་མོ་མྱུར་དུ་འགྲུབ། །དོན་ཡོད་ཞགས་པ་
<pb id="99.29b"/>
རྣམ་པར་གྲོལ་བ་ཡི། །དཀྱིལ་འཁོར་དམ་པས་འགྲུབ་པར་འགྱུར། །དེ་ལ་མཚོན་ཆའི་ཕྱག་རྒྱ་ནི། ནོར་བུ་རིན་པོ་ཆེ་དང་། མེ་ཏོག་དང་། པད་མ་དང་། རྀལ་བ་སྤྱི་བླུགས་དང་། ནོར་བུའི་ཕྲེང་བ་དང་། བགྲང་ཕྲེང་བ་དང་། དུང་དང་འཁོར་ལོ་དང་། དབྱུག་ཏོ་དང་། 
མདུང་ཐུང་དང་། རྡོ་རྗེ་དང་། རྩེ་གསུམ་པ་དང་། རྩེ་གསུམ་ཁ་གདེངས་དང་། མཚོན་ཤག་ཏི་དང་། རྡོ་རྗེ་དང་། དགྲ་སྟ་དང་། རྩེ་གསུམ་པ་དང་། གཉིས་པ་དང་། ནོར་བུ་དང་། མཚོན་ཤུ་ལི་དང་། ལས་ཀྱི་རྡོ་རྗེ་དང་། ཡིད་བཞིན་ནོར་བུ་དང་། མཚོན་ཆ་དང་། བེ་ཆོན་
དང་དབྱུག་པ་དང་། དབང་ཕྱུག་ཆེན་པོའི་རྩེ་གསུམ་དང་། རལ་གྲི་དང་། ཞགས་པ་དང་། ལྕགས་ཀྱུ་དང་། སྦྲུལ་དང་། ལྗོན་ཤིང་དང་། བྱི་རུ་དང་། དགྲ་སྟ་དང་། འཁོར་ལོ་དང་། དགྲ་སྟ་ཡ་བ་སྦོམ་པོ་ཅན་དང་། ལག་པ་དང་། གཙུག་ཕུད་དང་། ནོར་བུ་སྒྲོན་མ་དང་། 
འོད་དང་། འོད་ཟེར་དང་། གཏུན་ཤིང་དང་། འཕྱུང་མོ་མྱུག་པ་དང་། དགྲ་སྟ་དང་། སྣོད་ཟླུམ་པོ་དང་། བུམ་པ་དང་། བྲག་དང་རི་དང་། ལྷུན་པོ་དང་། སྦྲུལ་འཁྱིལ་པ་དང་། གདུགས་དང་། རྒྱལ་མཚན་དང་། ཆུ་སྲིན་དང་། ཉ་དང་། རུ་སྦལ་དང་། གཡུང་དྲུང་འཁྱིལ་པ་དང་། 
རིག་སྔགས་ཀྱི་དཀྱིལ་འཁོར་དང་། རིག་སྔགས་དང་། ཕྱག་རྒྱ་དང་། རྩེ་གསུམ་དང་། དཀྱིལ་འཁོར་དང་། རལ་གྲི་དང་། གྲི་དང་། པད་མའི་ཕྲེང་བ་དང་། རྩེ་གསུམ་དང་། མུ་སུན་དི་དང་། མཚོན་རྩེ་གཅིག་པ་དང་། ཕྱག་རྒྱ་བཞི་པ་དང་། མཆེ་བ་བཞི་དང་། ཟླུམ་
པོ་དང་། དུང་དང་། འཁོར་ལོ་དང་། རྡོ་རྗེ་དང་། རྩེ་གསུམ་དང་། དུང་དང་། ནོར་བུའི་དུང་དང་། པད་མའི་དུང་དང་། ཨུ་དྷ་དང་། གོས་དང་། སེང་གེའི་གདོང་དང་། ཤང་ཤང་ཏེའུ་དང་། ཀ་ལ་པིང་ཀ་དང་། ངང་པ་དང་། བཞད་དང་། ཁྲུང་ཁྲུང་དང་། རྨ་བྱ་དང་། གཤིན་རྗེའི་དབྱུག་
པ་དང་། གདོང་བཞྀ་པ་དང་། དཀྱིལ་འཁོར་བཞི་དང་། རྩེ་གསུམ་དང་། བུམ་པ་གང་བ་དང་། ཟླ་ཕྱེད་དང་། ཉྀ་མའི་དཀྱིལ་འཁོར་དང་། པད་མ་བཞི་དང་། པད་མ་གསུམ་དང་། རྒྱ་མཚོ་དང་། མེ་ཏོག་དང་། ཕུར་མ་དང་། གླེགས་བམ་དང་། རི་དགས་ཀྱི་གཡང་
གཞི་དང་། རྡོ་རྗེ་ལྕགས་སྒྲོག་དང་། རྟ་བབས་དང་། ལྷུང་བཟེད་དང་། ཆོས་གོས་དང་། མཁར་བསིལ་དང་། སོ་མངས་དང་། ཁ་ཁྱེར་དང་། སྐ་རགས་དང་། གཙུག་ཕུད་དང་། མཆོད་ཕྱིར་ཐོགས་དང་། ཕྲེང་བ་ཆེན་པོ་དང་། གྲུ་གསུམ་དང་། ཀུན་ནས་རྡོ་རྗེ་སྡེ་དང་། ཕྱག་རྒྱ་
<pb id="99.30a"/>
མཚོན་ཆ་འདི་དག་ནི། །འཇིག་རྟེན་འདྲེན་པས་གསུངས་པ་བཞིན། །རྣམ་གྲོལ་དཀྱིལ་འཁོར་གསང་བ་འདི། །དོན་ཡོད་ཞགས་པའི་ཆོ་གར་དྲན། །རས་སམ་གོས་སམ་བརྩིག་པ་འམ། །ཅི་ཡང་རུང་བ་འདྲི་བགྱིད་པས། །
དོགས་མེད་ལེགས་གསལ་ལེགས་འབྱོར་པས། །མཚོན་གསལ་ཀུན་དུ་པད་མར་གཞག །ཕྱག་རྒྱ་ཀུན་ནས་འབར་བར་བགྱི། །ཐམས་ཅད་སྲོག་ལས་བྱུང་བས་ན། །དོན་དང་ལས་རྣམས་ཀུན་སྩོལ་ཅིང་། །ཕྱག་རྒྱ་མོད་ལ་སྡིག་
པ་འཕྲོག །དེ་ནི་མོད་ལ་འབྲས་བུ་སྟེར། །འདྲེན་པ་འཇིག་རྟེན་དབང་ཕྱུག་ཀུན། །ཕྱག་རྒྱ་འདི་ནི་བྱིན་གྱིས་བརླབས། །སངས་རྒྱས་ཀུན་དང་ཤཱཀྱ་ཡི། །རྒྱལ་པོ་དེ་བཞིན་གཤེགས་པས་བརླབ། །དེ་ལྟ་བས་ན་མཁས་པས་སུ། །
རྟག་ཏུ་ཀུན་ནས་མཚོན་བཅངས་ན། །སངས་རྒྱས་རྣམས་ནི་དགྱེས་འགྱུར་ཏེ། །སྲས་ཀྱི་ཐུ་བོར་སོམ་ཉི་མེད། །ཕྱག་རྒྱ་རིམ་བྱེད་དམ་པ་འཆང་བ་གང་། །འཇིག་རྟེན་མགོན་པོའི་སྲས་ཀྱི་ཐུ་བོར་འགྱུར། །དོན་ཡོད་ཞགས་པའི་སྙིང་པོ་གསང་བ་
ཡི། །རྣམ་པར་གྲོལ་བའི་སྙིང་པོ་བླ་ན་མེད། །ཕྱག་རྒྱ་དང་ནི་གསང་སྔགས་དམ་པ་དག །འདི་འཆང་བ་ལ་མྱུར་དུ་འགྲུབ་པར་འགྱུར། །དེ་ནས་དོན་ཡོད་པ་ལས་ཐམས་ཅད་པ་དང་། རྗེས་སུ་མཐུན་པའི་ཞགས་པ་བདུན་བཤད་པར་བགྱི་སྟེ། 
དེ་ཉིད་གྲུབ་པས་ཅི་ལྟ་བུའི། །ཆོ་གའི་ཆོ་ག་བསྒྲུབ་པ་བཞིན། །སོ་སོ་སོ་སོར་འཚམ་པ་ཡི། །དེ་དག་ཀུན་ནི་རྟོགས་པར་བགྱི། །དེ་ཉིད་གྲུབ་པའི་ཅི་ལྟ་བུའི། །མཚན་ཉིད་གཟུགས་ནི་ཅི་བཞིན་པ། །དེ་ཉིད་བསྒྲུབ་པས་ཞགས་པ་ནི། །
སྐུད་པ་ལྔ་ལས་འགྲུབ་འགྱུར་ཏེ། །གསང་སྔགས་འཛིན་པས་མོད་ལ་ནི། །འགྲུབ་པར་འགྱུར་ལ་སོམ་ཉི་མེད། །རས་སྐུད་པད་མའི་སྐུད་པ་དང་། །ཨརྒ་ཁ་ཆེ་དར་དག་གིས། །སྐུད་པ་ཤུན་པའི་སྐུད་པ་སྟེ། །སྐུད་པ་འདི་དག་བཀལ་ནས་དེ་ཁོ་ན་
ཉིད་ཀྱི་ཆོ་ག་དང་ཆོ་ག་ཞིབ་མོ་བསྒྲུབ་པས་ཞགས་པ་རས་སྐུད་ཀྱི་རྒྱུ་ལས་བླངས་ཏེ། ཚད་བཞིན་བཀལ་ནས་རྟག་ཏུ་སྨྱུང་བ་བགྱིས་ལ་ལེགས་པར་བཀྲུས་པ། གོས་གཙང་མ་ཅན་ཚངས་པར་སྤྱོད་པས་ཟས་དཀར་གསུམ་འཚལ་ནས་གནས་
<pb id="99.30b"/>
གཙང་མའི་ཕྱོགས་སུ་དོན་ཡོད་པའི་ཞགས་པའི་སྙིང་པོ་མདོར་ན་བྱམས་པའི་སེམས་དང་ལྡན་པས་དྲན་པར་བགྱིའོ། །དེ་ནས་ཤིན་དུ་མཉམ་པར་གཞག་པས་བརྒྱད་བསྒྲིལ་དུ་བཀལ་ཏེ། དོན་ཡོད་རྒྱལ་པོས་ཐལ་མོ་སྦྱར་བས་པད་མ་ཁ་ཕྱེ་བ་ཐོགས་པ་
རལ་པའི་ཐོར་ཚུགས་ཀྱིས་བཞུགས་པ། རྒྱན་ཐམས་ཅད་ཀྱིས་ཀླུབས་པའི་ལུས་ཕྱེད་པ་སོར་བཞི་པའི་ཚད་བགྱིའོ། །བགྱིས་ནས་གཟུགས་རྣམ་པ་གསུམ་དུ་བགྱིས་ཏེ། དེས་པའི་གཟུགས་དང་། ཁྲོ་གཉེར་གྱི་བཞིན་དང་། ཁྲོ་བོའི་རྒྱལ་པོའི་
གཟུགས་ཏེ། དངུལ་ལམ་གསེར་ལས་བགྱིའོ། །དེ་ནས་ཞགས་པ་སྲིད་ཀྱི་ཚད་ཁྲུ་བཅུ་དྲུག་པ་ཞགས་པའི་ཐོར་ཏོ་གཅིག་རྡོ་རྗེ་རྩེ་གསུམ་པ་དང་། སྐྱུ་རུ་ར་ལྷན་ཅིག་སྦྲེལ་བ་གདགས་པར་བགྱིའོ། །དེ་ནས་རིག་སྔགས་འཆང་གིས་ཡར་གྱི་
ངོའི་ཚེས་བཅྭ་ལྔ་འམ་ཚེས་བརྒྱད་ལ་ལེགས་པར་བཀྲུས་ཏེ་གོས་གཙང་མ་བགོས་ནས་ཞག་གཅིག་མཆིས་ཏེ། སྐྱིལ་མོ་དཀྲུང་བཅས་ནས་སངས་རྒྱས་ལ་མཆོད་པ་རྣམ་པ་སྣ་ཚོགས་བགྱིས་ཏེ། ཚིག་གཞན་མི་སྨྲ་བར་ཞགས་པ་ལ་
ལན་སྟོང་རྩ་བརྒྱད་བཟླས་བརྗོད་བགྱིའོ། །དེ་ནས་སྟོང་རྩ་བརྒྱད་ཚང་བ་དང་། སྟན་བཟང་པོ་བཤམས་ནས། དེའི་སྟེང་དུ་ཞགས་པ་བཞག་པར་བགྱིའོ། །དོན་ཡོད་པའི་ཞགས་པའི་ཕྱག་རྒྱས་དབང་བསྐུར་བར་བགྱིའོ། །མེ་ཏོག་དང་བདུག་པ་དང་དྲི་དང་
ཕྲེང་བ་དང་། བྱུག་པ་དང་། ཕྱེ་མ་དང་བ་དན་བཟང་པོ་ལ་སོགས་པས་མཆོད་པར་བགྱིའོ། །ཨ་ག་རུ་དང་ཙན་དན་དང་། དུ་རུ་ཀའི་བདུག་པ་དབུལ་བར་བགྱིའོ། །མར་མེ་ཡང་དབུལ་བར་བགྱིའོ། །དེ་ནས་རིག་སྔགས་འཆང་གིས་ཡུངས་དཀར་
ལ་ལན་ཉི་ཤུ་རྩ་གཅིག་བཟླས་བརྗོད་བགྱིས་ཏེ། ཞགས་པའི་སྟེང་དུ་གཏོར་བར་བགྱིའོ། །འཕགས་པ་སྤྱན་རས་གཟིགས་དབང་ཕྱུག་གི་རི་མོའི་གཟུགས་ལ་ཡང་ཅི་འབྱོར་བས་མཆོད་པར་བགྱིའོ། །དེ་ནས་རིག་སྔགས་འཆང་གིས་ཞགས་པ་
དེའི་མདུན་དུ་སྐྱིལ་མོ་དཀྲུང་བཅས་ཏེ། མ་ཁྲུགས་པས་གདུགས་རྩེའི་བར་དུ་མཆོད་པ་བགྱིས་ནས་བཟླས་བརྗོད་བགྱིའོ། །ཡུངས་དཀར་རེ་རེ་ལ་བཟླས་བརྗོད་རེ་རེ་བགྱིས་ཏེ། ཞགས་པའི་སྟེང་དུ་གཏོར་ཞིང་སྟོང་རྩ་བརྒྱད་ཚང་གི་བར་དུ་
<pb id="99.31a"/>
གདུགས་རེ་རེ་མཆིས་པར་བགྱི་སྟེ། རྔོ་ཅི་ཐོག་པས་གདུགས་རྩེའི་བར་དུ་བཟླས་བརྗོད་བགྱིའོ། །མཆོད་པ་བགྱིའོ། །ཁ་ཟས་ངན་པ་སྤང་བར་བགྱིའོ། །ལྷག་མ་དང་སྦགས་པ་སྤང་བར་བགྱིའོ། །གོས་གཙང་མ་བགོ་བར་བགྱིའོ། །སྟོང་རྩ་བརྒྱད་ཚང་ནས་
ཞགས་པ་འབར་བར་འགྱུར་ཏེ། གལ་ཏེ་འཇིག་རྟེན་པའི་གྲུབ་ན་ནི་མེའི་ཁ་དོག་ཏུ་འབར་བར་འགྱུར་རོ། །གལ་ཏེ་འཇིག་རྟེན་ལས་འདས་པ་གྲུབ་ན་ནི། ཁ་དོག་སྣ་ཚོགས་འབར་བར་འགྱུར་རོ། །དོན་ཡོད་པའི་ལུས་དེ་ཡང་འབར་བར་འགྱུར་རོ། །སྒྲ་འབྱུང་
བར་འགྱུར་ཏེ། རིག་སྔགས་འཆང་ལེགས་སོ་ལེགས་སོ། །ཁྱོད་ཀྱིས་འཇིག་རྟེན་ལས་འདས་པའི་བྱང་ཆུབ་ཀྱི་སེམས་ཀྱི་ཞགས་པ་འདི་འགྲུབ་ཀྱིས། ཁྱོད་ཀྱིས་བྱང་ཆུབ་ཀྱི་སེམས་བླ་ན་མེད་པ་ཁུག་ཅིག །ཕ་རོལ་ཏུ་ཕྱིན་པ་དྲུག་དང་། ཕ་རོལ་ཏུ་
ཕྱིན་པ་བཅུའི་ཁོངས་སུ་གཏོགས་པ་ཡོངས་སུ་རྫོགས་པར་གྱིས་ཤིག །འོན་ཏེ་འཇིག་རྟེན་པ་སྒྲུབ་ན་ནི་ཡིད་བཞིན་གྱི་ནོར་བུས་བསམས་པ་ཅི་ལྟ་བ་བཞིན་དུ་ཡོངས་སུ་རྫོགས་པར་འགྱུར་རོ། །ཅི་ལྟར་ཡིད་ལ་བསམས་ཤིང་སྨོན་པ་བཞིན་ལག་
པས་འཕངས་ན་གསང་སྔགས་ཀྱིས་ཐམས་ཅད་འགྲུབ་པར་བགྱིད་དེ། ཐམས་ཅད་བཀུག་པར་འགྱུར་རོ། །ཕྱོགས་གང་དང་གང་དུ་འཕངས་པ་དེ་ལོགས་སུ་དོན་ཡོད་པའི་ཞགས་པའི་སྙིང་པོ་ལེན་བདུན་བཟླས་པར་བགྱིས་ཏེ། མོད་ལ་བསམས་
པ་ཐམས་ཅད་འགྲུབ་པར་འགྱུར་རོ། །གལ་ཏེ་མཚམས་མེད་པ་ལྔ་བགྱིས་པ་འམ་མནར་མེད་པར་མཆི་བ་ཞིག་ན་ཡང་དེའི་ལེགས་པར་འགྲུབ་པར་འགྱུར་ཏེ། དེ་ལ་ཡིད་གཉིས་དང་། སོམ་གཉིས་བསྐྱེད་པར་མི་བགྱིའོ། །ཁྲོ་གཉེར་གྱི་བཞིན་གྱིས་
གང་དུ་འཕངས་ན། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། མི་དང་། མི་མ་ཡིན་པ་རྣམས་བཀུག་ནས། རིག་སྔགས་འཆང་གི་མདུན་དུ་མཆི་བར་འགྱུར་ཞིང་། ཅི་སྲིད་འཚོའི་
བར་དུ་བྲན་བཞིན་དུ་མཆིས་པར་འགྱུར་རོ། །རྒྱལ་པོ་དང་བློན་པོ་དང་། བཙུན་མོའི་འཁོར་ཐམས་ཅད་མཆིས་པར་འགྱུར་རོ། །འཇིག་རྟེན་ཐམས་ཅད་ཀྱིས་ཆེར་མཆོད་པར་འགྱུར་རོ། །གང་གི་དོན་དུ་ཞགས་པ་འཕངས་པའི་དོན་དེ་འགྲུབ་པར་འགྱུར་རོ། །
<pb id="99.31b"/>
ཁྲོ་བོའི་རྒྱལ་པོའི་ཞགས་པ་ལ་ཁྲོ་བོའི་རྒྱལ་པོ་ལན་ཉི་ཤུ་རྩ་གཅིག་བཟླས་བརྗོད་བགྱིས་ནས་འཕང་བར་བགྱིའོ། །འཕངས་པ་ཙམ་གྱིས་མོད་ལ་བགེགས་དང་ལོག་འདྲེན་དང་། གདུག་པའི་སེམས་ཅན་ཐམས་ཅད་ཞགས་པས་བཅིངས་པར་འགྱུར་རོ། །
གལ་ཏེ་འཚལ་ན་ལོ་འམ། ལོ་བརྒྱ་འམ། ལོ་སྟོང་ངམ། བསྐལ་པ་བརྒྱ་སྟོང་གི་བར་དུ་ཞགས་པས་བཅིངས་པར་འགྱུར་རོ། །ནམ་བྱམས་པ་དང་། སྙིང་རྗེ་བསྐྱེད་ནས། དེའི་ཚེ་དོན་ཡོད་པའི་ཞགས་པའི་སྙིང་པོ་ལན་གསུམ་བཟླས་ན་ཕྱིར་བཀྲོལ་
བར་འགྱུར་རོ། །དཔུང་གི་ནང་དུ་འཕངས་ན་དཔུང་རྣམས་ཞགས་པས་བཅིངས་པར་འགྱུར་རོ། །གཡུལ་འགྱེད་པའི་དབུས་སུ་འཕངས་ན་མཚོན་ཆ་དང་། གོ་མཚོན་དང་། གཞུ་དང་། མདའ་དང་། མདུང་དང་། རལ་གྲི་དང་། གཏུན་ཤིང་དང་། མུ་སིན་དྲི་དང་། 
འཁོར་ལོ་དང་། ཐག་མདུང་དང་། མཚོན་ཐམས་ཅད་དང་། གོ་ཆ་དང་། ཡ་ལད་ཐམས་ཅད་ཞགས་པས་བཅིངས་པར་འགྱུར་རོ། །ཆབ་དང་ཡུངས་དཀར་ལ་ལན་བདུན་བཟླས་བརྗོད་བགྱིས་ཏེ། གཏོར་ན་གྲོལ་བར་འགྱུར་རོ། །ཞགས་པ་ལ་གདུགས་
གཅིག་བཞིན་ཅི་འབྱོར་པས་མཆོད་པར་བགྱིའོ། །གང་གི་དོན་དུ་བསམས་པ་དེ་ཐམས་ཅད་འགྲུབ་པར་འགྱུར་རོ། །དོན་ཡོད་པའི་ཞགས་པ་སྒྲུབ་པའི་ཆོ་གའོ།།  །།<head n="2" t="ནགས་སྒྲུབ་པའི་ཆོ་ག" type="choga" zh="92.74"/>འོན་ཏེ་མི་སྣང་བ་བསྒྲུབ་པར་འཚལ་ན་དོན་ཡོད་པའི་ཞགས་པའི་ཕྱག་རྒྱ་
ལག་པས་བཅིངས་ཏེ། གཡས་པ་དང་གཡོན་པས་གང་དུ་ཇི་སྐད་གསུངས་པ་བཞིན་ཞགས་པ་གཟུང་ནས་དོན་ཡོད་པའི་ཞགས་པའི་སྙིང་པོ་ལན་བརྒྱ་རྩ་བརྒྱད་བཟླས་བརྗོད་བགྱིས་ན་མི་གདའ་བར་འགྱུར་རོ། །བརྒྱ་རྩ་
བརྒྱད་ལན་གཉིས་བཟླས་བརྗོད་བགྱིས་ན་ནམ་མཁའ་ལ་མཆི་བར་འགྱུར་རོ། །དོན་ཡོད་པའི་རིག་སྔགས་འཆང་གི་འཁོར་ལོས་སྒྱུར་བར་འགྱུར་རོ། །རིག་སྔགས་འཆང་བརྒྱ་སྟོང་ཕྲག་འབུམ་གྱིས་ཡོངས་སུ་བསྐོར་བར་འགྱུར་རོ། །
ལོ་བྱེ་བར་འཚོ་བར་འགྱུར་རོ། །སྐྲ་ཅུང་ཟད་འཁྱིལ་བར་འགྱུར་རོ། །སྟོབས་དང་། བརྩོན་འགྲུས་ཕ་རོལ་གྱིས་ཟིལ་གྱིས་མི་གནོན་པར་འགྱུར་རོ། །ཆར་པ་འཚལ་བས་མཆོད་པ་བགྱིས་ན་ཅི་ཙམ་གསོལ་བ་བཏབ་པ་བཞིན་འབབ་པར་འགྱུར་རོ། །
<pb id="99.32a"/>
ཧ་ཆང་ཆར་པ་ཆེས་པ་དགག་པའི་སླད་དུ་མཆོད་པ་བགྱིས་ན་ཆར་པ་བཀག་པར་འགྱུར་རོ། །ཡམས་ཀྱི་ནད་དང་། གནོད་པ་དང་། འཚེ་བ་དང་། འཁྲུག་པ་ཐམས་ཅད་དང་། མི་ངས་ཐམས་ཅད་རབ་ཏུ་ཞི་བར་འཚལ་བས་རིག་སྔགས་འཆང་ལེགས་པར་
ཁྲུས་བགྱིས་པ་གཙང་མས་གོས་གཙང་མ་བགོས་ལ་ལག་པས་ཞགས་པ་བླངས་ཏེ། གནས་མཐོན་པོར་མཛེགས་ནས་དོན་ཡོད་པའི་ཞགས་པའི་ཕྱག་རྒྱ་དང་། ཞགས་པ་བཅིངས་ནས་དོན་ཡོད་པའི་ཞགས་པའི་སྙིང་པོ་ཕྱོགས་བཞིར་ལན་བདུན་བཟླས་
ནས་ཞགས་པ་འཕངས་ན་དེ་དག་ཐམས་ཅད་དྲན་པ་ཙམ་གྱིས་འཐབ་པ་དང་། རྩོད་པ་དང་། འགྱེད་པ་དང་། རང་གི་དཔུང་དང་། གཞན་གྱི་དཔུང་ཐམས་ཅད་དང་། ཕས་ཀྱི་རྒོལ་བ་ཐམས་ཅད་དང་། མི་མཛའ་བ་ཐམས་ཅད་རབ་ཏུ་ཞི་བར་འགྱུར་རོ། །འཇིགས་པ་དང་། 
ཡམས་ཀྱི་ནད་དང་། གནོད་པ་ཐམས་ཅད་དང་། མི་ངས་ཆེན་པོ་དང་མུ་གེའི་དགོན་པའི་འཇིགས་པ་ཐམས་ཅད་རབ་ཏུ་ཞི་བར་འགྱུར་རོ། །ཧ་ཅང་ཆར་ཆེ་བ་དང་། དུས་མ་ལགས་པའི་ཆར་དང་། གྲང་བ་དང་། རླུང་དང་། ཚ་བ་མི་བཟད་པའི་འཇིགས་
པ་ཐམས་ཅད་རབ་ཏུ་ཞི་བར་འགྱུར་རོ། །དཔག་ཚད་བརྒྱ་སྟོང་ཁོར་ཡུག་ཏུ་མཚམས་ཆེན་པོ་བཅིངས་བ་བགྱིས་པར་འགྱུར་རོ། །ཅི་ལྟ་ཅི་ལྟར་ཡིད་ལ་བསམས་པ་དེ་ལྟ་དེ་ལྟར་ཐམས་ཅད་འགྲུབ་པར་འགྱུར་བས། དོན་ཡོད་རྒྱལ་པོ་མཆོད་པར་བགྱི་
ཞིང་བཟླས་བརྗོད་བགྱི་གསོལ་བར་ཡང་བགྱིའོ། །མཆོད་པ་དང་། གསོལ་བ་བགྱིས་པ་ཙམ་གྱི་མོད་ལ་ཐམས་ཅད་ཕུན་སུམ་ཚོགས་པར་འགྱུར་ཏེ། དེ་ལ་ཡིད་གཉིས་དང་སོམ་ཉི་བསྐྱེད་པར་མི་བགྱིའོ། །ཆོ་ག་ཞིབ་མོ་ལས་ཅི་སྐད་གསུངས་པ་
བཞིན་ལས་བགྱིད་པ་རྣམས་ཀྱིས་ཆོ་ག་དེ་བཞིན་དུ་བསྒྲུབ་པར་བགྱིའོ། །དེ་ནས་སྐད་ཅིག་དེའི་མོད་ལ་ཐམས་ཅད་འགྲུབ་པར་འགྱུར་རོ། །བྱམས་པ་དང་སྙིང་རྗེ་དང་དགའ་བ་དང་། བཏང་སྙོམས་བསྒོམ་པར་བགྱིའོ། །སེམས་ཅན་ཐམས་ཅད་ལ་
མཆོག་ཏུ་བརྩེ་བར་བགྱིའོ། །འཕགས་པ་སྤྱན་རས་གཟིགས་དབང་ཕྱུག་ལ་མཆོད་པར་བགྱིའོ། །དཀོན་མཆོག་གསུམ་ལ་གུས་པར་བགྱིའོ། །དེ་བཞིན་གཤེགས་པ་ཐམས་ཅད་ལ་གུས་པ་དང་། བླ་མར་ཡིད་ལ་བསྒོམ་པར་བགྱིའོ། །མི་གཙང་བ་སྤྱོད་པ་
<pb id="99.32b"/>
གཙང་བར་བགྱི་ཞིང་ཡོངས་སུ་དག་པའི་ངང་ཚུལ་ཅན་དུ་བསྒོམ་པར་བགྱིའོ། །དོན་ཡོད་པའི་ཞགས་པ་དེ་ཁོ་ན་ཉིད་ཀྱི་ཆོ་ག་སྒྲུབ་པ་ཡིད་བཞིན་གྱི་ནོར་བུ་བྱང་ཆུབ་དགུག་པར་བགྱིའོ། །དེ་ནས་ཞགས་པའི་འཁོར་ལོའི་ཆོ་ག་སྒྲུབ་པ་བཤད་པར་
བགྱི་སྟེ། རིག་སྔགས་འཆང་དེ་ཁོ་ན་ཉིད་བསྒྲུབ་པས་ཕུག་ཏུ་འཇུག་པའི་བསྒྲུབ་པ་ཐམས་ཅད་ཀྱི་མཆོག་ཕུག་ཏུ་འཇུག་པ་དང་། ལྷ་མ་ཡིན་གྱི་གནས་སུ་འཇུག་པ་དང་། མི་འམ་ཅིའི་གནས་སུ་འཇུག་པ་དང་། དྲི་ཟའི་གནས་སུ་འཇུག་པ་དང་། 
ལྷའི་གནས་སུ་འཇུག་པ་དང་། ནམ་མཁའ་ལ་རྒྱུ་བ་དང་། སུམ་བཅུ་རྩ་གསུམ་པའི་གནས་སུ་འཇུག་པ་དང་། འོག་མིན་གྱི་གནས་ཀྱི་བར་དུ་འཇུག་པ་དང་། ཀླུའི་རྒྱལ་པོའི་གནས་སུ་འཇུག་པ་དང་། ཐང་ལ་རྒྱུ་བ་དང་། ཉི་མའི་གནས་སུ་འཇུག་པ་དང་། 
ཟླ་བའི་གནས་སུ་འཇུག་པ་དང་། སྐར་མ་དང་རྒྱུ་སྐར་གྱི་གནས་སུ་འཇུག་པ་དང་། རི་ལ་རྒྱུ་བ་དང་། འབབ་ཆུ་ཆེན་པོར་འཇུག་པ་སྟེ། ཅི་ལྟ་ཅི་ལྟར་ཡིད་ལ་བསམས་པ་དེ་ལྟ་དེ་ལྟར་འཇིག་རྟེན་པ་དང་། འཇིག་རྟེན་ལས་འདས་པའི་ཞགས་པའི་ཆོ་
གའི་བསྒྲུབ་པ་ཚེགས་ཆུང་ངུ་དང་། རྩོལ་བ་ཆུང་ངུས་འགྲུབ་པར་འགྱུར་རོ། །དེ་ལ་ཡིད་གཉིས་དང་། སོམ་ཉི་བསྐྱེད་པར་མི་བྱའོ། །རིག་སྔགས་འཆང་གཙང་མར་གྱུར་པས་ལེགས་པར་ཁྲུས་བགྱིས་ཏེ། གོས་གཙང་མ་བགོས་ནས་ཟས་དཀར་
གསུམ་འཚལ་བ། གཙང་མ་དེ་ཁོ་ན་ཉིད་ལ་གུས་པས་སངས་རྒྱས་རྗེས་སུ་དྲན་པ་བསྒོམ་པར་བགྱིའོ། །བྱམས་པའི་སེམས་ལ་མཉམ་པར་གཞག་ནས་སྙིང་རྗེའི་བསམ་པ་དག་པའི་ཡིད་ཀྱིས་ཚེས་བཅུ་གསུམ་ནས་བརྩམས་ཏེ། ཟླ་བ་
ཉའི་བར་དུ་གསལ་བ་ཤིན་ཏུ་བཀྲ་ཤིས་པ་ལ་དུས་གསུམ་དུ་ཅི་འབྱོར་པའི་མཆོད་པ་རྣམ་པ་སྣ་ཚོགས་ཀྱིས་མཆོད་པར་བགྱིས་ལ། རྟག་ཏུ་བརྒྱ་རྩ་བརྒྱད་པ་ཡི། །དུས་གསུམ་རྒྱུན་དུ་བཟླས་བརྗོད་བགྱི། །ཉིན་པར་དུས་གསུམ་ལན་གསུམ་སྟེ། །
མཚན་མོའི་དུས་སུ་ལན་གསུམ་བགྱི། །འཁོར་ལོ་ཞགས་པ་བླ་མེད་འདི། །སྐུད་པ་གསུམ་ལས་བསྒྲུབ་བགྱི་སྟེ། །རས་སྐུད་པད་མའི་སྐུད་པ་དང་། །ཨརྒའི་སྐུད་པ་སུམ་འགྱུར་དུ། །དེ་ནི་ལེགས་པར་ཚད་བཞིན་དུ། །ཁྲུ་ནི་སུམ་བཅུ་རྩ་དྲུག་བགྱི། །འཁོར་ལོ་རྣམ་པ་གསུམ་
<pb id="99.33a"/>
ལས་བགྱི། །རྒྱ་ནི་སོར་བཞིའི་ཚད་ལགས་ཏེ། །སྙིང་པོར་བཅས་ཤིང་མུ་ཁྱུད་བཅས། །ཀུན་ནས་རྩིབས་དང་ལྡན་པ་དག །གསེར་དང་དངུལ་དང་ཟངས་ལས་བགྱི། །ཆོས་བསྟན་ལེགས་པར་བརྒྱན་པ་ཡི། །བཟང་པོའི་སྟན་ལ་གཞག་པར་བགྱི། །
སྤོས་ཀྱི་དཀྱིལ་འཁོར་མེ་ཏོག་གི །སིལ་མ་བཀྲམ་ནས་བུམ་པ་དགོད། །དེ་བཞིན་མཆོད་ཡོན་སྣོད་ཀྱང་བཤམ། །རི་མོའི་གཟུགས་ཀྱི་མདུན་དུ་ཆོས་ཀྱི་སྟན་བཤམས་པར་བགྱིས་པའི་སྟེང་དུ་འཁོར་ལོའི་ཞགས་པ་གཞག་པར་བྱ་སྟེ། 
མཆོད་པ་བགྱིས་ལ་བསམས་པ་ཅི་ལྟ་བ་བཞིན་དུ་དུས་གསུམ་དུ་ལན་བརྒྱ་རྩ་བརྒྱད་བཟླས་བརྗོད་བགྱིའོ། །དེ་ནས་ཚེས་བཅྭ་ལྔའི་ཟླ་བ་ཉ་བ་ལ་ཉིན་ཞག་གཅིག་མཆིས་པར་གྱུར་པས། ཚིག་གཞན་མི་སྨྲ་བར་འཕགས་པ་སྤྱན་རས་གཟིགས་
དབང་ཕྱུག་གི་རི་མོའི་གཟུགས་ལ་མཆོད་པ་བགྱི་ཞིང་། བདུག་པ་རྣམ་པ་གསུམ་པོ། ཨ་ག་རུ་དང་ཙན་དན་དང་། གུ་གུལ་རྣམས་འབུལ་བར་བགྱིའོ། །རི་མོའི་གཟུགས་ཀྱི་མདུན་དུ་ཆོས་ཀྱི་སྟན་མཆིས་པ་ལ་མངོན་དུ་ཕྱོགས་ཏེ་མཆིས་ནས། དོན་
ཡོད་པའི་ཞགས་པའི་སྙིང་པོ་སྟོང་རྩ་བརྒྱད་བཟླས་བརྗོད་བགྱིས་ཏེ། ཡུངས་དཀར་རེ་རེ་ལ་བཟླས་བརྗོད་བགྱིས་པས། ཞགས་པའི་སྟེང་དུ་གཏོར་བར་བགྱིའོ། །སྟོང་རྩ་བརྒྱད་ཚང་ནས་ཞགས་པ་འབར་བའི་འཁོར་ལོ་ནམ་མཁའ་ལ་མཆིས་
ནས་འབར་ཞིང་ལྡིང་བར་འགྱུར་རོ། །རིག་སྔགས་འཆང་གི་ལུས་ཀྱི་སྟོད་དང་། སྤྱི་བོ་ནས་འོད་ཟེར་འབྱུང་བར་འགྱུར་རོ། །རི་མོའི་གཟུགས་ལས་ལེགས་སོ་ཞེས་བྱ་བའི་སྒྲ་འབྱིན་པར་འགྱུར་རོ། །དེ་ནས་རིག་སྔགས་འཆང་གིས་དོན་ཡོད་པའི་ཞགས་པའི་
སྙིང་པོའི་འཁོར་ལོ་ཞགས་པའི་ཆོ་ག་རྒྱ་ཆེན་པོ་འདི་འགྲུབ་པར་འཚལ་བར་བགྱིའོ། །དེ་ནས་རིག་སྔགས་འཆང་གིས་མཆོད་པ་ཆེན་པོ་བགྱིས་ལ། དོན་ཡོད་ཁྲོ་བོའི་རྒྱལ་པོ་ལན་སྟོང་རྩ་བརྒྱད་བཟླས་བརྗོད་བགྱི་སྟེ། དེའི་འོག་ཏུ་རིག་སྔགས་འཆང་
གིས་ཞགས་པ་བླང་བར་བགྱིའོ། །ལག་པ་གཡོན་པ་འཁོར་ལོའི་ཕྱག་རྒྱའི་ཚུལ་དུ་བཅིང་བར་བགྱི་ཞིང་། གཡས་པ་ཞགས་པའི་ཕྱག་རྒྱ་དང་འཁོར་ལོའི་ཚུལ་ལ་བརྟེན་ནས་བླངས་ཏེ། དོན་ཡོད་པའི་ཞགས་པའི་སྙིང་པོ་བརྗོད་ནས་ཕྱོགས་བཞིར་
<pb id="99.33b"/>
འཕང་བར་བགྱིའོ། །དེ་ནས་ཕྱོགས་བཅུར་ཁྲོ་བོའི་རྒྱལ་པོ་ལན་ཉི་ཤུ་རྩ་གཅིག་བཟླས་བརྗོད་བགྱིའོ། །དེ་ནས་བདག་ཉིད་ཀྱི་ལུས་ལ་དབང་བསྐུར་བའི་ཚུལ་དུ་ལན་བདུན་དུ་བསྐོར་བར་བགྱིའོ། །དེ་ནས་ཕྱག་རྒྱའི་ཚུལ་དུ་བསྐོར་བ་ཙམ་གྱིས་རིག་སྔགས་
འཆང་འཁོར་ལོས་བསྒྱུར་བའི་དབང་བསྐུར་བར་འགྱུར་རོ། །དམ་པ་ཆེན་པོ་འགྲུབ་པར་འགྱུར་རོ། །འཁོར་ལོས་བསྒྱུར་བའི་རྒྱལ་པོ་ཆེན་པོ་ལེགས་མཐོང་རང་གི་གཟུགས་ཀྱིས་མདུན་ན་མཆིས་ནས། རིག་སྔགས་འཆང་གི་རྐང་པ་སྤྱི་བོས་
བླངས་ནས་འདི་སྐད་ཅེས་ཀྱང་སྨྲ་བར་འགྱུར་ཏེ། རིག་སྔགས་འཆང་གིས་ཅི་བཀའ་སྩལ་བ་དེ་བགྱིའོ་ཞེས་ཅི་བསྒོ་བའི་དོན་དེ་དང་དེ་ཐམས་ཅད་བགྱིད་པར་འགྱུར་རོ། །བྲན་ནི་རང་བཞིན་གྱིས་ཐམས་ཅད་དུ་ལས་བགྱིད་པར་འགྱུར་རོ། །དེ་ནས་རིག་
སྔགས་འཆང་གི་གནས་སུ་འཇུག་པར་འཚལ་བས། འདི་ལྟར་ནུབ་གསུམ་དུ་མཆིས་པར་གྱུར་པས། ཞགས་པའི་ཕྱག་རྒྱ་ལག་པས་བླང་བར་བགྱིའོ། །ཕུག་གི་སྒོ་གང་ལགས་པ་དེར་ཞགས་པ་ལན་གསུམ་དུ་བསྐོར་བར་བགྱིའོ། །དོན་ཡོད་པའི་
རྒྱལ་པོ་བཟླས་བརྗོད་བགྱིས་ཏེ། ཞགས་པ་གདབ་པར་བགྱིའོ། །ཞགས་པ་བཏབ་པ་ཙམ་གྱི་མོད་ལ་གནས་ཀྱི་ཕུག་གི་སྒོ་ཐམས་ཅད་ཕྱེ་བར་འགྱུར་རོ། །འཁྲུལ་འཁོར་དང་། གཏན་པ་དང་། ཕུག་དང་། འབབ་ཆུ་ཆེན་པོ་དང་། གསེག་མ་དང་། 
འབབ་ཆུ་དང་། གནོད་སྦྱིན་དང་། སྲིན་པོ་དང་། ལམ་མི་བདེ་བ་ཐམས་ཅད་བསལ་བ་དང་། བཅོམ་པ་དང་བཤིག་པར་འགྱུར་རོ། །གཏན་པ་དང་། སྒོ་གླེགས་དང་། འཁྲུལ་འཁོར་དང་། ལྕགས་སྒྲོག་རྣམས་དུམ་བུ་དུམ་བུར་བཅད་ཅིང་གྱེས་པར་འགྱུར། 
ཉམས་པར་འགྱུར། འཇིག་པར་འགྱུར་རོ། །ཤིན་ཏུ་དག་པ་དང་ཤིན་ཏུ་དྲི་མ་མེད་པ། ཤིན་ཏུ་རྒྱ་ཆེ་བའི་གཞལ་མེད་ཁང་འབྱོར་པ་རྣམ་པར་འཕྲུལ་པ་དག་མཐོང་བར་འགྱུར་རོ། །རིན་པོ་ཆེ་སྣ་ཚོགས་ལས་བཀྲ་བ་རིན་པོ་ཆེ་སྣ་བདུན་གྱིས་
བརྒྱན་པའི་གནས། རིན་པོ་ཆེ་སྣ་ཚོགས་ཀྱི་ལྗོན་ཤིང་གིས་བརྒྱན་པའི་གཞལ་མེད་ཁང་མཐོང་བར་འགྱུར་རོ། །མེ་ཏོག་སྣ་ཚོགས་ཀྱི་ར་བ་ཤིན་ཏུ་དྲི་ཞིམ་པོའི་གཞལ་མེད་ཁང་མཐོང་བར་འགྱུར་རོ། །དེ་ནས་རིག་སྔགས་འཆང་གིས་
<pb id="99.34a"/>
ལག་པའི་ཞགས་པ་དང་། འཁོར་ལོའི་ཕྱག་རྒྱའི་ཚུལ་མངོན་སུམ་དུ་བགྱིས་ནས། དོན་ཡོད་པའི་ཞགས་པའི་སྙིང་པོ་བཟླས་ཏེ་འཇུག་པར་བགྱིའོ། །རིག་སྔགས་འཆང་གནས་སུ་ཞུགས་པ་ཙམ་ཁོ་ནས་གནས་མཆོག་དེ་ཡང་
རྣམ་པ་དྲུག་ཏུ་འགུལ་བ་དང་། གཡོ་བ་དང་། ལྡེག་པ་དང་། འུར་འུར་ཆེམ་ཆེམ་སྟེ་ལྷའི་འོད་ཟེར་གྱི་སྣང་བ་ཆེན་པོས་སྣང་བར་འགྱུར་རོ། །དེ་ནས་རིག་སྔགས་འཆང་འཇུག་པར་བགྱིའོ། །དེ་ནས་དོན་ཡོད་པ་རྣམ་པར་དག་པ་དྲི་མ་མེད་པ་ཞེས་བགྱི་བའི་
སྨན། བུད་མེད་ཀྱི་གཟུགས་ལྷའི་རྒྱན་གྱིས་བརྒྱན་པ། ལྷའི་གོས་ཀྱི་རྒྱན་གྱིས་ཀླུབས་པ་ཁ་དོག་བཟང་པོ་རྒྱས་པ། མཆོག་དང་ལྡན་པ། ལྷའི་གཟུགས་ཆེན་པོ་འཆང་བའི་བི་རྩ་པུ་ར་ཐོགས་པ་མཆི་བར་འགྱུར་རོ། །སྨན་བུད་མེད་ཀྱི་གཟུགས་
འཆང་བ་དེ་མཐོང་བ་ཙམ་ཁོ་ནས་དཔག་ཚད་གང་ཙམ་ནས། གཟི་བརྗིད་ཐམས་ཅད་དང་། སྟོབས་ཐམས་ཅད་ཉེ་བར་བསྒྲུབ་པར་བགྱིའོ། །དེ་ནས་རིག་སྔགས་འཆང་གིས་དོན་ཡོད་པའི་འཁོར་ལོའི་ཞགས་པ་མདུན་དུ་བཅིང་བར་བགྱི་སྟེ། 
མཐོང་བ་ཙམ་གྱི་མོད་ལ་དེའི་སྟོབས་དང་། བརྩོན་འགྲུས་དང་། གཟི་བརྗིད་ཉམས་པར་འགྱུར་རོ། །མཐུ་ཆུང་བར་འགྱུར་རོ། །དེ་ནས་བུད་མེད་དེ་རྒོད་པ་དང་། ཨོྃ་ཞེས་བགྱི་བས་གནོན་པར་བྱའོ། །ཁྲོ་བོའི་རྒྱལ་པོ་བཟླས་པར་བགྱིས་ཏེ། 
ཁ་བུབ་ཏུ་སྒྱེལ་ནས་ཆབ་འབྱུང་བར་འགྱུར་ཏེ་ཆབ་དེ་ལ་རེག་པར་མི་བགྱིའོ། །དོན་ཡོད་རྒྱལ་པོ་བཟླས་པར་བགྱི་སྟེ། དེ་ནས་མིག་ཚུགས་ཀྱིས་བལྟ་བར་བགྱིད་ན། རིག་སྔགས་འཆང་གིས་ཞགས་པས་བཞུ་བར་བགྱིའོ། །དེའི་འོག་ཏུ་བདུད་
རྩིའི་ཆབ་འབྱུང་སྟེ་བླང་བར་བགྱི་བྱུག་པར་བགྱིའོ། །ཀུན་དུ་བྱུགས་པ་ཙམ་གྱིས་ནམ་མཁའ་ལ་མཆི་བར་འགྱུར་ཏེ། ཐོགས་མར་རླུང་གི་ཕུང་པོ་ནས་འཛེག་པར་འགྱུར་རོ། །མིག་ལ་བྱུགས་ན་ཕྱོགས་བཅུ་ཐམས་ཅད་དུ་གཏོགས་པའི་དེ་བཞིན་
གཤེགས་པ་བྱང་ཆུབ་སེམས་དཔའི་ཚོགས་ཀྱི་འཁོར་དང་བཅས་པ་ཐམས་ཅད་དང་། སངས་རྒྱས་ཀྱི་ཞིང་དེའི་གཞལ་མེད་ཁང་དང་། གནས་རྣམ་པར་འཕྲུལ་པ་དང་། གང་དག་གཞུགས་ཤིང་བཞེས་ལ་འཚོ་བ་དག་ཅི་ལྟར་ལག་མཐིལ་ན་
<pb id="99.34b"/>
མཆིས་པ་དེ་བཞིན་དུ་མཐོང་བར་འགྱུར་རོ། །གང་དག་ཡོངས་སུ་མྱ་ངན་ལས་འདས་པ་དང་། གང་དག་ད་ལྟར་བྱུང་བ་དང་། སངས་རྒྱས་པ་རྣམས་དང་། གང་དག་རིང་བསྲེལ་སྙིང་པོའི་མཆོད་རྟེན་ཆེན་པོའི་སྲོག་ཤིང་གི་ཚོགས་ཅན་
དག་དང་། དེ་བཞིན་དུ་ཅི་ལྟར་འཁོར་གྱི་དཀྱིལ་འཁོར་གྱི་ཁང་པ་དེ་དག་ཐམས་ཅད་མཐོང་བར་འགྱུར་རོ། །བདག་ཉིད་ལ་ཀུན་ནས་བྱུགས་ཏེ། དེས་བྱུགས་པ་ཙམ་གྱིས་ལྤགས་པའི་མདོག་ལྷའི་གསེར་འདྲ་བར་འགྱུར་རོ། །སྐྲ་སྔོ་ལ་ཅུང་ཟད་འཁྱིལ་
བར་འགྱུར་རོ། །མིག་ལྷའི་ཨུཏ་པ་ལ་སྔོན་པོ་མཆོག་འདྲ་བར་འགྱུར་རོ། །ཚེ་ལྷའི་བསྐལ་པ་བརྒྱ་སྟོང་དུ་འགྱུར་རོ། །རིག་སྔགས་འཆང་གི་འཁོར་ལོས་སྒྱུར་བ་འབུམ་ཕྲག་བརྒྱ་སྟོང་ཕྲག་བཅྭ་བརྒྱད་ཀྱིས་ཡོངས་སུ་བསྐོར་བར་འགྱུར་རོ། །
ལྷའི་བུ་མོ་བརྒྱ་བཞི་བཅུ་དང་། མི་འམ་ཅིའི་བུ་མོ་དང་། རིག་སྔགས་འཆང་གི་བུ་མོ་གང་གཱའི་ཀླུང་གི་བྱེ་མ་བརྒྱ་སྟོང་ཕྲག་འབུམ་སྙེད་ཀྱིས་ཡོངས་སུ་བསྐོར་བར་འགྱུར་རོ། །ཅི་ལྟར་ཡིད་ལ་བསམས་པ་དང་། ཡིད་ལ་བསྣགས་པ་ཙམ་གྱིས་ལྷའི་
ཟས་ཀྱི་མཆོག་རོ་བརྒྱ་དང་ལྡན་པ་དག་མདུན་དུ་འབྱུང་བར་འགྱུར་རོ། །ལྷའི་བཏུང་བ་ཆེན་པོ་བདུད་རྩིའི་རོ་བྲོ་བ་དག་འབྱུང་བར་འགྱུར་རོ། །བྱང་ཆུབ་ཀྱི་སྙིང་པོ་ལ་ཐུག་གི་བར་དུ་འཁོར་ལོས་སྒྱུར་བའི་རྒྱལ་པོ་ཆེན་པོ་ལེགས་མཐོང་མཐུན་ཟེར་@
མདུན་ནས་རྒྱུག་པར་བྱེད་དོ། །དགྲ་ཐམས་ཅད་དང་། བགེགས་དང་། ལོག་འདྲེན་ཐམས་ཅད་བཅོམ་པ་དང་། ཉམས་པ་དང་། གཏུགས་པ་དང་། གཤེགས་པ་དང་། བཙལ་བ་དང་། གྱེས་པ་དང་། ཕྱེ་མར་བགྱིས་པར་འགྱུར་རོ། །ཡང་ན་སྨན་གྱི་བུད་
མེད་དེའི་སྐྲ་ཀུན་བཏོན་ཏེ། སྐ་རགས་སུ་བགྱིས་ནས་བཅིང་བར་བགྱིའོ། །གང་དུ་བཅིངས་པ་དེ་ཡང་རིན་པོ་ཆེ་སྣ་བདུན་དུ་འགྱུར་རོ། །གང་དུ་ཞུགས་པ་ཐམས་ཅད་མི་སྣང་བར་འགྱུར་རོ། །དེ་ལ་ལྷ་ཐམས་ཅད་གནས་འཆའ་བར་འགྱུར་རོ། །
ཀླུ་ཐམས་ཅད་དང་། ལྷ་ཐམས་ཅད་དང་། མི་འམ་ཅི་ཐམས་ཅད་དང་། རིག་སྔགས་འཆང་ཐམས་ཅད་དེའི་དབང་དུ་མཆི་བར་འགྱུར་རོ། །འཁོར་དེ་ཐམས་ཅད་བྱང་ཆུབ་ཀྱི་སྙིང་པོ་ལ་ཐུག་གི་བར་དུ་དེའི་ཕྱི་བཞིན་རྗེས་སུ་འབྲང་བར་འགྱུར་རོ། །
<pb id="99.35a"/>
དེ་ནས་རིག་སྔགས་འཆང་གནས་སུ་འཇུག་པར་འཚལ་ཞིང་སླར་ཡང་ལྡོག་པར་འཚལ་ན་སྨན་གྱི་བུད་མེད་དེ་དང་གཏམ་མི་བགྱི། རེག་པར་མི་བགྱི་བར་ལག་པའི་ཕྱག་རྒྱ་གནས་མཆོག་ཏུ་འཇུག་པར་བགྱིའོ། །དེ་ནས་གནས་ཐམས་
ཅད་ན་གནས་པའི་བུད་མེད་དང་། སྐྱེས་པ་དང་། ཁྱེའུ་དང་། བུ་མོ་ཐམས་ཅད་ཕྱིར་བྱུང་ནས་མདུན་ན་སྡོད་པར་འགྱུར་ཏེ། ཁ་ཅིག་གི་ལག་ན་ནི་བུམ་པ་གང་བའོ། །ཁ་ཅིག་གི་ལག་ན་ནི་གདུགས་སོ། །ཁ་ཅིག་གི་ལག་ན་ནི་ལྷའི་གོས་ཐོགས་སོ། །ཁ་
ཅིག་ནི་ལྷའི་ནོར་བུ་རིན་པོ་ཆེ་ཐོགས་པའོ། །ཁ་ཅིག་ནི་དྲི་དག་གོ །ཁ་ཅིག་ནི་མེ་ཏོག་དག་གོ །ཁ་ཅིག་ནི་ཕྲེང་བ་དག་གོ། །ཁ་ཅིག་ནི་རྒྱན་དང་ལྷབ་ལྷུབ་སྣ་ཚོགས་ཐོགས་སོ། །ཁ་ཅིག་ནི་བྱུག་པ་དག་གོ །ཁ་ཅིག་ནི་དྲིའྀ་ཕྱེ་མ་དག་གོ། །ཁ་ཅིག་
ནི་སྤོས་ཆུས་རིན་པོ་ཆེ་སྣ་བདུན་གྱི་སྣོད་བཀང་བ་དག་གོ། །ཁ་ཅིག་ནི་ལྷའི་མེ་ཏོག་སྣ་ཚོགས་ཐོགས་ཏེ། པད་མ་དང་། ཀུ་མུ་ད་དང་། པད་མ་དཀར་མོ་དང་། མན་དཱ་ར་བ་དང་། མན་དཱ་ར་བ་ཆེན་པོ་དང་། མན་ཛུ་ཤ་ཀ་དང་། མན་ཛུ་ཤ་ཀ་ཆེན་པོ་དང་། མདོག་
མཛེས་དང་། མདོག་མཛེས་ཆེན་པོ་དང་། ཨ་ཏི་མུག་ཏ་ཀཱ་དང་། ཙམ་པ་ཀ་དང་། བར་ཤི་ཀ་དང་། མཐོན་ཀ་དང་། མཐོན་ཀ་ཆེན་པོ་དང་། ཀཱ་དམ་པ་དང་། གནའ་མ་དང་། ཡུ་ཏི་ཀ་དང་། ཀླུའི་མེ་ཏོག་དང་། ཀོན་ཏ་དང་། གྷན་དྷ་བར་ཤི་ཀའི་མེ་ཏོག་དག་ཐོགས་སོ། །ཁ་ཅིག་
ནི་ལྷའི་ཙན་དན་གྷོར་ཤིར་ཤ་དང་། སྦྲུལ་གྱི་སྙིང་པོའི་བདུག་པ་དང་། ཨ་ག་རུ་དང་། དུ་རུ་ཀ་དང་། ཏ་མ་ལའི་ལོ་མའི་བདུག་པ་ཐོགས་པའོ། །ཁ་ཅིག་གི་ལག་པ་ན་ནི་རྨ་བྱའི་བསིལ་ཡབ་ཐོགས་སོ། །ཁ་ཅིག་གི་ལག་པ་ན་ནི་རལ་གྲིའོ། །ཁ་ཅིག་
གི་ལག་པ་ན་ནི་མདུང་ཐུང་ངོ་། །ཁ་ཅིག་གི་ལག་པ་ན་ནི་རྡོ་རྗེ་དང་། དགྲ་སྟ་དང་། མདའ་བོ་ཆེ་དང་། མདུང་དང་། གཏུན་ཤིང་དང་། མདུང་རྩེ་གསུམ་པ་དང་། བཟོང་ཁ་གཉིས་པ་དག་གོ །ཁ་ཅིག་ནི་གོ་ཆ་དང་། ཡ་ལད་བསྒོས་ནས་བསྲུང་བའི་ཕྱིར་ཀུན་
ནས་འདུ་ཞིང་མཆི་བར་འགྱུར་རོ། །ཁ་ཅིག་ནི་རིན་པོ་ཆེ་སྣ་ཚོགས་པའི་སྣོད་དང་། གསེར་གྱི་སྣོད་དང་། དངུལ་གྱི་སྣོད་དག་ཐོགས་པ་རིན་པོ་ཆེ་སྣ་ཚོགས་ཀྱི་མེ་ཏོག་དང་། གསེར་གྱི་མེ་ཏོག་དང་། དངུལ་གྱི་མེ་ཏོག་གིས་བཀང་ན་ཐོགས་ཏེ། དེ་དག་ཐམས་ཅད་