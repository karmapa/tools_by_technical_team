<pb id="99.13a"/>
པད་མ་དང་། ཀུ་མུ་ཏའི་འདབ་མ་དང་། འདྲ་བར་ལྕེ་མཉེན་པར་འགྱུར་རོ། །སོ་དང་རྐན་དང་མགུལ་པ་ཡོངས་སུ་དག་པར་འགྱུར་རོ། །ཨོྃ་ཨ་མོ་གྷ་ན་དྷ་བསྟི་སུ་རུ་སུ་རུ་པྲ་བྷུ་རུ་དི་བྱ་གན་དྷི་པད་མ་པྲ་བྷེ་སྭཱ་ཧཱ། གསང་སྔགས་འདིས་
ཁར་སྩལ་བའི་རི་ལུ་ཙན་དན་དང་། ན་ལ་དང་། སྤྲི་ཀ་དང་། ཨུཏྤ་ལ་དང་། གུར་གུམ་དང་། གླ་རྩི་ལྷན་ཅིག་བླང་བ་བགྱིས་ལ། ཕྱེ་མ་ཞིབ་མོར་བཏགས་ནས་རི་ལུ་ཞོ་གཉིས་ཙམ་པའི་ཚད་དུ་སྦྲང་རྩི་དང་ལྷན་ཅིག་སྦྱར་ལ་གསང་སྔགས་སྟོང་རྩ་བརྒྱད་ཚང་
བར་བཟླས་བརྗོད་བགྱིས་ཏེ། ཟངས་ཀྱི་སྣོད་ཀྱི་ནང་དུ་སྩལ་ནས་བཟླས་བརྗོད་བགྱིད་པའི་ཚེ་ཁར་སྩལ་ནས་སྐད་ཅིག་ཙམ་བསྡད་པ་བགྱིས་ན། རྟག་ཏུ་ཁ་ནས་ཨུཏྤ་ལའི་དྲི་འབྱུང་བར་འགྱུར་ཏེ། རྒྱང་གྲགས་ཙམ་དུ་ཐེ་ཚོམ་མེད། །དེ་བཞིན་
གཤེགས་པ་ཐམས་ཅད་དང་། །དེ་བཞིན་བྱང་ཆུབ་སེམས་དཔའ་དགྱེས། །འཕགས་པ་སྤྱན་རས་གཟིགས་དབང་ཕྱུག་མཆོག་སྦྱིན་མགོན་པོ་མཆོག་ཏུ་དགའ་བར་འགྱུར་རོ།།  །།འཕགས་པ་དོན་ཡོད་པའི་ཞགས་པའི་ཆོ་ག་ཞིབ་མོའི་རྒྱལ་
པོ། <bampo n="720.2">བམ་པོ་གཉིས་པ། བཟླས་པས་བདེ་བར་འགྲུབ་འགྱུར་བས། །དོན་ཡོད་རིག་སྔགས་བླ་ན་མེད། །རིག་སྔགས་འཆང་དང་གཏམ་བགྱིས་པས། །དུས་ཀུན་རྡུལ་དྲི་སྤང་བར་བགྱྀ། །མཁྲིས་པ་བད་ཀན་སྣབས་དག་དང་། །
དེ་བཞིན་ཀུན་འཇིག་མྱུར་དུ་ནི། །ཁ་ནས་ལྷ་ཡི་དྲི་འབྱུང་འགྱུར། །སུ་ལ་ཚིག་དག་སྨྲས་པ་ནི། །དེ་ནི་མྱུར་དུ་དབང་དུ་འགྱུར། །ལྷ་རྣམས་དབང་དུ་མཆིས་པ་དང་། །བདེ་སོགས་བདག་པོ་དབང་པོ་དང་། །གཤིན་རྗེ་ཆུ་ལྷ་དེ་བཞིན་དུ། །
ཚངས་པ་ཁྱབ་འཇུག་དབང་ཕྱུག་ཆེ། །འཇིག་རྟེན་སྐྱོང་བ་བཞི་དག་དང་། །ཟླ་བ་ཉི་མ་ཉིད་དག་དང་། །ཐམས་ཅད་དབང་དུ་གྱུར་ནས་མཆིས། །འདི་ནི་ཁ་ན་མུར་བགྱིད་ན། །ཚིག་ལྡན་ལྕེ་ཡི་རྩེ་མོ་ན། །མཆིས་སམ་ཚིག་ནི་གསལ་
བར་འགྱུར། །རྟག་ཏུ་མི་མིན་དབྱངས་འགྱུར་ཏེ། །དྲི་མའི་སྐྱོན་ནི་རྣམ་པར་སྤངས། །ཚིག་བཅད་སྟོང་བཀླགས་ཉམས་མི་འགྱུར། །ཧཱུྃ་ཞེས་བགྱིས་པས་ལྷ་ཀུན་དང་། །ལྷ་གང་དཀྱིལ་འཁོར་གནས་པའང་མཆིས། །ཕཊ་
<pb id="99.13b"/>
ཅེས་བགྱིས་པས་གདུག་པ་དང་། །བགེགས་དང་ལོག་འདྲེན་ཐམས་ཅད་འཇིག །གནོད་སྦྱིན་སྲིན་པོ་ཤ་ཟ་དང་། །བརྗེད་བྱེད་འབྱུང་པོ་གསང་བ་པ། །ཐམས་ཅད་མོད་ལ་འབྱེར་འགྱུར་ཞིང་། །ཁ་བུབ་ཏུ་ཡང་འགྱེལ་བར་འགྱུར། །
རི་ལུ་ཁ་ན་ཐོགས་ན་ནི། །དུས་ཀུན་དུ་ནི་མཁས་པར་འགྱུར། །གྲུབ་པ་མྱུར་དུ་འཐོབ་འགྱུར་ཏེ། །ཐམས་ཅད་དུ་ཡང་ཚེ་རིང་འགྱུར། །ཚིག་སྙན་འཇམ་ཞིང་མཉེན་པར་འགྱུར། །རི་ལུ་འདི་ནི་བཅང་བགྱིས་ན། །དོན་ཡོད་པད་མ་དྲི་མ་མེད། །
རི་ལུ་ཞེས་བགྱི་འགྲུབ་པར་འགྱུར། །ཨོྃ་མ་ལ་བི་ག་ཏེ། པད་མ་བི་བ་རེ། སན་ཙར་བ་ཙ་རེ་སྭཱ་ཧཱ། ཨ་མོ་གྷ་སིད་དྷི་ཤོ་དྷ་ཡ་ཧཱུྃ། ནཱ་ག་པུས་པའི་ཤུན་པ་དང་། ཨུ་ཤི་ར་དང་ཙན་དན་དང་། པད་མ་གེ་སར་དང་། ལི་ཤི་དང་། ཀ་ཀོ་ལ་དང་། 
སྤང་སྤོས་དང་། རྒྱ་སྤོས་དང་། གུར་གུམ་དང་། པྲ་པུན་ད་རི་ཀ་དང་། ཨེ་ལ་དང་། ས་མ་ཀ་དང་། ཨུ་གྲ་དང་། སུ་གན་དྷི་ག་འདྀ་རྣམས་ཆ་མཉམ་པར་བགྱི་སྟེ་ཞིབ་ཏུ་བཏགས་ནས། གསང་སྔགས་ལན་སྟོང་རྩ་བརྒྱད་བཟླས་ནས་ཆར་པའི་
ཆབ་དང་བསྲེས་པས་ཁྲུས་བགྱིས་ཤིང་འཚལ་བའམ། ཆབ་དྲོན་པོས་ཁྲུས་བགྱིས་པ་འམ། འཚལ་བས་ཤིན་ཏུ་ཁྲུས་བགྱིས་པ་གཙང་མ་ཤིན་ཏུ་དག་པས་བག་ཚ་བ་མ་མཆིས་པར་བཏོན་པ་ཙམ་གྱིས་སྔོན་གྱི་དྲག་པོའི་ལས་
རྣམས་དང་། གདོན་ཀུན་འཇོམས་པར་འགྲུབ་པ་དང་། །ནད་ཀུན་རྣམ་པར་ཉམས་པ་དང་། །འདོད་ཆགས་ཞེ་སྡང་གཏི་མུག་གི །མུན་པ་མི་ཟད་སྤོང་བར་གསུངས། །བཀྲུས་འཚལ་ཙམ་གྱི་མོད་ལ་ནི། །དྲི་མ་ཀུན་ཞི་སོམ་ཉི་
མེད། །དཔལ་གྱིས་ལྷ་ཡི་བཞིན་དུ་འབར། །བསོད་ནམས་ཕུང་པོ་རྣམ་པར་འཕེལ། །གཟི་བརྗིད་ཕུང་པོ་རྟག་ཏུ་འབར། །ཟླ་བ་ཉི་མ་བཞིན་དུ་མཛེས། །གཙང་མའི་ལུས་སུ་གྱུར་པ་ན། །ལུས་ནི་ལྷ་ཡི་བཞིན་དུ་གྱུར། །མི་
གཙང་བ་ནི་གཙང་བར་གྱུར། །མ་དག་པ་ནི་དག་པར་འགྱུར། །ཚངས་པར་སྤྱོད་མིན་ཚངས་སྤྱོད་འགྱུར། །ཐུབ་མིན་ཐུབ་པ་ཁོ་ནར་འགྱུར། །ཚངས་པར་མི་སྤྱོད་ཚངས་སྤྱོད་འགྱུར། །མགོ་སྐྱ་གཉེར་མ་སྤངས་པ་དང་། །རྟག་ཏུ་བྲོ་ནད་མ་
<pb id="99.14a"/>
མཆིས་འགྱུར། །ལུས་ལ་ལྷ་ཡི་དྲི་དག་འབྱུང་། །པད་མ་ཀུ་མུ་མཉེན་པའི་ལུས། །སྔོན་གྱི་དྲི་ནི་རབ་སྤངས་ཏེ། །ལྷ་ཡི་ཙན་དན་དྲི་དག་ནི། །མདའ་རྒྱང་གང་དུ་སོམ་ཉི་མེད། །རྟག་ཏུ་བདེ་བར་ཉལ་བ་དང་། །བདེ་བར་ཡང་
ནི་སད་པར་འགྱུར། །གནོད་སྦྱིན་སྲིན་པོ་འབྱུང་པོ་དང་། །ལྷ་མིན་གདུག་པ་ལོག་འདྲེན་དང་། །གདུག་པའི་བགེགས་རྣམས་མཐོང་མི་འགྱུར། །མི་བཟད་དགྲ་རྣམས་ཀྱིས་ཀྱང་མིན། །ལུས་ཉིད་སྦྱང་བ་བགྱིས་ནས་སུ། །སྔགས་བཟླས་
བརྗོད་པའི་སྒྲུབ་པ་བགྱི། །ལེགས་པར་སྒྲུབ་པའི་ལས་བགྱིས་ན། །དེ་ཉིད་བདེ་བར་འགྲུབ་པར་འགྱུར། །རྒྱལ་བ་བྱང་ཆུབ་སེམས་དཔའ་ཀུན། །དེ་བཞིན་མོད་ལ་གཟིགས་པར་འགྱུར། །ལྷ་རྣམས་ཀུན་དང་གང་དག་གཞན། །དཀྱིལ་
འཁོར་གནས་པ་མྱུར་དུ་མཆི། །ཅི་འདོད་ཡིད་ལ་བཟླས་པ་ཡིས། །རྟག་ཏུ་དོན་ཡོད་གྲུབ་པར་འགྱུར། །ཐོག་མར་ལུས་སྦྱང་ཆོ་ག་བགྱི། །དེ་ནས་གསང་སྔགས་ལེགས་པར་སྤྱད། །ཨོྃ་ཨ་མོ་གྷ་པད་མ་ལོ་ཙ་ནི་དི་བྱ་དྲྀཥྚི་པ་
རི་ཤུད་དྷེ། སུ་རུ་སུ་རུ་པད་མ། ཨ་ཀྵི་བུ་རུ་བུ་རུ་ས་མན་ཏ་བྱ་བ་ལོ་ཀ་ནི་སྭཱ་ཧཱ། ལྡོང་རོས་གི་ཧང་རྒྱ་མཚོ་སྦུ་བ་ས་ཧ་ཛ། །ཨུཏྤ་ལ་སྦྲང་རྩི་ལྷན་ཅིག་རེང་བུ་འདི་བགྱིས་ལ། །གསང་སྔགས་སུམ་སྟོང་རྩ་བརྒྱད་བཟླས་
པའི་མིག་སྨན་འདི། །དེ་བཞིན་གཤེགས་པ་རྣམས་ཀྱིས་མཆོག་ཏུ་བཟང་ཞེས་གསུངས། །འདི་ནི་འཇིག་རྟེན་དབང་ཕྱུག་མཆོག་སྦྱིན་གྱིས། །ཀུན་པས་བཀྲ་ཤིས་འདི་ནི་མིག་ནད་ཀུན། །འཇོམས་པར་བགྱིད་དེ་གཡར་ལམ་བཟང་
པོ་རྨི། །ཡིད་དུ་མི་མཆི་བ་ཉིད་མཐོང་མི་འགྱུར། །ངན་པར་སྣང་དང་ངན་པར་བལྟ། །ནམ་ཡང་མཐོང་བར་མི་འགྱུར་རོ། །གཏུམ་པོ་འཇོམས་པ་གཏུམ་པོ་དང་། །ལྷག་མ་སྦགས་པ་བསྒོམ་ཉེས་དང་། །བཟའ་ཉེས་གནོད་སྒྲིབ་
གནོད་སྦྱིན་དང་། །སྲིན་པོ་དང་ནི་སྡིག་སྦྲུལ་དག །ཐམས་ཅད་ཉིན་དང་མཚན་དག་ཏུ། །མི་སྣང་བར་ནི་ཐེ་ཚོམ་མེད། །མི་གིས་བཟང་པོ་མཐོང་བ་དང་། །རྨི་ལམ་བཟང་པོ་མཐོང་བར་འགྱུར། །ཟླ་བ་སྲིད་དུ་རབ་སྦྱར་བས། །ལྷ་རྫས་
<pb id="99.14b"/>
དག་ནི་མཐོང་བར་འགྱུར། །མིག་ཡོངས་སུ་སྦྱང་བའོ། །ཨོྃ་བུད་དྷ་བུད་དྷ། བི་བུད་དྷ་པད་མ་ཨ་མོ་གྷཱ་མུ་ཁི་བ་ར་བ་ར་དེ་སྭཱ་ཧཱ། རིག་སྔགས་འདིས་གི་ཧང་ལ་ལན་སྟོང་རྩ་བརྒྱད་བཟླས་སོ། །དོན་ཡོད་པའི་རྒྱལ་པོ་
ལན་ཉི་ཤུ་རྩ་གཅིག་བརྗོད་པར་བགྱིའོ། །ཁྲོ་བོའི་རྒྱལ་པོ་ལན་བདུན་བཟླས་བརྗོད་བགྱིའོ། །སྙིང་པོ་དང་ཉེ་བའི་སྙིང་པོ་ལན་བརྒྱ་རྩ་བརྒྱད་བཟླས་བརྗོད་བགྱིའོ། །བཟླས་བརྗོད་བགྱིད་པའི་ཚེ་ཡང་འདི་བླངས་
ཏེ་དཔྲལ་བའི་དབུས་སུ་ཐིག་ལི་བགྱིས་ཏེ། ཐིག་ལེ་ལན་ཅིག་བགྱིས་པས་དཔྲལ་བའི་སྟེང་ན་སྐར་མའྀ་དབྱིབས་ལྟ་བུར་གནས་པར་འགྱུར་རོ། །གདུག་པ་ཐམས་ཅད་དབང་གྱུར་མཆིས། །གནོད་སྦྱིན་འབྱུང་པོ་གང་དག་
དང་། །སྲིན་པོ་བགེགས་དང་ལོག་འདྲེན་ཉིད། །ཐམས་ཅད་འཇིག་འགྱུར་ཐེ་ཚོམ་མེད། །སེམས་ཅན་གདུག་པས་གདུག་བསམས་ཀྱང་། །ཕྱིར་ཞིང་བཟོད་པར་མི་ནུས་པས། །དེ་དག་ཐམས་ཅད་འཇིག་འགྱུར་ཏེ། །མེ་ལ་
ཕྱེ་མ་ལེབ་བཞིན་ནོ། །རྟག་ཏུ་རྒྱལ་པོ་སྐྱེ་བོས་བཅས། །འཁོར་བཅས་བློན་པོར་བཅས་པ་དང་། །བློན་པོ་ཆེ་དང་མདུན་ན་འདོན། །བཙུན་མོའི་ཚོགས་བཅས་དབང་དུ་གྱུར། །དགེ་སྦྱོང་དང་ནི་བྲམ་ཟེ་དག །ཐམས་
ཅད་དབང་དུ་མཆི་བར་འགྱུར། །རྒྱལ་རིགས་དམངས་རིགས་དག་དང་ནི། །ཐམས་ཅད་དབང་དུ་མཆི་བར་འགྱུར། །མཆོད་པ་ཆེན་པོའི་འོས་སུ་འགྱུར། །རིག་སྔགས་ལྷ་ནི་ཐམས་ཅད་དང་། །གང་ལྟར་དཀྱིལ་འཁོར་གནས་པ་སྟེ། །དེ་དག་
ཐམས་ཅད་དམ་ཚིག་གི །རྗེས་སུ་བསྒྲུབ་ཅིང་སྐྱོང་བར་འགྱུར། །ཕྱོགས་བཅུར་བསྲུང་བ་བགྱིད་འགྱུར་བ། །རྟག་ཏུ་སྒྲུབ་པ་བླ་མེད་སྩོལ། །ཐིག་ལེ་འདི་བགྱིས་གྲོགས་མེད་རྒྱུ་བ་དག །ཆོམ་རྐུན་དང་ནི་ཆོམ་པོ་གཡོན་ཅན་དང་། །
གཡུལ་འགྱེད་ཉིད་ཀྱི་འཇིགས་པ་གང་ཡིན་པ། །ཀུན་ནས་སྒྲལ་བར་འགྱུར་ཏེ་སོམ་ཉི་མེད། །སེང་གེ་སྟག་དང་དོམ་དང་ནི། །གླང་ཆེན་ཁྲོ་བོ་མི་བཟད་དང་། །ཝ་དང་གདུག་བཅས་སྲོག་ཆགས་དང་། །སོ་གདུག་སྦྲུལ་ཀུན་མགོ་ནས་ཟ། །
<pb id="99.15a"/>
གང་དག་སྲོག་ཆགས་གདུག་པར་བཅས། །དེ་དག་ཐམས་ཅད་ནུབ་འགྱུར་ཏེ། །ནམ་ཡང་འབྱུང་བར་མི་འགྱུར་རོ། །སེར་བ་མེ་དང་ཚིག་པ་དང་། །ཆར་པ་མི་ཟད་མཚོན་ཆུ་བྱད། །མཁས་པས་ཐིག་ལེ་འཆང་བའི་ལུས། །ཁྱིམ་རྡིབ་པས་
ཀྱང་ནོན་མི་འགྱུར། །མཁས་པ་རིག་སྔགས་འཆང་བའི་དོན། །ཐམས་ཅད་འདི་ཡིས་བགྱིད་པར་འགྱུར། །ཤིན་ཏུ་མ་གྲུབ་གསལ་བར་ཡང་། །འགྲུབ་པར་འགྱུར་ཏེ་ཐེ་ཚོམ་མེད། །བཅོམ་ལྡན་འདས་རིག་སྔགས་འཆང་གིས་བདག་དྲན་པར་
བགྱིད་ཅིང་། དོན་ཡོད་པའི་ཞགས་པའི་སྙིང་པོ་དྲན་པར་བགྱིད་ན། བཅོམ་ལྡན་འདས་དེ་མ་ཐག་ཏུ་རིག་སྔགས་འཆང་དེའི་མདུན་དུ་བདག་མཆིས་ནས། ཡིད་ལ་བསམས་པ་ཡོངས་སུ་རྫོགས་པར་བགྱིའོ། །ཐམས་ཅད་ཀྱི་མཆོག་
ཐམས་ཅད་ཇི་སྐད་གསུངས་པ་བཞིན་སྩལ་བར་བགྱིའོ། །དགོས་པ་ཐམས་ཅད་སྒྲུབ་པར་བགྱིའོ། །དོན་ཡོད་པ་གྲུབ་པ་རྗེས་སུ་སྩལ་བར་བགྱིའོ། །བདེན་པར་དམ་བཅས་པས་དམ་ཚིག་རྗེས་སུ་བསྐྱང་བར་བགྱིའོ། །བཅོམ་ལྡན་འདས་
གལ་ཏེ་རིག་སྔགས་འཆང་གིས་ཇི་སྐད་གསུངས་པའི་ཆོ་ག་ཞིབ་མོ་བསྒྲུབ་པར་བགྱིད་ན། དེ་བཞིན་གཤེགས་པའི་བྱིན་བརླབས་དང་། དེ་བཞིན་གཤེགས་པའི་བཀའ་རྗེས་སུ་གནང་བ་དེ་དག་ཐམས་ཅད་བདག་གིས་སྩལ་བར་བགྱིའོ། །
བཅོམ་ལྡན་འདས་གལ་ཏེ་རིག་སྔགས་འཆང་སྒྲུབ་པ་དང་བྲལ་བར་གྱུར་ན། བཅོམ་ལྡན་འདས་དེ་ནི་བདག་གིས་མ་ནོངས་སོ། །དེ་ལྟ་བས་ན་རིག་སྔགས་འཆང་གིས་ཅི་སྐད་གསུངས་པའི་ཆོ་ག་དང་། ཆོ་ག་ཞིབ་མོ་སྒྲུབ་པས། གསང་
སྔགས་དང་། ཕྱག་རྒྱ་བསྒྲུབ་པར་བགྱི་སྟེ། དགོས་པ་དེ་དག་ཐམས་ཅད་ཐེ་ཚོམ་མ་མཆིས་པར་འགྲུབ་པར་འགྱུར་རོ། །དེ་ནས་གསང་སྔགས་བཟླས་ཏེ། ཨོྃ་ཨ་མོ་གྷཱ་པཱ་ཤ་དྷ་ར་ས་ར་པྲ་ས་ར་ཧཱུྃ། མཆོད་ཕྱིར་ཐོགས་པའི་སྐུད་པའི་
གསང་སྔགས་ཏེ། གཞོན་ནུ་མས་བཀལ་བའི་སྐུད་པ་ལ་ལན་བརྒྱ་རྩ་བརྒྱད་བཟླས་བརྗོད་བགྱིས་ནས། མདུད་པ་གསུམ་དོར་བར་བགྱིའོ། །ཨོྃ་ཨ་མོ་གྷཱ་པྲ་བ་ར་ཎ་མུ་རུ་མུ་རི་དི་བྱ་ཀ་ཤི་ཀྃ ། སཾ་བྷ་བ་ཏུ་ཏ་ར་ཏ་ར་སྭཱ་ཧཱ། གོས་ཀྱི་གསང་སྔགས་
<pb id="99.15b"/>
སྟེ་ལན་ཉི་ཤུ་རྩ་གཅིག་བཟླས་སོ། །ཨོྃ་ཨ་མོ་གྷ་པྲ་སྟ་ཎྱོད་ཤི་པཱ་མི་བོ་དྷི་ནི་པད་མེ་སྭཱ་ཧཱ། གོས་སྟེགས་པའི་གསང་སྔགས་ཏེ་ལན་ཉི་ཤུ་རྩ་གཅིག་བཟླས་སོ། །ཨོྃ་དིབ་བྱོད་ཀ་སྭྃ་བྷུ་ཏ་ཨ་མོ་གྷ་བྷ་རུ་ན་ཙ་རེ་བྷི་ཤིན་ཙྱ་
ཧཱུྃ། ཁྲུས་ཀྱི་སྔགས་ཏེ་ལན་ཉི་ཤུ་རྩ་གཅིག་བཟླས་སོ། །ཨོྃ་ཨ་མྲྀ་ཏ་ཨ་མོ་གྷ་པད་མེ་ཨ་ས་ནེ། བིར་ཤ་ནི་ཙུ་རུ་ཙུ་རུ་སྭཱ་ཧཱ། ཉེ་རེག་གི་སྔགས་ཏེ་ལན་ཉི་ཤུ་རྩ་གཅིག་བཟླས་སོ། །ཨོྃ་ཨ་མོ་གྷ་རཀྵ་ཎི་ཀུ་རུ་ཀུ་རུ་སྭཱ་ཧཱ། བདག་བསྲུང་བ་
སྟེ། ཡུངས་ཀར་དང་ཆབ་ལ་ལན་ཉི་ཤུ་རྩ་གཅིག་བཟླས་ནས། རང་གི་ལུས་ལ་དབང་བསྐུར་རོ། །ཨོྃ་ཨ་མོ་གྷ་ས་མ་ཡ། མ་ཧཱ་པད་མེ་ཏིཥྠ་ཏིཥྠ་ཧཱུྃ། དམ་ཚིག་གི་གསང་སྔགས་ཏེ་ལན་བདུན་བཟླས་སོ། །ཨོྃ་ས་རྦད་ཏྲ་ཨ་མོ་གྷ་
བ་པ་ཏི་ཏིཥྠ་ རཀྵྃ་ཏུ་ཧཱུྃ། སློབ་མ་དང་གྲོགས་བགྱིད་པ་བསྲུང་བ་སྟེ། ཐལ་བ་ལ་ལན་བདུན་བཟླས་ནས་དཔྲལ་བར་ཐིག་ལེ་བགྱིའོ། །ཨོྃ་ཏྲཻ་ལོ་ཀྱ་པད་མ་ཨ་མོ་གྷ་ཀྲ་མ་ཎེ་མི་ལི་མི་ལི་སྭཱ་ཧཱ། གོམ་པ་འདོར་བའི་སྔགས་ཏེ་ལན་ཉི་ཤུ་རྩ་གཅིག་བཟླས་
བརྗོད་བགྱིའོ། །ཨོྃ་པད་མེ་མ་ཧཱ་པད་མེ་ས་ར་ས་ར། ས་མན་ཏེ་ན་པ་རི་བེ་ཤྟ་ཡ། ཨ་མོ་གྷ་པཱ་ཤེ་ན་སུ་རུ་སུ་རུ་སྭཱ་ཧཱ། ཚོན་སྐུད་སྣ་ལྔ་ལ་ལན་བདུན་བཟླས་ཏེ་དཀྲི་བར་བྱའོ། །ཨོྃ་པི་ཙིད་ཏྲེ་ཨ་མོ་གྷ་བ་ཏན་ན་རང་ག་བི་ཤུད་དྷ་ཡ། ཀི་ཎི་ཀི་ཎི་སྭཱ་ཧཱ། 
བ་དན་གྱི་གསང་སྔགས་ཏེ་ལན་བདུན་བཟླས་སོ། །ཨོྃ་ཨ་མོ་གྷ་ཤ་ར་བཛྲ་ཏུཎྜ་ཐ་ར་ཐ་ར་སྭཱ་ཧཱ། མདའི་གསང་སྔགས་ཏེ་ལན་བདུན་བཟླས་སོ། །ཨོྃ་བི་པུ་ལ་ཨ་མོ་གྷ་མ་ཧཱ་དྷ་ར་བི་ཤུད་དྷེ་སེ་རེ་སེ་རེ་སྭཱ་ཧཱ། རྟ་བབས་ཀྱི་གསང་སྔགས་ཏེ་ལན་ཉི་ཤུ་རྩ་གཅིག་
བཟླས་སོ། །སུ་དག་དེར་ཞུགས་ནས་མཐོ་རིས་ཀྱི་སྒོར་ཞུགས་པར་འགྱུར་རོ། །སྡིག་པ་དང་སྒྲིབ་པ་ཐམས་ཅད་ཡོངས་སུ་བྱང་བར་འགྱུར་རོ། །ཨོྃ་ནཱ་ནཱ་བི་ཙི་ཏྲ། ཨ་མོ་གྷ་པུས་པ། ཕ་ལ་ལ་ཏཱ་ཀིརྣ་པུྰ་ར་ཡ་པ་ར་པ་ར་ཧཱུྃ། བུམ་པ་གང་བའི་གསང་སྔགས་ཏེ་ལན་བདུན་
བཟླས་སོ། །ཨོྃ་ཨ་མོ་གྷ་རད་ན་བི་མ་ཎ། ཀ་ཊ་ད་ཙ་ཨ་དྷི་ཥྚི་བིད་བྱ་གྷན་དོ་ཛྭ་ལ་སྥ་ར་ཎ། ས་མན་ཏེ་ན་ཛྭ་ལ་ཛྭ་ལ་སྭཱ་ཧཱ། པོག་ཕོར་གྱི་གསང་སྔགས་ཏེ་ལན་བདུན་བཟླས་སོ། །ཨོྃ་ཛྭ་ལ་བ་ཏི། རད་ན་གྷ་ཏ། སི་རི་ཎི་ཏུ་ཊི་ཏུ་ཊི་སྭཱ་ཧཱ། གཏོར་མའི་སྣོད་ཀྱི་གསང་
<pb id="99.16a"/>
སྔགས་ཏེ་ལན་བདུན་བཟླས་སོ། །ཨོྃ་དིབ་བྱ་བྷ་ཙན་ཨ་མོ་གྷ་པད་མ་བ་རེ་པཱུ་རུ་ཡ་ཧཱུྃ། ཁམ་ཕོར་གྱི་གསང་སྔགས་ཏེ་ལན་བདུན་བཟླས་སོ། །ཨོྃ་ཨ་མོ་གྷ་སྃ་པཱུ་ར་ཎི་དྲོ་ཎ་གྷན་དྷ་པ་ཏི་སྭཱ་ཧཱ། ཐིག་ལེའི་གསང་སྔགས་ཏེ་ལན་བདུན་བཟླས་སོ། །
ཨོྃ་ས་ར་ནི་སཱ་ར་ཡ། ཨ་མོ་གྷ་བྷུ་ཛ་ནེ་མཱ་ད་ནི་ཧཱུྃ། རིལ་བ་མགྲིན་རིངས་ཀྱི་གསང་སྔགས་ཏེ་ལན་བདུན་བཟླས་སོ། །ཨོྃ་རཏ་ན་དིབ་བྱ་རཏ་ན་ཀུྃ་བྷ་བ་ཏི་སཱ་ག་ར་སྃ་པུྰ་ར་ཎི་སྭཱ་ཧཱ། བུམ་པའི་གསང་སྔགས་ཏེ་ལན་བདུན་བཟླས་སོ། །ཨོྃ་བི་ཙིད་ཏྲོ་ཛྭ་ལ་
ནཱན་རཾ་གྷ་བི་བྷེག་ཏ་ཡ་སྃ་ཤོ་དྷ་ཡ་ཏུ་ཊི་སྭཱ་ཧཱ། ཚོན་རྩིའྀ་གསང་སྔགས་ཏེ་ལན་བདུན་བཟླས་སོ། །ཨོྃ་དིབ་བྱ་ཨ་བ་ལོ་ཀི་ཎེ་བི་བྷ་ཛ་ཡ་ཏུ་ས་མན་ཏེ་ན་ས་མ་ར་ཎེ་སྭཱ་ཧཱ། ལན་ཉི་ཤུ་རྩ་གཅིག་བཟླས་བརྗོད་བགྱིས་ཏེ་སོ་སོར་དབྱེ་བར་བགྱིའོ། །
ཨོྃ་ནཱ་ནཱ་པྲ་ཧཱ་ར་ཎ་ཨ་མོ་གྷ་མུད་ཏྲ་ཛྭ་ལ་ཛྭ་ལ་སྭཱ་ཧཱ། ཕྱག་མཚན་བྲི་བ་སྟེ་ལན་བདུན་བཟླས་སོ། །ཨོྃ་ཨ་མོ་གྷ་རད་ན་སཱུ་ཏྲ་དྷ་རེ་ཀི་ཎི་ཀི་ཎི་སྭཱ་ཧཱ། ཐིག་སྐུད་ཀྱི་གསང་སྔགས་ཏེ་ལན་བརྒྱ་རྩ་བརྒྱད་བཟླས་བརྗོད་བགྱིས་ཏེ་དཀྱིལ་འཁོར་
རམ་རི་མོ་བྲིས་པའི་རས་སཾ། གཞན་གཞི་གང་ཡང་རུང་བ་ལ་གདབ་པར་བྱའོ། །ཨོྃ་བི་པུ་ལ་བ་རེ་པྲ་བེ་ཤ་ཡ། ཨ་མོ་གྷ་པད་མེ་ཧཱུྃ། སྒོའི་ཆ་དབྱེ་བ་སྟེ་སྒོ་རེ་རེ་ཡང་ལན་ཉི་ཤུ་རྩ་གཅིག་བཟླས་སོ། །ཨོྃ་སུ་བ་བྷག་ཏི་སུ་མངྒ་ལ་དྭཱ་ར་བ་བན་ཏི། 
ཨོྃ་དིབ་བྱ་བཱ་ཛ་ན། ཨ་མོ་གྷ་པཱ་ཤ་ན་བ་ན་བ་རེ། གི་རི་གི་རི་ཧཱུྃ། ཨོྃ་སམ་པཱུརྣ། རཱུ་པྱ་དིབ་བྱ་བྷ་ཛ་ནི། ཨ་མོ་གྷ་པད་མེ་སྭཱ་ཧཱ། ལན་བདུན་བཟླས་པར་བགྱིའོ། །ཨོྃ་བི་བི་དྷ་རུ་པ་ཧཱ་རོ་པ་ཀ་ར་ཎ། ཙ་ལ་ཙ་ལ། ཨ་མོ་གྷ་བ་ཏི་སྭཱ་ཧཱ། 
ལན་ཉི་ཤུ་རྩ་གཅིག་བཟླས་སོ། །ཨོྃ་དི་བྱ་གན་དྷ་ནུ་ས་ར་ནི་ཨ་མོ་གྷ་བ་ལེ་དྷ་ར་དྷ་ར་སྭཱ་ཧཱ། མཆོད་ཡོན་གྱི་གསང་སྔགས་ཏེ་ལན་བདུན་བཟླས་སོ། །ཨོྃ་གྷན་དྷ་སྥ་ར་ནི་ས་མན་ཏ། ཨ་མོ་གྷ་པྲ་པུ་ར་ཧཱུྃ། དྲིའི་གསང་སྔགས་ཏེ་ལན་
བདུན་བཟླས་སོ། །ཨོྃ་ནི་ར་མ་ལ་ཀཱ་ཡ་ཤོ་དྷ་ནི་དིབ་བྱ་གན་དྷ་པྲ་པཱུ་ར་ཡ་ནི་པཱུ་ར་ཡ་ཧཱུྃ། བྱུག་པའི་གསང་སྔགས་ཏེ་ལན་བདུན་བཟླས་སོ། །ཨོྃ་གན་དྷ་ཙཱུརྞ་པྲ་པུྰ་ར་ཎི། ཙུ་རུ་ཙུ་རུ་སྭཱ་ཧཱ། དྲིའི་ཕྱེ་མའི་གསང་སྔགས་ཏེ་ལན་བདུན་བཟླས་སོ། །
<pb id="99.16b"/>
ཨོྃ་ས་མན་ཏེ་ན། བི་མ་ལེ་གན་དྷོད་ཏ་རེ་སྭཱ་ཧཱ། བསྐུལ་བའི་གསང་སྔགས་ཏེ་ལན་བདུན་བཟླས་སོ། །ཨོྃ་དིབ་བྱ་གྷན་དྷ་པྲ་པུྰ་ར་ནི་སཱ་ག་ར་ཛ་ལ་དིབ་བྱ་ཨ་དྷི་ཏེ་ཀ་ལ་ཤོ་ད་ར་པཱུརྞ་པཱུ་ར་ཡ། ཛ་ཡ་སིད་དྷི་སྭཱ་ཧཱ། བུམ་པའི་དྲི་ཆབ་ཀྱི་
གསང་སྔགས་ཏེ་ལན་བརྒྱ་རྩ་བརྒྱད་བཟླས་སོ། །ཨོྃ་ར་ས་སཱ་གྲ་བ་ཏི། སརྦ་བི་དྷ་ཨ་དྷིཥྛི་ཏེ་སྃ་པཱུ་ར་ཡ་ཧཱུྃ། གཏོར་མ་རོ་སྣ་ཚོགས་ཅན་གྱི་གསང་སྔགས་ཏེ་ལན་ཉི་ཤུ་རྩ་གཅིག་བཟླས་སོ། །ཨོྃ་དིབ་བྱ་བྷོ་ཛ་ན། སམ་པཱུ་ར་ཡཱ། བི་པུ་
ལ་པྲ་བེ་སྭཱ་ཧཱ། ཁ་ཟས་ཀྱི་གསང་སྔགས་ཏེ་ལན་ཉི་ཤུ་རྩ་གཅིག་བཟླས་སོ། །ཨོྃ་ཏྲི་ཤུ་ཀླ་བྷོ་ཛ་ན་བ་ལི་བི་པུྰ་ལ་ར་སཱ་གྲ་བ་ཏི་སུ་ར་པྲ་སུ་ར་ཧཱུྃ། ཟས་དཀར་གསུམ་གྱི་གཏོར་མ་འམ། གཞན་ཡང་ལན་ཉི་ཤུ་རྩ་གཅིག་བཟླས་སོ། །ཨོྃ་
བ་ལ་བ་ཏི་སཱ་ར་བ་ཏི་དི་བྱ་བ་ན་སྤ་ཏི། ཏ་ར་ཏ་ར་ཏུ་ནི་སྭཱ་ཧཱ། འབྲས་བུའི་གསང་སྔགས་ཏེ་ལན་བདུན་བཟླས་སོ། །ཨོྃ་དི་བྱ་ཀུ་རུ་སུ་མོད་པ་ལ་ནཱ་ནཱ་པུཥྤ་པྲ་བར་ཥ་ཎི་བྷ་བ་སྭཱ་ཧཱ། མེ་ཏོག་གི་གསང་སྔགས་ཏེ་ལན་བདུན་བཟླས་སོ། །
ཨོྃ་བི་བི་དྷ་ལ་ཏ་པུ་པ་ཀུན་ཋི་ཏ་བ་ན་སྤ་ཏི་ཨ་ཧ་ར་སྃ་པཱུརྞ་ཀུམ་བྷེ་སྭཱ་ཧཱ། མེ་ཏོག་གཏོར་བའི་གསང་སྔགས་ཏེ་ལན་བདུན་བཟླས་སོ། །ཨོྃ་མ་ཧཱ་དྷཱུ་བ་མེ་གྷ་པ་ཊ་ལ་སན་ཙ་ད་ཡ། ས་མན་ཏེ་ན་ཧཱུྃ་སྭཱ་ཧཱ། བདུག་པའི་
གསང་སྔགས་ཏེ་ལན་ཉི་ཤུ་རྩ་གཅིག་བཟླས་སོ། །ཨོྃ་ཨ་ཐར་པ་ནི་ཛྭ་ལ་ཛྭ་ལ་དེ་མུ་ཁེ་སྭཱ་ཧཱ། མེའི་གསང་སྔགས་ཏེ་ལན་བདུན་བཟླས་སོ། །ཨོྃ་བི་བྀ་དྷ་མ་ཎི་ཀ་ན་ཀ་རད་ནོ་ཛྭ་ལ་པཱུ་ཥ་ཎ་མ་ཎ་མ་ཎི་ཨ་མོ་གྷ་མ་སྭཱ་ཧཱ། 
ཆ་ཞིང་བརྒྱན་པའི་གསང་སྔགས་ཏེ་ལན་བདུན་བཟླས་སོ། །ཨོྃ་པད་མ་ཀ་རེ་བི་མ་ལ་ན་ཁ། ཨང་གུ་ལི། ས་མ་ས་མ་སརྦ་ཏ་ཐཱ་ག་ཏ། ཨ་དྷི་ཏེ་སྭཱ་ཧཱ། ཐལ་མོ་སྦྱར་བའི་གསང་སྔགས་ཏེ་ལན་ཉི་ཤུ་རྩ་གཅིག་བཟླས་སོ། །ཨོྃ་སརྦ་
གུ་ནོ་པྲ་ན་ཏ། ཤེ་རོ་བྃ་ད་ན་ཡཱ་ན་མསྐ་རོ་མི། མི་ལི་མི་ལི་ཏུ་རི་ནི་སྭཱ་ཧཱ། ཕྱག་བགྱི་བའི་གསང་སྔགས་ཏེ་ལན་བདུན་བཟླས་སོ། །ཨོྃ་ད་ཤ་དི་ཤ་ཨ་བི་བན་ད་ན་པྲ་ས་ར་ཏུ་ཧཱུྃ། བསྐོར་བའི་གསང་སྔགས་ཏེ་ལན་ཉི་ཤུ་རྩ་གཅིག་བཟླས་སོ། །ཨོྃ་
<pb id="99.17a"/>
བི་བི་དྷཱ་ཡུ་དྷཱ་ཛྭ་ལི་ཏ་པ་ནི། པྲ་ཛྭ་ལ་པྲ་སྥུ་ར་ཧཱུྃ། ཐལ་མོའི་གསང་སྔགས་ཏེ་ལན་ཉི་ཤུ་རྩ་གཅིག་བཟླས་སོ། །ཨོྃ་དི་བྱ་ཨ་མོ་གྷ་བི་པུ་ལ་སྭ་རེ་མ་དྷུ་ར་ནིར་གྷོ་ཥ་རུ་ཏེ་ན་ར་ཎ་ར་ཎ་ར་ཧཱུྃ། དྲིལ་བུའི་གསང་སྔགས་ཏེ་ལན་ཉི་ཤུ་རྩ་གཅིག་
བཟླས་སོ། །ཡང་ན་བརྒྱ་རྩ་བརྒྱད་དོ། །ཨོྃ་རཤྨི་ཛྭ་ལ་ས་མན་ཏེ་མ་ཨ་བ་བྷ་ས་ཡ་མ་ཧཱ་མ་ཎི་རད་ནི་ཤི་ཁེ་སྭཱ་ཧཱ། མར་མེའི་གསང་སྔགས་ཏེ་ལན་བརྒྱ་རྩ་བརྒྱད་བཟླས་སོ། །ཨོྃ་དྷུ་རུ་དྷུ་རུ་ཨ་པཱ་ཧཱ་ཡ་ཤི་གྷྲྃ་ཛ་བེ་ཧཱུྃ། དགུག་པའི་གསང་སྔགས་
ཏེ་གུ་གུལ་གྱི་བདུག་པ་ལ་ལན་བརྒྱ་རྩ་བརྒྱད་བཟླས་སོ། །ཨོྃ་དུཥྛཱ་ས་དོ་བི་བོ་དྷ་ནི། ས་མ་ས་མ་ཡ་བ་རེ་སྭཱ་ཧཱ། དམ་ཚིག་གི་གསང་སྔགས་ཏེ་ལན་ཉི་ཤུ་རྩ་གཅིག་བཟླས་སོ། །ཨོྃ་བི་ཙི་ཏྲ་མ་ནི་བི་པུ་ལ་པྲ་བར་ཏ་ནི་ཧཱུྃ། བགྲང་ཕྲེང་གི་གསང་
སྔགས་ཏེ་ལན་བརྒྱ་རྩ་བརྒྱད་བཟླས་སོ། །ཨོྃ་བི་ཙིད་ཏྲ་རད་ནོ་ཛྭ་ལོ་བིད་བྱ། ཀུ་སུ་མ་བ་རེ་པུཥྤ་ར་ཏི་སྭཱ་ཧཱ། མེ་ཏོག་ཕྲེང་བའི་གསང་སྔགས་ཏེ་ལན་བདུན་བཟླས་སོ། །ཨོྃ་དིབ་བྱ་ལོ་ཙ་ནེ་ཨ་མོ་གྷེ་པྲ་བ་རེ། སརྦ་དི་བྱ་ཨ་དྷི་ཏ། 
སིད་དྷི་ཤུད་དྷ་བི་ལོ་ཀི་ཏེ་སྭཱ་ཧཱ། དགུག་པའི་གསང་སྔགས་ཏེ་ལན་ཉི་ཤུ་རྩ་གཅིག་བཟླས་སོ། །ཨོྃ་ཨ་མོ་གྷ་པད་མེ་ས་མན་ཏ་ཤུ་བ་ནེ་ཏ་ར་ཏ་ར་གཙྪ་སྭ་བྷཱ་བ་ནམ་སྭཱ་ཧཱ། སླར་གཤེགས་སུ་གསོལ་བའི་གསང་སྔགས་ཏེ་ལན་ཉི་ཤུ་
རྩ་གཅིག་བཟླས་སོ། །ཨོྃ་དི་བྱ་སམ་པཱུ་ར་ཎི་ནཱ་ག་བི་ལོ་ཀི་ན་ཧཱུྃ། མཁར་བསིལ་གྱི་གསང་སྔགས་ཏེ་ལན་ཉི་ཤུ་རྩ་གཅིག་བཟླས་སོ། །ཨོྃ་པད་ཏྲ་སྤུ་ར་ཎི་སྤཱུ་ར་ཡ། ཨ་མོ་གྷ་བ་ཏི་ས་མན་ཏ་པྲ་བེ་སྭཱ་ཧཱ། ལྷུང་བཟེད་ཀྱི་གསང་
སྔགས་ཏེ་ལན་ཉི་ཤུ་རྩ་གཅིག་བཟླས་སོ། །ཨོྃ་དུར་བྷ་སང་སྠ་ར་བིད་དྷྱི་ཨ་དྷིཥྛི་ཏ་པྲ་ས་ར་སུ་ར་སུ་ར། རྀ་ཥི་པུྰ་ཛི་ཏེ་སྭཱ་ཧཱ། རྩྭ་གདིང་བའི་གསང་སྔགས་ཏེ། ལན་ཉི་ཤུ་རྩ་གཅིག་བཟླས་སོ། །ཨོྃ་ཛྭ་ལ་དུ་མ་ཛྭ་ལ་ཤི་ཁི་
རཤྨི་གར་བྷི་སྭཱ་ཧཱ། སྦྱིན་སྲེག་གི་གསང་སྔགས་ཏེ་ལན་བརྒྱ་རྩ་བརྒྱད་བཟླས་སོ། །ཨོྃ་པད་མེ་ནི་པད་མ་ས་ནེ་བ་རེ་པྲ་བ་རེ་ནཱ་ག་བྷུ་བ་ནེ་སྭཱ་ཧཱ། འབབ་ཆུ་དང་མཚོའི་གསང་སྔགས་ཏེ་ལན་བདུན་བཟླས་སོ། །ཨོྃ་ཁ་ག་ཙ་རི་ཎི། ག་མ་ག་མ་
<pb id="99.17b"/>
ཡ་པཱ་ད་པྲ་ཙ་རི་ནི་ཧཱུྃ། ལེན་པའི་གསང་སྔགས་ཏེ་ལན་བརྒྱ་རྩ་བརྒྱད་བཟླས་སོ། །ཨོྃ་སརྦད་ཧྲ་ཨ་མོ་གྷ་བྷི་ཥི་ཀ་མ་ཧཱ་ཙཱུ་ཊ་བི་མ་ལེ་ཨ་བྷི་ཥིཉྩ་ཏུ་མཱྃ། པྲ་བ་ར་པ་ཎི་བྷུ་ཛེ་པད་མ་དྭ་ཛེ་སྭཱ་ཧཱ། དབང་བསྐུར་བའི་གསང་སྔགས་ཏེ་ལན་
ཉི་ཤུ་རྩ་གཅིག་བཟླས་སོ། །རིགས་སྔགས་འཆང་གིས་གསང་སྔགས་འདི་དག་ཐམས་ཅད་སོ་སོར་ཆོ་ག་ཞིབ་མོའི་སྒྲུབ་པ་ཅི་ལྟ་བ་བཞིན་དུ་ཐམས་ཅད་སོ་སོར་སྦྱར་ནས། ཆོ་ག་བསྒྲུབས་པའ་ན་དགོས་པ་རྒྱ་ཆེན་པོའི་འབྱོར་པའི་མཐུ་
འདི་དག་དང་། མེ་ཏོག་དང་། བདུག་པ་དང་། དྲི་དང་། ཕྲེང་བ་དང་། བྱུག་པ་དང་། རིན་པོ་ཆེའི་སྣོད་སྣ་ཚོགས་པ་དང་། ནོར་བུ་སྣ་ཚོགས་པའི་གཞལ་མེད་ཁང་རྒྱ་ཆེན་པོ་འབྱུང་བར་འགྱུར་རོ། །ལྷའི་མེ་ཏོག་དང་། གདུགས་དང་། བ་དན་སྣ་ཚོགས་
པ་འབྱུང་བར་འགྱུར་རོ། །རོ་བརྒྱ་དང་ལྡན་པའི་ཁ་ཟས་ཀྱི་མཆོག་དང་། རོ་སྣ་ཚོགས་པའི་མཆོག་རྣམས་འབྱུང་བར་འགྱུར་རོ། །གཏོར་མ་བཟང་པོ་རྣམ་པ་སྣ་ཚོགས་པ་ཡང་འབྱུང་བར་འགྱུར་རོ། །ཅི་ཙམ་དེ་བཞིན་གཤེགས་པ་ལ་འོས་
པའི་གཞལ་མེད་ཁང་དག་འབྱུང་བར་འགྱུར་རོ། །བྱང་ཆུབ་སེམས་དཔའི་གཞལ་མེད་ཁང་ཅི་ལྟ་བ་དེ་ལྟ་བུ་དག་འབྱུང་བར་འགྱུར་རོ། །ལྷ་རྣམས་ཀྱི་གཞལ་མེད་ཁང་ཇི་ལྟ་བ་དེ་ལྟ་བུ་དག་འབྱུང་བར་འགྱུར་རོ། །ཀླུ་རྣམས་དང་། གནོད་སྦྱིན་
རྣམས་དང་། ལྷ་མ་ཡིན་རྣམས་དང་། ནམ་མཁའ་ལྡིང་རྣམས་དང་། མི་འམ་ཅི་རྣམས་དང་། ལྟོ་འཕྱེ་ཆེན་པོ་རྣམས་ལ་སོ་སོའི་གཞལ་མེད་ཁང་ཅི་ལྟ་བ་དེ་ལྟ་བུ་དག་འབྱུང་བར་འགྱུར་རོ། །མི་རྣམས་ཀྱི་ཁང་པ་ཅི་ལྟ་བ་དང་། ཁ་ཟས་
ཀྱི་མཆོག་ཅི་ལྟ་བུ་དག་འབྱུང་བར་འགྱུར་རོ། །དེ་ལྟ་བས་ན་དགོས་པའི་རྣམ་པ་ཐམས་ཅད་དང་། དེ་ཁོ་ན་ཉིད་སྒྲུབ་པའི་ཅི་སྐད་གསུངས་པའི་ཆོ་ག་ཞིབ་མོ་དང་། ཆོ་ག་དང་གསང་སྔགས་བསྒྲུབ་པ་རྣམས་བགྱིའོ། །དེ་ནས་རིག་སྔགས་འཆང་གིས་གྲུབ་པ་
བླ་ན་མེད་པ་ཐམས་ཅད་འཐོབ་པར་འགྱུར་རོ། །གལ་ཏེ་རིག་སྔགས་འཆང་གིས་ལས་ཡོངས་སུ་གྲུབ་པར་བགྱིས་ཏེ། དོན་ཡོད་པའི་ཞགས་པའི་སྙིང་པོ་འདི་བརྗོད་པ་ཙམ་གྱིས་རིག་སྔགས་འཆང་གི་མདུན་དུ་བདག་རང་གི་གཟུགས་
<pb id="99.18a"/>
ཀྱིས་ཉེ་བར་མཆིས་ནས་བསམ་པ་དང་རེ་བ་ཐམས་ཅད་ཡོངས་སུ་རྫོགས་པར་བགྱིའོ། །སྡིག་པ་དང་སྒྲིབ་པ་དང་། གནོད་པ་ཐམས་ཅད་འཇིག་པར་འགྱུར་རོ། །ཡོངས་སུ་དག་པའི་ལྷ་ཆེན་པོ་ལྟར་ལུས་དག་པར་བགྱིའོ། །ཆོ་ག་ཞིབ་
མོ་དང་། ཕྱག་རྒྱ་དང་། གསང་སྔགས་དང་། སྙིང་པོ་དང་། དཀྱིལ་འཁོར་དང་། དོན་ཡོད་པའི་ཞགས་པའི་རྒྱལ་པོའི་རྣམ་པར་ཐར་པའི་དཀྱིལ་འཁོར་གྲུབ་པའི་མཆོག་ཐམས་ཅད་སྩལ་བར་བགྱིའོ། །རིག་སྔགས་འཆང་འཁོར་ལོས་སྒྱུར་བ་ཆེན་
པོའི་དབང་བསྐུར་བས་དབང་བསྐུར་བར་བགྱིའོ། །དེ་ཁོ་ན་ཉིད་ཡང་དག་པ་སྒྲུབ་པའི་གྲུབ་པ་སྩལ་བར་བགྱིའོ། །དོན་ཡོད་པའི་ཞགས་པའི་འཇིག་རྟེན་པ་དང་། འཇིག་རྟེན་ལས་འདས་པ་སྒྲུབ་པའི་གྲུབ་པ་ཆེན་པོ་སྩལ་བར་བགྱིའོ། །
ཤིན་ཏུ་རྒྱ་ཆེ་ཞིང་བག་ཚ་བ་མ་མཆྀས་པ་དང་། མཆོད་པ་དང་བཀུར་སྟི་ཆེན་པོ་འཇིག་རྟེན་ཐམས་ཅད་ཀྱི་མཆོག་ཁྱད་པར་དུ་འཕགས་ཤིང་ནོར་འདུ་བའི་བཀྲ་ཤིས་དང་དཔལ་སྩལ་བར་བགྱིའོ། །འདི་ལ་ཡིད་གཉིས་དང་སོམ་ཉི་བསྐྱེད་པར་མི་
བགྱི་ཞིང་། དངོས་པོ་གཞན་དུ་ཡང་ཡིད་ལ་མི་བགྱིའོ། །སེམས་ཅན་ཐམས་ཅད་ལ་བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་ཀྱིས་བརྩེ་བ་ལ་མཆོག་ཏུ་བརྩོན་པར་བགྱིའོ། །བུ་གཅིག་པ་བཞིན་དུ་སེམས་ཅན་དུ་གྱུར་པ་ཐམས་ཅད་
ལ་མཆོག་ཏུ་བརྩེ་བར་བགྱིའོ། །བདེན་པར་སྨྲ་བ་དང་། བདེན་པ་ལ་དགའ་བ་དང་། སྙན་པར་སྨྲ་བ་དང་། སྙིང་རྗེའི་ལྷག་པའི་བསམ་པས་དམིགས་ནས། དོན་ཡོད་པའི་ཞགས་པའི་སྙིང་པོ་བཟླས་པར་བགྱིའོ། །བཟླས་བརྗོད་ཀྱི་ཆོ་
ག་བགྱི་ཞིང་། ཕྱག་རྒྱ་དང་གསང་སྔགས་ཀྱང་བཟླས་པར་བགྱིའོ། །ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་དུ་གཏོགས་པའི་དེ་བཞིན་གཤེགས་པ་རྣམས་ཡིད་ལ་བགྱིས་ནས། སངས་རྒྱས་ཡིད་ལ་རྗེས་སུ་དྲན་པ་བསྒོམ་པར་
བགྱིའོ། །སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་བགྱིའོ། །འཕགས་པ་མགོན་པོ་སྤྱན་རས་གཟིགས་དབང་ཕྱུག་ལ་ཕྱག་བགྱིས་ནས། མངོན་སུམ་དུ་མཆི་བར་བགྱིའོ། །བཅོམ་ལྡན་འདས་འཕགས་པ་
<pb id="99.18b"/>
སྤྱན་རས་གཟིགས་དབང་ཕྱུག་གི་རི་མོའི་གཟུགས་ལ་ཕྱག་བགྱིས་ཏེ། མདུན་དུ་རྩྭའི་གདིང་བ་བཏིང་ནས་དཀྱིལ་མོ་དཀྲུང་བཅས་ཏེ་མཆིས་ནས། གཞན་མི་སྨྲ་བར་བཟླས་པ་བགྱིས་ཏེ། འདི་ནི་གསང་བའི་དེ་ཁོ་ན་ཉིད་བསྒྲུབ་
པའོ། །དེ་ནས་ཕྱག་རྒྱ་དང་གསང་སྔགས་བརྗོད་པར་བགྱིའོ། །བདག་ལ་དོན་ཡོད་པའི་ཞགས་པའི་སྙིང་པོའི་དེ་ཁོ་ན་ཉིད་འགྲུབ་པར་གྱུར་ཅིག །འཇིག་རྟེན་དབང་ཕྱུག་མགོན་པོ་ཐུགས་རྗེ་ཅན་སེམས་ཅན་ལ་བྱམས་པ། སེམས་དག་
པ་ལག་ན་པད་མ་ཅན་སེམས་ཅན་ཐམས་ཅད་ལ་བྱམས་པའི་བདག་ཉིད་ཅན་གྱི་བྱིན་གྱིས་བརླབས་ཀྱིས་བྱིན་གྱིས་བརླབས་པས། ཕྱོགས་བཅུའི་དེ་བཞིན་གཤེགས་ཀུན་དང་། །ལྷ་དང་ཀླུ་དང་གནོད་སྦྱིན་དང་། །སྲིན་པོ་ལྷ་མིན་གསང་བ་པ། །
འཇིག་རྟེན་སྐྱོང་དང་ཚངས་པ་དང་། །དྲག་པོ་ཁྱབ་འཇུག་གཞོན་ནུ་སོགས། །གཤིན་རྗེ་ཆུ་ལྷ་ལུས་ངན་དང་། །དྲང་སྲོང་སོགས་དང་དེ་བཞིན་དུ། །ཟླ་ཉི་ཀུན་འགྱེད་གཞོན་ནུ་དང་། །དེ་བཞིན་དབང་ཕྱུག་དབང་ཆེན་དག །ཕྱག་རྒྱ་བཅིངས་པ་ཙམ་
གྱིས་ནི། །དེ་དག་མྱུར་དུ་འདུ་བར་འགྱུར། །སྒྲོལ་མ་བདུན་ནི་འདུ་བར་འགྱུར། །དེ་བཞིན་ཕ་རོལ་ཕྱིན་བཅུ་དག །མགྲིན་སྔོན་དེ་བཞིན་གོས་དཀར་ཅན། །དེ་བཞིན་པད་མ་གར་གྱི་དབང་། །རྒྱལ་དང་རྣམ་རྒྱལ་ཉིད་དང་ནི། །ལྕགས་སྒྲོག་
རྡོ་རྗེ་ལྕགས་སྒྲོག་དང་། །ལྷ་མོ་ཁྲོ་གཉེར་མཱ་མ་ཀཱི། །དཔེ་མེད་ཕོ་ཉ་མོ་དང་ནི། །འཇིགས་མེད་དཔལ་དང་དབྱངས་ཅན་དང་། །པད་མ་ཀོ་ཏི་ཨུཏ་པ་ལ། །པད་མའི་སོ་ཅན་དེ་བཞིན་དུ། །ཏི་སི་ཡི་ནི་རྩེ་མོ་ན། །འཕྲོག་མ་འབྱུང་པོའི་མ་དག་དང་། །
དེ་བཞིན་ལག་ན་རྡོ་རྗེ་བཅུ། །མཐུ་ཆེན་དེ་བཞིན་རིག་འཛིན་དབང་། །རྡོ་རྗེ་འཆང་ཆེན་དེ་བཞིན་དུ། །བཅུ་གསུམ་ལྷ་དབང་ལྷན་ཅིག་དང་། །སུམ་བཅུ་གཉིས་ནས་ལྷ་དག་ནི། །གསང་སྔགས་ཕྱག་རྒྱ་བཅིངས་ཙམ་གྱིས། །དེ་དག་ཐམས་ཅད་འདུ་
བར་འགྱུར། །ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་རྣམ་པར་གཟིགས་ཤིང་སྟོན་པར་མཛད་དོ། །དེའི་མོད་ལ་བྱང་ཆུབ་སེམས་དཔའ་རྣམས་ཀྱིས་རྣམ་པར་གཟིགས་ཤིང་རྟག་ཏུ་མཆོག་སྩོལ་བར་འགྱུར་རོ། །རྟག་ཏུ་མགོན་
<pb id="99.19a"/>
པོ་འཕགས་པ་སྤྱན་རས་གཟིགས་དབང་ཕྱུག་སྤྱན་སྟོང་ཕྱག་སྟོང་དང་། ཕྱག་རྒྱ་སྣ་ཚོགས་པ་འཛིན་པ་ལྟ་འཚལ་བར་འགྱུར་རོ། །ཕྱག་རྒྱ་བཅིངས་པ་ཙམ་གྱིས་ནི། །བྲམ་ཟེའི་ཆ་ལུགས་དོན་ཡོད་ཞགས། །མཐོང་བར་འགྱུར་ཏེ་
སོམ་ཉི་མེད། །མགྲིན་སྔོན་དང་ནི་རྟ་མགྲིན་དང་། །དེ་བཞིན་རྒྱ་མཚོའི་ཀློང་དང་ནི། །མགོན་པོའི་ཞལ་ནི་བཅུ་གཅིག་དང་། །དེ་བཞིན་ཞལ་ནི་བཞི་དག་དང་། །མགོན་པོ་འཇིགས་པ་བརྒྱད་འཕྲོག་དང་། །དེ་བཞིན་འཇིགས་པ་བསམ་མི་ཁྱབ། །
རྣམ་པ་སྣ་ཚོགས་གཟུགས་དང་ནི། །སྒྱུ་མ་ལྟ་བུའི་ཏིང་ངེ་འཛིན། །ཕྱག་རྒྱ་བཅིངས་པ་ཙམ་གྱིས་ནི། །མགོན་པོ་ཐམས་ཅད་སྟོན་པར་མཛད། །བདེ་བ་ཅན་གྱི་འཇིག་རྟེན་ཁམས། །རྒྱལ་བ་འདྲེན་པ་འོད་དཔག་མེད། །བྱང་ཆུབ་སེམས་
དཔའི་ཚོགས་བསྐོར་བ། །མགོན་པོ་མོད་ལ་མཐོང་བར་འགྱུར། །གཞན་ཡང་སངས་རྒྱས་སྟོང་གི་ཞིང་དག་ནི། །ཆུ་བོ་གང་གཱའི་བྱེ་མ་དང་མཉམ་པའི། །དེ་བཞིན་གཤེགས་འབུམ་བྱེ་བ་བརྒྱ་ཕྲག་སྟོང་། །བྱང་ཆུབ་སེམས་དཔའི་ཚོགས་
བཅས་ཡོངས་བསྐོར་མགོན། །ཕྱག་རྒྱ་བཅིངས་པ་ཙམ་གྱིས་མཐོང་བར་འགྱུར། །མཐོང་བ་ཆེན་པོའི་རྣམ་པར་གཞན་མཐོང་སྟེ། །ཉིན་གཅིག་བཞིན་དུ་བྱང་ཆུབ་སྙིང་པོ་དང་། །ཆོས་ཀྱི་འཁོར་ལོ་དེ་བཞིན་རྡོ་རྗེའི་གདན། །དེ་དག་
རྨི་ལམ་སྣང་བ་མཐོང་འགྱུར་བར། །དེ་ལ་ཡིད་གཉིས་སོམ་ཉི་ཐེ་ཙོམ་མེད། །སངས་རྒྱས་རྣམས་ཀྱིས་བཤུང་བ་འམ་མཚམས་མེད་ལྔ། །མགོན་པོ་ཆེ་ལ་གདུག་སེམས་ཉིད་དང་ནི། །བྱང་ཆུབ་སེམས་དཔའི་བར་ཆད་འཕགས་པ་ལ། །
ཁ་ཟེར་བ་དང་དམ་ཆོས་བསླུ་བ་དང་། །རྒྱལ་བས་གསུངས་སྤོང་མནར་མེད་གཞོལ་བ་དང་། །མི་བཟད་དམྱལ་བ་བཅུ་དྲུག་གནས་པ་དང་། །བསྐལ་པ་འབུམ་པོ་ཐམས་ཅད་སྐད་ཅིག་གྲོལ། །ཕྱག་རྒྱ་གསང་སྔགས་བཟླས་པ་ཙམ་གྱིས་སམ། །
ཐོས་སམ་མཐོང་ངམ་མིང་ནི་གཟུང་བས་ཀྱང་། །སྡིག་པ་དེ་ཀུན་འཇིག་འགྱུར་སོམ་ཉི་མེད། །དོན་ཞགས་སྙིང་པོའི་ཕྱག་རྒྱ་མཐོང་བ་ཡང་། །འཇིག་རྟེན་མགོན་དང་མཚུངས་ཏེ་ཁྱད་པར་འཕགས། །སངས་རྒྱས་འབུམ་ཕྲག་སྟོང་དང་
<pb id="99.19b"/>
གང་གཱ་ཡི། །བྱེ་བ་བརྒྱ་སྟོང་དག་ནི་མཐོང་བར་འགྱུར། །བྱང་ཆུབ་སྙིང་པོར་གཏོགས་པ་ཐམས་ཅད་དང་། །ཆོས་ཀྱི་འཁོར་ལོ་རབ་ཏུ་བསྐོར་བར་མཚུངས། །དོན་ཡོད་རྒྱལ་པོའི་སྙིང་པོ་ཕྱག་རྒྱ་དང་། །གསང་སྔགས་མཐོང་ན་བསོད་ནམས་
ཕུང་ཆེན་གྱི། །བསོད་ནམས་ཕུང་པོ་འདི་དག་འཕེལ་བར་འགྱུར། །དེ་ཡི་ཚེ་ཡང་རྣམ་པར་འཕེལ་བར་འགྱུར། །དེ་ནི་དཔག་ཏུ་མེད་པ་སོམ་ཉི་མེད། །དེ་ནས་རིགས་སྔགས་འཆང་བ་གསང་གྱུར་ནས། །གཙང་མའི་གོས་བསྒོས་ནས་ནི་ཐོག་
མར་ཡང་། །ཡོ་བྱད་བསྒྲུབ་པ་གཙང་ཞིང་སྤྱོད་པ་གཙང་། །རྟག་ཏུ་ཡན་ལག་སྤོས་ནི་སྣ་ཚོགས་དང་། །སྣ་ཚོགས་བདུག་པས་རབ་ཏུ་བདུག་བགྱིས་ཞིང་། །དཔུང་པ་ལག་པ་ལྷ་ཡི་སྤོས་ཀྱིས་བྱུག །གཙང་མའི་ས་ཕྱོགས་གཙང་མའི་གདན་
བཤམས་པར། །སྐྱིལ་མོ་དཀྲུང་བཅས་ནས་ནི་བྱམས་སེམས་དང་། །སྙིང་རྗེའི་ལྷག་བསམ་དེ་ཉིད་མཉམ་བཞག་ནས། །ཕྱོགས་བཅུའི་དུས་གསུམ་གཤེགས་པའི་སངས་རྒྱས་དང་། །རྟག་ཏུ་འཇིག་རྟེན་དབང་ལ་ཕྱག་བགྱི་ཞིང་། །རྟག་ཏུ་བླ་མ་
མཆོད་ཅིང་ཆོས་ལ་བརྩོན། །ཤིན་ཏུ་རིག་པས་ཚིག་གཞན་མི་སྨྲ་བར། །ཤིན་ཏུ་རིག་པས་བསྲུང་བའི་ཆོ་ག་བགྱི། །ཤིན་ཏུ་བཀྲ་ཤིས་བླ་མ་དེ་ཉིད་གུས། །བདེན་པར་སྨྲ་ཞིང་སྙན་པར་སྨྲ་བ་དང་། །སེམས་ཅན་ཀུན་ལ་སྙིང་རྗེའི་བདག་ཉིད་ཅན། །
ལྷན་ཅིག་རྗེས་མཐུན་གྱུར་ནས་དེ་ནས་ནི། །ཕྱག་རྒྱ་འདི་བཅིང་བར་བགྱི་སྟེ། ལག་པ་པད་མའི་ཚུལ་དུ་གཞག་ལ། སོར་མོ་རྣམས་མཉམ་པར་བཅིངས་ཏེ། མཐེའུ་ཆུང་ཟླ་བའི་ཚུལ་དུ་སྙིང་གར་གཞག་གོ །ཕྱག་རྒྱ་འདི་ནི་དོན་ཡོད་པའི་རྒྱལ་
པོའི་སྙིང་པོའི་རྩ་བའི་ཕྱག་རྒྱ་སྟེ། བྱང་ཆུབ་སྙིང་པོའི་བར་དུ་སྩོལ་བར་བགྱིད་དོ། །མགོན་པོ་འཇིག་རྟེན་དབང་ཕྱུག་དགུག་པའི་གསང་སྔགས་འདི་བརྗོད་དོ། །ཨོྃ་ཨ་མོ་གྷ་བི་ཀུར་བི་ཏ། ས་མན་ཏ་ཨ་བ་ལོ་ཀ་ཡ་མན་སྟྲེ་ཡ་དྭ་ཨ་
དྷི་ཏ་ཨ་མོ་གྷ་པད་མེ། ཙ་ར་བི་ཙ་ར་སན་ཙ་ར་ཧཱུྃ་ཧཱུྃ། དེ་མ་ཐག་ཏུ་དུས་གསུམ་ལ་རྣམ་པར་ལྟ་བ་དོན་ཡོད་པའི་རྒྱལ་པོ་པད་མ་འབར་བའི་གསལ་བའི་ཆོ་འཕྲུལ་དང་བཅས་པའི་ཕྱག་རྒྱའི་རྒྱལ་པོས་ཤིན་ཏུ་ཕྲ་བའི་རྡུལ་དང་། མཉམ་པའི་
<pb id="99.20a"/>
དུས་གསུམ་དུ་གཤེགས་པའི་སངས་རྒྱས་ཀྱི་ཞིང་མང་པོ་མཐའ་དག་ཆེར་གཡོས་པར་འགྱུར་རོ། །དུས་གསུམ་དུ་གཤེགས་ཤིང་བཞུགས་པའི་སངས་རྒྱས་བཅོམ་ལྡན་འདས་དེ་དག་གི་སྐུ་ལས་འོད་ཟེར་སྣ་ཚོགས་འབུམ་ཕྲག་བརྒྱ་སྟོང་དུ་
མ་དག་བྱུང་ནས། དེ་བཞིན་གཤེགས་པ་དེ་དག་ཐམས་ཅད་རབ་ཏུ་དགྱེས་ཤིང་། སངས་རྒྱས་ཀྱི་ཞིང་ལ་མཛད་པའི་ཐུགས་རྗེ་ཆེན་པོས་ཕྱག་གསེར་གྱི་ཁ་དོག་ལྟ་བུ་བརྐྱང་ནས། རིག་སྔགས་འཆང་གི་སྤྱི་བོར་འཇོག་པར་འགྱུར་རོ། །སྒྲུབ་པ་
དམ་པ་དོན་ཡོད་པའི་རྣམ་པར་འཕྲུལ་པའི་བྱིན་གྱིས་བརླབས་ཀྱིས། བྱིན་གྱིས་བརླབས་པ་སྩོལ་བར་འགྱུར་རོ། །དབང་ཕྱུག་དང་། དབང་ཕྱུག་ཆེན་པོ་དང་། ཚངས་པ་དང་། ལྷའི་བུ་དང་གཤིན་རྗེ་དང་། ཆུ་ལྷ་དང་། ལུས་ངན་དང་། ཁྱབ་བདག་དང་། ཀུན་འགྱེད་
གཞོན་ནུ་ལ་སོགས་པ་ལྷ་རྣམས་བསྲུང་བ་དང་། སྐྱོབ་པ་དང་། སྦེད་པར་བགྱིད་པར་འགྱུར་རོ། །ཕྱག་རྒྱ་བཅིངས་པ་ཙམ་གྱི་མོད་ལ་སྡིག་པ་དང་། སྒྲིབ་པ་ཐམས་ཅད་དང་། འཇིགས་པ་བརྒྱད་རྣམས་དང་། ཆད་པ་ཐམས་ཅད་ལས་ཡོངས་སུ་ཐར་
བར་འགྱུར་རོ། །དེའི་གྲུབ་པ་ཡིད་དུ་མཆི་བར་འགྱུར་རོ། །ལས་ཐམས་ཅད་བགྱིད་པའི་ཕྱག་རྒྱ་ཐམས་ཅད་དུ་མཆོག་ལགས་པར་གྲགས་པ་ལགས་སོ། །དོན་ཡོད་དམ་ཚིག་མཆོག་གྲགས་པ། །པད་མ་རྒྱས་པའི་ཕྱག་རྒྱ་བཅིང་། །མཛུབ་མོ་
གུང་རྣམས་པད་མ་ལྕགས་ཀྱུའི་ཚུལ་དུ་བགྱིས་ལ། སེམས་མོ་མཉམ་པར་གཞག་པའི་ཕྱག་རྒྱ་འདི་བསྟན་ཏེ། རྣམ་པར་གྲོལ་བའི་དཀྱིལ་འཁོར་རྩེ་བའི་ཕྱག་རྒྱ་འཛིན་པའི་གསང་སྔགས་འདི་བརྗོད་དོ། །ཨོྃ་ཨ་མོ་གྷ་པད་མྃ་ཀུ་ཤ་ས་མན་
ཡཱན། གྲྀཧྞ་གྲྀཧྞ། དྷ་ར་དྷ་ར། མ་ཧཱ་སཏྭ་ཧཱུྃ། ཕྱག་རྒྱ་བཅིངས་ཏེ་བཅིངས་མ་ཐག་ཏུ་འམ། བཟླས་པ་ཙམ་གྱིས་དུས་གསུམ་དུ་གཤེགས་པའི་སངས་རྒྱས་བཅོམ་ལྡན་འདས་ཐམས་ཅད་ཀྱིས་ལེགས་སོ་ཞེས་བགྱི་བ་སྩོལ་བར་འགྱུར་རོ། །དེ་བཞིན་གཤེགས་
པ་དེ་དག་ཐམས་ཅད་དགྱེས་པ་དང་། མཉེས་པ་དང་། རབ་ཏུ་དགྱེས་པ་དང་། ཚིམ་པ་དང་། ཐུགས་དགྱེས་པ་སྐྱེ་བར་འགྱུར་ཞིང་། རིག་སྔགས་འཆང་ལ་ཐུགས་རྗེ་ཆེན་པོ་རྒྱས་པའི་སྙིང་པོ་གྲུབ་པ་དམ་པ་སྩོལ་བར་འགྱུར་ཞིང་། ཡང་ནས་ཡང་དུ་མཐོང་བ་སྩོལ་བར་
<pb id="99.20b"/>
འགྱུར་རོ། །མཆོག་ཐམས་ཅད་སྩོལ་བར་འགྱུར་རོ། །དོན་ཡོད་པའི་ཞགས་པའི་དམ་ཚིག་གྲུབ་པ་སྩོལ་བར་འགྱུར་རོ། །དེ་བཞིན་གཤེགས་པ་ཐམས་ཅད་ཀྱི་གསང་བའི་དཀྱིལ་འཁོར་གྱི་ཆོ་ག་ཞིབ་མོ་ཕྱག་རྒྱ་དང་གསང་སྔགས་འཛིན་པ་རྣམ་པར་
གྲོལ་བའི་དཀྱིལ་འཁོར་གཟུང་བ་ཙམ་གྱིས་དམ་ཚིག་རྗེས་སུ་འཇུག་པར་འགྱུར་རོ། །ཐམས་ཅད་དུ་འཕགས་པ་སྤྱན་རས་གཟིགས་དབང་ཕྱུག་གི་གསང་བའི་དཀྱིལ་འཁོར་ཕྱག་རྒྱ་དང་དམ་ཚིག་འཚལ་བར་འགྱུར་རོ། །ཐམས་ཅད་དུ་དགོས་པའི་
གསང་སྔགས་འགྲུབ་པར་འགྱུར་རོ། །འཕགས་པ་སྤྱན་རས་གཟིགས་དབང་ཕྱུག་མཆོག་སྦྱིན་པ་རྟག་ཏུ་བལྟ་འཚལ་བར་འགྱུར་རོ། །ལག་མཐིལ་པད་མ་ལྟར་བགྱིས་ལ་མཛུབ་མོ་གུང་མོ་རྡོ་རྗེ་ལྟར་བགྱི་ཞིང་། མཐེ་ཆུང་བརྐྱང་བའི་ཕྱག་རྒྱ་
ནི། །པད་མ་འཆང་ལ་བདུག་པ་དང་། །མེ་ཏོག་ལ་སོགས་དྲི་རྣམས་དང་། །ཕྲེང་བ་བྱུག་པ་ཕྱེ་མ་དང་། །བ་དན་གོས་དང་རྒྱན་དང་ནི། །གཏོར་མ་མཆོད་ཡོན་རབ་ཏུ་དབུལ། །བུམ་པ་གང་བའི་དྲི་སོགས་དང་། །ཚོན་སྐུད་སྣ་ལྔ་ཚོན་དབྱེའོ། །གཞན་
ཡང་ཟས་ནི་སྣ་ཚོགས་ལ། །ཕྱག་རྒྱ་འདི་ནི་ཀུན་ལ་མཆོག །འདི་ནི་དབུལ་བའི་ཕྱག་རྒྱར་གསུངས། །ཐམས་ཅད་དུ་ནི་དོན་ཡོད་མཆོག །གོ་བར་བགྱི་བའི་ཕྱག་རྒྱ་འདི། །པད་མའི་ཕྱག་གིས་བྱིན་གྱིས་བརླབ། །གུང་མོ་ནོར་བུས་དཀྲིས་པ་ལྟ་
བུའི་ཕྱག་རྒྱ་འདི་ནི་བག་ཚ་བ་མེད་པའི་པད་མ་རིན་པོ་ཆེའི་ཕྱག་རྒྱ་ལགས་ཏེ། འདི་ནི་གྲུབ་པ་དམ་པ་ལགས་སོ། །སྤྱན་དྲང་བའི་གསང་སྔགས་ནི། ཨོྃ་ཨ་མོ་གྷ་པད་མ་མ་ཧཱ་ས་ཏྱ་ཨ་ཡ་ཏུ་མྱི་ཧཱ་མཎ་ཌ་ལེ། བི་རི་བི་རི་བི་རི་པད་མ་བྷུ་ཛེ་སྭཱ་ཧཱ། 
དུས་གསུམ་གཤེགས་པའི་སངས་རྒྱས་རྣམས། །གསོལ་བ་གདབ་པའི་གསང་སྔགས་ཏེ། །བྱང་ཆུབ་སེམས་དཔའ་ཐམས་ཅད་དང་། །ཕྱག་ན་པད་མ་གསོལ་གདབ་དགུག །ལྷ་རྣམས་ཀུན་དང་དེ་བཞིན་དུ། །དཀྱིལ་འཁོར་གྱི་ནི་ལྷ་རྣམས་
དགུག །ཕྱག་རྒྱ་འདི་ནི་བཅིངས་པ་ཡིས། །ཕྱོགས་བཅུ་ཀུན་གྱི་སངས་རྒྱས་དང་། །དེ་བཞིན་བྱང་ཆུབ་སེམས་དཔའང་འདུ། །ལྷ་དང་ཀླུ་དང་གནོད་སྦྱིན་དང་། །དྲི་ཟ་ལྷ་མིན་དེ་བཞིན་དུ། །ནམ་མཁའ་ལྡིང་དང་མི་འམ་ཅི། །ལྟོ་འཕྱེ་ཆེན་པོ་ཉིད་
<pb id="99.21a"/>
དག་སྟེ། །དེ་ཀུན་སྐད་ཅིག་འདུ་འགྱུར་ཞིང་། །སྲུང་བའི་ཕྱིར་ནི་སོམ་ཉི་མེད། །ལག་པ་རྡོ་རྗེའི་ཚུལ་དུ་གཞག་ལ་ལག་པའི་མཐེའུ་ཆུང་རྣམས་པད་མའི་མཚམས་སུ་བྱ་སྟེ། གུང་མོ་རྣམས་ཡིད་ཙམ་བསྐུམས་པའི་ཕྱག་རྒྱ་
བཅིངས་པ་ནི། གྲུབ་ལྡན་འདི་ནི་ཕྱོགས་བཅིང་དང་། །དཀྱིལ་འཁོར་བཅིང་བར་བགྱིས་པ་ཡི། །བསྲུང་བའི་ལས་ལ་བག་ཚ་མེད། །ཕྱག་རྒྱ་འདི་ནི་བཅིངས་ཙམ་དང་། །གསང་སྔགས་སྟོང་ནི་བཟླས་ཙམ་གྱིས། །དཔག་ཚད་བདུན་ནི་ཁོར་
ཡུག་ཏུ། །མཚམས་བཅིང་དཀྱིལ་འཁོར་བཅིང་བ་དང་། །བསྲུང་བའི་ལས་ནི་བགྱིས་པར་འགྱུར། །ཨོྃ་ཨ་མོ་གྷ་བཛྲ་དྲྀ་ཌྷ་པད་མ་བན་དྷ་ས་མན་ཏ་ཤན་ཏུ་མཱཾ། ཙུ་རུ་ཙུ་རུ་ཧཱུྃ་ཕཊ། དེ་ནས་དོན་ཡོད་ཕྱག་རྒྱ་སྟེ། །
གྲུབ་ལྡན་སེམས་ཅན་ཀུན་སྨྲ་ན། །དོན་ཡོད་པའི་ཕྱག་རྒྱ་ཡི། །ཁྱད་པར་འཕགས་པ་གཞན་ཡང་བསྟན། །རྡོ་རྗེ་ཐལ་མོ་སྦྱར་ནས་སོར་མོ་རྣམས་མཉམ་པར་གཞག་ཏེ། སྲིན་ལག་ཁ་གདངས་ལ་སོར་མོ་རྣམས་ཡིད་ཙམ་
བསྐུམ་པ་ནི། དོན་ཡོད་སྣ་ཚོགས་རྒྱལ་པོ་ཡི། །པད་མའི་ཕྱག་རྒྱ་ཆེན་པོར་བསྒྲགས། །ཕྱག་རྒྱ་འདི་ནི་ལས་ཀུན་དང་། །འཇུག་པའི་ལས་ཀུན་སྦྱར་བ་དང་། །དཀྱིལ་འཁོར་ཕྱག་རྒྱ་མཆོག་ཀུན་གསུངས། །ཕྱག་རྒྱ་
འདི་ནི་གཟུང་ཙམ་དང་། །གསང་སྔགས་དམ་པས་བསྲུངས་བགྱིས་ནས། །རིག་སྔགས་འཆང་བ་འཇུག་པར་འགྱུར། །དུས་གསུམ་གཤེགས་པ་རྣམ་ཐར་པའི། །དཀྱིལ་འཁོར་དམ་པ་གྲུབ་པར་འགྱུར། །ཨོྃ་བཛྲེ་
བཛྲ། ཨ་དྷིཥྛི་ཏེ་པད་མེ་བི་ཤྭ་རཱུ་པ་དྷ་རེ། དྷ་ར་དྷ་ར་ཧཱུྃ། པྲ་བེ་ཤ་ཏུ་ས་ཏྲེེ་ཡད་དྷཱ་ག་དན་དྷི་རི་ཏུ་ཊི་སྭཱ་ཧཱ། ཕྱག་རྒྱ་འདི་ནི་བཅིངས་ཙམ་གྱིས། །དེ་ཉིད་གྲུབ་པས་ཕྱོགས་བཅུ་ཡི། །སངས་རྒྱས་ཞིང་ནི་རྣམ་དྲུག་
ཏུ། །གཡོ་བར་འགྱུར་བ་སོམ་ཉི་མེད། །ཕྱག་ན་པད་མའི་ལུས་འབར་ནས། །མགུ་བ་ཆེན་པོ་འབྱུང་བར་འགྱུར། །རིག་སྔགས་འཆང་ལ་འཛུམ་བཞིན་གྱིས། །རྟག་ཏུ་ལྟ་ཞིང་མདུན་ན་མཆིས། །སངས་རྒྱས་ཀྱི་ནི་ཞིང་ཀུན་
<pb id="99.21b"/>
དང་། །མཐོ་རིས་སྒོ་རྣམས་འབྱེད་པར་འགྱུར། །སུམ་བཅུ་རྩ་གཉིས་གནས་རྣམས་ན། །གནས་པའི་ལྷ་རྣམས་སྒོ་འབྱེད་ཅིང་། །སུམ་བཅུ་རྩ་གསུམ་གནས་སྒོ་ན། །གནས་པ་ཐམས་ཅད་སྒོ་འབྱེད་དོ། །བདེ་ཅན་འཇིག་རྟེན་
ཁམས་དག་ནི། །སྒོ་ན་གནས་པ་སྒོ་འབྱེད་དོ། །ཕྱག་རྒྱ་འདི་ནི་བཅིངས་ཙམ་གྱིས། །གནས་ཀུན་ཏུ་ནི་འཇུག་པར་འགྱུར། །ཕྱག་རྒྱ་སྡིག་པ་ཐམས་ཅད་འཕྲོག །ཉེ་བའི་ཉོན་མོངས་ཐམས་ཅད་འཇོམས། །སྡུག་བསྔལ་ཀུན་
ལས་རྣམ་པར་གྲོལ། །གནོད་པ་ཐམས་ཅད་འཇིག་པར་བགྱིད། །དམྱལ་བ་བཅུ་དྲུག་རྣམས་ལས་ཐར། །ཕྱག་རྒྱ་བཅིངས་པ་ཙམ་གྱིས་ནི། །མི་བཟད་འཇིགས་པ་བརྒྱད་རྣམས་དང་། །ཉེས་བྱས་ཐམས་ཅད་འཇིག་པར་བྱེད། །
དམྱལ་བའི་སྒོ་ནི་བཅད་པར་འགྱུར། །མི་བཟད་འཇིགས་ལས་བསྒྲལ་བར་འགྱུར། །ཕྱག་རྒྱ་འདི་ནི་མཐོང་ཙམ་གྱིས། །མཚམས་མེད་ལྔ་ནི་བགྱིས་པ་དང་། །སྡིག་པ་ཀུན་ལས་རྣམ་པར་ཐར། །སེམས་ཅན་ཀུན་ལས་རྟག་ཏུ་སྡུག །
དེ་བཞིན་གཤེགས་ཀུན་བྱིན་གྱིས་རློབ། །ཕྱག་རྒྱ་འདི་ནི་མཐེ་བོའི་རྩེ་མོ་ཅུང་ཟད་བཀུག་ལ་གཟུང་སྟེ། གུང་མོ་པད་མའི་རལ་པའི་ཚུལ་དུ་བགྱིས་ཏེ། སྤྱི་བོའི་རལ་པ་ལ་གཞག་པ་ནི་པད་མའི་རལ་པའི་ཕྱག་རྒྱ་ལགས་ཏེ། འདི་ནི་དོན་
ཡོད་པའི་ཞགས་པ་ཞེས་བསྒྲགས་ཏེ། སེམས་ཅན་ཐམས་ཅད་ལ་སྨན་པའི་སླད་དུ། གསང་སྔགས་འདི་བརྗོད་པར་བགྱིའོ། །ཨོྃ་ཨ་མོ་གྷ་པད་མོ་ཛེ་ལེ་བི་ཤོ་དྷ་ཡ་ཧཱུྃ། བི་རི་བི་རི་མ་ལེ་སྭཱ་ཧཱ། ཕྱག་རྒྱ་སྤྱི་བོར་གཞག་ནས་
ཆབ་དག་གིས་བཀྲུས་ནས་གཙང་མས་གསང་སྔགས་འདི། བརྒྱ་རྩ་བརྒྱད་དུ་བཟླས་ནས་སུ། །ཕྱག་རྒྱ་གསང་སྔགས་དོགས་མེད་པས། །རྟག་ཏུ་བཀྲུས་པའི་མོད་ཙམ་གྱིས། །མི་གཙང་བ་ནི་གཙང་བར་འགྱུར། །མི་གཙང་སྤྱོད་པ་གཙང་
བར་འགྱུར། །ཚངས་སྤྱོད་མ་ཡིན་ཚངས་སྤྱོད་འགྱུར། །མི་ཐུབ་པ་ནི་ཐུབ་པར་འགྱུར། །བསོད་ནམས་ཕུང་པོ་ལྷ་བཞིན་འབར། །ཟླ་བ་ཉི་མ་བཞིན་དུ་མཛེས། །འཇིག་རྟེན་ཀུན་སྙིང་རྟག་ཏུ་སྡུག །གསང་སྔགས་བླ་ན་མེད་པ་
<pb id="99.22a"/>
འགྲུབ། །གྲུབ་པ་དོན་ཡོད་ཞགས་པ་ཡི། །དོན་ཡོད་དེ་ཉིད་གྲུབ་པར་འགྱུར། །ལྷ་རྣམས་ཀུན་ནི་འདུ་འགྱུར་ཏེ། །བསྲུང་བའི་ཕྱིར་ནི་སོམ་ཉི་མེད། །མགོན་པོ་འཕགས་པ་སྤྱན་རས་གཟིགས། །སེམས་
པ་མཆོག་སྦྱིན་དག་པ་པོ། །མཆོག་སྦྱིན་རྒྱུན་ཏུ་ཐམས་ཅད་དུ། །ཉི་མ་རེ་རེ་མཐོང་འགྱུར་ཞིང་། །ཚེ་འཕེལ་རྟག་ཏུ་ནད་མེད་འགྱུར། །དེ་བཞིན་མགུ་དང་རྒྱས་པར་འགྱུར། །ཐམས་ཅད་དུ་ནི་ལས་འགྲུབ་སྟེ། །གནོད་
པ་ཀུན་ལས་རྣམ་པར་གྲོལ། །སྡིག་པ་ཀུན་ལས་རྣམ་པར་ཐར། །ཐམས་ཅད་དུ་ནི་བཀྲ་ཤིས་མཆོག །ཁྲུས་ཀྱི་རྣམ་པ་འདི་དག་ནི། །དོན་ཡོད་ཁྲུས་ཀྱི་མཆོག་ཡིན་ནོ། །ལག་གཉིས་བསྡམས་ལ་འོག་ཏུ་བསྟན། །
སྲིན་ལག་གཉིས་ཡུད་ཙམ་བསྐུམ་པ་ནི་པད་མའི་ནོར་བུ་ཕྱག་རྒྱ་ལགས་ཏེ། ཀུན་ནས་ཀྱང་ནི་མཉམ་པར་གཞག །ཕྱག་རྒྱ་ཏིང་འཛིན་ལྟ་བུ་འདི། །སྐྱིལ་མོ་དཀྲུང་བཅས་མཆིས་ནས་སུ། །ཕྱག་རྒྱ་འདི་དག་བཅིང་བགྱི་
ཞིང་། །མཉམ་པར་གཞག་ནས་གསང་སྔགས་བཟླས། །བཅིངས་པ་ཙམ་གྱི་མོད་ནས་ནི། །སྐྱིལ་དཀྲུང་རྡོ་རྗེ་ལྷུན་མཉམ་འགྱུར། །ཀུན་ནས་གོ་ཆར་གྱུར་ནས་ནི། །བགེགས་དང་ལོག་འདྲེན་ཐམས་ཅད་དང་། །གནོད་
སྦྱིན་སྲིན་པོ་འབྱུང་པོར་བཅས། །ལྷ་མིན་མཁའ་ལྡིང་གིས་མི་མཐོང་། །ཕྱོགས་དང་ཕྱོགས་ཀྱི་མཚམས་དག་ཏུ། །དེ་དག་ཐམས་ཅད་རྒྱང་རིང་འབྲོས། །བགེགས་མེད་པར་ནི་ལས་འགྲུབ་པས། །བཟླས་པའི་ལས་
ལ་སོམ་ཉི་མེད། །ཨོྃ་ཨ་མོ་གྷ་བཛྲ་དྲྀ་ཌྷ་པད་མེ་ཤྭ་ར་ཧཱུྃ། ཐལ་མོ་མཉམ་པར་སྦྱར་ལ་མཛུབ་མོ་དང་གུང་མོ་བཀུག་ནས། མཐེ་བོ་པད་མ་ཁ་ཕྱེ་བ་ལྟར་བགྱིས་ཏེ། དོན་ཡོད་པའི་དབང་ཕྱུག་རྒྱལ་པོའི་ཕྱག་རྒྱའོ། །
འཕགས་པ་སྤྱན་རས་གཟིགས་དབང་ཕྱུག་གི་མདུན་དུ་གསང་སྔགས་དང་ཕྱག་རྒྱ་བཅིང་བར་བགྱིའོ། །ཨོྃ་པད་མེ་ཤྭ་ར་ཨ་མོ་གྷ་བ་ར་དྷ། བི་རི་བི་རི་སྭཱ་ཧཱ། འདིས་ཐོག་མར་བཟླས་བརྗོད་ཉི་ཤུ་རྩ་གཅིག་བགྱིའོ། །དེའི་འོག་ཏུ་ཕྱག་རྒྱ་བཅིངས་
<pb id="99.22b"/>
ནས། དོན་ཡོད་པའི་ཞགས་པའི་སྙིང་པོ་དེ་ཁོ་ན་ཉིད་སེམས་དཔའི་བསམ་པ་རྩེ་གཅིག་ཏུ་བཟླས་བརྗོད་བགྱིའོ། །ལན་ཅིག་བཟླས་པ་ཙམ་གྱི་མོད་ལ། དུས་གསུམ་དུ་རྒྱུན་དུ་གཤེགས་པའི་སངས་རྒྱས་འབུམ་ཕྲག་བརྒྱ་སྟོང་གང་གཱའི་
ཀླུང་གི་བྱེ་མ་སྙེད་དང་མཉམ་པ་གཡོ་བར་འགྱུར་ཞིང་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས། རིག་སྔགས་འཆང་དེ་ལ་ལེགས་སོ་ཞེས་བགྱི་བསྩོལ་བར་འགྱུར་རོ། །དབུགས་འབྱིན་པར་
མཛད་དོ། །རིག་སྔགས་འཆང་དེ་ལ་འོད་ཟེར་སྣ་ཚོགས་གཏོང་བར་མཛད་དོ། །མགོན་པོ་འཕགས་པ་སྤྱན་རས་གཟིགས་དབང་ཕྱུག་དྲན་པར་བགྱིས་པ་ཙམ་གྱི་མོད་ལ་མདུན་དུ་མཆིས་པར་འགྱུར་རོ། །འདི་ལྟར་བཅིངས་པ་ཙམ་གྱིས་
ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་འགྱུར་རོ། །ཕ་རོལ་ཏུ་ཕྱིན་པ་བཅུ་དང་ལྡན་པར་འགྱུར་རོ། །སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་དང་ལྡན་པར་འགྱུར་རོ། །དེ་བཞིན་གཤེགས་པའི་སྟོབས་བཅུ་དང་ལྡན་
པར་འགྱུར་རོ། །མི་འཇིགས་པ་བཞི་ཐོབ་པར་འགྱུར་རོ། །འཕགས་པའི་ལམ་ཡན་ལག་བརྒྱད་ཡོངས་སུ་དག་པ་ཐོབ་པར་འགྱུར་རོ། །ཕྱག་རྒྱ་འདི་བཅིངས་ལ་དོན་ཡོད་པའི་རྒྱལ་པོའི་སྙིང་པོ་དྲན་པར་བགྱིས་པ་ཙམ་གྱི་
མོད་ལ། ཡོན་ཏན་དང་ཕན་ཡོན་རྣམས་འཐོབ་པར་འགྱུར་རོ། །བཟླས་བརྗོད་བརྒྱ་རྩ་བརྒྱད་བགྱིས་ལ་ཕྱག་རྒྱ་བརྒྱ་རྩ་བརྒྱད་བཅིངས་ནས། ཞག་གཅིག་སྨྱུང་བ་བགྱིས་ཏེ་བཟླས་བརྗོད་བགྱིས་ན། འཕགས་པ་སྤྱན་རས་གཟིགས་
དབང་ཕྱུག་བདག་ཉིད་ཀྱི་རང་བཞིན་དུ་མདུན་ན་མཆིས་ནས། རིག་སྔགས་འཆང་ལ་ལེགས་སོ་ཞེས་བགྱི་བ་སྩོལ་ཏེ། རིག་སྔགས་འཆང་ལེགས་སོ་ལེགས་སོ། །འདི་ནི་བཟླས་བརྗོད་ཀྱི་དམ་པ་ཡིན་ནོ། །ཞེས་དཔུང་པ་གཡས་པ་བརྐྱང་
བའི་ལག་པས་རིག་སྔགས་འཆང་གི་སྤྱི་བོར་གཞག་ནས། དབུགས་འབྱིན་པར་མཛད་དེ་ཚུར་ཤོག་བུ། གང་འདོད་པའི་མཆོག་སློངས་ཤིག་དང་སྦྱིན་ནོ། །ཁྱོད་རྗེས་སུ་བཟུང་ཞིང་བྱིན་གྱིས་བརླབས་པས། ངའི་བུ་རིག་སྔགས་འཆང་གི་ཐུ་བོར་
<pb id="99.23a"/>
གྱུར་ཅིག །རིག་སྔགས་འཆང་ཁྱོད་ཀྱིས་དོན་ཡོད་པའི་ཞགས་པའི་སྙིང་པོ་གྲུབ་པས། རྣམ་པར་གྲོལ་བའི་དཀྱིལ་འཁོར་གྱི་ཕྱག་རྒྱ་རིམ་པར་དབྱེ་བ་དང་། ཆོ་ག་ཞིབ་མོའི་རྒྱལ་པོ་ལ་བརྟན་པར་གྱིས་ཤིག །སྙིང་རྗེ་ཆེན་པོའི་སེམས་ཀྱིས་
སེམས་ཅན་ཐམས་ཅད་ལ་གོམས་པར་གྱིས་ཤིག །ཁྱོད་འདི་ནས་མ་འོངས་པའི་མངལ་དུ་གནས་ནས། ཤི་འཕོས་ཏེ་འཇིག་རྟེན་གྱི་ཁམས་བདེ་བ་ཅན་དུ་འགྲོ་བར་འགྱུར་ཞིང་། ཁྱོད་པད་མའི་ནང་དུ་རྫུས་ཏེ་སྐྱེས་ནས། བརྒྱན་ཐམས་ཅད་ཀྱིས་
བརྒྱན་ཅིང་མཚན་དང་དཔེ་བྱད་ཀྱིས་རབ་ཏུ་བརྒྱན་པ། བྱང་ཆུབ་ཀྱི་སྙིང་པོའི་མཐར་ཐུག་གི་བར་དུ་ཚེ་དཔག་ཏུ་མེད་པར་འགྱུར་རོ། །འདི་ལྟར་ཚིག་གཞན་མི་སྨྲ་བར་ལན་སྟོང་རྩ་བརྒྱད་བཟླས་བརྗོད་བགྱིས་ཏེ། ལན་སྟོང་རྩ་བརྒྱད་ཚང་ན་ནམ་
མཁའ་ལ་མཆི་བར་འགྱུར་རོ། །དོན་ཡོད་པའི་རྣམ་པར་འཕྲུལ་པ་རྣམ་པར་དག་པའི་དཀྱིལ་འཁོར་གྱི་འཁོར་ལོས་བསྒྱུར་བར་འགྱུར་རོ། །རིག་སྔགས་འཆང་འབུམ་ཕྲག་བྱེ་བ་སྟོང་ཕྲག་བཅྭ་བརྒྱད་ཀྱིས་ཡོངས་སུ་བསྐོར་བར་འགྱུར་རོ། །
ཚེ་དཔག་ཏུ་མ་མཆིས་པར་འགྱུར་རོ། །དོན་རྒྱ་ཆེར་སྣང་བ་ཞེས་བགྱི་བའི་རྫུ་འཕྲུལ་འཐོབ་པར་འགྱུར་རོ། །རྫུ་འཕྲུལ་གང་གི་མཐུས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་དཔུང་པ་བསྐུམ་པ་ལས་བརྐྱང་པ་ཙམ་གྱིས་མཆི་
ཞིང་སླར་ལྡོག་པར་འགྱུར། བཟླས་བརྗོད་བརྒྱ་སྟོང་བགྱིས་ལ་ཕྱག་རྒྱ་བརྒྱ་སྟོང་བཅིངས་ན། ཚེ་འདི་ཉིད་ལ་འཕགས་པ་སྤྱན་རས་གཟིགས་དབང་ཕྱུག་དང་འདྲ་བར་འགྱུར་རོ། །སྒྱུ་མ་ལྟ་བུའི་ཏིང་ངེ་འཛིན་གྱིས་རྣམ་པར་རོལ་པའི་
དོན་ཡོད་པའི་མིག་ཡོངས་སུ་དག་པ་འཐོབ་པར་འགྱུར་རོ། །དབང་ཕྱུག་དང་དབང་ཕྱུག་ཆེན་པོ་དང་། ཚངས་པ་དང་། ལྷའི་བུ་དང་། དྲག་པོ་དང་། དབང་པོ་དང་། ཉི་མ་དང་། ཟླ་བ་དང་། གཞོན་ནུ་དང་། གཤིན་རྗེ་དང་། ཆུ་ལྷ་དང་། ལུས་ངན་ལ་སོགས་པའི་
གཟུགས་སྣ་ཚོགས་མཐོང་བར་འགྱུར་རོ། །ཀླུའི་རྒྱལ་པོའི་གཟུགས་རྣམ་པ་སྣ་ཚོགས་ཀྱི་བར་དུ་མཐོང་བར་འགྱུར་རོ། །ཅི་ལྟ་ཅི་ལྟར་སེམས་ཅན་རྣམས་འདུལ་བར་འགྱུར་བ་དེ་ལྟ་དེ་བུའི་གཟུགས་མཐོང་བར་འགྱུར་ཏེ། འདི་ནི་