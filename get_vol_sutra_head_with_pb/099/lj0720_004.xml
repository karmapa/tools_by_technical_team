<pb id="99.35b"/>
རིག་སྔགས་འཆང་ལ་དབུལ་བར་བགྱིད་དོ། །རིག་སྔགས་འཆང་གིས་བྱམས་པ་དང་། སྙིང་རྗེ་ཆེན་པོ་ཡིད་ལ་བགྱིད་པ་དང་། སངས་རྒྱས་ཡིད་ལ་བྱེད་པས་འཕགས་པ་སྤྱན་རས་གཟིགས་དབང་ཕྱུག་དོན་ཡོད་པའི་ཞགས་པའི་ཆ་ལུགས་འཆང་བ་ཡིད་
ལ་བགྱིའོ། །མཆོག་ཏུ་བརྩེ་བའི་ཡིད་ལ་བགྱིད་པས་ཚིག་གཞན་མི་སྨྲ་བར་དབུགས་དབྱུང་བར་བགྱི་ཞིང་ལམ་དྲང་པོ་ནས་འཇུག་པར་བགྱི་སྟེ། སེང་གེའི་ཁྲི་ལ་མངོན་དུ་མཆིས་ནས། དོན་ཡོད་པའི་འཁོར་ལོའི་ཞགས་པ་ཐོག་མར་སེང་གེའི་
ཁྲིའི་སྟེང་དུ་བཞག་པར་བགྱིའོ།།  །།འཕགས་པ་དོན་ཡོད་པའི་ཞགས་པའི་ཆོ་ག་ཞིབ་མོའི་རྒྱལ་པོ། <bampo n="720.4">བམ་པོ་བཞི་པ། དེའི་འོག་ཏུ་རིག་སྔགས་འཆང་རང་ཉིད་མཆིས་ནས། སྟེང་དུ་གཏོགས་པའི་དེ་བཞིན་གཤེགས་པ་
ཐམས་ཅད་ལ་ཕྱག་བགྱི་ཞིང་། འཕགས་པ་སྤྱན་རས་གཟིགས་དབང་ཕྱུག་མཆོག་སྦྱིན་པ་ལ་ཡང་ཕྱག་བགྱིའོ། །དེས་དགྲ་ཐམས་ཅད་འཕམ་པར་བགྱིས་པར་འགྱུར་རོ། །གལ་ཏེ་འོག་ཏུ་ཕྱག་བགྱིས་ན་དེ་ནས་འཁོར་ལོས་རིག་སྔགས་འཆང་
གི་ཕྱིར་རྒོལ་བ་རྣམས་མགོ་བཅད་པར་འགྱུར་རོ། །རིག་སྔགས་འཆང་མཆིས་མ་ཐག་ཏུ་གནས་རྣམ་པ་དྲུག་ཏུ་གཡོས་ནས་སྒྲ་ཆེན་པོ་འབྱུང་བར་འགྱུར་རོ། །ཅ་ཅོའི་སྒྲ་ཆེན་པོ་འབྱུང་བར་འགྱུར་རོ། །ལྷའི་རོལ་མོའི་ཆ་བྱད་ཡན་ལག་ལྔ་དང་
ལྡན་པ་དག་འབུད་པར་འགྱུར་རོ། །ནམ་མཁའི་ལྷ་རྣམས་ཀྱིས་ཀྱང་གཞལ་མེད་ཁང་ཆེན་པོ་ནས་དབུ་རྒྱན་དང་། ཅོད་པན་གྱིས་རིག་སྔགས་འཆང་གི་མགོ་བོ་ལ་དབང་བསྐུར་བར་བགྱིད་དོ། །དབང་བཀུར་བ་ཙམ་གྱི་མོད་ལ་རིན་པོ་ཆེ་
སྣ་བདུན་གྱི་ཆར་འབབ་པར་འགྱུར་རོ། །གསེར་གྱི་ཆར་དང་གོས་ཀྱི་ཆར་འབབ་པར་འགྱུར་རོ། །གསེར་གྱི་མེ་ཏོག་དང་། དངུལ་གྱི་མེ་ཏོག་དང་། ལྷའི་མེ་ཏོག་བཀྲམ་པ་སྣ་ཚོགས་ཀྱི་ཆར་དང་། ལྷའི་རྒྱན་གྱི་ཆར་འབབ་པར་འགྱུར་རོ། །
དེ་ནས་ལྷའི་བུ་མོ་རིན་པོ་ཆེ་སྣ་བདུན་གྱི་སྣོད་དུ་བདུད་རྩིའི་བཅུད་འཚལ་ཏེ། མཆིས་ནས་འབུལ་བར་བགྱིད་དོ། །རིག་སྔགས་འཆང་གིས་བླངས་ནས་དོན་ཡོད་པའི་ཞགས་པའི་སྙིང་པོ་བཟླས་པར་བགྱིའོ། །དེ་ནས་རིག་སྔགས་འཆང་
<pb id="99.36a"/>
གིས་པ་ཙམ་གྱི་མོད་ལ་ལྷའི་ལུས་རྣམ་པར་དག་པ་ཐོབ་ནས། ལྤགས་པའི་མདོག་གསེར་འདྲ་བར་འགྱུར་རོ། །སྐྲ་ལྷག་པར་སྔོ་བ་དང་། མིག་ཨུད་པ་ལ་སྔོན་པོ་ལྟར་ལྷའི་མིག་ཡོངས་སུ་དག་པར་འགྱུར་རོ། །ཚེའི་ཚད་ལྷའི་བསྐལ་པ་
འབུམ་ཕྲག་བརྒྱ་སྟོང་དུ་འགྱུར་རོ། །གལ་ཏེ་ཕྱིར་མི་ལྡོག་པར་འཚལ་ན། དེའི་བཅུད་ཀྱིས་ལན་མཆོག་ལས་ཅི་ཙམ་འཚལ་བ་བླངས་ཏེ། ལྷའི་ཆབ་ཙན་དན་གྱི་དྲི་དང་ལྡན་པའི་ནང་དུ་ཞུགས་ནས་ཁྲུས་བགྱིའོ། །ཁྲུས་བགྱིས་པ་ཙམ་གྱི་མོད་ལ་ཕུག་གི་སྒོ་རང་
འབྱེ་བར་འགྱུར་ཞིང་། ཅི་ལྟར་དབང་ཕྱུག་ཆེན་པོའི་གཟུགས་འདྲ་བར་མཐོང་ན་ནི་འཇིག་རྟེན་ཐམས་ཅད་ཀྱི་མཆོད་གནས་ཀྱི་གཙོ་བོ་གཅིག་པུར་འགྱུར་རོ། །ཅི་ལྟར་འཕགས་པ་སྤྱན་རས་གཟིགས་དབང་ཕྱུག་བཞིན་དུ་རིག་སྔགས་འཆང་འདི་ཡང་མཆོད་པ་
དང་། བཀུར་སྟི་དང་བླ་མས་བླ་མར་བགྱི་བ་དེ་ལྟ་བུར་འགྱུར་རོ། །གང་དུ་བཅུད་ཀྱིས་ན་ལེན་མཆོག་འདིས་རེག་ན་འཛམ་བུ་ཆུ་བོའི་གསེར་ཡོངས་སུ་དག་པར་འགྱུར་རོ། །རྩིག་པ་འམ། རི་འམ་ཀ་བའམ། ལྗོན་ཤིང་ངམ་སྣོད་དམ། བུམ་པའམ། 
རྫ་བོའམ། གོས་སམ། བོང་བ་ལ་རེག་ན་དེ་དག་ཐམས་ཅད་འཛམ་བུའི་ཆུ་བོའི་གསེར་ཡོངས་སུ་དག་པར་འགྱུར་བ་ནས། དགོས་པའི་བར་དུ་འགྱུར་རོ། །དེ་ནས་རིག་སྔགས་འཆང་ཀླུ་མོའམ། ལྷ་མོའམ། མིའམ་ཅི་མོ་འཚལ་ན། རིག་སྔགས་
འཆང་གཙང་མ་བགོས་ནས། ལེགས་པར་ཁྲུས་བགྱིའོ། །ཚེས་བརྒྱད་དམ། བཅུ་བཞིའམ། བཅྭ་ལྔ་ལ་འཕགས་པ་སྤྱན་རས་གཟིགས་དབང་ཕྱུག་གི་རི་མོའི་གཟུགས་ལ་མཆོད་པ་བགྱིས་ནས། ཉིན་ཞག་གཅིག་གནས་པར་
བགྱིའོ། །འཁོར་ལོའི་ཞགས་པ་ཆེན་པོ་འདི་ཆོས་ཀྱི་སྟན་ལེགས་པར་བརྒྱན་པའི་སྟན་བཟང་པོའི་སྟེང་དུ་གཞག་པར་བགྱི་ཞིང་མཆོད་པ་ཆེན་པོ་བགྱི་སྟེ། དེ་ཉིད་ཀྱི་མདུན་དུ་ཚིག་གཞན་མི་སྨྲ་བར། ལན་སྟོང་རྩ་བརྒྱད་བཟླས་ཏེ། ཡུངས་དཀར་
རེ་རེ་ནས་བཟླས་བརྗོད་བགྱིས་པ་ཞགས་པའི་སྟེང་དུ་གཏོར་བར་བགྱིའོ། །ལན་སྟོང་རྩ་བརྒྱད་ཚང་ནས་ཞགས་པ་དེ་ཡང་སྦྲུལ་བཞིན་དུ་ཡོངས་སུ་འཁྱིལ་ལ་འཁོར་ལོའི་གདེངས་ཀའི་ཚུལ་དུ་མཆིས་པར་འགྱུར་རོ། །དེ་ནས་རིག་སྔགས་
<pb id="99.36b"/>
འཆང་གིས་ཞགས་པ་བླངས་ཏེ། ཀླུ་གནས་པའི་མཚོ་འམ། མིའམ་ཅི་གནས་པའི་མཚོ་འམ། ལྷ་མོ་གནས་པའི་མཚོ་འགྲམ་དུ་མཆིས་ནས། དོན་ཡོད་པའི་ཞགས་པའི་སྙིང་པོ་བཟླས་ཏེ། གནས་ཀྱི་ནང་དུ་ཞགས་པ་འཕང་བར་བགྱིའོ། །འཕངས་མ་ཐག་
སླར་ཡང་ཁོ་ནར་དྲང་བར་བགྱི་སྟེ། ཅི་ལྟ་བུའི་དོན་ཡིད་ལ་བསམས་པའི་དོན་དེ་ཞགས་པས་བཅིངས་ནས། ཅི་ལྟར་བསམས་པ་དེ་བཞིན་དུ་བགྱི་བར་འགྱུར་རོ། །གཞན་ཡང་ཇི་ལྟར་ཡིད་ལ་བསམས་པའི་ནོར་རམ། དབྱིག་གམ། གསེར་རམ། ནོར་བུ་འམ། 
མུ་ཏིག་གམ། བཻ་དཱུརྱ་འམ། ཤམ་ཀ་ཤི་ལ་འམ། བྱི་རུའམ་ས་ལེ་སྦྲམ་འམ། དངུལ་ལམ། གོས་སམ། ཆས་སམ། རྒྱན་ནམ། གཞན་ཡང་གཞལ་མེད་ཁང་ཅི་ལྟ་བུར་འབྱོར་པ་ཅན་དག་དོན་དུ་གཉེར་ན་ཞགས་པ་འཕང་བར་བགྱི་སྟེ། དེ་ཐམས་
ཅད་འདྲེན་པར་བགྱིད་དོ། །གང་དང་གང་དུ་འཕངས་པ་དེ་དང་དེར་ཅི་ལྟར་ཡིད་ལ་བསམས་པ་དེ་ཉིད་ཤིན་དུ་གསལ་བར་ཡོངས་སུ་རྫོགས་པར་འགྱུར་རོ། །དངོས་པོ་གཞན་དུ་མི་འགྱུར་རོ། །རྒྱལ་པོའི་རིགས་སམ། བྲམ་ཟེའི་རིགས་སམ། ཁྱིམ་
བདག་གི་རིགས་སམ། རྗེའུ་རིགས་ཀྱིས་ཅི་དང་ཅི་བསམས་པ་འགྲུབ་པར་བགྱིད་དོ། །སྐྱེས་པ་འམ། བུད་མེད་དམ། ཁྱེའུ་འམ། བུ་མོའི་མིང་ནས་བརྗོད་དེ་ཞགས་པ་འཕངས་པ་ཙམ་གྱི་མོད་ལ་ཞགས་པས་བཅིངས་ནས་འདྲེན་པར་འགྱུར་རོ། །
ཐ་ན་རི་དགས་དང་། བྱ་དང་སེང་གེ་དང་། སྟག་དང་། བླང་པོ་ཆེ་དང་། མ་ཧེ་ཡང་འདྲེན་པར་བྱེད་དོ། །གང་གི་མིང་ནས་བརྗོད་དེ་གཡུལ་འགྱེད་པའི་ནང་དུ་འཕངས་ན། དེ་ཡང་ཞགས་པས་བཅིངས་ནས་མདུན་དུ་མཆིས་ཏེ། ཅི་ལྟར་ཡིད་ལ་
བསམས་པ་དེ་བཞིན་དུ་ཐམས་ཅད་འགྲུབ་པར་བགྱིད་དོ། །ཟླ་བ་དང་ཉི་མ་དབབ་པར་འཚལ་ན་ཡང་། ཟླ་བ་དང་ཉི་མའི་མདུན་དུ་མཆིས་ནས། དོན་ཡོད་པའི་ཞགས་པའི་སྙིང་པོ་ལན་བདུན་བཟླས་ཏེ། ཟླ་བ་དང་ཉི་མའི་མངོན་སུམ་དུ་ཞགས་
པ་འཕངས་ནས་སླར་ཡང་དྲང་བར་བགྱི་སྟེ། ཟླ་བ་དང་ཉི་མ་ཞགས་པས་བཅིངས་ནས་དྲངས་པར་འགྱུར་རོ། །ནམ་མཁའ་ལས་བབས་ནས་རྀག་སྔགས་འཆང་གི་མདུན་དུ་མཆིས་ཏེ། ཅི་ལྟར་ཡིད་ལ་བསམས་པ་བཞིན་དགོས་པ་ཐམས་ཅད་
<pb id="99.37a"/>
སྒྲུབ་པར་བགྱིད་དོ། །འོན་ཏེ་ཟླ་བ་དང་ཉི་མའི་གནས་སུ་མཆི་བར་འཚལ་ནས། ཞགས་པའི་ཕྱག་རྒྱ་བཅིངས་པ་ལག་པས་བླངས་ཏེ། དོན་ཡོད་པའི་རྒྱལ་པོའི་སྙིང་པོ་བཟླས་པ་དང་། རིག་སྔགས་འཆང་ནམ་མཁའ་ལ་འཕུར་ན། ཉི་མ་དང་ཟླ་
བའི་སྟན་ལ་ཅི་སྲིད་དུ་འཚལ་བར་ལོངས་སྤྱོད་པར་འགྱུར་ཞིང་། སླར་བདེ་བ་དང་། མ་སྣད་པ་དང་། མ་རྨས་པ་དང་། ལེགས་པར་འབབ་པར་འགྱུར་རོ། །ནགས་ཁུང་དུ་འགྲོ་བར་འཚལ་ན། གཙང་མ་ལེགས་པར་ཁྲུས་བགྱིས་པས། གོས་གཙང་མ་བགོ་
བར་བགྱི་ཞིང་། ནགས་ཁུང་གི་སྒོར་ལན་ཉི་ཤུ་རྩ་གཅིག་བཟླས་བརྗོད་བགྱི་སྟེ། ཞགས་པ་འཕང་བར་བགྱིའོ། །ལག་པས་ཞགས་པ་འཕངས་པ་ཙམ་གྱིས་ནགས་ཁུང་གི་གནས་ཀྱི་གཞལ་མེད་ཁང་གི་ཀླུ་ཐམས་ཅད་བཅིངས་ནས་ཐམས་
ཅད་རིག་སྔགས་འཆང་གི་མདུན་དུ་མཆིས་པར་འགྱུར་ཞིང་རིག་སྔགས་འཆང་ལ་ཕྱག་བགྱིས་ནས། རིག་སྔགས་འཆང་ཁྱོད་གནས་ཆེན་པོ་མཆོག་ཏུ་ཞུགས་ཤིག་ཅེས་སྨྲ་བར་འགྱུར་རོ། །དེ་ནས་རིག་སྔགས་འཆང་གི་དོན་ཡོད་པའི་རྒྱལ་
པོའི་སྙིང་པོ་བཟླས་ཏེ། ལག་པ་ཞགས་པའི་ཕྱག་རྒྱས་ནགས་ཁུང་དུ་འཇུག་པར་བགྱིའོ། །ཞུགས་པ་ཙམ་ཁོ་ནས་ནགས་ཀྱི་གནས་རྣམ་པ་དྲུག་ཏུ་གཡོས་བར་འགྱུར་ཞིང་། དབུས་ཀྱི་ནགས་ཀྱི་མཐའ་ན་རིན་པོ་ཆེ་སྣ་བདུན་གྱི་རྫིང་
ལྷའི་ཆབ་དང་བརྙོག་པ་མ་མཆིས་པ་ཤིན་ཏུ་གསལ་བ་ལྷའི་ཙན་དན་གྱི་དྲི་དང་ལྡན་པ་ཧ་ཅང་མི་གྲང་བ་ཧ་ཅང་མི་དྲོ་བ་རེག་ན་བདེ་བ་རོ་དང་ལྡན་པ། བདུད་རྩིའི་བཅུད་ཅན་མཆིས་ཏེ། དེ་ལྟར་དོན་ཡོད་པའི་རྒྱལ་པོའི་སྙིང་པོ་ཡུངས་དཀར་ལ་ལན་ཉི་ཤུ་རྩ་
གཅིག་བཟླས་བརྗོད་བགྱིས་ནས་རྫིང་གི་དབུས་སུ་ཞགས་པ་འཕང་བར་བགྱིའོ། །འཕངས་པ་ཙམ་གྱི་མོད་ལ་བུད་མེད་རིན་པོ་ཆེའི་གཟུགས་འདྲ་བ་ལྷའི་བུ་མོའི་ལུས་ཕྱེད་བྱུང་ནས། ལྷའི་མེ་ཏོག་རྣམ་པ་སྣ་ཚོགས་ཀྱིས་བརྒྱན་ཅིང་། རིན་པོ་ཆེ་སྣ་
བདུན་གྱི་བུམ་པ་གང་བ་ཐོགས་ཏེ། རིག་སྔགས་འཆང་ལ་དབུལ་ཞིང་སྤྱི་བོ་སྨད་དེ་འཛུམ་པ་དང་བཅས་པས་རིག་སྔགས་འཆང་ལ་སྨྲས་པ། རྗེ་བཙུན་རིག་སྔགས་འཆང་ཁྱོད་མ་བཞེངས་པར་གནས་སུ་ཞུགས་ཤིག །རིག་སྔགས་འཆང་གིས་གྲུབ་པའི་ཚིག་གསུམ་བརྗོད་པར་
<pb id="99.37b"/>
བགྱི་སྟེ། འཇིག་རྟེན་ཕ་རོལ་གྱི་དོན་དང་། རིག་སྔགས་འཆང་ཉིད་དང་། འཇིག་རྟེན་པའི་དངོས་གྲུབ་གྲུབ་སྟེ། བདག་ཉིད་ཀྱི་མ་དང་། སྲིང་མོ་དང་། མངག་གཞུག་མ་ཞེས་གར་བདེ་བར་བརྗོད་ལ་དེའི་འོག་ཏུ་རིག་སྔགས་འཆང་གིས་སྨྲ་བར་བགྱི་སྟེ། སྲིང་མོ་ཁོ་བོ་ལ་
འཇིག་རྟེན་ཕ་རོལ་གྱི་དོན་བྱིན་ཅིག་ཅེས་འཇུག་པར་བགྱིའོ། །དེ་ཡང་རིག་སྔགས་འཆང་ཁྱོད་རང་གི་གནས་སུ་སྣོམས་ཏེ་ཞུགས་ཤིག་ཅེས་སྨྲ་བར་འགྱུར་རོ། །དེ་ནས་རིག་སྔགས་འཆང་གིས་ལག་པ་ཞགས་པའི་ཕྱག་རྒྱས་འཇུག་པར་བགྱི་ཞིང་། དོན་ཡོད་པའི་
རྒྱལ་པོའི་སྙིང་པོ་བཟླས་སོ། །དེ་ནས་གནས་ཆེན་པོ་མཆོག་རིན་པོ་ཆེ་སྣ་བདུན་གྱི་གཞལ་མེད་ཁང་ལྷའི་དྲིལ་བུ་གཡེར་ཁའི་དྲ་བ་དང་། གསེར་དང་། གོས་སྤྱངས་པ་དར་གྱི་ཆུན་འཕྱང་རབ་ཏུ་སྤྱངས་པར་གདའ་བ་ནས་བུ་མོ་དེ་ཡང་ནོར་བུ་རིན་པོ་ཆེ་ཆེན་པོ་ཐོགས་ཏེ། 
རིག་སྔགས་འཆང་འཇིག་རྟེན་ཕ་རོལ་གྱི་དོན་དུ་རིན་པོ་ཆེ་ཆེན་པོ་བཞེས་ཤིག་ཅེས་འབུལ་བར་བགྱིད་དོ། །དེ་ནས་རིག་སྔགས་འཆང་གིས་སྟན་བཤམས་པའི་སྟེང་དུ་ཞགས་པ་ལེགས་པར་ཡོངས་སུ་སྐྱིལ་ཏེ། སྟན་དུ་བཏིང་ལ་ནོར་བུ་རིན་པོ་ཆེ་ཆེན་པོ་དེ་ཞགས་
པའི་སྟེང་དུ་གཞག་ཅིང་མེ་ཏོག་དང་བདུག་པ་དབུལ་བར་བགྱིའོ། །དོན་ཡོད་རྒྱལ་པོའི་སྙིང་པོ་བཟླས་པར་བགྱིའོ། །བཟླས་པ་ཙམ་གྱི་མོད་ལ་ཞགས་པ་ནོར་བུ་རིན་པོ་ཆེ་དང་བཅས་ཏེ་འབར་བར་འགྱུར་རོ། །ནོར་བུ་རིན་པོ་ཆེ་ཆེན་པོ་དེ་ལས་ཀྱང་འོ་མའི་ཆབ་
འབྱུང་བར་འགྱུར་རོ། །རིག་སྔགས་འཆང་གིས་འོ་མའི་ཆབ་དེ་ལས་བླངས་ལ་སྐྱོར་ཆུ་ལན་བདུན་དུ་རེག་པར་བགྱིའོ། །འོ་མའི་ཆབ་ཀྱིས་རེག་པ་ཙམ་གྱི་མོད་ལ་ལུས་ཐམས་ཅད་དྲི་མ་དང་བྲལ་ཞིང་ཡོངས་སུ་དག་པར་འགྱུར་རོ། །དོན་ཡོད་སྣང་བ་
ནོར་བུ་གཞལ་མེད་ཀྱི་དཀྱིལ་འཁོར་གྱི་འོད་ཟེར་གྱི་དྲ་བའི་འོད་ཟེར་ཞེས་བགྱི་བ་ཐོབ་ནས་ས་བཅུ་ལ་གནས་ཏེ་ཕྱིར་མི་ལྡོག་པར་འགྱུར་རོ། །བླ་ན་མེད་པའི་བྱང་ཆུབ་ཀྱི་ལམ་འཐོབ་པར་འགྱུར་རོ། །འཕགས་པ་སྤྱན་རས་གཟིགས་དབང་ཕྱུག་
གི་ཏིང་ངེ་འཛིན་སྒྱུ་མ་ལྟ་བུར་རྣམ་པར་འཕྲུལ་པ་ཐོབ་པར་འགྱུར་ཞིང་། ཤིན་ཏུ་ཡོངས་སུ་དག་པའི་བདག་ཉིད་ཀྱི་རང་བཞིན་གྱིས་དོན་ཡོད་པའི་ཞགས་པའི་ཆ་ལུགས་འཆང་བ་རིག་སྔགས་འཆང་གི་མདུན་དུ་མཆིས་ནས། ལག་པ་གཡས་པ་སྤྱི་བོར་
<pb id="99.38a"/>
བཞག་ཏེ་ང་ཡི་རིག་སྔགས་འཆང་གི་བུ་ཐུ་བོ་ཁྱོད་ཀྱིས་གྲོལ་བ་ཆེན་པོའི་དཀྱིལ་འཁོར་སངས་རྒྱས་ཀྱི་སྐུ་ཡོངས་སུ་དག་པ་འཐོབ་བོ། །ཞེས་དབུགས་འབྱིན་པར་འགྱུར་རོ། །ཕྱོགས་བཅུའི་དེ་བཞིན་གཤེགས་པ་རྣམས་མཐོང་ནས་ཐམས་
ཅད་ཀྱིས་ལེགས་སོ་ཞེས་བྱ་བའི་སྒྲ་འབྱིན་པར་འགྱུར་ཏེ། སེམས་དཔའ་ཆེན་པོ་ལེགས་སོ་ལེགས་སོ། །ཁྱོད་ནི་བྱང་ཆུབ་ལམ་དུ་ཞུགས། །ཁྱོད་ཀྱིས་སངས་རྒྱས་ཉིད་འཐོབ་སྟེ། །གྲོལ་བའི་ལམ་ཞེས་བྱ་བ་བསྒྲུབས། །འོན་ཏེ་རིག་སྔགས་འཆང་ཉིད་
དོན་དུ་གཉེར་ན་དེའི་ཚེ་གསེར་གྱི་མེ་ཏོག་སྩོལ་བར་འགྱུར་ཏེ། བླངས་ལ་བུ་མོ་དེ་ཉིད་ཀྱི་སྤྱི་བོར་གཞག་ནས། ཨོྃ་ཞེས་བགྱི་བས་མནན་པར་བགྱིའོ། །ཨོྃ་ཞེས་བགྱི་བའི་སྒྲ་བརྗོད་ནས་སྤྱི་བོར་གཞག་པ་ཙམ་གྱི་མོད་ལ་བུ་མོ་དེའི་མིག་མཆོག་གཉིས་ནས་
མཆི་མ་འཛག་པར་འགྱུར་རོ། །དེ་ནས་རིག་སྔགས་འཆང་གིས་བླངས་ཏེ་ཉེ་རེག་བགྱིའོ། །ཉེ་རེག་བགྱིས་པ་ཙམ་གྱི་མོད་ལ་རིག་སྔགས་འཆང་གི་འཁོར་ལོས་སྒྱུར་བར་འགྱུར་རོ། །སྐྲ་ཅུང་ཟད་འཁྱིལ་ཅིང་ལག་པ་ན་འཁོར་ལོའི་ཞགས་པ་ཐོགས་ཏེ་
ནམ་མཁའ་ལ་མཆི་བར་འགྱུར་རོ། །རིག་སྔགས་འཆང་བྱེ་བ་འབུམ་ཕྲག་བཅྭ་བརྒྱད་ཀྱིས་ཡོངས་སུ་བསྐོར་བར་འགྱུར་རོ། །ཚེ་ལོ་དྲུག་ཁྲི་ཉིས་སྟོང་དུ་འགྱུར་ཞིང་སྐྱེ་བ་བདུན་སྟོང་རྗེས་སུ་དྲན་པར་འགྱུར་རོ། །འོན་ཏེ་གསང་སྔགས་འཆང་
འཇིག་རྟེན་པའི་དངོས་གྲུབ་ཀྱི་ཆོ་ག་སློང་ན་དེའི་ཚེ་འདི་ལྟ་བུར་འགྱུར་ཏེ། རིག་སྔགས་འཆང་གིས་བདག་གི་སྐྲ་འདི་སྡོམས་ཤིག་ཅེས་དེའི་ཚེ་བུད་མེད་དེས་སྐྲའི་རལ་པ་བཏོན་ནས། རིག་སྔགས་འཆང་ལ་འབུལ་བ་ན། སྐྲ་ཐམས་ཅད་བླངས་
ཏེ་དུམ་བུ་གསུམ་དུ་བཀུག་ནས་སྲད་བུ་ཉི་ཤུ་རྩ་གཅིག་བཀལ་ཏེ། མགོ་ལ་བཏགས་པས་ནི་ཅི་ལྟར་ཡིད་ལ་བསམས་པ་དེ་བཞིན་དུ་མིག་འཕྲུལ་སྟོན་པར་འགྱུར། འབྲས་བུ་དང་མེ་ཏོག་ཐམས་ཅད་སྟོན་པར་འགྱུར། བདེན་པ་ཅི་ལྟར་
འཚལ་བ་བཞིན་སྟོན་པར་འགྱུར་རོ། །མགུལ་དུ་བཏགས་པས་ནི་མི་གདའ་བར་གྱུར་ནས། གནོད་སྦྱིན་དང་། སྲིན་པོ་དང་། འབྱུང་པོ་དང་། ཤ་ཟ་དང་། གྲུལ་བུམ་དང་། ལྟོ་འཕྱེ་ཆེན་པོ་དང་། མི་མ་ཡིན་པ་རྣམས་དབང་དུ་གྱུར་ནས་མཆིས་པར་
<pb id="99.38b"/>
འགྱུར་རོ། །དཔྲལ་བ་ལ་བཏགས་པས་ནི་ལྷ་དང་ཀླུ་ཐམས་ཅད་དབང་དུ་གྱུར་ནས་མཆིས་པར་འགྱུར་རོ། །དཔུང་པ་གཡས་པ་ལ་བཏགས་པས་ནི་གླང་པོ་ཆེ་བཅུའི་སྟོབས་དང་ལྡན་པར་འགྱུར་ཏེ། ཕས་ཀྱི་དགྲ་བོ་དང་མི་མཛའ་བ་དང་། གདུག་
པ་ཐམས་ཅད་ཀྱིས་མི་ཚུགས་པས་སྟོབས་ཀྱིས་འཁོར་ལོས་སྒྱུར་བར་འགྱུར་རོ། །དཔུང་པ་གཡོན་པ་ལ་བཏགས་པས་ནི་རིགས་བཞིའི་འཇིག་རྟེན་དབང་དུ་གྱུར་ནས་མཆིས་པར་འགྱུར་རོ། །ལག་པ་གཡོན་པ་ལ་བཏགས་པས་ནི་གང་
ལ་རེག་པ་དེ་དབང་དུ་འགྱུར་ཞིང་། བདག་གི་ནོར་དུ་འགྱུར་རོ། །ལག་པ་གཡས་པ་ལ་བཏགས་པས་ནི་གྲོང་ཁྱེར་གྱི་ཤར་ཕྱོགས་ཀྱི་སྒོ་ནས་རྒྱལ་པོའི་སྒོ་ལ་ཐལ་མོ་ལན་གསུམ་བརྡབས་ན་རྒྱལ་པོའི་བཙུན་མོ་འཁོར་དང་བཅས་པ་དང་། 
གྲོང་ཁྱེར་དང་ཡུལ་འཁོར་དང་། རྒྱལ་པོའི་ཕོ་བྲང་དང་། བུད་མེད་དང་། སྐྱེས་པ་དང་། ཁྱེའུ་དང་། བུ་མོ་དང་བཅས་པ་བདག་ཉིད་དམ། ནོར་དབང་དུ་གྱུར་ནས་མཆིས་པར་འགྱུར་རོ། །ཐ་ན་དུད་འགྲོའི་སྐྱེ་གནས་སུ་གཏོགས་པར་བྱ་དང་། གཅན་
ཟན་དང་། རི་དགས་དང་། གདུག་པ་དང་། གཞན་ཡང་། གདུག་པ་དང་། བཅས་པའི་སྲོག་ཆགས་རྣམས་དབང་དུ་གྱུར་ནས་མཆིས་པར་འགྱུར་རོ། །བརླ་གཡས་པ་ལ་བཏགས་པས་ནི་ཚལ་ལམ་སེར་ཁ་འམ། རྀ་བོར་རམ་ཕུག་གམ། དགོན་པ་འམ། 
བསྟི་གནས་གང་དུ་ཞུགས་ཏེ། ཞུགས་པ་ཙམ་གྱི་མོད་ལ་ནོར་ཐམས་ཅད་དང་། སྨན་ཐམས་ཅད་དང་། ལྷ་ཐམས་ཅད་རང་གི་གཟུགས་སུ་མདུན་དུ་མཆིས་པར་འགྱུར་རོ། །བྱིན་པ་གཡས་པ་དང་། རྐང་པ་གཡས་པ་ལ་བཏགས་པས་ནི། རྒྱ་མཚོ་
ཆེན་པོའི་ཕ་མཐར་ཡང་རྒལ་བར་འགྱུར་ན་ཆུ་ཀླུང་ཆེན་པོའི་ཆབ་ཀྱིས་བྱིན་པ་ནུབ་ཙམ་དུ་འགྱུར་བ་ལྟ་སྨོས་ཀྱང་ཅི་འཚལ། བྱིན་པ་གཡོན་པ་ལ་བཏགས་པས་ནི། ཉི་མ་རེ་རེ་བཞིན་དཔག་ཚད་བརྒྱར་ཕྱིན་ནས། དུབ་པ་མ་མཆིས་པར་སླར་
ཡང་ལྡོག་པར་འགྱུར་རོ། །བརླ་གཡོན་པ་ལ་བཏགས་ནས་དུར་ཁྲོད་ཆེན་པོར་ཞུགས་ན་དུར་ཁྲོད་ཐམས་ཅད་ན་གནས་པའི་གཅེར་བུ་ཐམས་ཅད་དབང་དུ་གྱུར་ནས་མཆིས་པར་འགྱུར་རོ། །དེ་རིག་སྔགས་འཆང་གནས་དེ་ཉིད་ན་སྤྱོད་ན་རིག་སྔགས་འཆང་དེས་ལག་
<pb id="99.39a"/>
ལག་པ་གཡོན་པས་བུམ་པ་གང་བ་བཟུང་ཞིང་། ལག་པ་གཡས་པས་བུད་མེད་དེ་བཟུང་ནས། གནས་ཆེན་པོའི་མཆོག་ཏུ་འཇུག་པར་བགྱིའོ། །གནས་མཆོག་དེའི་དབུས་ནས་རྫིང་མེ་ཏོག་གི་ཚལ་པར་བཀྲམ་པར་བགྱི་སྟེ། རྫིང་དེར་གཉིས་ཀ་
ཁྲུས་བགྱི་ཞིང་ཆབ་ཀྱིས་ཉེ་རེག་བགྱིའོ། །བཀྲུས་ཤིང་རེག་པ་ཙམ་ཁོ་ནས། འཁོར་ལོའི་རིག་སྔགས་འཆང་ཞགས་པ་དང་། འཁོར་ལོས་སྒྱུར་བའི་རིག་སྔགས་འཆང་དུ་འགྱུར་རོ། །རིག་སྔགས་འཆང་འབུམ་ཕྲག་བདུན་སྟོང་གིས་ཡོངས་སུ་བསྐོར་ཅིང་ཚེ་
བསྐལ་པ་ཁྲིར་འགྱུར་རོ། །སྐྲ་ཅུང་ཟད་འཁྱིལ་པར་ཡང་འགྱུར་རོ། །ནགས་ཀྱི་གནས་ཀྱི་གཞལ་མེད་ཁང་བདུན་བཅུ་རྩ་གཉིས་ཀྱི་དཔོན་པོ་རྒྱལ་པོར་འགྱུར་རོ། །གལ་ཏེ་མ་ཞེས་བགྱི་བས་དོན་དུ་གཉེར་ན་ནི་བུ་གཅིག་པ་བཞིན་ཡོངས་སུ་སྐྱོངས་བར་འགྱུར་
རོ། །འབྲས་དང་འབྲུ་དང་གོས་དང་། ཆས་དང་ནོར་བུ་དང་། མུ་ཏིག་དང་། བྱི་རུ་དང་། གསེར་དང་། དངུལ་ཡོངས་སུ་འགྲུབ་པར་བགྱིད་དོ། །སྲིང་མོ་ཞེས་བགྱི་བས་ནི་དགོས་པའི་ཡོ་བྱད་ཐམས་ཅད་ཚང་བར་སྟོབས་པར་འགྱུར་ཞིང་ཡན་ལག་སྤོང་བར་བགྱིད་དོ། །
ཉི་མ་རེ་རེ་ཞིང་རྒྱན་ཐམས་ཅད་ཀྱིས་ཀླུབས་པའི་ལྷའི་བུ་མོ་ཁྲིད་ནས་མཆི་བར་འགྱུར། ལྷའི་གཞལ་མེད་ཁང་འབྱོར་པ་སྟོབས་པར་བགྱིད། ལྷའི་ཁྱིམ་དང་། གཞལ་མེད་ཁང་སྟོབས་པར་བགྱིད་དོ། །མངག་གཞུག་མ་ཞེས་བགྱི་བ་ནི། གང་དང་གང་དུ་
མངག་པ་དེ་དང་དེར་མཆི་བར་འགྱུར་ཏེ། ལྷའི་གནས་སམ། ཀླུའི་གནས་སམ། གནོད་སྦྱིན་གྱི་གནས་སམ། སྲིན་པོའི་གནས་སམ། འབྱུང་པོའི་གནས་སམ། གཞན་ཡང་མངག་གཞུག་པའི་སྒྲུབ་པ་རྣམ་པ་སྣ་ཚོགས་ཡིད་ལ་བསམས་པ་
བཞིན་བགྱིད་དོ། །ནགས་སྒྲུབ་པའི་ཆོ་གའོ།།  །།<head n="2" t="འཁོར་ལོའི་ཞགས་པ་བསྒྲུབ་པའི་ཆོ་ག" type="choga" zh="92.93"/>དེ་ནས་རིག་སྔགས་འཆང་ཐང་ལ་རྒྱུ་བར་འཚལ་ན། གཙང་མ་ཁྲུས་བགྱིས་པས་གོས་གཙང་མ་བགོ་བར་བགྱི། གནས་དབེན་པ་གཙང་མའི་ས་ཕྱོགས་སུ་དཀྱིལ་འཁོར་གྲུ་བཞིར་བྲིས་ལ། 
དྲི་སྣ་ཚོགས་ཀྱིས་བྱུག །རོ་སྣ་ཚོགས་དང་ལྡན་པའི་གཏོར་མ་བཤམས་ལ། ཨ་ཀ་རུའི་བདུག་པ་བསྲེག་སྟེ་ནུབ་གསུམ་དུ་མཆིས་ནས་འཁོར་ལོ་ཞགས་པའི་ལག་པའི་ཕྱག་རྒྱས་དོན་ཡོད་རྒྱལ་པོའི་སྙིང་པོའི་བཟླས་བརྗོད་སྟོང་རྩ་བརྒྱད་
<pb id="99.39b"/>
བགྱིས་ཏེ། ལན་སྟོང་རྩ་བརྒྱད་ཚང་བ་དང་། དཀྱིལ་འཁོར་གྱི་དབུས་ནས་དུ་བ་འབྱུང་བར་འགྱུར་ཏེ། ཁྲོ་བོའི་རྒྱལ་པོ་ལན་བདུན་བཟླས་པར་བགྱིའོ། །དེ་ནས་དཀྱིལ་འཁོར་གྱི་དབུས་ནས་སྐྱེས་པ་ནག་པོ་ཆེན་པོའི་ཚུལ་མི་སྡུག་པ། མཆེ་བ་གཙིགས་པ། སྐྲ་
གྱེན་དུ་སྒྲེང་བ། མགོ་འབར་བ། མིག་དམར་བ། མཆུ་དང་ལྕེ་དམར་བ། སེན་མོ་དམར་བ། སྐྲ་སྔོ་བ། དཔུང་པ་མཁྲང་ཅིང་བརྟན་པ། གསུས་པ་འཕྱངས་པོ་མཆོད་ཕྱིར་ཐོགས་པ་དང་ལྡན་པ། མགོ་ལྔ་པ་སྦྲུལ་ལྟར་ལྕེ་བསྒྱུར་བ། སྟག་གི་ཤམ་ཐབས་བགོས་པ། 
ལག་པ་ན་དགྲ་སྟ་དང་། དྲིལ་བུ་ཐོགས་པ། ཞིག་ལུས་ཕྱེད་ཙམ་ཕྱུང་ནས་ཕྱོགས་བཅུར་ལྟ་བར་བྱེད་དོ། །དེ་ནས་རིག་སྔགས་འཆང་གིས་སྐྲག་པར་མི་བགྱི་སྟེ། བརྟན་པར་བགྱིས་ལ། ཁྲོ་བོའི་རྒྱལ་པོ་བཟླས་ནས། འཁོར་ལོའི་ཞགས་པས་
འཕངས་ཏེ་མགོ་བཅད་ལ་ཁྲག་མང་དུ་བྱུང་བ་དང་། རིག་སྔགས་འཆང་གིས་ཁྲག་དེས་ལུས་ཐམས་ཅད་བྱུག་པར་བགྱིའོ། །བྱུགས་པ་ཙམ་གྱི་མོད་ལ་བདག་ཉིད་ཀྱི་ལུས་མི་ཆོད་པ་དང་། མི་ཤིགས་པས་རྡོ་རྗེར་བྱིན་གྱིས་བརླབས་པར་འགྱུར་རོ། །
མིག་གཉིས་ཕྱུང་ལ་རང་གི་མིག་ཕྱིས་ནས་མིག་ལ་བསྐུས་ན་ལྷའི་མིག་ཏུ་འགྱུར་རོ། །རྐང་བྲུས་ཏེ་བྱུགས་ན་ཚེ་བསྐལ་པ་བཅུར་འགྱུར་ཞིང་ཐོས་པ་བསགས་པའི་རྒྱ་མཚོར་འགྱུར། བསྐལ་པ་བརྒྱ་སྟོང་གི་སྐྱེ་བའི་སྐྱེ་བ་དང་། ཚེ་རབས་
དྲན་པར་འགྱུར་རོ། །སྙིང་ཕྱུང་སྟེ་འཚལ་ན་ནམ་མཁའ་ལ་མཆིའོ། །ཁྲག་གིས་སྙིང་གར་ཐིག་ལེ་བགྱིས་ན་མི་གདའ་བར་འགྱུར་རོ། །ལྕེ་བཅད་ན་རལ་གྲིར་གྱུར་ནས་དགྲ་ཐམས་ཅད་བརླག་པར་བགྱིད་དོ། །
གལ་ཏེ་ཐང་ལ་རྒྱུ་བར་འཚལ་ན། དེའི་ཚེ་ཁྲོ་བོའི་རྒྱལ་པོ་ལན་བརྒྱ་རྩ་བརྒྱད། ཞགས་པ་དང་འཁོར་ལོ་ལ་བཟླས་བརྗོད་བགྱིའོ། །འཁོར་ལོ་ཞགས་པའི་གསང་བའི་ཕྱག་རྒྱའི་ཚུལ་གྱིས་ཐལ་
མོ་ས་ལ་བརྡབ་པར་བགྱི་སྟེ། ལན་གསུམ་དུ་ཐལ་མོ་བརྡབས་པ་དང་། དེའི་འོག་ཏུ་ཐང་གི་སྒོ་བྱེ་བར་འགྱུར་རོ། །ཅི་ལྟར་རང་གི་ཁྱིམ་བཞིན་དུ་འཇུག་པར་བགྱི་སྟེ། ཞུགས་ནས་སླར་ཡང་མཆི་ཞིང་དགོས་པ་གཞན་ཐམས་ཅད་བགྱིད་
<pb id="99.40a"/>
པ་དང་ཐང་ཐམས་ཅད་ལ་གནས་པ་ཐམས་ཅད་དབང་དུ་གྱུར་ནས་གནས་པར་འགྱུར་རོ། །འོན་ཏེ་ནམ་མཁའ་ལ་མཆི་བར་འཚལ་ན་གྱེན་དུ་བལྟས་ནས། དོན་ཡོད་པའི་རྒྱལ་པོའི་སྙིང་པོ་ཡུངས་མར་ལ་ལན་སྟོང་རྩ་བརྒྱད་བཟླས་ཏེ། ལན་སྟོང་རྩ་
བརྒྱད་བཟླས་ནས། བདག་ཉིད་ལ་བྱུགས་ཏེ། ལག་པའི་ཞགས་པའི་ཕྱག་རྒྱས་ནམ་མཁའ་ལ་མཆི་བར་འགྱུར་ཞིང་ནམ་མཁའི་སྒོ་འབྱེད་པར་འགྱུར་རོ། །ལྷའི་གནས་སུ་མཆི་བར་འཚལ་ན། ལྷའི་ཁྱིམ་དུ་མཆིས་ནས་ཞགས་པས་ལྷའི་མགུལ་
ནས་བཅིང་བར་བགྱི་ཞིང་དོན་ཡོད་པའི་སྙིང་པོ་ལན་སྟོང་རྩ་བརྒྱད་བཟླས་ནས། ལྷ་བཅིངས་པ་གང་ཡིན་པ་དེའི་མིང་ནས་བརྗོད་ན་ལྷ་དེ་བབས་ནས་རིག་སྔགས་འཆང་གི་མདུན་ན་མཆིས་པར་འགྱུར་རོ། །ཚངས་པ་དང་། ཁྱབ་འཇུག་དང་། དབང་
ཕྱུག་ཆེན་པོ་རིག་སྔགས་འཆང་ཅི་ཞིག་དོན་དུ་གཉེར་བ་དེ་སྣོམས་ཤིག་ཅེས་སྨྲ་བར་འགྱུར་རོ། །རིག་སྔགས་འཆང་གིས་ལྷའི་གནས་སུ་འགྲོའོ་ཞེས་བརྗོད་པར་བགྱིའོ། །གལ་ཏེ་གཞན་བསམས་པ་ཞིག་མཆིས་ན་མཆོག་ཐམས་ཅད་
སྩོལ་བར་བགྱིད་དོ། །དེ་ནས་ལྷའི་གནས་ནས་མཆི་བ་ན། ལྷའི་གནས་ལྷའི་རྫུ་འཕྲུལ་གྱིས་ལག་པ་ན་ཐོགས་ཏེ། ནམ་མཁའ་ལ་མཆི་བར་འགྱུར་རོ། །ཅི་སྲིད་འཚལ་བར་ལྷའི་གཞལ་མེད་ཁང་ཆེན་པོར་ལོངས་སྤྱོད་པར་འགྱུར་ཞིང་། འོན་ཏེ་
མི་འཚལ་ན་ལྷའི་གནས་ནས་སླར་ཡང་འབབ་པར་འགྱུར་རོ། །གཞན་ཅི་ལྟར་རང་གི་བློ་གྲོས་དང་། ཡིད་ལ་བསམས་པའི་དགོས་པ་ཐམས་ཅད་བགྱིད་པར་འགྱུར་ཞིང་ཐམས་ཅད་དུ་གྲུབ་པར་འགྱུར་ཏེ། དེ་ལ་སོམ་ཉི་དང་ཡིད་གཉིས་
བསྐྱེད་པར་མི་བགྱིའོ། །འཁོར་ལོའི་ཞགས་པ་བསྒྲུབ་པའི་ཆོ་གའོ།།  །།<head n="2" t="པད་མའི་ཞགས་པ་སྒྲུབ་པའི་ཆོ་ག" type="choga" zh="92.96"/>དེ་ནས་རིག་སྔགས་འཆང་པད་མའི་ཞགས་པ་བསྒྲུབ་པར་འཚལ་བས། རིག་སྔགས་འཆང་དེ་གཙང་མ་ལེགས་པར་བཀྲུས་ཏེ་གོས་གཙང་མ་བགོ་བར་བགྱིའོ། །ནུབ་
གསུམ་མཆིས་སམ། ནུབ་ལྔ་མཆིས་སམ། ནུབ་གཅིག་མཆིས་ནས་རིག་སྔགས་འཆང་གིས་ཞགས་པའི་སྐུད་པ་བསྒྲུབ་པར་བགྱི་སྟེ། རས་ཀྱི་སྐུད་པའམ་པད་མའི་སྐུད་པ་བཻ་དཱུརྱའི་ཁ་དོག་ལྟ་བུར་ཚོན་གྱིས་བསྒྱུར་བར་བགྱི་ཞིང་ཁྲུ་ཉི་ཤུ་རྩ་གཅིག་བཀལ་
<pb id="99.40b"/>
ཏེ་དེ་ལ་ཡང་པད་མ་བགྱིས་ཏེ། རིན་པོ་ཆེ་སྣ་བདུན་གྱི་འདབ་མ་ཁ་ཕྱེ་བ་སོར་བཞི་པའི་ཚད་ཀྱིས་པད་མ་གསེར་གྱི་འདབ་མ་དང་། དངུལ་གྱི་འདབ་མ་དང་། བཻ་དཱུརྱ་དང་། ཨིན་དྲ་ནཱི་ལ་དང་། རིན་པོ་ཆེ་ཀ་ཏི་ཀ་ལས་བགྱི་ཞིང་མུ་ཏིག་གིས་བསྐོར་བ་བགྱི་སྟེ། དེ་ནས་
ཞགས་པ་ལ་བཏགས་པར་བགྱིའོ། །ཞགས་པའི་ཐོར་ཏོ་གཅིག་ལ་ནི་པད་མའི་ཕྱག་རྒྱ་གདགས་པར་བགྱིའོ། །དེ་ནས་ལེགས་པར་བརྒྱན་པའི་ཆོས་ཀྱི་སྟན་བཟང་པོ་བཤམ་པར་བགྱིའོ། །བའི་ལྕི་བས་དཀྱིལ་འཁོར་བགྱིས་ལ་དཀྱིལ་འཁོར་གྱི་སྟེང་དུ་
དྲིའི་པད་མ་བསམས་པར་བགྱི་ཞིང་། དཀྱིལ་འཁོར་གྱི་སྟེང་དུ་ཆོས་ཀྱི་སྟན་བཤམས་ལ། བུམ་པ་གང་བས་བརྒྱན་པར་བགྱིའོ། །མེ་ཏོག་གི་སིལ་མ་བཀྲམ་ཞིང་ཨ་ག་རུ་དང་། ཀ་རུ་དང་། ཙན་དན་དང་། དུ་རུ་ཀའི་བདུག་པ་དབུལ་བར་བགྱིའོ། །མཆོད་ཡོན་གྱི་སྣོད་ཀྱང་བཞག་
པར་བགྱིའོ། །པད་མའི་ཞགས་པ་དེ་ཡང་ཆོས་ཀྱི་སྟན་གྱི་སྟེང་དུ་བཞག་པར་བགྱིའོ། །འཕགས་པ་སྤྱན་རས་གཟིགས་དབང་ཕྱུག་གི་མདུན་དུ་རིག་སྔགས་འཆང་གིས་སྐྱིལ་མོ་དཀྲུང་བཅས་ནས། དོན་ཡོད་པའི་ཞགས་པའི་སྙིང་པོ་ལན་ཁྲི་བཟླས་ཏེ། བཟླས་པའི་
ཡུངས་དཀར་རེ་རེ་ནས་དེའི་སྟེང་དུ་གཏོར་བར་བགྱིའོ། །ལན་ཁྲི་རྫོགས་ནས་དེ་ནས་ཚེས་བཅྭ་ལྔའི་ཟླ་བ་ཉ་བའི་ནུབ་མོ་མཆིས་ནས་འཕགས་པ་སྤྱན་རས་གཟིགས་དབང་ཕྱུག་ལ་མཆོད་པ་བགྱིའོ། །ཞགས་པ་དེ་ལ་ཡང་མཆོད་པར་བགྱིའོ། །དོན་
ཡོད་པའི་ཞགས་པའི་ཕྱག་རྒྱ་བཅིངས་ནས་དོན་ཡོད་པའི་རྒྱལ་པོའི་སྙིང་པོ་ལན་བརྒྱ་རྩ་བརྒྱད་བཟླའོ། །དེ་ནས་ཁྲོ་བོའི་རྒྱལ་པོ་ལན་བརྒྱ་རྩ་བརྒྱད་བཟླས་ཏེ། ཉིན་མཚན་གསུམ་དུས་གསུམ་དུ་བཟླས་བརྗོད་དང་མཆོད་པ་བགྱིའོ། །
དེ་ནས་པད་མའི་ཞགས་པ་འབར་ཞིང་ཁ་དོག་སྣ་ཚོགས་ཀྱི་འོད་ཟེར་འབྱུང་བར་འགྱུར་རོ། །ལེགས་སོ་ལེགས་སོ་ཞེས་བགྱི་བའི་ཚིག་འབྱིན་པར་འགྱུར་རོ། །འཕགས་པ་སྤྱན་རས་གཟིགས་དབང་ཕྱུག་གི་ལུས་ལ་ཁ་
དོག་སྣ་ཚོགས་ཀྱི་འོད་ཟེར་འབྱུང་བར་འགྱུར་རོ། །དེ་ནས་རིག་སྔགས་འཆང་ཕྱག་རྒྱའི་སྐྱིལ་མོ་དཀྲུང་གིས་མཆིས་ནས་མིག་མི་འཛུམས་ཞིང་བཞིན་འཛུམ་པས་སྙིང་རྗེ་ཆེན་པོ་ཡིད་ལ་བསྒོམ་པར་བགྱིའོ། །
<pb id="99.41a"/>
འཕགས་པ་སྤྱན་རས་གཟིགས་དབང་ཕྱུག་གི་གདོང་དུ་བལྟ་སྟེ། དོན་ཡོད་པའི་ཞགས་པའི་སྙིང་པོ་ལན་སུམ་སྟོང་བཟླས་པར་བགྱིའོ། །དེའི་འོག་ཏུ་འཕགས་པ་སྤྱན་རས་གཟིགས་དབང་ཕྱུག་བདག་ཉིད་ཀྱི་ལྷའི་རང་བཞིན་མདུན་དུ་མཆིས་ནས། 
ལག་པ་གཡས་པ་བརྐྱང་སྟེ་རིག་སྔགས་འཆང་གི་སྤྱི་བོར་གཞག་ནས་ལེགས་སོ་ཞེས་བགྱི་བ་སྩོལ་བར་འགྱུར་ཞིང་། འདི་སྐད་ཅེས་ཀྱང་དབུགས་འབྱིན་པར་འགྱུར་རོ། །རིག་སྔགས་འཆང་ངའི་བུ་སྙིང་ལས་སྐྱེས་པའི་ཐུ་བོ། བཟླས་བརྗོད་ཀྱི་ཆོ་ག་ཆེན་
པོ་དང་། མཆོད་པའི་ཆོ་ག་ཆེན་པོ་འདིས་ང་ལ་མཆོད་པའི་མཆོག་བྱས་པ་དང་། བཟླས་བརྗོད་ཀྱི་མཆོག་དང་གྲུབ་པའི་མཆོག་དེ། ཁྱོད་ཀྱིས་དོན་ཡོད་རྒྱལ་པོའི་སྙིང་པོ་གྲུབ་ཅིང་། ཁྱོད་ཀྱིས་པད་མའི་ཞགས་པ་ཆེན་པོ་གྲུབ་ཀྱིས། ཅི་ལྟར་ཡིད་ལ་བསམས་
པ་བཞིན་དུ་མཆོག་ཁྱེར་ཅིག །ཁྱོད་ཀྱིས་ཡིད་ཀྱི་བརྣག་པ་ཐམས་ཅད་ནི་ཡོངས་སུ་རྫོགས་པར་བྱས། ཁྱོད་འཁོར་བའི་འཇིགས་པ་རྒྱུ་བ་ལས་ནི་གྲོལ། ཁྱོད་སྐྱེ་བ་དང་། རྒ་བ་དང་། ན་བ་དང་། མཆི་བའི་མྱ་ངན་མི་བཟད་པའི་འཇིགས་པ་ལས་ཐར་ན། ཁྱོད་དམྱལ་
བ་ཆེན་པོ་མི་བཟད་པ་བཅུ་དྲུག་ལས་ནི་ཡོངས་སུ་གྲོལ། འཇིགས་པ་ཆེན་པོ་མི་བཟད་པའི་སྡུག་བསྔལ་གྱི་ཚོར་བ་བརྒྱད་ལས་ནི་ཡོངས་སུ་ཐར། འདི་ནས་ཕྱི་མའི་སྐྱེ་བའི་མངལ་དུ་གནས་ནས་སྡུག་བསྔལ་མི་བཟད་པ་ལས་ཤི་འཕོས་ཏེ། རིག་སྔགས་འཆང་ཁྱོད་
བྱང་ཆུབ་ཀྱི་སྙིང་པོ་ལ་ཐུག་གི་བར་དུ། འཇིག་རྟེན་གྱི་ཁམས་བདེ་བ་ཅན་དུ་པད་མ་ལས་རྫུས་ཏེ་སྐྱེ་བར་འགྱུར་རོ། །ཁྱོད་ཀྱི་གང་གཱའི་ཀླུང་འབུམ་ཕྲག་སྟོང་བརྒྱད་བཅུ་རྩ་བཞི་སྙེད་ཀྱི་བྱེ་མ་དང་མཉམ་པའི་དེ་བཞིན་གཤེགས་པ་རྣམས་ལ་
དགེ་བའི་རྩ་བ་ཆེར་བསྐྱེད་པའི་བསོད་ནམས་ཀྱི་ཚོགས་ཆེན་པོ་དང་ནི་ལྡན། རིག་སྔགས་འཆང་ཁྱོད་ཀྱིས་ལྷག་པར་བྱ་བ་མང་པོ་ནི་བྱས། ཁྱོད་རིག་སྔགས་འཆང་ཆེན་པོར་ནི་ལུང་བསྟན། དམྱལ་བ་དང་། ངན་སོང་གི་ལས་ཀྱི་སྒྲིབ་པ་མི་བཟད་པ་ཐམས་
ཅད་ལས་ནི་གྲོལ་གྱིས། ཅི་ལྟར་ཡིད་ལ་བསམས་པ་བཞིན་མཆོག་ཁྱེར་ཅིག །དེ་ནས་རིག་སྔགས་འཆང་གིས་ཅི་ལྟར་ཡིད་ལ་བསམས་པ་བཞིན་དེའི་ཚེ་མཆོག་ཐོབ་པར་འགྱུར་རོ། །དེ་ནས་རིག་སྔགས་འཆང་གིས་པད་མའི་ཞགས་པ་དེ་བླངས་ཏེ་
<pb id="99.41b"/>
གནས་གཙང་མར་གུས་པས་མཆོད་པ་རྒྱ་ཆེར་བགྱིའོ། །ནམ་དགོས་པ་དེའི་ཚེ་ཞགས་པ་བླངས་བར་བགྱིའོ། །ལས་ཐམས་ཅད་བགྱིད་པར་འགྱུར་རོ། །པད་མ་ནི་འཕགས་པ་སྤྱན་རས་གཟིགས་དབང་ཕྱུག་གི་ལག་པར་བཞག་ལ། ལག་པ་གཡས་པས་
ཞགས་པ་གཟུང་སྟེ། དོན་ཡོད་པའི་རྒྱལ་པོའི་སྙིང་པོ་ལན་བརྒྱ་རྩ་བརྒྱད་བཟླས་ནས། སེམས་ཅན་ནམ་ལྷ་གང་གི་མིང་ནས་བརྗོད་དེ། བཟླས་བརྗོད་བརྒྱ་རྩ་བརྒྱད་ཚང་བ་དང་། བྱང་ཆུབ་སེམས་དཔའ་མདུན་ན་མཆིས་ནས། འདོད་པའི་མཆོག་ཐམས་ཅད་
སྩོལ་བར་འགྱུར་རོ། །དེ་ནས་རིག་སྔགས་འཆང་བྱང་ཆུབ་ཏུ་ལུང་བསྟན་པ་དོན་དུ་གཉེར་བར་འཚལ་ན། རིག་སྔགས་འཆང་གཙང་མས་ལེགས་པར་ཁྲུས་བགྱིས་ཏེ། གོས་གཙང་མ་བགོས་པས་ཉིན་ཞགས་གཅིག་མཆིས་པར་གྱུར་པས། སངས་རྒྱས་
བཅོམ་ལྡན་འདས་ཤཱཀྱ་ཐུབ་པ་ལ་མཆོད་པ་རྒྱ་ཆེན་པོ་བགྱིས་ནས། པད་མའི་ཞགས་པ་དེ་ཡང་སངས་རྒྱས་བཅོམ་ལྡན་འདས་ཀྱི་ཕྱག་དུ་དབུལ་བར་བགྱིའོ། །ཞགས་པའི་ཐོར་ཏོ་ཡ་ཅིག་གིས་ནི་རང་གི་མགུལ་དུ་བཏགས་ལ་དོན་ཡོད་རྒྱལ་པོའི་སྙིང་པོ་ལན་
སྟོང་རྩ་བརྒྱད་ཚང་བར་བཟླས་བརྗོད་བགྱིའོ། །སྟོང་རྩ་བརྒྱད་ཚང་བ་དང་། སངས་རྒྱས་བཅོམ་ལྡན་འདས་སྐུ་གསེར་གྱི་མདོག་ཅན་རིག་སྔགས་འཆང་གི་མདུན་དུ་བཞུགས་ནས་རིག་སྔགས་འཆང་གི་སྤྱི་བོར་ཕྱག་གཞག་སྟེ་དབུགས་འབྱིན་པར་མཛད་དོ། །ལུང་སྟོན་
པར་མཛད་ཡིད་ཀྱི་བརྣག་པ་ཐམས་ཅད་ཡོངས་སུ་རྫོགས་པར་མཛད་པར་འགྱུར་རོ། །སྒྲིབ་པ་དང་སྡིག་པ་ཚེ་རབས་སྟོང་དུ་བསགས་པ་ཐམས་ཅད་གཏུགས་པར་འགྱུར། ལྷག་མ་མ་ལུས་པ་གཏུགས་པར་གྱུར་ནས། ལུས་ཡོངས་སུ་དག་པར་འགྱུར་
རོ། །དྲི་མ་དང་བྲལ་ཞིང་ཕྲག་དོག་དང་། སེར་སྣ་སྤངས་པར་འགྱུར་རོ། །འདི་ནས་མ་འོངས་པའི་སྐྱེ་བའི་མངལ་དུ་གནས་ནས། ལྷ་དང་མིའི་དཔལ་ཉམས་སུ་མྱོང་བར་བགྱིས་ནས། སེམས་ཅན་ཐམས་ཅད་ཀྱི་བླ་མ་གཅིག་པུར་འགྱུར་རོ། །མཆོད་པར་འོས་པ་
དང་། བླ་མའི་གནས་སུ་ཡང་འགྱུར་རོ། །ནད་རྣམས་དང་བྲལ་བར་འགྱུར་རོ། །སྐྱེ་བོ་ཐམས་ཅད་དགའ་བར་འགྱུར་རོ། །འགུམ་པའི་དུས་སུ་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་དགོངས་པར་འགྱུར། དབུགས་འབྱིན་པར་མཛད།
<pb id="99.42a"/>
ལེགས་པའི་ལམ་སྟོན་པར་ཡང་མཛད་པར་འགྱུར་རོ། །འཕགས་པ་སྤྱན་རས་གཟིགས་དབང་ཕྱུག་མདུན་ན་མཆིས་ནས་དབུགས་འབྱིན་པར་བགྱིད་ཅིང་ལག་པ་གཡས་པ་སྤྱི་བོར་འཇོག་པར་བགྱིད་དོ། །དེ་དེ་བས་ཤིན་ཏུ་དྲན་པ་ཉེ་བར་བཞག་ནས་
ལུས་འདོར་བར་འགྱུར་རོ། །བོར་བ་ཙམས་གྱི་མོད་ལ་སྐལ་བ་མཉམ་པར་བདེ་བ་ཅན་གྱི་འཇིག་རྟེན་གྱི་ཁམས་སུ་སྐྱེ་བར་འགྱུར་ཏེ། རྒྱན་ཐམས་ཅད་ཀྱིས་བརྒྱན་ནས། མཚན་དང་དཔེ་བྱད་ཀྱིས་སྤྲས་པའི་ལུས་པད་མ་ལས་རྫུས་ཏེ་སྐྱེ་བར་འགྱུར་རོ། །
ཚེ་རབས་དྲན་པར་འགྱུར་ཏེ། བསྐལ་པ་བརྒྱ་སྟོང་གི་སྐྱེ་བའི་ཚེ་རབས་དྲན་པར་འགྱུར་རོ། །དོན་ཡོད་ཞགས་པའི་སྙིང་པོ་རྣམ་པར་གྲོལ་བའི་དཀྱིལ་འཁོར་གྱི་ཕྱག་རྒྱ་རིམ་པར་དབྱེ་བའི་ཆོ་ག་ཞིབ་མོ་འདི་མཐའ་དག་རྫོགས་པར་གཡར་ཐོན་དུ་བགྱིས་ནས་ས་བཅུ་
ལ་གནས་ཤིང་ཕྱིན་ཅི་ལོག་ཏུ་མ་གྱུར་པས་ཕྱིར་མི་ལྡོག་པར་འགྱུར་རོ། །རྫུ་འཕྲུལ་གྱི་རྣམ་པར་འཕྲུལ་པ་ཆེན་པོ་དང་། ཆོ་འཕྲུལ་ཆེན་པོས་ལྷའི་ཁང་པ་བརྩེགས་པ་དང་། གཞལ་མེད་ཁང་དང་། གནས་མཆོག་དང་། ཕྱོགས་བཅུའི་སངས་རྒྱས་
ཀྱི་ཞིང་ཐམས་ཅད་ནས། སངས་རྒྱས་ཀྱི་ཞིང་དུ་བྱང་ཆུབ་ཀྱི་ཞིང་དུ་བྱང་ཆུབ་ཀྱི་སྙིང་པོ་ལ་ཐུག་གི་བར་དུ་མཆི་བར་འགྱུར་རོ། །དེ་ནས་རིག་སྔགས་འཆང་བདེ་བ་ཅན་གྱི་འཇིག་རྟེན་གྱི་ཁམས་མཐོང་བའི་ཆོས་ཁོ་ན་ལ་བལྟ་བར་འཚལ་ན། 
རིག་སྔགས་འཆང་གིས་གནས་གཙང་མའི་ཕྱོགས་སམ། གནས་སམ། ཁང་པ་འམ། དགོན་པའི་གནས་སམ། འཁོར་གྱི་ཁྱམས་སམ། འཆག་ས་འམ། ཁང་པ་བརྩེགས་པ་འམ། སྤྱིལ་པོ་གཙང་མ་ཕྱི་བརྡར་ལེགས་པར་
བགྱིས་པའི་ས་ཕྱོགས་སུ་དཀྱིལ་འཁོར་གྲུ་བཞི་འབྱེས་པ་ཁྲུ་གང་བ་འམ། ཁྲུ་དོ་པའི་དཀྱིལ་འཁོར་བགྱི་སྟེ། གྲུ་བཞི་ལྷམ་པ། གྲྭ་ཀུན་ནས་ཆར་འབྱེས་པ། ས་དང་སྦྱར་བའི་ལྕི་བས་ཤིན་ཏུ་ལེགས་པར་ཕྱི་བརྡར་བགྱིས་ལ། 
རྩྭ་སྔོན་པོ་གཉེན་པོ་ལྟ་བུ་ལ་མཁས་པས་དཀྱིལ་འཁོར་མཐའ་དག་གི་ཆ་དབྱེ་བའི་ཐིག་གདབ་པར་བགྱིའོ། །དཀྱིལ་འཁོར་གྱི་དབུས་ཀྱི་སྙིང་པོ་ལ་པད་མ་རྒྱ་ཆེན་པོ་འབྱེས་པ་འདབ་མ་བརྒྱ་པ་ཚོན་སྣ་བརྒྱད་ཀྱི་ཚོན་རྩིས་བཀྲ་བར་
<pb id="99.42b"/>
བགྱི་ཞིང་མཛེས་པར་བགྱིས་ལ། སྙིང་པོ་ནི་རིན་པོ་ཆེ་ཀ་ཏི་ཀ་ལས་བགྱིའོ། །པད་མའི་མཐའ་ནོར་བུ་རིན་པོ་ཆེ་སྣ་ཚོགས་ཀྱིས་བསྐོར་ལ། གྲྭ་བཞི་ནས་ཁ་ཁྱེར་སོར་བཞི་པའི་ཚད་དུ་བགྱིའོ། །པད་མའི་བར་གྱི་ཟུར་ཟུར་དུ་ཨུཏ་པ་ལ་སྔོན་པོ་
ལེགས་པར་བྲིས་ལ། ཁ་ཁྱེར་གྱི་ཕྱི་རོལ་དུ་ནོར་བུས་འཁོར་བའི་མཐའ་དེ་མཚོས་བསྐོར་བར་བགྱིའོ། །ལྷའི་ཆབ་རིན་པོ་ཆེ་སྣ་ཚོགས་ཀྱི་གཞལ་མེད་ཁང་གིས་མཛེས་པར་བགྱིས་ལ། ཆབ་ལ་མེ་ཏོག་སྣ་ཚོགས་ཀྱི་སིལ་མ་བཀོད་པ་བྱ་རྣམ་པ་
སྣ་ཚོགས་གནས་འཆའ་བ་ངང་པ་དང་། བཞད་དང་། ཁྲུང་ཁྲུང་དང་། ངུར་པ་དང་། ཤང་ཤང་ཏེའུ་དང་། ཀ་ལ་པིང་ཀ་དང་། བྱའི་ཚོགས་ཀྱིས་མཛེས་པར་བགྱིས་ལ། ཉ་དང་ཆུ་སྲིན་དང་། ཆུ་སྲིན་བྱིས་པ་གསོད་ཀུན་ནས་རྟེན་འཆའ་བར་བགྱིད་དོ། །
མཚོའི་འགྲམ་ན་རིན་པོ་ཆེའི་ལྗོན་ཤིང་དང་། མེ་ཏོག་གི་ལྗོན་ཤིང་དང་། འབྲས་བུའི་ལྗོན་ཤིང་དང་། སྣ་ཚོགས་པ་ཁ་ཁྱེར་དང་བཅས་པར་བགྱིའོ། །དཀྱིལ་འཁོར་གྱི་ཁ་ཁྱེར་གྱི་ཕྱི་རོལ་ན་ལག་པ་དང་ཐལ་མོའི་ཕྱག་རྒྱ་བྲིས་ལ་སྒོ་བཞི་
རྣམས་སུ་རྒྱལ་པོ་ཆེན་པོ་བཞི་བགྱིའོ། །དེ་ནས་དབུས་ཀྱི་དཀྱིལ་འཁོར་ལ་པད་མའི་གདན་བཟང་པོ་བཤམས་ཏེ་དེའི་སྟེང་དུ། བཅོམ་ལྡན་འདས་འོད་དཔག་མེད་དང་། འཕགས་པ་སྤྱན་རས་གཟིགས་དབང་ཕྱུག་དང་
མཐུ་ཆེན་ཐོབ་བཞག་པར་བགྱིའོ། །དཀྱིལ་འཁོར་བུམ་པ་གང་བས་བརྒྱན་པར་བགྱིའོ། །མེ་ཏོག་སིལ་མ་དང་། དྲི་དང་བྱུག་པ་ཡང་དབུལ་བར་བགྱིའོ། །བ་དན་བཟང་པོ་སྣ་ཚོགས་ཀྱིས་བརྒྱན་པར་བགྱིའོ། །
གཏོར་མ་དཀར་པོ་དབུལ་བར་བགྱིའོ། །ཡོན་ཆབ་ཀྱི་སྣོད་དང་། མར་མེའི་ཕྲེང་བ་དབུལ་བར་བགྱིའོ། །པད་མའི་ཞགས་པ་འོད་དཔག་མེད་ཀྱི་ཕྱག་དུ་དབུལ་བར་བགྱིའོ། །རིག་སྔགས་འཆང་གཙང་མས་གོས་གཙང་མ་བགོ་
བར་བགྱིའོ། །ལེགས་པར་ཁྲུས་བགྱིས་ནས་བའི་རྣམ་ལྔས་ཉེ་རེག་བགྱིས་ལ་ཟླ་བ་ཉ་ལ་ཉིན་ཞག་གཅིག་མཆིས་པར་གྱུར་པས་ཁ་ཤར་ཕྱོགས་སུ་བལྟས་ལ་སྐྱིལ་མོ་དཀྲུང་བཅས་ཏེ་
<pb id="99.43a"/>
མཆིས་ནས། ལག་པས་ཞགས་པའི་ཕྱག་རྒྱ་བཅིངས་ཏེ་བཟླས་བརྗོད་བགྱིའོ། །བྱམས་པ་དང་བརྩེ་བའི་སེམས་ཀྱིས་ལྷག་པར་བརྩོན་པར་བགྱིའོ། །སྙིང་རྗེས་མཆོག་ཏུ་བརྩེ་བར་གྱུར་པས་སེམས་ཅན་ཐམས་ཅད་ལ་བརྩེ་བར་བགྱིད་ན། དོན་ཡོད་པའི་ཞགས་པའི་
སྙིང་པོ་བཟླས་བརྗོད་བགྱིས་ཏེ། ཅི་ཙམ་ན་ཐུན་ཐ་མ་ལ། འོད་དཔག་མེད་འབར་བར་གྱུར་ནས། དཀྱིལ་འཁོར་ཆེན་པོ་དེ་ལ་ཡང་འོད་ཟེར་འབྱུང་བར་འགྱུར་རོ། །རིག་སྔགས་འཆང་གཡོ་བར་གྱུར་ནས་ལུས་འབར་བར་འགྱུར་རོ། །དེ་ནས་རིག་སྔགས་འཆང་
གིས་སྐྱ་རེངས་ཤར་ཙམ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཕགས་པ་འོད་དཔག་མེད་གསེར་སྤུངས་པ་ལྟ་བུ་དེ་བཞིན་གཤེགས་པའི་སྐུ་གསེར་གྱི་ཁ་དོག་གིས་རིག་སྔགས་འཆང་གི་མདུན་དུ་བཞུགས་ནས། 
ཕྱག་གཡས་པ་རིག་སྔགས་འཆང་གི་སྤྱི་བོར་གཞག་ནས། དབུགས་འབྱིན་པར་མཛད་ཅིང་ཡིད་ཀྱི་བརྣག་པ་ཐམས་ཅད་ཡོངས་སུ་རྫོགས་པར་མཛད་ནས་མི་གདའ་བར་གྱུར་པ་དང་། ཤིན་ཏུ་རྣམ་པར་དག་པ་དྲི་མ་མེད་པའི་སྣང་བ་ཞེས་བགྱི་བའི་གཉིད་ཐོབ་ནས། 
ཅི་ལྟར་ཉལ་ཙམ་འམ་མིག་བཙུམ་པ་ཙམ་གྱིས་འཇིག་རྟེན་གྱི་ཁམས་བདེ་བ་ཅན་གཞལ་མེད་ཁང་དང་། གནས་དང་། འཇིག་རྟེན་དང་། ཡུལ་ལྗོངས་དང་། བྱང་ཆུབ་སེམས་དཔའི་འཁོར་མཐའ་དག་དང་བཅས་པའི་དཀྱིལ་འཁོར་ཡོངས་སུ་རྫོགས་པར་
མཐོང་བར་འགྱུར་ལགས་སོ། །དེ་བཞིན་གཤེགས་པ་དེ་ཆོས་སྟོན་པར་མཛད་པ་ཡང་མཐོང་བར་འགྱུར་ལགས་སོ། །འཁོར་གྱི་དཀྱིལ་འཁོར་དེ་དག་ཐམས་ཅད་དབུགས་འབྱིན་པར་བགྱིད་པ་དང་། གཞལ་མེད་ཁང་དང་། རྣམ་པར་འཕྲུལ་པ་དང་། 
རྫུ་འཕྲུལ་དང་། ཆོ་འཕྲུལ་ཐམས་ཅད་མཐོང་བར་འགྱུར་ལགས་སོ། །འདི་ནས་མ་འོངས་པའི་སྐྱེ་བ་ནས་ཤི་འཕོས་ཏེ། འཇིག་རྟེན་གྱི་ཁམས་བདེ་བ་ཅན་དུ་སྐལ་བ་མཉམ་པར་སྐྱེ་བར་འགྱུར་རོ། །སྐྱེ་བའི་སྐྱེ་བ་དྲན་པར་འགྱུར་ཏེ་སྐྱེ་བ་བདུན་སྟོང་རྗེས་
སུ་དྲན་པར་འགྱུར་རོ། །དེ་སད་ནས་ཞགས་པ་ལ་ལན་སྟོང་རྩ་བརྒྱད་བཟླས་བརྗོད་བགྱིས་ནས། ལག་པ་གཡས་པས་གཟུང་ནས། ནམ་མཁའ་ལ་འཕུར་བར་འགྱུར་རོ། །ལོ་ཁྲིར་འཚོ་བར་འགྱུར་རོ། །ཞགས་པ་གྲུབ་པ་རྣམས་དང་། རིག་སྔགས་འཆང་
<pb id="99.43b"/>
ཐམས་ཅད་ཀྱི་འཁོར་ལོས་བསྒྱུར་བར་འགྱུར་རོ། །འཁོར་ཁྲི་བརྒྱ་སྟོང་དང་ལྡན་པར་འགྱུར་རོ། །པད་མའི་ཞགས་པ་སྒྲུབ་པའི་ཆོ་གའོ།།  །།<head n="2" t="རྡོ་རྗེའི་ཞགས་པ་ལས་ཐམས་ཅད་བགྱིད་པ་སྒྲུབ་པའི་ཆོ་ག" type="choga" zh="92.103"/>དེ་ནས་རིག་སྔགས་འཆང་རྡོ་རྗེའི་ཞགས་པ་བསྒྲུབ་པར་འཚལ་ན། ཤིང་ཤུན་དང་། རས་སྐུད་དང་། ཁ་ཆེ་དར་གྱི་སྐུད་པ་མཉམ་དུ་ལྷན་
ཅིག་བཀལ་ཏེ། ཁྲུ་ཉི་ཤུ་རྩ་གཅིག་གི་ཚད་ཙམ་དུ་བགྱིས་ལ། ཙན་དན་དཀར་པོ་ལས་རྡོ་རྗེ་སོར་བཞི་པའི་ཚད་དུ་བགྱིས་ཏེ། རྩེ་ལྔ་པ་འབྱུང་པོ་ལ་སོགས་པའི་མགོ་དང་། སྦྲུལ་གྱི་སྐ་རགས་ཀྱིས་བཅིངས་ལ། ཀླུའི་རྒྱལ་པོ་དགའ་བོ་དང་ཉེ་དགའ་བོའི་
དྲ་བའི་ཕྲེང་བས་དཀྲི་བ་བགྱིས་ནས་ཞགས་པ་ལ་གདགས་པར་བགྱིའོ། །དེ་ནས་རིག་སྔགས་འཆང་གཙང་མས་གོས་གཙང་མ་བགོ་བར་བྱའོ། །ལེགས་པར་ཁྲུས་བགྱིའོ། །བའི་རྣམ་ལྔས་ཉེ་རེག་བགྱིའོ། །རྩྭའི་སྟན་བཏིང་ནས་རི་མོའི་གཟུགས་
ཀྱི་མདུན་དུ་ལག་པ་གཡས་པས་ཞགས་པ་མནན་ནས། དོན་ཡོད་པའི་ཞགས་པའི་སྙིང་པོ་ཁྲི་བཟླས་སོ། །ཁྲོ་བོའི་རྒྱལ་པོའི་སྙིང་པོ་སྟོང་བཟླས་སོ། །དེ་ནས་ཞགས་པ་དེ་འབར་བར་འགྱུར་ཏེ། དེ་བཟུང་ནས་ནམ་མཁའ་ལ་འཕུར་བར་
འགྱུར་རོ། །རྡོ་རྗེའི་རིགས་དང་། དེ་བཞིན་གཤེགས་པའི་རིགས་དང་། ནོར་བུའི་རིགས་དང་། པད་མའི་རིགས་གང་དག་ལགས་པ་དེ་དག་ཐམས་ཅད་མདུན་ན་བཞུགས་པར་འགྱུར་རོ། །ལག་ན་རྡོ་རྗེ་དང་འདྲ་བར་གཟུགས་དང་། མཐུ་དང་། 
བརྩོན་འགྲུས་ཕ་རོལ་གྱི་ཟིལ་གྱིས་མི་ནོན་པར་འགྱུར་རོ། །ལག་ན་རྡོ་རྗེ་དང་འདྲ་བར་རིག་སྔགས་འཆང་གི་དབང་པོར་འགྱུར་རོ། །ལོ་ཁྲི་འཚོ་བར་འགྱུར་རོ། །ལས་ཐམས་ཅད་བགྱི་པ་རྡོ་རྗེའི་ཞགས་པ་དགྲ་ཐམས་ཅད་འཇོམས་པར་བགྱིད་
པའི་ཞགས་པ་སྟེང་ངམ་འོག་གར་འཕངས་པར་ཡིད་ལ་བསམས་པ་བཞིན་ཐམས་ཅད་བཅིངས་ནས་དགུག་པར་བགྱིད་དོ། །ཕྱོགས་བཅུར་འཕང་སྟེ་ཁྲོ་བོའི་རྒྱལ་པོ་བཟླས་ནས་སྐྱེས་པ་དང་། བུད་མེད་དམ། གཞན་ཡང་ཅི་ཡང་རུང་བ་ཐམས་ཅད་ཞགས་
པས་བཅིངས་ནས། མྱུར་དུ་དགུག་པར་བགྱིད་དེ། སོམ་ཉི་མི་བགྱིའོ། །གལ་ཏེ་ལྷ་འམ། ཀླུ་འམ། གནོད་སྦྱིན་ནམ། སྲིན་པོ་འམ། དྲི་ཟ་འམ། ལྷ་མ་ཡིན་ནམ། ནམ་མཁའ་ལྡིང་ངམ། མི་འམ་ཅི་འམ། འབྱུང་པོ་འམ། ལྟོ་འཕྱེ་ཆེན་པོ་ཐམས་ཅད་ཞགས་པས་བཅིངས་
<pb id="99.44a"/>
ནས་མྱུར་དུ་དགུག་པར་བགྱི་སྟེ་སོམ་ཉི་མི་བགྱིའོ། །ཞགས་པ་ལ་ཁྲོ་བོའི་རྒྱལ་པོ་ལན་ཉི་ཤུ་རྩ་གཅིག་བཟླས་བརྗོད་བགྱི་སྟེ། མར་གྱི་ངོ་ཚེས་བཅུ་བཞིའི་མཚན་མོ་ནམ་ཕྱེད་ན་ཞགས་པ་ཕྱོགས་བཞིར་འཕང་བར་བགྱིའོ། །འཕངས་པ་ཙམ་གྱི་མོད་ལ་བགེགས་
དང་། ལོག་འདྲེན་དང་། གནོད་སྦྱིན་དང་། སྲིན་པོ་དང་། གདུག་པ་ཐམས་ཅད་ཞགས་པས་བཅིངས་ནས། རིགས་སྔགས་འཆང་གི་མདུན་ན་མཆིས་ཤིང་ཅི་སྲིད་འཚོའི་བར་དུ་དབང་དུ་གྱུར་ནས་མཆིས་ཏེ། བྲན་བཞིན་དུ་ལས་ཐམས་ཅད་བགྱིད་པར་འགྱུར། བལྟས་པ་ཙམ་
གྱིས་གདོན་ཐམས་ཅད་ལས་ཐར་བར་འགྱུར་རོ། །ཞགས་པ་ལ་ཁྲོ་བོའི་རྒྱལ་པོ་ལན་བརྒྱ་རྩ་བརྒྱད་བཟླས་བརྗོད་བགྱིས་ཏེ། ལག་པས་ཞགས་པ་བླངས་ཏེ་དུར་ཁྲོད་དུ་ཞུགས་ན་མི་སྣང་བར་འགྱུར་ཞིང་གནས་ཐམས་ཅད་ཀྱི་སྒོ་འབྱེ་བར་འགྱུར་རོ། །ཕུག་གི་
སྒོར་མཆིས་ནས་རྡོ་རྗེའི་ཞགས་པས་བརྡབས་ན། ཕུག་ཐམས་ཅད་ཀྱི་སྒོ་དབྱེ་བར་འགྱུར་ཞིང་འཁྲུལ་འཁོར་དང་གཏན་པ་ཐམས་ཅད་དུམ་བུར་འཆག་པར་འགྱུར་རོ། །ལྟས་ངན་པ་དང་། རྨི་ལམ་ངན་པ་དང་། མི་མ་ཡིན་པ་དང་། འབབ་ཆུ་ངན་པ་དང་། སྦྲུལ་དང་། དབུགས་གདུག་
པ་དང་། སྲོག་ཆགས་གོ་ནས་དང་། གདུག་པ་དང་བཅས་པའི་སྲོག་ཆགས་སུ་གཏོགས་པ་ཐམས་ཅད་མི་གདའ་བར་འགྱུར་རོ། །མི་དྲང་པོ་དང་ལམ་དྲང་པོར་ཅི་ལྟར་རང་གི་གནས་སམ། གཙུག་ལག་ཁང་ངམ། ཁང་པ་བཞིན་དུ་ཞུགས་ནས་དགོས་པ་ཐམས་
ཅད་བསྒྲུབས་ཏེ། སླར་ཡང་གནས་ནས་ཕྱིར་ལྡོག་པར་འགྱུར་རོ། །རྡོ་རྗེའི་ཞགས་པ་ལས་ཐམས་ཅད་བགྱིད་པ་སྒྲུབ་པའི་ཆོ་གའོ།།  །།<head n="2" t="དོན་ཡོད་ཡིད་བཞིན་ནོར་བུའི་ཞགས་པ་ཆེན་པོ་སྒྲུབ་པའི་ཆོ་ག" type="choga" zh="92.105"/>དེ་ནས་རིག་སྔགས་འཆང་ནོར་བུའི་ཞགས་པ་བསྒྲུབ་པར་འཚལ་ན། རིག་སྔགས་འཆང་དེས་ནོར་བུ་འཚལ་བར་བགྱི་སྟེ། 
རྡོ་རྗེ་འམ། བཻ་དཱུརྱཱ་འམ། ཤེལ་རང་འབྱུང་ངམ། མརྒད་དམ། ཨིན་དྲ་ནཱི་ལ་ལ་སོར་མོའི་ཚིགས་པས་ལྷག་ཙམ་ཤིན་ཏུ་ཕྱིས་ལ། ཤིན་ཏུ་ཡོངས་སུ་དག་པར་བགྱིས་ལ། གསེར་གྱི་མེ་ཏོག་གི་ཚུལ་དུ་བགྱིས་པ། མུ་ཏིག་གིས་དཀྲིས་པ། གེ་སར་ཁ་ཕྱེ་བ་
ཙམ་པ་ཀའི་མེ་ཏོག་ཅི་ལྟ་བ་བཞིན་བགྱིས་ལ། རས་བཟང་པོའི་སྐུད་པ་ཚོན་རྩི་མཛེས་པས་ཁ་བསྒྱུར་བ། ཤིན་ཏུ་ཚད་ལ་བབ་པར་བཀལ་བ་ཁྲུ་ཉི་ཤུ་རྩ་གཅིག་པ། སོར་མོ་གུང་མོའི་ཚད་ཙམ་གྱི་ནོར་བུས་བརྒྱན་ལ། ཐོར་ཏོ་ཅིག་ཤོས་སུ་ནི་
<pb id="99.44b"/>
ནོར་བུ་འམ་གསེར་ལས་བགྱིས་པའི་ལྕགས་ཀྱུ་གདགས་པར་བགྱིའོ། །དེ་ནས་རིག་སྔགས་འཆང་གཙང་མས་གོས་གཙང་མ་བགོ་བར་བགྱིའོ། །ལེགས་པར་བཀྲུས་ནས་བའི་རྣམ་ལྔས་ཉེ་རེག་བགྱིའོ། །དེའི་འོག་ཏུ་རི་མོའི་གཟུགས་ཀྱི་མདུན་དུ་
སྤོས་ཐམས་ཅད་ཀྱི་དཀྱིལ་འཁོར་ཚད་དང་ལྡན་པ་བགྱིས་ལ་གྲྭ་བཞིར་བུམ་པ་གང་བ་གཞག་པར་བགྱིད་ཅིང་། སྤོས་ཕོར་གྱི་སྣོད་བཤམས་ནས། ཨ་ག་རུའི་བདུག་པ་དང་། ཙན་དན་དང་། དུ་རུ་ཀའི་བདུག་པ་དབུལ་བར་བགྱིསའོ། །
དཀྱིལ་འཁོར་གྱི་དབུས་སུ་ཆོས་ཀྱི་སྟན་བཟང་པོ་ཚད་དང་ལྡན་པ་བཤམས་ལ། བ་དན་སྣ་ཚོགས་ཀྱིས་དཀྱིལ་འཁོར་བསྐོར་བར་བགྱིའོ། །མེ་ཏོག་གི་སིལ་མ་དང་། དྲི་དང་རོལ་མོའི་ཆ་བྱད་དག་དགོད་པར་བགྱིའོ། །རིག་སྔགས་འཆང་
གིས་ཟས་དཀར་གསུམ་འཚལ་བར་བགྱིའོ། །བཏུང་བ་ངན་པ་དང་། ཁ་ཟས་ངན་པ་དང་། གནས་ངན་པ་དང་། ལྷག་མ་དང་། སྤགས་པ་པ་དང་རྣམ་པར་སྤང་བར་བགྱིའོ། །དོན་ཡོད་པའི་རྒྱལ་པོའི་སྙིང་པོ་ཉི་ཁྲི་ཆིག་སྟོང་བཟླས་ནས། ལག་པ་
གཡས་པས་ཆོས་ཀྱི་སྟན་གྱི་སྟེང་དུ་གཞག་པའི་ཞགས་པ་ལ་མནན་ནོ། །ལན་ཉི་ཁྲི་ཆིག་སྟོང་ཚང་བ་དང་། དེ་ནས་རིག་སྔགས་འཆང་གིས་ཁྲོ་བོའི་རྒྱལ་པོ་ལན་སྟོང་རྩ་བརྒྱད་ཚང་བར་བཟླས་ཏེ། ཡུངས་དཀར་རེ་རེ་ནས་དབང་བསྐུར་
བར་བགྱིའོ། །ལན་སྟོང་རྩ་བརྒྱད་ཚང་བ་དང་། རིག་སྔགས་འཆང་གིས་འཕགས་པ་སྤྱན་རས་གཟིགས་དབང་ཕྱུག་གི་རི་མོའི་གཟུགས་ལ་མཆོད་པ་རྒྱ་ཆེར་བགྱིའོ། །བཅོམ་ལྡན་འདས་འོད་དཔག་མེད་དང་། དེ་བཞིན་གཤེགས་
པ་ཤཱཀྱ་ཐུབ་པ་ལ་ཡང་མཆོད་པ་རྒྱ་ཆེར་བགྱིའོ། །དེ་ནས་རིག་སྔགས་འཆང་གིས་ཚེས་བཅྭ་ལྔའི་ཉ་ལ་ཉིན་ཞག་གཅིག་སྨྱུང་བ་བགྱིས་ནས་མཆོད་པ་རྒྱ་ཆེར་བགྱིས་ཏེ། མཆོད་པའི་ཡོ་བྱད་གང་ཅི་ཡང་རུང་བ་དེ་དག་ཐམས་ཅད་རེ་རེ་
ནས་དོན་ཡོད་པའི་ཞགས་པའི་སྙིང་པོ་ལན་ཉི་ཤུ་རྩ་རེ་རེ་ནས་བཟླས་བརྗོད་བགྱིས་ནས་དབུལ་བ་བགྱིའོ། །དེ་ནས་སྐྱིལ་མོ་དཀྲུང་བཅས་ཏེ་མཆིས་ནས། ཉིན་མཚན་ཀུན་ཏུ་དོན་ཡོད་པའི་ཞགས་པའི་སྙིང་པོ་ལན་སྟོང་རྩ་བརྒྱད་བཟླས་
<pb id="99.45a"/>
ཏེ། ཡུངས་དཀར་རེ་རེ་ནས་བརྡེགས་པར་བགྱིའོ། །ལན་སྟོང་རྩ་བརྒྱད་ཚང་བ་ཆེར་གཡོ་བར་འགྱུར་རོ། །འཕགས་པ་སྤྱན་རས་གཟིགས་དབང་ཕྱུག་གི་རི་མོའི་གཟུགས་ལས་ཀྱང་འོད་ཟེར་ཁ་དོག་སྣ་ཚོགས་དག་འབྱུང་བར་འགྱུར་
རོ། །ནོར་བུའི་ཞགས་པ་དེ་ཡང་འབར་བར་འགྱུར། རིག་སྔགས་འཆང་གི་མགོ་བོ་ཡང་འབར་བར་འགྱུར་རོ། །འབར་བ་ཙམ་གྱི་མོད་ལ་རིག་སྔགས་འཆང་གི་ལག་པ་གཡས་པས་ནོར་བུའི་ཞགས་པ་བླངས་པ་ན། སྒྲ་ཆེན་པོ་ཡང་འབྱུང་བར་འགྱུར་རོ། །དེ་ནས་འཕགས་པ་སྤྱན་རས་
གཟིགས་དབང་ཕྱུག་ལྷའི་བདག་ཉིད་ཀྱི་རང་བཞིན་གྱིས་རིག་སྔགས་འཆང་གི་མདུན་ན་མཆིས་པར་འགྱུར་རོ། །དེ་བཞིན་གཤེགས་པ་འོད་དཔག་མེད་དང་། དེ་བཞིན་གཤེགས་པ་ཤཱཀྱ་ཐུབ་པ་དང་། དེ་བཞིན་གཤེགས་པ་འཕགས་པ་སྤྱན་རས་གཟིགས་
འོད་ཀྱི་རྒྱལ་པོའི་སྐུ་གསེར་གྱི་ཁ་དོག་གིས་ནམ་མཁའ་ལ་རྫུ་འཕྲུལ་གྱིས་བཞུགས་ནས། རིག་སྔགས་འཆང་ལ་ལེགས་སོ་ཞེས་བགྱི་བ་སྩོལ་བར་འགྱུར། ཕྱག་དཔུང་པ་གསེར་གྱི་ཁ་དོག་འདྲ་བ་བརྐྱང་བའི་ཕྱག་གིས། རིག་སྔགས་འཆང་
གི་མགོ་བོར་བཞག་ནས། རིག་སྔགས་འཆང་ལ་དབུགས་འབྱིན་པར་མཛད་དེ། རིག་སྔགས་འཆང་ལེགས་སོ་ལེགས་སོ། །ཁྱོད་ཀྱིས་ཡིད་བཞིན་གྱི་ནོར་བུ་ཆེན་པོ་དོན་ཡོད་པའི་ཞགས་པ་རྣམ་པར་དག་པ་གྲུབ་པོ། །ཁྱོད་ཀྱིས་འཇིག་རྟེན་
པ་དང་འཇིག་རྟེན་ལས་འདས་པའི་ལས་བསྒྲུབ་པའི་ཆོ་ག་བླ་ན་མེད་པ་གྲུབ་སྟེ། རིག་སྔགས་འཆང་གིས་འདོད་དགུར་བསྒྱུར་བ་ཐམས་ཅད་དེ། འཕགས་པ་སྤྱན་རས་གཟིགས་དབང་ཕྱུག་གི་དོན་ཡོད་གྲུབ་པ་ཡིད་བཞིན་གྱི་ནོར་བུ་ཆེན་པོའི་ཞགས་
པ་ཐོགས་ནས། རིག་སྔགས་འཆང་གིས་འབད་མི་དགོས་པར་ཡིད་བཞིན་གྱི་ནོར་བུ་ཆེན་པོ་དོན་ཡོད་པའི་ཞགས་པ་གྲུབ་པའི་རང་བཞིན་འདིས། འཇིག་རྟེན་པ་དང་། འཇིག་རྟེན་ལས་འདས་པའི་དགོས་པ་རྣམ་པ་སྣ་ཚོགས་བསྒྲུབས་པར་བྱེད་པ་ལ་
ལྟོས་ཤིག །ཡིད་ལ་ཅི་ལྟར་བསམས་པ་བཞིན་རྫུ་འཕྲུལ་དང་། ཆོ་འཕྲུལ་སྣ་ཚོགས་ལ་བལྟོས་ཤིག །རིག་སྔགས་འཆང་ཁྱོད་ཤི་འཕོས་ནས་འཇིག་རྟེན་གྱི་ཁམས་བདེ་བ་ཅན་དུ་སོང་ཞིག །འོན་ཏེ་བདེ་བ་ཅན་བལྟ་བར་འཚལ་ལམ། ཅི་ལྟར་དེ་