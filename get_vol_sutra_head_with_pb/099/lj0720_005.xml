<pb id="99.45b"/>
བཞིན་གཤེགས་པ་ལ་འོས་པའི་ལྷ་རྫས་ཀྱི་མཆོད་པར་འཚལ་ལམ། དེ་བཞིན་གཤེགས་པ་ལ་མཆོད་པའི་སྤྲིན་གྱིས་མཆོད་པར་འཚལ་ལམ། ལྷའི་མེ་ཏོག་དང་། ལྷའི་དྲི་དང་། ཕྲེང་བ་དང་། བྱུག་པ་དང་། ཕྱེ་མ་དང་། ཆོས་གོས་དང་། གདུགས་དང་། རྒྱལ་མཚན་
དང་། དྲིལ་བུ་དང་། བ་དན་དང་། ལྷབ་ལྷུབ་དང་། རྒྱན་དང་གོས་ཀྱིས་དེ་བཞིན་གཤེགས་པ་ལ་མཆོད་པར་བགྱི་བ་འཚལ་ན། རིག་སྔགས་འཆང་དེས་སྤྱི་བོའི་གཙུག་དུ་དྲིའི་དཀྱིལ་འཁོར་བགྱིས་ལ་མེ་ཏོག་དང་། བདུག་པ་ཡང་དབུལ་ལོ། །ཡིད་བཞིན་གྱི་
ནོར་བུ་ཆེན་པོ་དོན་ཡོད་པའི་ཞགས་པའི་མཆོག་འདི། ལག་པ་གཡོན་པས་མནན་ལ། ལག་པ་གཡས་པས་དོན་ཡོད་པ་ཡིད་བཞིན་གྱི་ནོར་བུའི་མཆོག་གཟུངས་ནས། པུས་མོ་གཡས་པའི་ལྷ་ང་ས་ལ་གཙུགས་ཏེ། འདི་ལྟ་བུ་ཡིད་ལ་བགྱིད་
པ་ཆེན་པོ་ཅི་ལྟ་བུའི་བསམ་པ་ཡིད་ལ་བགྱིད་པ་དེ་ལྟ་བུ་ཡང་བསམས་ནས། དོན་ཡོད་རྒྱལ་པོའི་སྙིང་པོ་ལན་བདུན་བཟླས་ཏེ་ཕྱག་བགྱིའོ། །ཡིད་བཞིན་གྱི་ནོར་བུ་ཆེན་པོ་རྒྱ་ཆེན་དོན་ཡོད་པ་འདི་བཟླས་ནས། འཕགས་པ་སྤྱན་རས་གཟིགས་དབང་
ཕྱུག་གི་སྙིང་པོ་འདི། ལན་བརྒྱ་རྩ་བརྒྱད་བཟླས་བརྗོད་བགྱིའོ། །བྱམས་པ་ཆེན་པོ་དང་སྙིང་རྗེ་ཆེན་པོས་ཡོངས་སུ་གདུངས་པའི་སྙིང་གིས་སེམས་ཅན་ཐམས་ཅད་ལ་མཆོག་དུ་བརྩེ་བར་བགྱིས་ནས་གསང་སྔགས་བཟླས་བརྗོད་བགྱིའོ།།  །།
འཕགས་པ་དོན་ཡོད་པའི་ཞགས་པའི་ཆོ་ག་ཞིབ་མོའི་རྒྱལ་པོ། <bampo n="720.5">བམ་པོ་ལྔ་པ། དུས་གསུམ་དུ་གཤེགས་ཤིང་བཞུགས་པའི་སངས་རྒྱས་དང་། བྱང་ཆུབ་སེམས་དཔའ་རྒྱ་མཚོ་མཐའ་ཡས་པ་ཐམས་ཅད་ལ་ཕྱག་
འཚལ་ལོ། །རང་སངས་རྒྱས་དང་། འཕགས་པ་ཉན་ཐོས་ཀྱི་དགེ་འདུན་འདས་པ་དང་། མ་བྱོན་པ་དང་། ད་ལྟར་བྱུང་བ་ཐམས་ཅད་ལ་ཕྱག་འཚལ་ལོ། །ཡང་དག་པར་སོང་བ་དང་། ཡང་དག་པར་ཞུགས་པ་ཐམས་ཅད་ལ་ཕྱག་འཚལ་
ལོ། །བློ་གྲོས་ཆེན་པོ་ཤྭར་དྭ་ཏིའི་བུ་ལ་ཕྱག་འཚལ་ལོ། །གནས་ཀྱི་མཆོག་དགའ་ལྡན་ན་གནས་པ་འཕགས་པ་བྱམས་པ་ལ་སོགས་པའི་ཚོགས་དང་བཅས་པའི་མཆོག་ལ་ཕྱག་འཚལ་ལོ། །བདེ་བ་ཅན་གྱི་དཀྱིལ་འཁོར་ན་
<pb id="99.46a"/>
བཞུགས་པ་དེ་བཞིན་གཤེགས་པ་འཕགས་པ་འོད་དཔག་མེད་ལ་ཕྱག་འཚལ་ལོ། །དཀོན་མཆོག་གསུམ་ལ་ཕྱག་འཚལ་ལོ། །བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་ཆེན་པོ་དང་ལྡན་པ་འཕགས་པ་སྤྱན་རས་གཟིགས་
དབང་ཕྱུག་ལ་ཕྱག་འཚལ་ལོ། །ཚངས་པ་དང་ཁྱབ་འཇུག་དང་། དབང་ཕྱུག་ཆེན་པོ་དང་། དབང་ཕྱུག་ལ་སོགས་པའི་ལྷའི་བུ་གཟུགས་སྣ་ཚོགས་མངའ་བ་སྤྱན་རས་གཟིགས་ལ་ཕྱག་འཚལ་ལོ། །ཏདྱ་ཐཱ། ཨོྃ་མ་ཧཱ་པད་མ་ཙིན་ཏ་མ་ཎི་མ་ཎན་ཎི། ཨ་མོ་གྷ་མ་
ཎི་སུ་མ་ཎི། མ་ཧཱ་མ་ཎི། སརྦ་ཏ་ཐཱ་ག་ཏ། ཨ་ལྃ་ཀཱ་ར། མ་ཧཱ་ཨ་མོ་གྷ་མ་ཎི། ཙ་ར་ཙ་ར་སན་ཙ་ར། ན་ཤ་ཙ་ཙ་རེ་ཤྭ་ར་མ་ཧཱ། པད་མ་བྷུ་ཛ་བ་ར་ད། མ་ཧཱ་ཀཱ་རུ་ནི་ཀ །མ་ཧཱ་བི་ཤྭ་རུྰ་པ་དྷ་ར། པྲ་བ་ར་མ་ཧཱ་བོ་དྷི་སཏྭ་པད་མ་དྷ་ར་པད་མ་ཨཱ་སན་པད་མ་མ་
ཀུ་ཊ། མཱ་ལཱ་དྷ་ར། པད་མ་གཽ་ར། པད་མ་བཾ་ཀྲྀ་ཏ་ཏ་ནུ། ས་ཧཱ་སྲ་བྷུ་ཛ་ས་ཧཱ་སྲ་ནེ་ཏྲ་ནཱ་ནཱད་བྷུ་ཏ། པྲ་བ་ར་ཎ། མུད་དྲ་བི་བྷུ་ཥི་ཏཱ་ས་ཧཱ་སྲ་བྷུ་ཛ། ཛ་ཡ་ཛ་ཡ། ཤ་ཏ་ས་ཧཱ་སྲ་རཤྨི་པྲ་ཏི་མན་ཌི་ཏ་ཤ་རཱི་རཱ། བྷ་ར་བྷ་ར། བི་ཙིད་ཏྲ། ཨཱ་བྷ་ར་ཎ་དྷ་ར། 
མ་ཎི་ཀན་ཀ །བཛྲ་བཻ་དཱུརྱ། མ་ར་ཀ་ཏ། ཨིན་དྲ་ནཱི་ལ་པད་མ་རཱ་ག་བྷུ་ཥི་ཏ་ཤི་རཱི་ར། ཙི་རི་ཙི་རི། བི་ཙིད་ཏྲ། ཙ་རཱ་ཎ། མ་ཧཱ་བོ་དྷི་སཏྭ་བ་ར་ད་བྲཧྨ། བིཥྞུ་མ་ཧེ་ཤྭ་ར་རུྰ་པ་དྷ་ར། པད་མེ་ཤྭ་ར། ལོ་ཀི་ཤྭ་ར་ཡམ་ཨནྟེ་ཤྭ་ར་བ་རུ་ཎ། 
ཀུ་བེ་ར་རྀ་ཥ་ག་ཎ་ཀུ་མཱ་ར། སེ་ནཱ་པ་ཏི་བེ་ཤ་དྷ་ར་དྷ་ར་དྷ་ར། དྷི་རི་དྷི་རི། དྷུ་རུ་དྷུ་རུ། མ་ཧཱད་བྷུ་ཏ་བི་ཤ་དྷ་ར། སརྦ་ཏ་ཐཱ་ག་ཏཱ་ཨ་བྷི་ཥི་ཀ་ཏ་ས་མ་ཡ་མ་ནུ་སྨ་ར་བྷ་ག་བཱན། པུྰ་ར་ཡ་མ་ཤཱནཏཱ་རཱ་ཡ་པུ་ར་ན། ཤཱ་ཡ་
ཡ་ས་ཏྭན། ཏར་ཛ་ཡ་དུ་ཤྚ་ན། བཱ་ཏ་ཡ་བིགྷ་ནན། ། མ་ར་ཡ་ཏྲི་དོ་ཥ་མཱ་ལྃ་ས་ར་ས་ར། པ་པྃ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ། སིདྷྱ་སིད་དྷྱ། མ་ཧཱ་ཙིན་ཏཱ་མ་ཎི། ཨ་མོ་གྷ་པཱ་ཤ་དྷ་ར། སཱ་དྷ་ཡ་སཱ་དྷ་ཡ། བི་པུ་ལ་སིད་དྷིྃ། 
མ་མ་པྲ་ཡཙྪ། མ་ཧཱ་ཀཱ་རུ་ཎི་ཀ །བུད་དྷ་བུད་དྷ། བོ་དྷ་ཡ་བོ་དྷ་ཡ། སྃ་བྷོ་དྷ་ཡཱ། སྃ་བྷོ་དྷ་ཡཱ། མ་ཧཱ་པ་ཤུ་པ་ཏི་བེ་ཥ་དྷ་ར། ཨ་ནན་བི་ཀུར་བ་ཎ། རྀད་དྷི་སན་ད་རི་ཤ་ར། ཏུ་རུ་ཏུ་རུ། ཏ་ར་ཏུ་རཱ། ག་ག་ནེ་བི་པུ་ལ་བི་མཱ་ན།
<pb id="99.46b"/>
སན་དྷ་རི་ཤ་ཀ །ན་མོ་སྟུ་ཏེ་བི་པུ་ལ་པུ་ཎྱ། ཀོ་ཤཱ་དྷ་ར། མ་ཧཱ་ཨ་མོ་གྷ་སིད་དྷེ་ཧཱུྃ་ཧཱུྃ། ཨ་བྷི་ཥིཉྩ་ཏུ་མཱྃ། བི་པུ་ལ་ཀཱིརྟི་ཀ་རེ་སྭཱ་ཧཱ། བྷུ་སྭཱ་ཧཱ། བྷུར་བྷུ་བ་སྭཱ་ཧཱ། ཨ་མོ་གྷ་བི་པུ་ལེ་སྭཱ་ཧཱ། མ་ཧཱ་ཙིན་ཏཱ་མ་ཎི་སིད་དྷེ་སྭཱ་ཧཱ། སརྦ་སིད་
དྷི་བ་ར་དྷེ་སྭཱ་ཧཱ། ཨོྃ་བི་པུ་ལེ་ཤྭ་ར། ལོ་ཀེ་ཤྭ་ར། མ་ཧཱ་ཙིན་ཏ་མ་ཎི། མ་ཧཱ་ཨ་མོ་གྷ་སིད་དྷི་ཧཱུྃ་ཕཊ་སྭཱ་ཧཱ། དོན་ཡོད་ནོར་བུའི་ཞགས་པ་ཆེན་པོ་འདི་ལན་བརྒྱ་རྩ་བརྒྱད་བཟླས་མ་ཐག་ཏུ་རིག་སྔགས་འཆང་གི་ལུས་ཐམས་ཅད་
འབར་བར་འགྱུར་རོ། །དོན་ཡོད་པའི་ཞགས་པ་ལག་པས་མནན་ན་ནམ་མཁའི་ངོས་ལ་རྫུ་འཕྲུལ་གྱིས་མཆི་བར་འགྱུར་རོ། །སྒྱུ་མ་ལྟ་བུའི་ཏིང་ངེ་འཛིན་དང་འདྲ་བའི་རྫུ་འཕྲུལ་གྱི་ཆོ་འཕྲུལ་ཆེན་པོ་སྟོན་པར་འགྱུར་རོ། །
འཇིག་རྟེན་གྱི་ཁམས་བདེ་བ་ཅན་མཐོང་བར་འགྱུར་རོ། །དེ་བཞིན་གཤེགས་པ་འོད་དཔག་མེད་ཀྱང་ཚོགས་དང་བཅས། འཁོར་དང་བཅས། བྱང་ཆུབ་སེམས་དཔའ་ཆེན་པོའི་དཀྱིལ་འཁོར་དང་། གཞལ་མེད་ཁང་མཆོག་དང་བཅས་
པ་རྫུ་འཕྲུལ་གྱིས་རྣམ་པར་འཕྲུལ་པ་མཐོང་བར་འགྱུར་རོ། །བདེ་བ་ཅན་གྱི་གནས་མཐའ་དག་ཏུ་མཆོད་པའི་ཆར་སྤྲིན་གྱི་ཚོགས་ཆེན་པོ་འབྱུང་བར་འགྱུར་ཞིང་། དེ་བཞིན་གཤེགས་པ་ཚེ་དཔག་མེད་ཀྱི་མཐུས་མཆོད་པའི་སྤྲིན་ཆེན་
པོར་གནས་པར་འགྱུར་རོ། །བདེ་བ་ཅན་ན་གནས་པ་དེ་དག་ཐམས་ཅད་དེ་བཞིན་གཤེགས་པ་ཚེ་དཔག་མེད་དེས། རིག་སྔགས་འཆང་ལ་ལེགས་སོ་ཞེས་བགྱི་བ་སྩོལ་བར་འགྱུར་རོ། །རིག་སྔགས་འཆང་དེས་ཀྱང་སྒྲ་དེ་དག་ཐམས་ཅད་ཐོས་པར་འགྱུར་
ཞིང་མཆོད་པའི་ཆར་ཆེན་པོ་དེ་ཡང་མཐོང་བར་འགྱུར་རོ། །གལ་ཏེ་རིག་སྔགས་འཆང་ནམ་མཁའ་ལས་ཆུ་འབེབས་པར་འཚལ་ན། དེའི་ཚེ་བསམས་པ་ཙམ་གྱིས་འབབ་པར་འགྱུར་རོ། །འོན་ཏེ་མི་འཚལ་ན་ནམ་མཁའ་དེ་ཉིད་ན་ནམ་མཁའ་ལ་གྲུབ་པ་དང་། རིག་སྔགས་
འཆང་ཐམས་ཅད་ཀྱི་མཆོག་དོན་ཡོད་རྒྱ་ཆེན་གྲུབ་པ་ཡིད་བཞིན་ནོར་བུ་ལག་པ་ཞེས་བྱ་བའི་འཁོར་ལོས་བསྒྱུར་བར་འགྱུར་རོ། །དཔག་ཏུ་མ་མཆིས་པའི་འཁོར་ལོས་སྒྱུར་བའི་རིག་སྔགས་འཆང་གིས་ཡོངས་སུ་བསྐོར་བར་འགྱུར་རོ། །ཚེ་བསྐལ་པ་ཆེན་པོ་བརྒྱ་
<pb id="99.47a"/>
སྟོང་ཕྲག་བརྒྱད་བཅུ་རྩ་གཉིས་སུ་འགྱུར་རོ། །འོན་ཏེ་བབས་ན་ལོ་ཁྲིར་འཚོ་བར་འགྱུར་རོ། །འཇིག་རྟེན་དབང་ཕྱུག་དང་འདྲ་བར་མཆོད་པ་དང་གུས་པ་ཆེན་པོ་བགྱིད་པར་འགྱུར་རོ། །འཇིག་རྟེན་ཐམས་ཅད་ཀྱི་གཙོ་བོ་གཅིག་པུར་འགྱུར་རོ། །ལྷ་རྣམས་ཀྱང་བབས་ནས་རིག་
སྔགས་འཆང་དེ་ལ་མཆོད་པའི་མཆོག་རྒྱ་ཆེན་པོ་དག་བགྱིད་པར་འགྱུར་རོ། །སེམས་ཅན་ཐམས་ཅད་ལ་བུ་གཅིག་པ་བཞིན་དུ་མངོན་པར་དགའ་བར་འགྱུར་རོ། །མཆོད་པའི་འོས་སུ་ཡང་འགྱུར་རོ། །ལྷ་ཐམས་ཅད་ཀྱིས་ཀྱང་ཀུན་དུ་བསྲུང་ཞིང་ཕྱག་བགྱི་བའི་འོས་སུ་
འགྱུར་རོ། །ཐོས་པ་བསགས་པའི་རྒྱ་མཚོ་ཆེན་པོར་ཡང་འགྱུར་རོ། །གལ་ཏེ་རིག་སྔགས་འཆང་ཕྱོགས་བཅུ་དུས་གསུམ་ཐམས་ཅད་ཀྱི་དེ་བཞིན་གཤེགས་པ་བྱང་ཆུབ་སེམས་དཔའི་ཚོགས་ཀྱིས་ཡོངས་སུ་བསྐོར་བ་དང་བཅས་པ་རང་སངས་རྒྱས་དང་། འཕགས་པ་
ཉན་ཐོས་ཀྱི་དགེ་འདུན་ཐམས་ཅད་དང་། ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་སངས་རྒྱས་ཀྱི་བསྟན་པ་ལ་མངོན་པར་དད་པ་དང་བཅས་པ་ལ་མཆོད་པ་བགྱིད་པར་འཚལ་བ་འམ། 
ཕྱོགས་བཅུ་དུས་གསུམ་དུ་གཏོགས་པ་ཐམས་ཅད་ཀྱི་དེ་བཞིན་གཤེགས་པ་རྣམས་ལ་བསོད་ནམས་ཀྱི་ཕུང་པོ་ཆེན་པོ་ཡོངས་སུ་རྫོགས་པར་འཚལ་བ་དགེ་བའི་རྩ་བ་ཆེན་པོ་བསྐྱེད་པར་འཚལ་བ་འམ། ལྷའི་ཞལ་ཟས་ཀྱི་མཆོག་རོ་བྲོ་བའི་མཆོག་དང་ལྡན་པའི་བཟའ་བ་དང་། 
ལྷའི་བཅུད་ཀྱིས་ལེན་གྱི་མཆོག་གིས་དེ་བཞིན་གཤེགས་པ་དང་། བྱང་ཆུབ་སེམས་དཔའ་དང་། རང་སངས་རྒྱས་དང་། འཕགས་པ་ཉན་ཐོས་ཀྱི་དགེ་འདུན་ཐམས་ཅད་ལ་བསྟབས་པར་འཚལ་བ་འམ། སྦྱིན་པ་མང་པོ་དང་། ཆེན་པོ་གཏོང་བར་འཚལ་བ་འམ། 
ཉིན་རེ་ཞིང་མཆོད་པའི་སྤྲིན་བགྱིད་པར་འཚལ་ན། རིག་སྔགས་འཆང་དེས་ལེགས་པར་བཀྲུས་ཏེ། གཙང་མས་གོས་གཙང་མ་བགོས་ནས། ཅི་འབྱོར་པས་དཀྱིལ་འཁོར་གྲུ་བཞིར་བགྱིས་ལ། བཅོམ་ལྡན་འདས་འཕགས་པ་སྤྱན་རས་གཟིགས་དབང་
ཕྱུག་གི་མདུན་དུ་མེ་ཏོག་དང་། བདུག་པ་ཡང་དབུལ་བར་བགྱིའོ། །པུས་མོ་གཙུགས་ཏེ་ཐལ་མོ་སྦྱར་ནས་ཞགས་པ་གཟུང་སྟེ། དེ་བཞིན་གཤེགས་པ་ཐམས་ཅད་ཡིད་ལ་བགྱིའོ། །ཡིད་བཞིན་ནོར་བུ་ཆེན་པོ་རྒྱ་ཆེན་དོན་ཡོད་འདི་ཡང་མཆོད་པར་བགྱིའོ། །
<pb id="99.47b"/>
འཕགས་པ་སྤྱན་རས་གཟིགས་དབང་ཕྱུག་གི་སྙིང་པོ་ལན་བདུན་བཟླས་པར་བགྱིའོ། །ཡིད་ལ་བགྱིད་པ་ཡངས་པ་རྒྱ་ཆེན་པོ་མཆོད་པའི་སྤྲིན་ཆེན་པོ་དང་། སྦྱིན་གཏོང་ཆེན་པོ་དང་། ཁ་ཟས་དང་། བཏུང་བ་དང་། དྲི་དང་ཕྲེང་བ་དང་། བྱུག་པ་དང་། ཕྱེ་མ་དང་། ཆོས་གོས་དང་། 
གདུགས་དང་། རྒྱལ་མཚན་དང་། བ་དན་དང་། གོས་དང་། རྒྱན་དང་། ལྷབ་ལྷུབ་དང་། རྒྱན་འཕྱང་དང་། རོལ་མོ་དང་། སིལ་སྙན་དང་། ཕེག་རྡོབ་པ་དང་། རིན་པོ་ཆེའི་ལྗོན་ཤིང་དང་། འབྲས་བུའི་ལྗོན་ཤིང་དང་། མེ་ཏོག་གི་ལྗོན་ཤིང་དང་། མར་མེའི་ལྗོན་ཤིང་དང་། 
དཔག་བསམ་གྱི་ལྗོན་ཤིང་ཡིད་ལ་བགྱིས་ཏེ། གསང་སྔགས་ཀྱི་གཟུངས་བཟླས་ནས་ཇི་ལྟར་ཡིད་ལ་བསམས་ཤིང་དོན་དུ་གཉེར་བ་བཞིན་ཕྱོགས་བཅུར་འཕངས་ན། དེའི་ཚེ་ཕྱོགས་བཅུ་དུས་གསུམ་དུ་གཤེགས་པ་དཀྱིལ་འཁོར་མཐའ་དག་ཏུ་
གཏོགས་པའི་འཁོར་གྱི་དཀྱིལ་འཁོར་དུ་མཁོ་བའི་ཡོ་བྱད་ཐམས་ཅད་མ་ཚང་བ་མ་མཆིས་པར་ཅི་བསམས་པ་བཞིན་དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་གྱི་སྤྱན་སྔར་མཆོད་པའི་ཆར་གྱི་སྤྲིན་ཆེན་པོ་འབྱུང་བར་འགྱུར་རོ། །
དེ་བཞིན་དུ་མཁོ་བའི་ཡོ་བྱད་ཐམས་ཅད་ཀྱི་མཆོད་པ་ཆེན་པོ་མ་ཚང་བ་མ་མཆིས་པ་འབྱུང་བར་འགྱུར་རོ། །དེ་བཞིན་དུ་མཐུ་ཆེན་པོའི་ནོར་བུ་རྒྱ་ཆེན་དོན་ཡོད་ལ་མཆོད་པའི་གཟུངས་བཟླས་ཤིང་། འཕགས་པ་སྤྱན་རས་གཟིགས་དབང་ཕྱུག་གི་སྙིང་
པོའི་གཟུངས་འདི་ཡང་ཉིན་གཅིག་བཞིན་དུ་བཟླས་པར་བགྱིའོ། །དེ་ནས་རིག་སྔགས་འཆང་གིས་དུས་གསུམ་དུ་གཤེགས་པའི་འཁོར་གྱི་དཀྱིལ་འཁོར་དང་བཅས་པ་དེ་དག་མཉེས་པར་བགྱིས་པ་དང་། མཆོད་པ་བགྱིས་པ་དང་། 
རིམ་གྲོ་བགྱིས་པར་འགྱུར་རོ། །བསོད་ནམས་ཀྱི་ཕུང་པོའི་ཚོགས་ཆེན་པོ་དང་། དགེ་བའི་རྩ་བ་ཆེན་པོ་བསྐྱེད་པར་འགྱུར་རོ། །དུས་གསུམ་དུ་གཏོགས་པའི་དེ་བཞིན་གཤེགས་པ་འཁོར་གྱི་དཀྱིལ་འཁོར་དང་བཅས་པ་དེ་དག་ཐམས་ཅད་
ཀྱིས་རིག་སྔགས་འཆང་ལ་དྲན་པ་དང་།
<pb id="99.48a"/>
བློ་གྲོས་དང་སྟོབས་དང་བརྩོན་འགྲུས་དང་གཟི་བརྗིད་སྩོལ་བར་འགྱུར་རོ། །ཉིན་གཅིག་བཞིན་དུ་དེ་བཞིན་གཤེགས་པ་ཐམས་ཅད་མཐོང་བར་འགྱུར་རོ། །རྟག་ཏུ་དེ་བཞིན་གཤེགས་པ་རྣམས་ཀྱིས་དགོངས་པར་
འགྱུར་རོ། །འཕགས་པ་སྤྱན་རས་གཟིགས་དབང་ཕྱུག་རྟག་ཏུ་རྗེས་སུ་འབྲང་བར་འགྱུར་རོ། །རྟག་ཏུ་མཆོག་སྦྱིན་པ་མཐོང་བར་འགྱུར་རོ། །མཐོང་བའི་ཆོས་ལ་འཁོར་བའི་སྡུག་བསྔལ་འཇིགས་པ་འཇིགས་སུ་རུང་བ་དང་། སྐྲག་
པ་དང་དངར་བ་རྣམས་ཞི་བར་འགྱུར་རོ། །ནད་ཀྱིས་ཀྱང་གནོད་པར་མི་འགྱུར་རོ། །རིམས་ཀྱིས་མ་ལགས་དུག་གིས་མ་ལགས། དུག་སྦྱར་མས་མ་ལགས། སྦྱོར་བས་མ་ལགས། མཚོན་གྱིས་མ་ལགས། མེས་
མ་ལགས། ཆུས་མ་ལགས་ཏེ། ལུས་ལ་སེར་བ་འབབ་པར་མི་འགྱུར་རོ། །དགྲས་འཇིགས་པར་མི་འགྱུར་ཏེ། ཕ་རོལ་གྱི་དཔུང་གི་འཇིགས་པས་མ་ལགས། ཕ་རོལ་གྱི་སྡེའི་འཇིགས་པས་མ་ལགས། ཕས་ཀྱི་
རྒོལ་བ་དང་མི་མཛའ་བའི་འཇིགས་པས་མ་ལགས། ལྷའི་འཇིགས་པས་མ་ལགས། ཀླུའི་འཇིགས་པས་མ་ལགས་ཏེ། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། སྲིན་པོ་དང་། 
མཁའ་འགྲོ་མ་དང་། འདོད་དགུར་བསྒྱུར་བ་དང་། སྦྱོར་བ་མོའི་འཇིགས་པ་འབྱུང་བར་མི་འགྱུར་རོ། །དཔག་ཚད་གཅིག་གི་ནང་ཚུན་ཆད་བཟུང་བར་མི་ནུས་ཤིང་། རྒྱང་རིང་པོར་འབྲོས་པར་འགྱུར་ཏེ། དེ་ལ་བགེགས་བགྱིད་པར་
མི་འགྱུར་རོ། །གང་དག་མནར་མེད་པར་གནས་པར་འགྱུར་བའི་སེམས་ཅན་ནམ། མཚམས་མེད་པ་ལྔ་བགྱིད་པ་འམ། འཕགས་པ་ལ་སྐུར་བ་འདེབས་པ་འམ། དམ་པའི་ཆོས་སྤོང་བ་འམ། བསྐལ་པ་བྱེ་བར་
བསགས་པའི་ལས་ཀྱི་སྒྲིབ་པས་ལུས་ཡོངས་སུ་དཀྲིས་པ་གང་ལགས་པ་དེ་ཡང་མཐོང་བའི་ཆོས་ལ་ཐམས་ཅད་ལྷག་མ་མ་ལུས་པར་ཡོངས་སུ་གཏུགས་པར་འགྱུར། ཡོངས་སུ་གྲོལ་བར་འགྱུར་རོ། །གལ་ཏེ་ཚིག་གཞན་
<pb id="99.48b"/>
མི་སྨྲ་བར་ལན་སྟོང་རྩ་བརྒྱད་བཟླས་བརྗོད་བགྱིད་ཅིང་། སྨྱུང་བ་ལན་ཅིག་བགྱིས་ཏེ། བཟླས་བརྗོད་བྱས་ན་དེ་བསྐལ་པ་བྱེ་བ་ཕྲག་བརྒྱ་སྟོང་དུ་འཁོར་བར་སྐྱེ་བ་ལས་ཕྱིར་ཟློག་པར་འགྱུར་རོ། །གཟུགས་ཀྱི་བཟླས་བརྗོད་ཀྱིས་ལས་
སྔ་མ་རྣམས་ཀྱང་འབྱང་བར་འགྱུར་ཞིང་། བསྐལ་པ་སྟོང་དུ་བསགས་པའི་སྡིག་པ་རྣམས་ཉམས་པར་འགྱུར་རོ། །འཁོར་བའི་ཉེས་པས་ཕྱིར་ཡང་གོས་པར་མི་འགྱུར་ཏེ། སྡིག་པ་དང་སྒྲིབ་པ་ཐམས་ཅད་ཀྱིས་པད་མ་བཞིན་དུ་
གོས་པར་མི་འགྱུར་རོ། །མཐོང་བའི་ཆོས་ལ་ས་ལྔ་པ་ཐོབ་པར་འགྱུར་རོ། །བསྟེན་པ་ཙམ་མམ་ཆོ་གའི་བཟླས་བརྗོད་ལ་ངེས་པར་གནས་ན། ཕྱིར་མི་ལྡོག་པའི་གནས་ཐོབ་པར་འགྱུར་རོ། །དྲན་པ་ཙམ་གྱིས་ཕ་རོལ་ཏུ་ཕྱིན་པ་
དྲུག་ཡོངས་སུ་རྫོགས་པར་འགྱུར་རོ། །ཕ་རོལ་ཏུ་ཕྱིན་པ་བཅུའི་རྗེས་སུ་མཆི་བར་འགྱུར་རོ། །ཉིན་གཅིག་བཞིན་དུ་ལན་བརྒྱ་རྩ་བརྒྱད་བཟླས་བརྗོད་བགྱིས་ན། མཐོང་བའི་ཆོས་ལ་ཀུན་ཏུ་བཟང་པོ་ཉིད་ཐོབ་པར་འགྱུར་རོ། །གསང་
སྔགས་དང་ཆོ་ག་ཞིབ་མོ་དང་། དཀྱིལ་འཁོར་དང་ཕྱག་རྒྱ་ཐམས་ཅད་ཀྱི་རྗེས་སུ་ཞུགས་པ་དང་། དམ་ཚིག་ཐམས་ཅད་ལ་ཞུགས་པར་འགྱུར་རོ། །ཡང་དག་པར་སྐྱེད་པ་ཐམས་ཅད་ཀྱི་རྗེས་སུ་འབྲང་བར་འགྱུར་རོ། །རིག་
སྔགས་འཆང་མཐོང་བ་ཙམ་གྱིས། མནར་མེད་པར་གནས་པ་རྣམས་ཀྱི་སྡིག་པ་རྣམ་པར་འཇིག་པར་འགྱུར་རོ། །ཆུང་ངུ་ན་རིག་སྔགས་འཆང་དུར་ཁྲོད་དུ་ཞུགས་ནས་གུམ་པའི་རུས་པ་འམ། གུམ་པའི་ཤ་འམ། གུམ་པའི་
རོ་རུལ་པ་འམ། ཆུང་ངུ་ན་གུམ་པའི་གོས་བོར་བ་འམ། རྩིག་པའི་རི་མོ་ལ་རིག་སྔགས་འཆང་དེའི་གྲིབ་མས་ཕོག་པར་གྱུར་ན། སེམས་ཅན་དེ་གང་དང་གང་གིས་དམྱལ་བར་གཞོལ་བར་འགྱུར་བ་དེ་དང་དེ་ནས་མོད་ལ་ཐར་ནས་
འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་ཏེ། དེ་ལ་ཡིད་གཉིས་སོམ་ཉི་བསྐྱེད་པར་མི་བགྱིད་ན། གང་དག་ཆེས་མང་དུ་ལྷག་པར་བགྱིད་པར་འགྱུར་བ་ལྟ་སྨོས་ཀྱང་ཅི་འཚལ། གང་རིགས་ཀྱི་བུ་ཕོ་འམ། རིགས་
<pb id="99.49a"/>
ཀྱི་བུ་མོ་འམ། དགེ་སློང་ཕ་འམ། དགེ་སློང་མ་འམ། དགེ་སྙེན་ཕ་འམ། དགེ་སྙེན་མ་འམ། དད་པའི་རྗེས་སུ་འབྲང་བ་འགའ་ཞིག་གཟུངས་འདི་འཆང་བར་བགྱིད་དམ། བརྗོད་པར་བགྱིད། ཀློག་པར་བགྱིད། འདོན་པར་བགྱིད། སེམས་པར་བགྱིད། བསྒོམ་
པར་བགྱིད། མཆོད་པར་བགྱིད། བྲི་བར་བགྱིད། འདྲིར་འཇུག་པར་བགྱིད་ན། དེ་ངེས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་རོ། །མཐོང་བའི་ཆོས་ལ་ཡོན་ཏན་ཆེན་པོ་བརྒྱ་སྟོང་མང་པོ་མཐོང་བར་འགྱུར་རོ། །འདི་ཉིད་
བཅངས་ན། མཐོང་བའི་ཆོས་ལ་དགེ་བའི་རྩ་བ་ཐམས་ཅད་དང་། ཕ་རོལ་ཏུ་ཕྱིན་པ་དྲུག་དང་རྗེས་སུ་མཐུན་པའི་དགེ་བའི་རྩ་བ་ཡོངས་སུ་རྫོགས་པར་འགྱུར་རོ། །གཟུངས་འདི་ཉིད་རེ་ཤིག་ཀུན་ཆུབ་པར་བགྱིས་ནས། མཁོ་བའི་ཡོ་བྱད་ཐམས་ཅད་ཡོངས་སུ་
རྫོགས་པར་འགྱུར་ན། དགོས་པ་མང་པོས་གྲིམས་པར་བགྱིད་པ་ལྟ་སྨོས་ཀྱང་ཅི་འཚལ། དེ་ནས་རིག་སྔགས་འཆང་དོན་ཡོད་ཡིད་བཞིན་ནོར་བུའི་ཞགས་པ་བསྒྲུབས་ནས་ཡིད་ལ་བསམས་ཏེ། བསམས་པའི་ལས་ཐམས་ཅད་བགྱིས་ན་ཐམས་ཅད་འགྲུབ་པར་འགྱུར་
རོ། །དགོས་པ་དང་བགྱི་བ་ཐམས་ཅད་འགྲུབ་པར་འགྱུར་རོ། །ཅི་ལྟར་འཕགས་པ་སྤྱན་རས་གཟིགས་དབང་ཕྱུག་མཆོག་སྦྱིན་མངོན་སུམ་དུ་མཐོང་ནས། ལུང་བསྟན་པ་བཞིན་དུ་དོན་ཡོད་པའི་ཡིད་བཞིན་གྱི་ནོར་བུའི་ཞགས་པ་འདི་དེ་བཞིན་དུ་བལྟ་བར་བགྱི་སྟེ། 
འདི་ལ་ཡིད་གཉིས་མི་བགྱིའོ། །དེ་ནས་རིག་སྔགས་འཆང་གིས་ཞགས་པ་མགྲིན་པར་བཏགས་ལ། ལག་པ་གཡས་པས་ནོར་བུ་ཟེར་ཞགས་པ་བླངས་ཏེ། ལག་པ་གཡོན་པས་ལྕགས་ཀྱུ་བླངས་ན་མི་གདའ་བར་གྱུར་ནས། གར་དགའ་བ་དེར་འཇུག་
པར་འགྱུར་ཏེ། མཚན་མོ་ཡང་ནོར་བུའི་འོད་ཀྱི་སྣང་བས་ཉིན་པར་བལྟ་བ་བཞིན་མཐོང་བར་འགྱུར་རོ། །ཐམས་ཅད་དུ་ལྷའི་གནས་སུ་འཇུག་པ་དང་། ཀླུ་དང་། གནོད་སྦྱིན་དང་། སྲིན་པོ་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅིའི་གནས་དང་། 
ལྟོ་འཕྱེ་ཆེན་པོའི་གནས་དང་། རི་སུལ་གྱི་ཕུག་དང་། རི་དང་ནགས་ཚལ་དང་། ཐང་གི་སྒོ་རྣམས་འབྱེ་བར་འགྱུར་རོ། །ཐམས་ཅད་དུ་མི་མངོན་པར་ཞུགས་ནས་སླར་ལྡོག་པར་འགྱུར་ཞིང་ཅི་འཚལ་བ་དེ་བགྱིད་པར་འགྱུར་རོ། །མི་རྣམས་ཀྱི་ནང་དུ་ལྷའི་
<pb id="99.49b"/>
ཚེ་ལོ་བརྒྱར་འཚོ་བར་འགྱུར་རོ། །ཉོན་མོངས་པ་དང་། ཉེས་པའི་སྐྱོན་ཐམས་ཅད་སྤངས་པར་འགྱུར་རོ། །འོན་ཏེ་རིག་སྔགས་འཆང་གིས་གྲུབ་པའི་དོན་ལ་བརྟག་པར་འཚལ་ན། ཟླ་བ་ཡར་གྱི་ངོའི་ཚེས་བརྒྱད་དམ། བཅུ་བཞི་ལ་ལེགས་པར་ཁྲུས་བགྱིའོ། །
གཙང་མས་གོས་གཙང་མ་བགོ་བར་བགྱིའོ། །གཙང་མའི་གནས་སམ། ཕྱོགས་སུ་བའི་གཅིག་སྟེ། བའི་རྣམ་ལྔས་ཡོངས་སུ་སྦྱང་བར་བགྱིའོ། །གནས་དེའི་ནང་ལོགས་ཀྱི་དབུས་སུ་དྲིའི་དཀྱིལ་འཁོར་བགྱིའོ། །མེ་ཏོག་གི་སིལ་མ་བཀྲམ་ཞིང་བུམ་
པ་གང་བས་བརྒྱན་ཅིང་། སྤོས་སྣ་ཚོགས་ཀྱིས་བགོས་པའི་བདུག་པ་བཞག་པར་བགྱིའོ། །དེ་ནས་འཕགས་པ་སྤྱན་རས་གཟིགས་དབང་ཕྱུག་གི་མདུན་དུ་སྟན་བཟངས་པོ་བཤམས་ཏེ་ཤིན་ཏུ་མཉམ་པར་གཞག་པས་ཞགས་པ་སྦྲུལ་ཁྱིལ་པའི་ཚུལ་དུ་
ཟླུམ་པོར་སྐྱིལ་ནས་གཞག་པར་བགྱིའོ། །དབུས་སུ་ནོར་བུ་གཞག་པར་བགྱིའོ། །དེ་ནས་རིག་སྔགས་འཆང་གིས་མཆོད་པར་བགྱིའོ། །དོན་ཡོད་རྒྱལ་པོའི་སྙིང་པོ་ལན་ཉི་ཤུ་རྩ་གཅིག་བཟླས་བརྗོད་བགྱིས་ནས། ཁྲོ་བོའི་རྒྱལ་པོ་ལན་ཉི་ཤུ་རྩ་གཅིག་
བཟླས་བརྗོད་བགྱིའོ། །དེ་ནས་དོན་ཡོད་ཡིད་བཞིན་གྱི་ནོར་བུའི་སྙིང་པོ་ལན་བརྒྱ་རྩ་བརྒྱད་བཟླས་ནས་དེའི་འོག་ཏུ་ཙན་དན་དང་། ཨ་ཀ་རུ་དང་། དུ་རུ་ཀའི་བདུག་པ་དབུལ་ཞིང་ནོར་བུ་ལ་བརྟག་པར་བགྱི་སྟེ། ཞགས་པ་དང་། དེ་ཐམས་ཅད་
ནོར་བུའི་ནང་ནས་གདའ་བར་འགྱུར་རོ། །དེ་བཞིན་གཤེགས་པ་གདའ་བ་འམ། བྱང་ཆུབ་སེམས་དཔའ་གདའ་བ་འམ། ལྷ་གདའ་བ་འམ། ཀླུ་གདའ་བ་འམ། གནོད་སྦྱིན་དང་སྲིན་པོ་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་
གདའ་བ་དང་། འབྱུང་པོ་དང་། ལྟོ་འཕྱེ་ཆེན་པོ་གདའ་བ་འམ། གཡུལ་འགྱེད་པ་གདའ་བ་འམ། ཚེ་རིང་བ་གདའ་བ་འམ། ཚེ་ཉམས་པ་གདའ་བ་འམ། ཚེ་འཕོ་བ་གདའ་བ་འམ། རྒྱལ་སྲིད་གདའ་བ་འམ། གྲོང་འཐོབ་པའམ། ཡུལ་འཐོབ་པ་དང་། གྲོང་ཁྱེར་
འཐོབ་པ་འམ། དབྱིག་དང་། གསེར་དང་། ནོར་བུ་དང་། མུ་ཏིག་དང་། བཻ་དུྰརྱ་དང་། ཤང་ཀ་ཤྀ་ལ་དང་། བྱི་རུ་དང་། ས་ལེ་སྦྲམ་དང་། དངུལ་དང་། གོས་དང་། ལྷབ་ལྷུབ་དང་། རྒྱན་གདའ་བ་འམ། ནོར་བསྒྱུར་བ་སྨྲ་བ་དང་། མིག་འཕྲུལ་སྨྲ་བ་འམ། ཞིང་སྨྲ་བ་འམ། གཏེར་སྨྲ་བ་འམ།
<pb id="99.50a"/>
འབྲུ་སྨྲ་བ་འམ། བུད་མེད་འཕྲོག་པ་འམ། ལས་སྒྲུབ་པ་འམ། གསང་སྔགས་བསྒྲུབ་པ་འམ། དབང་དུ་བགྱི་བ་འམ། ངོ་མཚར་བ་དེ་དག་ཐམས་ཅད་ནོར་བུའི་ནང་ནས་གདའ་བར་འགྱུར་ཞིང་དགེ་བ་འམ་མི་དགེ་བ། དེ་དག་ཐམས་ཅད་ཀྱང་གདའ་བར་འགྱུར་རོ། །
ལོ་འམ། ལོ་ཕྱེད་དམ་ གནོད་པ་འམ། འཚེ་བ་འམ། མི་ཡམས་སམ། ངས་སམ། མི་ངས་ཆེན་པོ་འམ། ཕྱུག་ངས་སམ། གོར་རམ། རྟ་ནད་དམ། གླང་པོ་ཆེའི་ནད་དམ། རང་གི་དཔུང་ངམ། གཞན་གྱི་དཔུང་གི་འཇིགས་པ་དང་སྐྲག་པ་ཆེན་པོ་དེ་དག་ཐམས་ཅད་མེ་ལོང་གི་དཀྱིལ་
འཁོར་ལ་ཅི་ལྟ་བ་དེ་བཞིན་དུ་གདའ་བར་འགྱུར་ལགས་སོ། །གང་བསམས་ཤིང་གང་གཉེར་བར་འགྲུབ་པ་འམ། མི་འགྲུབ་པ་འམ། དགེ་བ་འམ་མི་དགེ་བ་ཐམས་ཅད་གདའ་བར་འགྱུར་ཏེ། དེ་ལ་ཐེ་ཚོམ་དང་ཡིད་གཉིས་དང་སོམ་ཉི་མི་བགྱི་སྟེ། དངོས་པོ་དོན་གཞན་དུ་མི་འགྱུར་རོ། །ཆར་
མི་འབབ་པའི་དུས་སུ་ཀླུའི་གནས་སུ་ནོར་བུ་གཞག་ན། ཅི་ཙམ་འཚལ་བར་ཆར་གྱི་རྒྱུན་འབབ་པར་འགྱུར་རོ། །ཧ་ཅང་ཆར་ཆེས་ན་ནམ་མཁའ་ལ་ནོར་བུ་བསྟན་ན་ཆར་ཆེན་པོ་འཆད་པར་འགྱུར་རོ། །ཉི་མ་འཆར་ཁར་ཉི་མ་ལ་བསྟན་ན་ཉི་མ་བབས་ནས་མཆོག་ཐམས་
ཅད་སྩོལ་བར་འགྱུར་རོ། །ཟླ་བ་ཚེས་པ་ལ་བསྟན་ན་ཟླ་བ་བབས་ནས་འདོད་དགུ་ཐམས་ཅད་ཀྱི་མཆོག་སྩོལ་བར་བགྱིད་དོ། །ཆུ་ཀླུང་ཆེན་པོར་བསྟན་ན་རིན་པོ་ཆེ་རྣམས་འབྱུང་བར་འགྱུར་རོ། །ནགས་ཁུང་དུ་བསྟན་ན་སྨན་གྱི་རྫས་ཐམས་ཅད་རང་གི་
གཟུགས་ཀྱིས་མདུན་ན་མཆིས་ནས་གང་གཉེར་བ་དེ་ལེན་པར་འགྱུར་རོ། །རི་ཕུག་དུ་བསྟན་ན་སྨན་ཐམས་ཅད་འབབ་པར་འགྱུར་ཏེ། ཅི་འཚལ་བ་དེ་བླང་བར་བགྱིའོ། །འབྲུའི་ཕུང་པོ་ལ་བསྟན་ན་འབྲུ་ཐམས་ཅད་འདུ་བར་འགྱུར་ཏེ། གང་དུ་འཚལ་བ་དེར་འབྱུང་བར་
འགྱུར་རོ། །མ་མོའི་གནས་སམ། ནག་པོ་ཆེན་པོ་ལ་བསྟན་ཏེ། སྤྱི་བོའི་གཙུག་ཏུ་གཞག་ན་ནག་པོ་ཆེན་པོ་མ་མོའི་ཚོགས་ཀྱི་འཁོར་དང་བཅས་པ་རང་གི་གཟུགས་ཀྱིས་མདུན་ན་མཆིས་ནས། དབང་དུ་འགྱུར་ཞིང་དགོས་པ་ཐམས་ཅད་དང་ལས་ཐམས་ཅད་
བགྱིད་པར་འགྱུར་རོ། །རྒྱལ་པོའི་མངོན་སུམ་དུ་བསྟན་ན་ཡན་ལག་བཞིའི་དཔུང་དང་བཅས་པ། བློན་པོའི་ཚོགས་དང་བཅས། བཙུན་མོའི་འཁོར་དང་བཅས་པ། དབྱིག་དང་། གསེར་དང་། ནོར་བུ་དང་། མུ་ཏིག་དང་། བཻ་དཱུརྱ་དང་། ཤང་ཀ་ཤི་ལ་དང་། བྱི་རུ་དང་། ས་ལེ་སྦྲམ་དང་།
<pb id="99.50b"/>
དངུལ་དང་གོས་དང་རྒྱན་དང་། ལྷབ་ལྷུབ་དང་། རྒྱན་འཆང་བ་དང་། ཁང་པ་དང་། ངོ་མཚར་དུ་བཅས་པ་དབང་དུ་གྱུར་ནས། ཇི་སྲིད་འཚོའི་བར་དུ་བསྙེན་བཀུར་བགྱིད་པར་འགྱུར་རོ། །སྐྱེ་བོའི་ཚོགས་ཆེན་པོའི་ནང་དུ་ཞགས་པ་འཕངས་ཏེ། དོན་ཡོད་པའི་ཡིད་བཞིན་ནོར་བུའི་གཟུངས་
བཟླས་ན། ཅི་ལྟར་འཚལ་བ་ཡིད་ལ་བསམས་པ་བཞིན། མེ་ཏོག་དང་འབྲས་བུ་དང་། གཞལ་མེད་ཁང་འབབ་པར་འགྱུར་རོ། །རྒྱལ་མཚན་བསྒྲེང་བའི་རྩེ་མོར་གཞག་སྟེ། རྒྱལ་རིགས་སྤྱི་བོར་དབང་བསྐུར་བ་ཁྱིམ་གྱི་སྟེང་ངམ་ཁྱམས་སུ་གཞག་ལ། འཕགས་པའི་
ཡན་ལག་བརྒྱད་ཀྱི་བསྙེན་གནས་ཀྱིས་སེམས་ཅན་ཐམས་ཅད་ལ་མཆོག་ཏུ་བརྩེ་བར་བགྱིད་དོ། །དོན་ཡོད་རྒྱལ་པོའི་སྙིང་པོ་ལན་ཉི་ཤུ་རྩ་གཅིག་བཟླས་བརྗོད་བགྱིས་ནས། ཁྲོ་བོའི་རྒྱལ་པོ་ལན་ཉི་ཤུ་རྩ་གཅིག་བཟླས་པར་བགྱིའོ། །དེ་ནས་དོན་ཡོད་པའི་ཡིད་
བཞིན་ནོར་བུའི་གཟུངས་ལན་བརྒྱ་རྩ་བརྒྱད་གསང་བསྟོད་དེ་བཟླས་བརྗོད་བགྱིའོ། །ལན་བརྒྱ་རྩ་བརྒྱད་ཚང་ནས། ཅི་ལྟར་ཡིད་ལ་བསམས་པ་བཞིན་ཆར་དུ་འབབ་པར་འགྱུར་རོ། །ནོར་དང་། འབྲུ་དང་། གོས་དང་། ལྷབ་ལྷུབ་ལ་སོགས་པ། མེ་ཏོག་དང་འབྲས་བུའི་
འཆར་འབབ་པར་འགྱུར་རོ། །འཐབ་པ་དང་། འཐབ་མོ་དང་། རྩོད་པ་དང་། འགྱེད་པ་དང་། མུ་གེའི་དགོན་པའི་འཇིགས་པ་དང་། ཡམས་དང་། གནོད་པ་དེ་དག་ཐམས་ཅད་འཕགས་པ་སྤྱན་རས་གཟིགས་དབང་ཕྱུག་གི་མཐུས་བབས་པར་འགྱུར་རོ། །ཐམས་
ཅད་རབ་ཏུ་ཞི་བར་འགྱུར་རོ། །སེམས་ཅན་ཐམས་ཅད་ལ་མི་འཇིགས་པ་སྩོལ་བར་འགྱུར་རོ། །འཇིགས་པ་དང་ཤ་འཁོན་ཐམས་ཅད་ལས་ཐར་བར་འགྱུར་རོ། །གདུག་པ་ནས་གཅན་ཟན་ཁྲོ་བོ་ཐམས་ཅད་ཀྱི་བར་དུ་ཡང་བྱམས་པ་ལ་གནས་པར་
འགྱུར་རོ། །སེམས་ཅན་ཐམས་ཅད་མཐུན་པར་བགྱིད་པར་འགྱུར་རོ། །ཡིད་ཀྱི་བརྣག་པ་ཐམས་ཅད་ཡོངས་སུ་རྫོགས་པར་འགྱུར་རོ། །དོན་ཡོད་ཡིད་བཞིན་ནོར་བུའི་ཞགས་པ་ཆེན་པོ་སྒྲུབ་པའི་ཆོ་གའོ།།  །།<head n="2" t="རལ་གྲི་སྒྲུབ་པའི་ཆོ་ག" type="choga" zh="92.121"/>དེ་ནས་རིག་སྔགས་འཆང་རལ་
གྲི་དང་ཞགས་པ་བསྒྲུབ་པར་འཚལ་ན། རིག་སྔགས་འཆང་གིས་ལྕགས་ཆེན་པོ་ལས་རལ་གྲི་སོར་བཅུ་དྲུག་གི་ཚད་དུ་བགྱིས་ལ་ལག་ཟུངས་ཀྱི་ངོས་ལ་དངུལ་ལས་བགྱིས་ཏེ། གསེར་གྱིས་འབར་བར་བྲིའོ། །ཤིང་ཤུན་གྱི་སྐུད་པ
<pb id="99.51a"/>
འམ། ཨརྐའི་སྐུད་པ་དང་། ཁ་ཆེ་དར་གྱི་སྐུད་པ་ལྷན་ཅིག་དུ་སྒྲིལ་ལ་ཁྲུ་བཅུ་དྲུག་བྱུང་བ་ཤིན་དུ་ཚད་ལ་བབ་པར་བཀུམ་པ། བསྒྲུབ་པའི་དགོས་པ་ཡོངས་སུ་རྫོགས་པ་ལ་སུམ་སྒྲིལ་དུ་བཀལ་བར་བགྱིའོ། །དེ་ནས་རིག་སྔགས་འཆང་གིས་ལེགས་
པར་ཁྲུས་བགྱིས་ཏེ། གཙང་མས་གོས་གཙང་མ་བསྒོས་ཏེ། ཞགས་པ་དང་། རལ་གྲྀ་མནན་ལ། ལག་པ་གཡས་པས་དཀྱིལ་འཁོར་ལ་གཞག་སྟེ། གཟུང་བར་བགྱིའོ། །ཁྲོས་པའི་གཉེར་གྱི་བཞིན་གྱིས་སྐྱིལ་མོ་དཀྲུང་བཅས་ཏེ་མཆིས་ནས། འཕགས་
པ་སྤྱན་རས་གཟིགས་དབང་ཕྱུག་གི་རི་མོའི་གཟུགས་ཀྱི་མདུན་དུ་ཁྲོ་བོའི་རྒྱལ་པོ་ལན་སྟོང་རྩ་བརྒྱད་བཟླས་པར་བགྱིའོ། །བཟླས་བརྗོད་ལན་སྟོང་རྩ་བརྒྱད་ཚང་ནས། རལ་གྲི་འབར་བར་གྱུར་ནས། རིག་སྔགས་འཆང་ནམ་མཁའ་ལ་འཕུར་
བར་འགྱུར་ཞིང་། རལ་གྲི་གྲུབ་པའི་རིག་སྔགས་འཆང་ཐམས་ཅད་ཀྱི་གཙོ་བོ་འཁོར་ལོས་སྒྱུར་བར་འགྱུར་རོ། །གཞན་གྱི་མཐུས་ཟིལ་གྱིས་ནོན་པར་མི་འགྱུར་རོ། །ལོ་ཁྲི་བརྒྱད་སྟོང་དུ་འཚོ་བར་འགྱུར་རོ། །འོན་ཏེ་ལག་པ་གཡོན་པས་ཞགས་པ་
གཟུང་ལ་གཡས་པས་རལ་གྲི་གཟུང་སྟེ། ཁྲོས་པས་ཧཱུྃ་ཞེས་བགྱི་བས་མནན་ན། མི་གདའ་བར་གྱུར་ནས། མི་གདའ་བ་དང་། ཞགས་པ་དང་། རལ་གྲི་གྲུབ་པའི་རིག་སྔགས་འཆང་ཐམས་ཅད་ཀྱི་གཙོ་བོ་རྒྱལ་པོ་འཁོར་ལོས་སྒྱུར་བར་འགྱུར་རོ། །ཚེ་ལོ་ཁྲི་ཐུབ་པར་
འགྱུར་རོ། །འོན་ཏེ་རིག་སྔགས་འཆང་ཁྲོས་པས་རལ་གྲི་བསྐོར་ན། བགེགས་དང་། ལོག་འདྲེན་དང་། གནོད་སྦྱིན་དང་། སྲིན་པོ་གདུག་པ་ཐམས་ཅད་དང་། འབྱུང་པོ་ཐམས་ཅད་ཀྱི་རིག་སྔགས་བཅད་པར་འགྱུར་རོ། །གཡུལ་གྱི་དབུས་སུ་ལན་ཅིག་བསྐོར་ན། གཡུལ་
འགྱེད་པའི་མཚོན་ཆ་ཐམས་ཅད་བཅད་པར་འགྱུར། རེངས་པར་བགྱིས་པར་འགྱུར་ཏེ། ཐམས་ཅད་ཕྱོགས་བཅུར་འབྱེར་བར་འགྱུར་རོ། །དུར་ཁྲོད་ཀྱི་ནང་དུ་བསྐོར་ན། དུར་ཁྲོད་ན་གནས་པའི་གདུག་པ་རྒྱུ་བ་ཐམས་ཅད་ཀྱི་རིག་སྔགས་གཏུབས་པར་འགྱུར་ཞིང་། གནས་ཐམས་ཅད་སྟོངས་པར་
འགྱུར་རོ། །ཕུག་གི་བསྐོར་ན། འཁྲུལ་འཁོར་དང་སྒོ་གླེགས་ཐམས་ཅད་དཀྲུགས་པར་འགྱུར་རོ། །གཏན་པ་ཐམས་ཅད་གཏུགས་པར་འགྱུར་རོ། །གདུག་པའི་མི་མ་ཡིན་པ་བར་ཆད་བགྱིད་པ་ཐམས་ཅད་བཅོམ་པར་འགྱུར། ཐལ་བར་བརླག་པར་འགྱུར་རོ། །གཞན་ཡང་དགོས་པ་
<pb id="99.51b"/>
ཐམས་ཅད་དུ་ཅི་ལྟར་འཚལ་བ་བཞིན་དུ་བགྱིད་པར་འགྱུར་རོ། །རལ་གྲི་སྒྲུབ་པའི་ཆོ་གའོ།།  །།<head n="2" t="སྦྲུལ་གྱི་ཞགས་པ་སྒྲུབ་པའི་ཆོ་ག" type="choga" zh="92.123"/>དེ་ནས་ཡང་རིག་སྔགས་འཆང་སྦྲུལ་གྱི་ཞགས་པ་སྒྲུབ་པར་འཚལ་ན། རིག་སྔགས་འཆང་དེས་སྐུད་པ་ལྔ་ལས་སྒྲུབས་ཏེ། ཚོན་རྩིས་ཁ་བསྒྱུར་བའི་སྐུད་པ་ཚད་བཞིན་
དུ་གཏུབས་ལ། སྒྲུབ་པར་ཤིན་ཏུ་འོས་པར་ལས་སྒྲུབ་པར་བགྱིའོ། །དེ་ནས་ཟས་བཟང་པོའི་ཕྱེ་མ་དང་། མ་དྷུའི་མེ་ཏོག་དང་། རས་སའི་མེ་ཏོག་དང་ལྡོང་རོས་དང་། པད་མ་གེ་སར་དང་། ན་ག་པུས་པ་དང་། ཤིང་ཨརྐའི་འོ་མ་དེ་ལྷན་ཅིག་དུ་སྦྱར་བ་དེར་བཙག་བཙལ་
ཏེ། དུས་གཅིག་ཏུ་ལྷན་ཅིག་ཏུ་མཉམ་དུ་བཏགས་ཤིང་སྤྱི་བོར་ལེགས་པར་སྤྲུ་སྟེ། དེ་ལ་དོན་ཡོད་རྒྱལ་པོ་ལན་སྟོང་རྩ་བརྒྱད་བཟླས་བརྗོད་བགྱིས་ནས། སྦྲུལ་འཁྱིལ་པ་མགོ་གསུམ་གྱི་གདེངས་ཀ་ཅན་ཡོངས་སུ་འཁྱིལ་པ་གསེར་གྱིས་
གཡོགས་པ། ལེགས་པར་སྦྲེལ་པ་ནི་ཞགས་པའི་མཆོག་ལགས་སོ། །རིག་སྔགས་འཆང་གིས་ལེགས་པར་ཁྲུས་བགྱིས་ལ། གཙང་མས་གོས་གཙང་མ་བགོས་ཏེ། བའི་ལྕི་བའི་དཀྱིལ་འཁོར་གྲུ་བཞི་ཚད་བཞིན་བགྱིས་ཏེ། 
དྲིས་མཆོད་པར་བགྱིའོ། །མེ་ཏོག་གི་སིལ་མ་དང་། བུམ་པ་གང་བས་བརྒྱན་པར་བགྱིའོ། །བ་དན་གྱིས་ཀུན་ནས་བརྒྱན་པར་བགྱིའོ། །དཀྱིལ་འཁོར་གྱི་དབུས་ཀྱི་གནས་སུ་སྟན་བཟང་པོ་བཤམས་ཏེ། དེའི་སྟེང་དུ་ཀླུའི་
ཞགས་པ་བསྐྱིལ་ནས་གཞག་པར་བགྱིའོ། །སྦྲུལ་གྱི་མགོའི་གདེངས་ཀ་དབུས་མ་ནི་ཁ་ཤར་ཕྱོགས་སུ་བསྟན་ནོ། །དཀར་གསུམ་གྱི་གཏོར་མ་གཞག་པར་བགྱིའོ། །མཆོད་ཡོན་དཀར་པོའི་སྣོད་དང་། བདུག་པ་རྣམ་པ་
གསུམ་པོ་ཙན་དན་དང་། ཨ་ག་རུ་དང་དྷུ་རུ་ཀ་རྣམས་བསྲེག་གོ །འབྲས་ཡོས་དང་། ཡུངས་ཀར་བཀྲམ་པའི་དཀྱིལ་འཁོར་བགྱིས་ལ། འཕགས་པ་སྤྱན་རས་གཟིགས་དབང་ཕྱུག་མངོན་སུམ་དུ་གཞག་ལ་མཆོད་པ་རྒྱ་ཆེན་
པོ་བགྱིས་ཏེ། རིག་སྔགས་འཆང་གིས་སྐྱིལ་མོ་དཀྲུང་བཅས་ཏེ། མཆིས་ནས་བཟུས་བརྗོད་མང་དུ་བགྱིའོ། །ཐོག་མར་དོན་ཡོད་ཞགས་པའི་སྙིང་པོ་
<pb id="99.52a"/>
ལན་སྟོང་རྩ་བརྒྱད་བཟླས་བརྗོད་བགྱིས་ནས། ཁྲོ་བོའི་རྒྱལ་པོ་ལན་སྟོང་རྩ་བརྒྱད་བཟླས་པའི་ཡུངས་ཀར་རེ་རེ་ནས་སྦྲུལ་གྱི་མགོ་ལ་གཏོར་བར་བགྱིའོ། །སྒྲུབ་པ་ཐམས་ཅད་ཚང་ནས་ནི། །རྒྱུན་དུ་སྦྲུལ་ནི་འབར་བར་འགྱུར། །སྟན་ལས་
ཞགས་པ་གཡོ་བ་ནི། །སོར་བཞི་ཙམ་གྱི་ཚད་ཙམ་དུ། །སྟན་ལས་གྱེན་དུ་འཕར་བར་འགྱུར། །དེ་ནས་རིག་སྔགས་འཆང་གིས་གཟུང་ནས་མི་གདའ་བར་གྱུར་ནས། ཀླུའི་གནས་སུ་མཆིས་ཏེ། ཀླུའི་མཚོར་མཆིས་ན། ཀླུའི་གནས་ཀྱི་སྒོ་རྣམས་འབྱེ་བར་འགྱུར་རོ། །
རིག་སྔགས་འཆང་གིས་ཞུགས་ཏེ་དོན་ཡོད་རྒྱལ་པོ་བཟླས་ནས། སྦྲུལ་གྱི་ཞགས་པ་ལན་གསུམ་དུ་བསྐོར་བར་བགྱིའོ། །དེ་ནས་ཀླུའི་རྒྱལ་པོ་བཙུན་མོའི་འཁོར་དང་བཅས་པ་མཆིས་ནས་རིག་སྔགས་འཆང་ལ་མངོན་དུ་སྨྲ་བས་རིག་སྔགས་འཆང་ཞུགས་
ཤིག་ཅེས་སྨྲ་བར་འགྱུར་རོ། །དེ་ནས་རིག་སྔགས་འཆང་གིས་སྦྲུལ་གྱི་ཞགས་པ་གཟུང་ཏེ་བསྐོར་ནས་འཇུག་པར་བགྱིའོ། །དེ་ནས་རིགས་སྔགས་འཆང་གིས་ཀླུའི་སྐྱོན་དེ་མི་མཐོང་ཞིང་ནུབ་པར་འགྱུར་རོ། །འཁྲུལ་འཁོར་དང་། སྒོ་གླེགས་དང་། གཏན་
ཐམས་ཅད་གཏུབས་ཤིང་བཅད་པར་འགྱུར་རོ། །ཞུགས་པ་ཙམ་གྱི་མོད་ལ་ཀླུའི་བུ་མོ་གཟུགས་བཟང་མོ་མཛེས་མ་རྒྱན་ཐམས་ཅད་ཀྱིས་བརྒྱན་ཅིང་ཀླུབས་མ་མཛེས་མ་མཆིས་ནས། རིན་པོ་ཆེའི་ཕྲེང་བ་ཐོགས་ཏེ། རིག་སྔགས་འཆང་ལ་དབུལ་
བར་བགྱིད་དོ། །རིག་སྔགས་འཆང་གིས་བླངས་ནས་སྤྱི་བོ་ལ་གཞག་ཏེ། གཞག་པ་ཙམ་གྱི་མོད་ལ་ཀླུའི་བུ་མོ་ནམ་མཁའ་ལ་འཕུར་ནས་ནུ་མ་གཉིས་ནས་འོ་མ་ཟགས་པ་དང་། རིག་སྔགས་འཆང་གིས་བཟེད་ནས་བཏུང་བར་བགྱི་སྟེ། ཚེ་ཉི་ཁྲི་
ཐུབ་པར་འགྱུར་རོ། །སྐྲ་ཅུང་ཟད་འཁྱིལ་བར་ཡང་འགྱུར་རོ། །ཀླུའི་རྒྱལ་པོ་ཞེས་བགྱི་བ་ཐམས་ཅད་ཀྱི་བདག་པོ་འཁོར་ལོས་སྒྱུར་བར་འགྱུར་རོ། །མཐུ་དང་བརྩོན་འགྲུས་ཆེན་པོས་ཕ་རོལ་གནོན་པར་འགྱུར་རོ། །དེ་ནས་རིག་སྔགས་འཆང་གིས་
སྦྲུལ་གྱི་ཞགས་པ་གཞག་ལ། དོན་ཡོད་རྒྱལ་པོའི་སྙིང་པོ་ཤིང་ཀ་ར་བི་རའི་ལྕུག་མ་ལ་བཟླས་ནས་བྱབ་པར་བགྱི་སྟེ། གང་དང་གང་གི་མིང་ནས་དྲངས་ཤིང་ཡིད་ལ་བསམས་པས་མོད་ལ་ཐམས་ཅད་འགྲུབ་པར་འགྱུར་རོ། །ཆར་མི་འབབ་པའི་དུས་
<pb id="99.52b"/>
སུ་སྦྲུལ་གྱི་ཞགས་པ་གནས་མཐོན་པོར་བསྐོར་བར་བགྱི་སྟེ། ལན་ཅིག་བསྐོར་བ་ཙམ་གྱིས་ཆར་གྱི་རྒྱུན་ཆེན་པོ་འབབ་པར་འགྱུར་རོ། །ཧ་ཅང་ཆར་ཆེས་པའི་དུས་སུ་སྦྲུལ་གྱི་ཞགས་པ་གནས་མཐོན་པོར་གཞག་ན་ཆར་ཧ་ཆུང་ཆེ་བ་ལས་འཆད་
པར་འགྱུར་རོ། །གྲང་བ་འམ། །རླུང་ངམ་སེར་བ་འབབ་པའི་དུས་སུ་ནང་པར་སྔར་ཀླུའི་ཞགས་པ་ཕྱོགས་བཞིར་བསྐོར་ན། དཔག་ཚད་བརྒྱ་ཁོར་ར་ཁོར་ཡུག་ཏུ་སེར་བ་འབབ་པར་མི་འགྱུར་རོ། །གྲང་བའི་རླུང་དང་སེར་བ་ཐམས་ཅད་བཅིངས་པར་
འགྱུར་རོ། །ལོ་ཁྱུད་འཁོར་ཚང་བར་མཚམས་ཆེན་པོ་བཅིངས་པར་འགྱུར་རོ། །ཉིན་གཅིག་བཞིན་དོན་ཡོད་རྒྱལ་པོའི་སྙིང་པོ་ལན་ཉི་ཤུ་རྩ་གཅིག་བཟླས་བརྗོད་བགྱིས་ནས་ཞགས་པ་ལག་པ་གཡས་པས་བརྡོགས་ལ། ལག་
པ་གཡོན་པས་བསྐྲད་པ་བགྱིས་ན། ཉིན་གཅིག་བཞིན་ལྷའི་ཞལ་ཟས་དང་། བཏུང་བ་འདོད་དགུ་ཐམས་ཅད་ཀླུའི་གནས་ནས་བྱུང་ནས་སྐྱེ་བོ་སྟོང་སྟོང་ཙམ་ལ་སྩོལ་བར་འགྱུར་རོ། །དེའི་དུག་ཐམས་ཅད་མཐོང་བ་ཙམ་གྱིས་དུག་མ་ལགས་
པར་འགྱུར་རོ། །སྦྲུལ་གྱི་ཞགས་པ་ལག་པ་གཡས་པས་གཟུང་ལ། ལག་པ་གཡོན་པས་ཀླུ་གཟུང་ནས། དཔྱིད་དམ། སྟོན་ཁ་འམ། སྤྲིན་ཆགས་པའི་དུས་སུ་ཞགས་པ་བསྐོར་ལ་ཁྲོ་བོའི་རྒྱལ་པོ་བཟླས་བརྗོད་བགྱིས་ཏེ། ནམ་མཁའ་ལ་
འཕངས་ན་མེ་ཏོག་དང་། འབྲས་བུ་དང་། ལོ་ཏོག་བཟང་པོ་གང་ཅི་ཡང་རུང་བ་བཟང་པོ་ཤིན་དུ་སྨིན་པ། ཁ་ཟས་ཤིན་དུ་བཟང་པོ་ཐམས་ཅད་ནམ་མཁའི་ངོས་ལས་ས་ལ་འབབ་པར་འགྱུར་རོ། །གལ་ཏེ་ལན་ཉི་ཤུ་རྩ་གཅིག་བསྐོར་ནས་ཁྲོ་བོའི་རྒྱལ་པོ་ལན་ཉི་ཤུ་
རྩ་གཅིག་བཟླས་བརྗོད་བགྱིས་ན། ཀླུའི་གཞལ་མེད་ཁང་དང་། གོས་དང་ལྷབ་ལྷུབ་དང་། རྒྱན་འཕྱང་དང་། རྒྱན་ཐམས་ཅད་ས་ལ་འབབ་པར་འགྱུར་རོ། །གལ་ཏེ་རིག་སྔགས་འཆང་གིས་ལན་ཉི་ཤུ་རྩ་གཅིག་ལས་ལྷག་པར་བསྐོར་ཅིང་ཁྲོ་བོའི་རྒྱལ་པོ་བཟླས་བརྗོད་བགྱིས་ན་དེའི་
ཚེ་ཀླུ་འཁོར་དང་བཅས་པ་གཞལ་མེད་ཁང་དང་བཅས་པར་སའི་སྟེང་དུ་ལྟུང་བར་འགྱུར་རོ། །གལ་ཏེ་རིག་སྔགས་འཆང་གིས་རྒྱལ་པོ་བཙུན་མོའི་འཁོར་དང་བཅས་པ་དབང་དུ་བགྱི་བར་འཚལ་ན། ཞགས་པ་གཞག་ལ་ཡུངས་ཀར་ལ་དོན་ཡོད་རྒྱལ་པོ་ལན་སྟོང་རྩ་བརྒྱད་བཟླས་བརྗོད་
<pb id="99.53a"/>
བགྱིས་ནས་བསྣུན་ལ། དེ་ནས་སྦྲུལ་གྱི་ཞགས་པ་བླངས་ཏེ། རྒྱལ་པོའི་ཁྱིམ་གྱི་ཕྱོགས་གང་ལགས་པ་དེར་ལྷག་པར་ཞགས་པ་བསྐོར་ན། རྒྱལ་པོའི་བཙུན་མོ་འཁོར་དང་བཅས་པ་དབང་དུ་གྱུར་ནས། ཇི་སྲིད་འཚོའི་བར་དུ་
མཆིས་པར་འགྱུར་རོ། །གཡུལ་འགྱེད་པ་ན་ཁྲོ་བོའི་རྒྱལ་པོ་བཟླས་བརྗོད་བགྱིས་ནས་ཞགས་པ་གཡུལ་གྱི་དབུས་སུ་ཕངས་ན་སྦྲུལ་གདུག་པ་མིག་དགྲད་པ། ལྕེ་སྒྱུར་བ་མིག་མེ་མདག་ལྟར་དམར་བ་འབྱུང་བར་འགྱུར་ཏེ། མཐོང་བ་ཙམ་གྱི་མོད་ལ་
དཔུང་གི་ཚོགས་ཡན་ལག་བཞི་པ་ཕྱོགས་བཅུར་འབྱེར་བར་འགྱུར་རོ། །གཞན་ཡང་ཅི་ལྟ་ཅི་ལྟར་ཡིད་ལ་བསམས་པའི་དོན་དེ་ལྟ་དེ་ལྟ་བུར་ཐམས་ཅད་སྒྲུབ་པར་བྱེད་པར་འགྱུར་རོ། །སྦྲུལ་གྱི་ཞགས་པ་སྒྲུབ་པའི་ཆོ་གའོ།།  །།<head n="2" t="མདུང་རྩེ་གསུམ་པ་བསྒྲུབ་པའི་ཆོ་ག" type="choga" zh="92.127"/>དེ་ནས་འབྱུང་པོའི་དབང་
ཕྱུག་གི་ཞགས་པ་སྒྲུབ་པར་འཚལ་ན། འབྲིའི་རྩིད་པ་དང་། རྩིད་པོ་ཆེན་པོ་ལྷན་ཅིག་ཏུ་བཀལ་བ་དང་། ལྕགས་ལས་མདུང་རྩེ་གསུམ་པ་སོར་བཞིའི་ཚད་ཙམ་དུ་བགྱིས་ལ། དེ་ནས་དོན་ཡོད་རྒྱལ་པོའི་སྙིང་པོ་ལན་སྟོང་རྩ་བརྒྱད་བཟླས་བརྗོད་བགྱིས་
ནས་ཁྲོ་བོའི་རྒྱལ་པོ་ལན་སྟོང་རྩ་བརྒྱད་བཟླས་ཏེ། ཉིན་ཞག་གཅིག་མཆིས་ལ་ལེགས་པར་ཁྲུས་བགྱིས་ཏེ། གཙང་མས་གོས་གཙང་མ་བགོ་བར་བགྱིའོ། །ཟླ་བ་མར་གྱི་ངོའི་ཚེས་བཅུ་བཞིའི་ཉིན་ཞག་གཅིག་གིས་བསྒྲུབ་པར་བགྱིའོ། །དེ་ནས་
མདུང་རྩེ་གསུམ་པའི་ཞགས་པ་བླངས་ནས་འབྱུང་པོའི་དབང་ཕྱུག་གི་གཟུགས་འདྲ་བར་འགྱུར་རོ། །འབྱུང་པོ་ཐམས་ཅད་ཀྱི་བདག་པོ་ལོ་བརྒྱ་སྟོང་དུ་འཚོ་བར་འགྱུར་རོ། །འབྱུང་པོའི་གནས་ཀྱི་གཞལ་མེད་ཁང་ཐམས་ཅད་ཀྱི་བདག་
པོར་འགྱུར་རོ། །ཞགས་པ་ལག་པར་ཐོགས་ནས། དུར་ཁྲོད་དུ་ཞུགས་ན། དུར་ཁྲོད་ན་གནས་པ་ཐམས་ཅད་མདུན་དུ་མཆིས་ཏེ། གནས་ཀྱི་སྒོ་ཐམས་ཅད་འབྱེ་བར་འགྱུར་ཞིང་ཁྱོད་ཅི་དགར་ཞུགས་ཤིག་ཅེས་ཅི་འཚལ་བ་དེ་བགྱིད་པར་འགྱུར་རོ། །
རོའི་མགུལ་དུ་བཏགས་ནས་ཁྲོ་བོའི་རྒྱལ་པོ་བཟླས་ན་དེ་ནས་རོ་ལངས་ནས་ཅི་དྲིས་པ་དེ་སྨྲ་བར་འགྱུར་ཞིང་། ཅྀ་བསྒོ་བ་དེ་བགྱིད་པར་འགྱུར་རོ། །བཀྲོལ་ན་འཆི་བར་འགྱུར་རོ། །གནོད་སྦྱིན་གྱི་མགུལ་དུ་བཏགས་ནས་ཁྲོ་བོའི་རྒྱལ་པོ་བཟླས་ལ་ཁྲོས་པས་དྲངས་ནས།
<pb id="99.53b"/>
གནོད་སྦྱིན་དེ་ཡང་མདུན་དུ་མཆིས་ནས། རིག་སྔགས་འཆང་ལ་རྗེ་བཙུན་བཀའ་སྩོལ་ཅིག་དང་། ཐམས་ཅད་བགྱིའོ་ཞེས་སྨྲ་བར་འགྱུར་རོ། །རིག་སྔགས་འཆང་གིས་ཁྱོད་ཇི་སྲིད་འཚོའི་བར་དུ་ཁྲོ་བོའི་མངག་གཞུག་པའི་ལས་གྱིས་ཤིག་ཅེས་སྨྲ་བར་
བགྱི་སྟེ། བཀའ་བཞིན་འཚལ་ཞེས་དེ་ནས་ཉིན་གཅིག་བཞིན་བསྒོ་བ་བགྱིས་ན། ལས་ཐམས་ཅད་བགྱིད་པར་འགྱུར་རོ། །གནོད་སྦྱིན་མོའི་མགུལ་དུ་བཏགས་ཏེ། ཁྲོ་བོའི་རྒྱལ་པོ་བཟླས་ན། གནོད་སྦྱིན་མོ་མཆིས་ནས། རིག་སྔགས་འཆང་གི་
མདུན་དུ་མཆིས་ཏེ། རིག་སྔགས་འཆང་ལ་མིག་མི་འཛུམས་པར་བལྟ་ཞིང་། རིག་སྔགས་འཆང་ཅི་ཞིག་དོན་དུ་གཉེར་ཞེས་སྨྲ་བར་འགྱུར་རོ། །རིག་སྔགས་འཆང་གིས་ཁོ་བོ་ལ་མ་དང་། ཆུང་མ་དང་སྲིང་མོས་བསྒྲུབ་པར་བྱ་བའི་དགོས་པ་གསུམ་བྱོས་
ཤིག་ཅེས་བསྒོ་བར་བགྱིའོ། །གལ་ཏེ་མ་ཞིག་དུ་བགྱིད་ན་བུ་གཅིག་པ་བཞིན་དུ་བཟའ་བ་དང་། བཏུང་བ་དང་། མལ་དང་། གོས་དང་། ནོར་དང་། འབྲུས་ཡོངས་སུ་སྐྱོང་བར་བགྱིད་དོ། །ཆུང་མ་ཞིག་ཏུ་བགྱིད་ན། འཁོ་བའི་ཡོ་བྱད་ཐམས་ཅད་ཀྱི་དབང་ཕྱུག་དང་
བདག་པོར་བགྱིད་ཅིང་། དེ་དང་ལྷག་པར་དགའ་བར་རྩེ་བས་ཕྱི་བཞིན་འབྲང་བར་འགྱུར་རོ། །གལ་ཏེ་སྲིང་མོ་ཞིག་དུ་བགྱིད་ན། ཡིད་ལ་བརྣག་པའི་འདོད་པ་ཐམས་ཅད་ཡོངས་སུ་རྫོགས་པར་བགྱིད་དོ། །དགོས་པ་ཐམས་ཅད་བགྱིད་པར་འགྱུར་རོ། །
ཐམས་ཅད་དུ་རྒྱུག་ཅིང་སླར་ཡང་ལྡོག་པར་འགྱུར་རོ། །ཉིན་གཅིག་བཞིན་ལྷབ་ལྷུབ་དང་། གོས་དང་། རྒྱན་ཐམས་ཅད་སྩོལ་བར་བགྱིད་དོ། །ཉིན་གཅིག་བཞིན་གཞན་ཡང་ལྷའི་བུ་མོ་དག་རྩེད་མོའི་དོན་དུ་དགུག་པར་བགྱིད་དོ། །རྣམ་ཐོས་ཀྱི་
མགུལ་དུ་བཏགས་ཏེ་ཁྲོས་པས་དྲངས་ནས་ཁྲོ་བོའི་རྒྱལ་པོའི་བཟླས་བརྗོད་བགྱིས་ན། དེ་ནས་རྣམ་ཐོས་མཆིས་ནས། ཉིན་གཅིག་བཞིན་དོང་ཚེ་སྟོང་སྩོལ་བར་འགྱུར། གསེར་སྟོང་སྩོལ་བར་འགྱུར་ཏེ། དེས་ཉིན་གཅིག་བཞིན་སྦྱིན་པ་ཡང་སྩོལ། བསོད་
ནམས་ཀྱང་བགྱིའོ། །ནག་པོ་ཆེན་པོའི་མགུལ་དུ་བཏགས་ལ་ཁྲོ་བོའི་རྒྱལ་པོ་ལན་བདུན་བཟླས་བརྗོད་བགྱིས་ཏེ། ཁྲོས་པས་ལག་པ་གཡས་པའི་ཐལ་ལྕག་གིས་བརྡེག་པར་བགྱིའོ། །ནག་པོ་ཆེན་པོས་སྒྲ་ཕྱུང་བ་དང་། རིག་སྔགས་འཆང་སྐྲག་པར་མི་བགྱི་བར་སླར་ཡང་
<pb id="99.54a"/>
ཁྲོས་པས་བརྡེག་པར་བགྱིའོ། །དེ་ནས་མཆི་མ་ཟག་པ་དང་། རིག་སྔགས་འཆང་གིས་མཆི་མ་བཟེད་དེ། ཐིག་ལེ་བགྱིས་ན་མི་གདའ་བར་གྱུར་ནས་གཏེར་ཐམས་ཅད་མཐོང་བར་འགྱུར་རོ། །དེ་ནས་རིག་སྔགས་འཆང་གིས་སླར་ཡང་ཐལ་མོས་
བརྡེག་པར་བགྱིས་ཏེ། དེ་ནས་ནག་པོ་ཆེན་པོ་ཁྲག་དུ་སྐྱུགས་པ། རིག་སྔགས་འཆང་གིས་བྱུགས་ན་ནམ་མཁའ་ལ་མཆིས་ནས། གནོད་སྦྱིན་གྱི་སྡེ་དཔོན་ཆེན་པོར་འགྱུར་རོ། །གུ་གུལ་གྱི་བདུག་པས་བདུགས་ནས་ཁྲོ་བོའི་རྒྱལ་པོ་བཟླས་ན། ནག་པོ་
ཆེན་པོ་རང་གི་གཟུགས་ཀྱིས་མདུན་ན་མཆིས་ནས་ཅི་འཚལ་བའི་མཆོག་ཐམས་ཅད་སྩོལ་བར་བགྱིད་ཅིང་། མ་མོའི་ཚོགས་དང་བཅས་པ་ཐམས་ཅད་དབང་དུ་མཆི་བར་འགྱུར་རོ། །གཞན་ཡང་ཅི་འཚལ་བ་བགྱིད་པ་དགོས་པ་ཐམས་ཅད་བགྱིད་
པར་འགྱུར་རོ། །མདུང་རྩེ་གསུམ་པ་བསྒྲུབ་པའི་ཆོ་གའོ།།  །།<head n="2" t="ཞགས་པ་དང་རི་མོ་བསྒྲུབ་པའི་ཆོ་ག" type="choga" zh="92.130"/>དེ་ནས་གཞན་ཡང་ཞགས་པ་དང་རྗེས་སུ་མཐུན་པའི་རི་མོའི་ཆོ་ག་དེ་ཁོ་ན་ཉིད་སྒྲུབ་པའི་ཆོ་ག་བླ་ན་མེད་པ་བརྗོད་པར་བགྱི་སྟེ། འཇིག་རྟེན་མགོན་པོས་སྣ་ཚོགས་
པའི། །རྣམ་པའི་ཁ་དོག་གཟུགས་བསྟན་པ། །སྒྱུ་མ་ལྟ་བུའི་ཏིང་འཛིན་གྱིས། །ཆོ་འཕྲུལ་སྣ་ཚོགས་གཟུགས་བསྟན་ཏེ། །ལག་པ་སྟོང་དང་མིག་སྟོང་དང་། །མཐའ་ཡས་པ་ཡི་ཕྱག་རྒྱ་བསྟན། །རྣམ་པ་སྣ་ཚོགས་པའི་
གཟུགས། །ཁམས་གསུམ་དག་ཏུ་བསྟན་པ་ནི། །གདུལ་བྱ་གདུལ་ཕྱིར་གཟུགས་བསྟན་ཏོ། །གསང་བ་འདི་ཡི་གཟུགས་བསྟན་པ། །སེམས་ཅན་ཀུན་ལ་ཕན་པའི་ཕྱིར། །རིག་སྔགས་སྒྲུབ་པ་བླ་ན་མེད། །དེ་ཉིད་
ཞགས་པ་བསྒྲུབས་ཕྱིར་རོ། །དེ་བས་རིག་འཛིན་ཤེས་རབ་ཅན། །འཇིག་རྟེན་ཕ་རོལ་རྗེས་མཐུན་པ། །སངས་རྒྱས་ཉིད་དོན་གཉེར་བ་དང་། །དེ་བཞིན་གཤེགས་ཀུན་ལྟ་བ་དང་། །བདེ་ཅན་བལྟ་བར་འཚལ་བ་དང་། །
དེ་ཉིད་འཇིག་རྟེན་འདས་པ་ཡི། །འཇྀག་དབང་མགོན་པོ་མཐོང་འཚལ་བ། །མཆོག་དུ་གུས་པར་བགྱི་བ་ཡི། །ཆོ་གའི་རྒྱལ་པོ་འདི་བརྗོད་ཀྱིས། །དེ་ཉིད་གུས་པར་དང་བ་དང་། །ཤིན་ཏུ་དང་བ་ཉིད་དུ་བགྱི། །གྲོལ་བ་སྣ་ཚོགས་
<pb id="99.54b"/>
འཚལ་བ་ལ། །སྣ་ཚོགས་པ་ཡི་གཟུགས་བསྟན་ཏེ། །སྣ་ཚོགས་ཐབས་ཀྱིས་གྲོལ་བར་འགྱུར། །དོན་ཡོད་རྒྱལ་པོ་ཆོ་གའི་མཆོག །དོན་ཡོད་གྲུབ་པའི་འཇིག་རྟེན་འདས། །དོན་ཡོད་འབྲས་བུ་དམ་པ་པོ། །དོན་ཡོད་ཀུན་དུ་གྲུབ་
པ་འཐོབ། །སངས་རྒྱས་ཀུན་གྱིས་བྱིན་གྱིས་བརླབས། །དོན་ཡོད་འཇིག་རྟེན་འཇིག་རྟེན་མགོན། །འཇིག་རྟེན་དབང་ཕྱུག་མཆོག་སྦྱིན་པ། །དོན་ཡོད་འཇིག་རྟེན་ཅི་འཚལ་བ། །མཆོག་འཚལ་བ་ནི་གྲུབ་པར་འགྱུར། །དོན་ཡོད་
རྒྱ་ཆེན་རྫུ་འཕྲུལ་གྱི། །ཆོ་འཕྲུལ་རྣམ་འཕྲུལ་རྒྱུན་མི་འཆད། །དེ་ལྟ་བས་ན་ཀུན་བསྒྲིམས་ཏེ། །བདག་ཉིད་ཡོངས་སུ་དག་བགྱིས་ནས། །ཅི་ལྟར་ཆོ་ག་བཀོད་པ་བཞིན། །རྗེས་སུ་མཐུན་པར་རི་མོའི་གཟུགས། །རྟག་ཏུ་རི་མོའི་
གཟུགས་བལྟ་ཞིང་། །ཞགས་པ་གཟུགས་ནི་སྣ་ཚོགས་དང་། །དེ་བཞིན་ཁྲོ་བོའི་རྒྱལ་པོ་དང་། །རིག་སྔགས་རྒྱལ་པོ་དེ་བཞིན་དུ། །དཀྱིལ་འཁོར་ལྷ་དང་མེ་ལྷ་དང་། །སྦྱིན་སྲེག་རླུང་ལྷ་ཆུ་ལྷ་དང་། །ཁྲོ་བོའི་གཟུགས་དང་ཞི་
བ་དང་། །ལྷ་དང་ཀླུ་དང་སྟོན་པ་དང་། །གནོད་སྦྱིན་སྲིན་པོའི་གཟུགས་དང་ནི། །འབྱུང་པོ་ལྷ་མིན་དྲི་ཟ་དང་། །ནམ་མཁའ་ལྡིང་དང་མི་འམ་ཅི། །ལྟོ་འཕྱེ་ཆེན་པོའི་གཟུགས་ཀུན་དུ། །འཇིག་རྟེན་མགོན་པོ་མཆོག་སྦྱིན་བསྟན། །
གཤིན་རྗེ་དང་ནི་ལུས་ངན་དང་། །ཚངས་པ་ཁྱབ་འཇུག་དབང་ཕྱུག་ཆེ། །གཞོན་ནུ་དབང་ཕྱུག་ལྷ་དང་ནི། །དབང་ཕྱུག་ཆེན་པོ་ཉི་མ་དང་། །ཟླ་གཟུགས་རྒྱུ་སྐར་ཚེས་གྲངས་ལྷ། །འདི་དག་རྣམ་པ་སྣ་ཚོགས་པའི། །གཟུགས་སུ་
འཇིག་རྟེན་མགོན་པོས་བསྟན། །སེམས་ཅན་རྣམས་ལ་ཕན་འཚལ་བས། །གདུལ་བའི་དོན་དུ་གྲོལ་བའི་ལམ། །སེམས་ཅན་རྣམས་ལ་བསྟན་པས་ན། །དེ་བས་སོམ་ཉི་ཉིད་མི་བགྱི། །མཆོག་ཏུ་དང་བར་བགྱི་བ་ལགས། །ཅི་
ལྟར་མཐུན་པའི་དགོས་པ་རྣམས། །ཅི་ལྟར་མཐུན་པ་བཞིན་དུ་འགྲུབ། །ཅི་ལྟར་མཐུན་པ་རི་མོའི་གཟུགས། །ཅི་ལྟར་མཐུན་པའི་ཞགས་པ་བསྒྲུབ། །གནས་འདི་གང་དུ་འོས་པ་དང་། །གང་དུ་སེམས་ནི་དགའ་བར་འགྱུར། །
<pb id="99.55a"/>
གོམས་པ་གང་གི་ཕྱག་རྒྱ་དང་། །གང་གི་དཀྱིལ་འཁོར་ཆར་དབྱེ་བ། །འཕགས་པ་སྤྱན་རས་གཟིགས་དབང་མགོན། །ཀུན་དུ་སྒྲོལ་བ་འདྲེན་པའི་གཙོ། །དོན་ཡོད་འབྲས་བུ་སྩོལ་བའོ། །དོན་ཡོད་གྲུབ་པའི་གྲུབ་པ་ཐོབ། །དོན་ཡོད་དགོས་པ་
ཐམས་ཅད་དང་། །གྲུབ་པའི་ཆོས་ཀྱི་འཁོར་ལོ་ནི། །མཆོག་ཉིད་ལ་ཡང་རེག་པར་འགྱུར། །ཞགས་པ་དང་རི་མོ་བསྒྲུབ་པའི་ཆོ་གའོ།།  །།<head n="2" t="མེ་དགུག་པའི་སྦྱིན་སྲེག་གི་ཆོ་ག" type="choga" zh="92.132"/>དེ་ནས་དོན་ཡོད་པའི་ལས་དང་དགོས་པ་བསྒྲུབ་པ་ཐམས་ཅད་ཀྱི་སྦྱིན་སྲེག་གི་ཆོ་ག་བཤད་པར་
བྱ་སྟེ། སྡིག་པ་ཐམས་ཅད་མོད་ལ་འཕྲོག་པ། སྒྲིབ་པ་ཐམས་ཅད་འཇིགས་པར་བགྱིད་པ། དགྲ་ཐམས་ཅད་འཇོམས་པ། བགེགས་ཐམས་ཅད་རྣམ་པར་འཇོམས་པ། གདུག་པ་ཐམས་ཅད་བཟློག་པའི་མཆོག་སྡིག་པ་ཐམས་
ཅད་འཇིག་པར་བགྱིད་པ། དམྱལ་བའི་སྡུག་བསྔལ་བཅུ་དྲུག་ལས་གྲོལ་བར་བགྱིད་པ། འཇིགས་པ་མི་བཟད་པ་བརྒྱད་རྟག་ཏུ་འཕྲོག་པ། མི་བཟད་པ་རྣམས་འཇོམས་པ། ཕ་རོལ་གྱི་དཔུང་ལྡོག་པའི་མཆོག །ནད་
ཐམས་ཅད་འཇོམས་པ། མོད་ལ་འཐབ་པ་དང་། འཐབ་མོ་དང་། རྩོད་པ་དང་། འགྱེད་པ་ཞི་བར་བགྱིད་པ། མུ་གེའི་དགོན་པ་འཇིག་པར་བགྱིད་པ། ཡམས་ཀྱི་ནད་དང་གནོད་པ་འཇོམས་པ། ལྷའི་བདེ་བ་འདྲེན་པར་
བགྱིད་པའི་མཆོག་དེ་ཁོ་ན་ཉིད་ཀྱི་སངས་རྒྱས་སྒྲུབ་པ། སངས་རྒྱས་ཀྱི་བྱང་ཆུབ་བླ་ན་མེད་པའི་མཆོག་ཐམས་ཅད་སྒྲུབ་པར་བགྱིད་པ། སེམས་ཅན་ཐམས་ཅད་ཀྱི་ཐུན་མོང་མཆོག་སྦྱིན་ཤིན་ཏུ་རྙེད་པར་དཀའ་བ་ལྷ་རྣམས་
རྟག་ཏུ་མགུ་བར་འགྱུར་བ། ཀླུ་རྣམས་དགའ་བ་འཐོབ་པར་འགྱུར་བ། དེ་བཞིན་གཤེགས་པ་རྣམས་རྟག་ཏུ་ཉིན་མཚན་དུ་གཟིགས་པར་སོམ་ཉི་མ་མཆིས་པ། བྱང་ཆུབ་སེམས་དཔའ་རྣམས་དགའ་བར་འགྱུར་
བ། དུས་ཀུན་དུ་ཤིན་ཏུ་མཉམ་པར་གཞག་པས། འཇིག་རྟེན་དབང་ཕྱུག་མཆོག་སྦྱིན་རྟག་ཏུ་མཆིས་པར་སོམ་ཉི་མ་མཆིས་པར་རྒྱལ་པོ་ཆེན་པོ་བཞི་འཁོར་དང་བཅས་བློན་པོ་དང་བཅས་པ་བསྲུང་བའི་དོན་དུ་ཐམས་ཅད་དུ་
<pb id="99.55b"/>
རྟག་ཏུ་རྗེས་སུ་འབྲང་བར་འགྱུར་ལགས་སོ། །དེ་ནས་རིག་སྔགས་འཆང་ཤེས་རབ་དང་ལྡན་པས། གཙང་མའི་གནས་སུ་མཆིས་ནས་སྦྱིན་སྲེག་བགྱི་སྟེ། གཙང་མ་ཡི་ནི་ས་ཕྱོགས་སམ། །ཅ་ཅོ་མ་མཆིས་དབེན་པར་ནི། །
ཞི་བ་དང་ནི་རྒྱས་པ་དང་། །དྲག་ཤུལ་སྤྱོད་པ་རྣམས་བགྱིའོ། །ཞི་བ་སེམས་ཅན་ཐམས་ཅད་ཀྱི། །དོན་དུ་སྡིག་པ་ཐམས་ཅད་འཇོམས། །རྒྱས་པ་རྒྱས་པ་ཐོབ་འགྱུར་ཏེ། །ཐམས་ཅད་ཕུན་སུམ་ཚོགས་པར་
འགྱུར། །དགྲ་དང་ལོག་འདྲེན་གདུག་པ་དང་། །གནོད་སྦྱིན་སྲིན་པོ་གསང་བ་པ། །གདུག་སེམས་ཅན་རྣམས་བྲེད་པ་དང་། །སྐྲགས་པར་སྡིགས་པ་དྲག་ཤུལ་སྤྱོད། །གསང་སྔགས་སྒྲུབ་པའི་སྦྱིན་སྲེག་སྟེ། །
གསང་སྔགས་སྒྲུབ་པ་བླ་ན་མེད། །འཇིག་རྟེན་འཇིག་རྟེན་ཕ་རོལ་གྱི། །སྦྱིན་སྲེག་གི་ནི་ལས་བགྱིའོ། །མེ་ལྷའི་ལྷ་དང་ཀླུ་དག་དང་། །དེ་བཞིན་རིག་པ་འཛིན་པ་འང་དགུག །ཁུང་བསྐོས་དེ་ལ་པད་མའི་ཚུལ། །པད་མ་རྟག་
ཏུ་བྲིས་བར་བགྱི། །ཆོ་ག་ཅི་བཞིན་ཁུང་ནང་གི །པད་མ་ལ་ནི་གེ་སར་བགྱི། །གྲུ་བཞི་འམ་ནི་ཟླུམ་པོ་སྟེ། །དེ་ལྟ་བུ་ནི་བརྐོ་བར་བགྱི། །ལེགས་པར་བྱུགས་ཤིང་ཤིན་ཏུ་གནག །ཤིན་ཏུ་སྦས་ཤིང་ཚད་ལ་དབབ། །ཚེས་གྲངས་
རྒྱུ་སྐར་ཉིད་དག་དང་། །ཤིན་ཏུ་བཀྲ་ཤིས་དག་ལ་བགྱི། །བཀྲ་ཤིས་ཕྱག་རྒྱ་ཆེན་པོ་སྟེ། །བཟང་པོས་གཏོར་མའི་ལས་བགྱིའོ། །བདུག་པ་མེ་ཏོག་ལ་སོགས་པ། །བཟང་པོ་དག་ནི་འཁོར་བར་དགོད། །ཐོག་མར་མེ་ལྷ་བཀུག་ནས་ནི། །དེ་ནས་
སྦྱིན་སྲེག་ལས་རྣམས་བགྱི། །རིག་སྔགས་འཆང་བ་གཙང་གྱུར་པ། །ལེགས་བཀྲུས་གཙང་མའི་གོས་བགོས་ནས། །གསང་སྔགས་བཟླས་པའི་ཆོ་ག་བགྱི། །དེ་ལ་མཚམས་ཀྱང་བཅིང་བར་བགྱི། །བདག་བསྲུང་གཙུག་ཏོར་བཅིང་བ་དང་། །གཞན་བསྲུང་
དཀྱིལ་འཁོར་བཅིང་བ་དང་། །དེ་བཞིན་གྲོགས་བགྱིད་བསྲུང་བ་དང་། །རྒྱུན་ཏུ་ཨརྐའི་ཤིང་སྦར་ཏེ། །དྲི་ཡི་ཤིང་རྣམས་ཉིད་དག་དང་། །མར་དང་ཡུངས་དཀར་འབྲས་ཡོས་དག །ཉི་ཤུ་གཅིག་དབུལ་མེ་སྟོན་བགྱི། །དེ་ནས་མེའི་ལྷ་དགུག་གོ །ཨོྃ་ན་ཛྭ་ལ་མ་ཧཱ་ཛྭ་ལ།
<pb id="99.56a"/>
ཛྭ་ལ་ཛྱོད་སྣཱ་པྲ་བྷ་མཎ་ཌ་ལ་སརྦ་བིད་ཨཱ་ཧུ་ཏི་རག་ནི་རད་ཏུཥྞ་ཛྭ་ལ། དྷུ་མ་ཤྭ་ས། ཨརྩི་ཥཱ་མུ་ཁ་ཏྲིཥྞ། ར་ཤྨི་ད་བ་ཨག་ནིཤྩ་བིད་ཏུ་ཏཤྩ་ཧུ་ཏ་ཤ་ན་མུ་ཁན་ཏེ། སརྦ་དེ་བཱ་ནཱ། སརྦ་ཡཀྵ་མ་ཧཱ་བཱིརྱ་མ་ཧཱ་ཛ་བ། མ་ཧཱ་བཱ་ལ། ནིར་མ་རི་ཤན། 
སརྦ་ད་ཧཱ་ན་པྲ་པུ་ལ་ལ་ཨཱ་ཀཱ་ཤ་ས་མུག་གང་ཀས་ཤྩ་ཨ་བ་པྲ་སད་ཀཱ་ཤན། མན་ཌ་ལ་པུ་ཛི་ཏོ། མ་ཎི་ཌ་སརྦ་ཏྲ་དི་བ་བྱ་རུ་པ། བི་ཤཱ་ར་ད། ཨཱ་བཱ་ཧ་ན་སརྦ་ད་ཏྲ་གཱན། དེ་བ་ཧུ་ཏ། ཤ་ན་ཧུ་ཏྲ། ཤ་ན་ཏ་མ་སི་བི་དྷ་མ་ཀན། ཨན་དྷ་ཀཱ་རཱ་ན། མུ་ག་
ཏ་ར་ཤྨི་མ་པྲི་ཡང་གུ་གྷན་དྷ་ཕ་ལཱ་ཧ་ར། ས་ར་ས་ར། ཨ་གྲ་ཛ། སུག་ཤྨ་སུ་ཏཱིཀྵྞཤྩ་མྲྀ་ཏི་སན་ཙི་བི་ན། པྲི་ཡོ་བ་ཤྨི་པུ་བྷསྨ་བྷསྟ་ཙ་བྷསྨ་བསྟྲ་ནི། སེ་བ་ཀྃ། བྷསྨ་སན་ཙ་དྷ་ནིད་ཏྱན་དྷུ་མ་མཱ་ཀུ་ལ། ཛཱ་ཡ་སེ་བཱ་ཀ་སིད་དྷ་ར་ས་གྲ་ཙ་ར་སརྦད་
ཏྲ་པྲ་དྷ་པ་རི་ཤཱ། སརྦད་ཏྲ་ནི་ར་མ་རི་ཤ་ཎོ། ནིར་ཏྱ་སྤྲིཤྚ་དྷཤྚ་ན་མུན་ཙ་སི། དྭ་ཏྲིང་ཤ །བྷ་ག་ནོ་དཱེ་བ་ཨག་ནི་མུ་ཁ་དེ་བཱ་ཏ། ཨེ་རུ་ཙི་རུ་ཛཱ་བ་ལ་བ་ད་ཀ་མ་ཧཱ་ན་ཏ། ཨ་ཐ་པར་ཎོ་དེ་བ་དེ་བ་ན། བི་ཤཱ་ར་ད། ཨ་ཡཱན་ཏུ་སཱ་ད་ཤི་གྷྲ་ཀར་མ་
སཱ་ད་ཡ་ཏད་ཏྭཏ། ཨོྃ་ཛྭ་ལ་ཛྭ་ལ། ཏིཥྠ་ས་མ་ཡན། ཧུ་རུ་ཧུ་རུ་ཧཱུྃ་ཕཊ་སྭཱ་ཧཱ། གསང་སྔགས་འདིས་ནི་ལན་བདུན་དུ། །བཟླས་ནི་མེ་ནི་དགུག་པར་བགྱི། །གུ་གུལ་ཡུངས་ཀར་མར་སྦྱར་ལ། །སྤར་བདུན་སྤར་བས་མེ་ལ་དབུལ། །
མཆོད་ཡོན་སྣོད། རྣམས་དབུལ་བ་ཡང་། །དེ་བཞིན་སྤར་བའི་སྤར་བས་སོ། །དྲི་རྣམས་དང་ནི་བྱུག་པ་དང་། །བདུག་པ་རྒྱ་ཆེར་དབུལ་བར་བགྱི། །དེ་བཞིན་འབྲས་བུ་སྤར་བར་འབུལ། །དེ་ནས་ཆབ་ཀྱིས་བསང་བ་བགྱི། །ཅི་
ལྟར་ལྷ་རྣམས་རིམ་བཞིན་དུ། །ཉེ་རེག་དག་ཀྱང་དབུལ་བར་བགྱི། །དེ་ནས་རིག་སྔགས་འཆང་གིས་སུ། །སྦྱིན་སྲེག་ལས་ནི་ཡང་དག་བརྩམ། །དྲི་ཞིམ་ཤིན་ཏུ་དག་པ་དང་། །བླག་ཤ་ཨུ་དུམ་འབའ་ར་དང་། །སྣ་མའི་མེ་ཏོག་
ཙམ་པ་དང་། །ཀར་ནི་ཀ་ར་ཉིད་དགན་དང་། །པད་མ་ཨུད་པལ་ཐང་ཤིང་དང་། །དེ་བཞིན་དྲི་བདའི་ཙན་དན་དང་། །བྱང་ཆུབ་ལྗོན་ཤིང་ཤིང་དག་དང་། །དེ་བཞིན་གཞན་ཡང་དྲི་བདའི་ཤིང་། །འོན་ཏེ་འབྲས་བུའི་ཤིང་མང་དང་། །ཤ་མི་ཤི་བའྀ་ལས་
<pb id="99.56b"/>
ལགས་པས། །མཆོད་ཡོན་དེ་བཞིན་རྩྭ་དག་སྟེ། །དེ་དག་གིས་ནི་མེ་སྦར་ནས། །སྦྱིན་སྲེག་གི་ནི་ལས་རྣམས་བགྱིའོ། །འབྲས་ཡོས་ཙན་དན་ཕྱེ་མ་དང་། །ཨ་ཀ་རུ་དང་དུ་རུ་ཀ། །ཀུན་ཏུ་རུ་ལ་སོགས་པ་དང་། །དུ་རུ་ཀར་བཅས་སྤྲི་ཀ་
དང་། །སྤང་སྤོས་པྲི་ཡང་གུ་བླངས་ཏེ། །དེ་དག་ལྷན་ཅིག་སྦྱར་བསྲེས་ཤིང་། །མར་རམ་མར་སར་ལྷན་ཅིག་རྫི། །དོན་ཡོད་རྒྱལ་པོའི་གསང་སྔགས་ནི། །བརྒྱ་རྩ་བརྒྱད་བཟླས་མེ་ལ་དབུལ། །འཕགས་པ་སྤྱན་རས་གཟིགས་དབང་ཕྱུག་གི་
མདུན་དུ་ལན་སྟོང་རྩ་བརྒྱད་ཀྱི་སྦྱིན་སྲེག་བགྱིའོ། །ལན་སྟོང་རྩ་བརྒྱད་ཚང་བ་དང་། ནམ་ཕྱེད་ན་མེ་ལྷ་རང་གི་གཟུགས་འབར་བར་ཤིན་ཏུ་གནས་པ་ལགས་ནས་ཕྱོགས་བཅུར་བལྟ་ཞིང་ཀུན་དུ་བརྟགས་ནས། རིག་སྔགས་འཆང་ལ་
ལེགས་སོ་ཞེས་བགྱི་བ་སྩོལ་བར་འགྱུར་ཏེ། རིགས་སྔགས་འཆང་ལེགས་སོ་ལེགས་སོ། །བདག་ཚིམ་པར་བྱས་པས་རིག་སྔགས་འཆང་ཁྱོད་ཀྱིས་སྦྱིན་སྲེག་གི་ཆོ་ག་གྲུབ་ཀྱིས་མཆོག་སློངས་ཤིག་དང་། ཐམས་ཅད་སྦྱིན་ནོ། །དེ་
ནས་རིག་སྔགས་འཆང་གིས་ཅི་ལྟ་བུའི་འདོད་པའི་མཆོག་རྣམས་བླང་བར་བགྱི་སྟེ། ཅི་ལྟར་བླངས་པ་བཞིན་ཐམས་ཅད་སྩོལ་བར་འགྱུར་རོ། །དེ་ནས་རིག་སྔགས་འཆང་གིས་མཆོད་ཡོན་གྱི་སྣོད་དག་འབུལ་ཞིང་གཏོར་མ་དབུལ་བའི་
ལས་བགྱིའོ། །དེ་ནས་རིག་སྔགས་འཆང་གིས་མར་དང་བསྲེག་པའི་གོང་བུ་ཆེན་པོ་དག་གིས་སྦྱིན་སྲེག་བགྱི་ཞིང་། འབྲས་བུའི་ཤིང་སྤར་ནས། དོན་ཡོད་ཞགས་པའི་སྙིང་པོ་ལན་སྟོང་རྩ་བརྒྱད་བཟླས་བརྗོད་བགྱིའོ། །སྟོང་
རྩ་བརྒྱད་ཚང་བ་དང་། ཐབ་ཀྱི་དབུས་ནས་སྐྱེས་པ་ཞིག་ལུས་ཕྱེད་ཙམ་ཕྱུང་ནས། དངུལ་གྱི་གཞོང་པ་ཁ་ཟས་ཀྱིས་བཀང་སྟེ། པུས་མོ་ནུབ་ཙམ་དུ་འབུལ་བར་འགྱུར་རོ། །རིག་སྔགས་འཆང་གིས་བླངས་བར་བགྱི་སྟེ། བླངས་
པ་ཙམ་གྱིས་ནམ་མཁའ་ལ་འཕུར་བར་འགྱུར་ཞིང་། རིག་སྔགས་འཆང་གི་ལུས་ལ་མེ་འབར་བའི་འོད་ཟེར་འབྱུང་བར་འགྱུར་རོ། །དེ་འཚལ་ན་ཚེ་ལོ་ཁྲིར་འགྱུར་རོ། །ནམ་མཁའི་རིག་སྔགས་འཆང་གི་འཁོར་ལོས་བསྒྱུར་བར་འགྱུར་རོ། །བསྐལ་པ་བཅུ་ཚུན་