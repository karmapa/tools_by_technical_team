<pb id="48.264a"/>
ཡང་བཅས། །ཀུན་ནས་ཉོན་མོངས་ཉེས་པའི་སྐྱོན་རྣམས་ཅི་མཆིས་པ། །ཐོག་མ་ཐུགས་བསྐྱེད་པ་ཡི་ཚེ་ན་ཐམས་ཅད་བཅོམ། །དེ་བཞིན་གཤེགས་པས་དེ་བཞིན་གཤེགས་པ་བསྟོད་གྱུར་ཏེ། །དེ་བཞིན་
གཤེགས་པ་མ་གཏོགས་གཞན་གྱིས་བསྟོད་མི་ནུས། །བདག་གིས་དེང་འདིར་ཆོས་གཅིག་ཙམ་གྱིས་མངོན་པར་བསྟོད། །ཐུགས་རྗེ་ཆེན་པོའི་ཐུགས་ཀྱིས་འཇིག་རྟེན་གཤེགས་པའོ། །དེ་བཞིན་གཤེགས་ཀྱི་ཆོས་ཀྱི་ཕུང་པོ་བྱམས་
པ་སྟེ། །བྱམས་པའི་ཐུགས་ཀྱིས་སེམས་ཅན་ཡོངས་སུ་སྒྲོལ་བར་འགྱུར། །དེ་ནི་བླ་ན་མེད་པའི་རྣམ་པར་གྲོལ་བ་སྟེ། །རྣམ་པར་གྲོལ་བ་དེ་ནི་མྱ་ངན་ལས་འདས་པའོ། །འཕགས་པ་ཡོངས་སུ་མྱ་ངན་ལས་
འདས་པ་ཆེན་པོའི་མདོ་ལས། འོད་སྲུང་གིས་ཡོངས་སུ་དྲིས་པ་ཞེས་བྱ་བའི་ལེའུ་སྟེ་བཅུ་གཉིས་པའོ།།  །།</ttitle><bampo n="63.51" zh="53.631"/><head n="2" t="བཅུ་གསུམ་པ། ཚེ་དང་ལྡན་པ་ཅང་ཤེས་ཀཽཎྜི་ནྱའི་ལེའུ།" type="lewu" lv="63.13" zh="53.631"/>བམ་པོ་ལྔ་བཅུ་གཅིག་པ། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་ཤེས་ཀཽཎྜི་ནྱ་ལ་འདི་སྐད་ཅེས་བཀའ་
སྩལ་ཏོ། །གཟུགས་ནི་མི་རྟག་པ་སྟེ་གཟུགས་འགགས་པའི་རྐྱེན་གྱིས་རྣམ་པར་གྲོལ་བའི་རྟག་ཏུ་གནས་པའི་གཟུགས་སུ་འགྱུར་རོ། །ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་ཡང་མི་རྟག་པ་སྟེ། རྣམ་པར་
ཤེས་པ་འགགས་པའི་རྐྱེན་གྱིས་རྣམ་པར་གྲོལ་བའི་རྟག་ཏུ་གནས་པའི་རྣམ་པར་ཤེས་པ་ཐོབ་པར་འགྱུར་རོ། །ཀཽཎྜི་ནྱ་གཟུགས་ནི་སྡུག་བསྔལ་བ་སྟེ། གཟུགས་འགགས་པའི་རྐྱེན་གྱིས་རྣམ་པར་གྲོལ་བའི་གཟུགས་བདེ་བ་ཐོབ་པར་
འགྱུར་རོ། །ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་ཡང་དེ་བཞིན་དུ་རྒྱས་པར་རིག་པར་བྱའོ། །ཀཽཎྜི་ནྱ་གཟུགས་ནི་སྟོང་པའོ། །སྟོང་པའི་གཟུགས་འགགས་པའི་རྐྱེན་གྱིས་སྟོང་པ་མ་ཡིན་པའི་
གཟུགས་ཀྱི་རྣམ་པར་གྲོལ་བ་ཐོབ་པར་འགྱུར་ཏེ། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་བར་དུ་ཡང་དེ་བཞིན་དུ་རྒྱས་པར་རིག་པར་བྱའོ། །ཀཽཎ་ཌི་ནྱ་གཟུགས་ནི་བདག་མེད་པའོ། །
<pb id="48.264b"/>
གཟུགས་འགགས་པའི་རྐྱེན་གྱིས་རྣམ་པར་གྲོལ་བའི་གཟུགས་ཡང་དག་པའི་བདག་ཐོབ་པར་འགྱུར་ཏེ། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་ཡང་དེ་བཞིན་དུ་རྒྱས་པར་རིག་པར་བྱའོ། །ཀཽཎ་ཌི་ནྱ་
གཟུགས་ཡོངས་སུ་མ་དག་པའོ། །གཟུགས་འགགས་པའི་རྐྱེན་གྱིས་རྣམ་པར་གྲོལ་བའི་གཟུགས་ཡོངས་སུ་དག་པ་ཐོབ་པར་འགྱུར་ཏེ། ཚོར་བ་དང་འདུ་ཤེས་དང་། འདུ་བྱེད་དང་། རྣམ་པར་ཤེས་པ་ཡང་དེ་བཞིན་དུ་རྒྱས་པར་
རིག་པར་བྱའོ། །ཀཽཎ་ཌི་ནྱ་གཟུགས་ནི་སྐྱེ་བ་དང་། རྒ་བ་དང་། ན་བ་དང་། འཆི་བའོ། །གཟུགས་འགགས་པའི་རྐྱེན་གྱིས་རྣམ་པར་གྲོལ་བའི་གཟུགས་སྐྱེ་བ་དང་། རྒ་བ་དང་། ན་བ་དང་། འཆི་བའི་མ་ཡིན་པ་ཐོབ་
པར་འགྱུར་ཏེ། ཚོར་བ་དང་འདུ་ཤེས་དང་། འདུ་བྱེད་དང་། རྣམ་པར་ཤེས་པ་ཡང་དེ་བཞིན་དུ་རྒྱས་པར་རིག་པར་བྱའོ། །ཀཽཎ་ཌི་ནྱ་གཟུགས་ནི་སྐྱེ་བ་མ་རིག་པའོ། །གཟུགས་འགགས་པའི་རྐྱེན་གྱིས་རྣམ་པར་གྲོལ་བའི་
གཟུགས་མ་རིག་པ་མ་ཡིན་པ་ཐོབ་པར་འགྱུར་ཏེ། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་ཡང་དེ་བཞིན་དུ་རྒྱས་པར་རིག་པར་བྱའོ། །ཀཽཎ་ཌི་ནྱ་གཟུགས་ནི་སྐྱེ་བའི་རྒྱུར་འགྱུར་རོ། །གཟུགས་འགགས་
པའི་རྐྱེན་གྱིས་རྣམ་པར་གྲོལ་བའི་གཟུགས་སྐྱེ་བ་མ་ཡིན་པ་ཐོབ་པར་འགྱུར་ཏེ། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་ཡང་དེ་བཞིན་དུ་རྒྱས་པར་རིག་པར་བྱའོ། །ཀཽཎ་ཌི་ནྱ་གཟུགས་ཕྱིན་ཅི་
ལོག་བཞིའི་རྒྱུར་འགྱུར་རོ། །གཟུགས་འགགས་པའི་རྐྱེན་གྱིས་རྣམ་པར་གྲོལ་བའི་གཟུགས་ཕྱིན་ཅི་ལོག་གི་རྒྱུ་མ་ཡིན་པ་ཐོབ་པར་འགྱུར་ཏེ། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་བར་དུ་
ཡང་དེ་བཞིན་དུ་རྒྱས་པར་རིག་པར་བྱའོ། །ཀཽཎ་ཌི་ནྱ་གཟུགས་མི་དགེ་བའི་ཆོས་ཚད་མེད་པའི་རྒྱུ་ཡིན་ནོ། །འདི་ལྟ་སྟེ། ཕོ་དང་མོ་ལ་སོགས་པའི་ལུས་དང་། ཟས་ལ་འདོད་པ་དང་། འདོད་ཆགས་ལ་ཆགས་པ་དང་། 
<pb id="48.265a"/>
ཞེ་སྡང་དང་། གཏི་མུག་དང་། སེར་སྣ་དང་། ཕྲག་དོག་དང་། མི་དགེ་བའི་སེམས་དང་། འཇུངས་པའི་སེམས་དང་། བཅའ་བ་ཟས་དང་། རྣམ་པར་ཤེས་པའི་ཟས་དང་། བསམས་པའི་ཟས་དང་། 
རེག་པའི་ཟས་དང་། སྒོ་ང་ལས་སྐྱེས་པ་དང་། མངལ་ལས་སྐྱེས་པ་དང་། དྲོད་གཤེར་ལས་སྐྱེས་པ་དང་། བརྫུས་ཏེ་སྐྱེས་པ་དང་། འདོད་པ་ལྔ་དང་། སྒྲིབ་པ་ལྔ་ལ་སོགས་པའི་ཆོས་ནི་གཟུགས་ལས་གྱུར་ཏོ། །གཟུགས་འགགས་
པའི་རྐྱེན་གྱིས་རྣམ་པར་གྲོལ་བའི་གཟུགས་ཉེས་པའི་སྐྱོན་ཚད་མེད་པ་དེ་སྙེད་མེད་པའི་ལུས་ཐོབ་པར་གྱུར་ཏེ། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་བར་དུ་ཡང་དེ་བཞིན་དུ་རྒྱས་པར་རིག་པར་བྱའོ། །ཀཽཎ་
ཌི་ནྱ་གཟུགས་ནི་འཆིང་བས་རྣམ་པར་བཅིངས་པའོ། །བཅིངས་པའི་གཟུགས་འགགས་པའི་རྐྱེན་གྱིས། རྣམ་པར་གྲོལ་བའི་གཟུགས་བཅིངས་པ་མེད་པ་ཐོབ་པར་འགྱུར་ཏེ། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་
པར་ཤེས་པའི་བར་དུ་ཡང་དེ་བཞིན་དུ་རྒྱས་པར་རིག་པར་བྱའོ། །ཀཽཎ་ཌི་ནྱ་གཟུགས་ནི་རྒྱུན་མི་འཆད་པའི་རྒྱུ་ཡིན་ནོ། །རྒྱུན་གྱི་གཟུགས་འགགས་པའི་རྐྱེན་གྱིས་རྣམ་པར་གྲོལ་བའི་གཟུགས་རྒྱུན་མ་ཡིན་པ་ཐོབ་པར་འགྱུར་ཏེ། ཚོར་
བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་བར་དུ་ཡང་དེ་བཞིན་དུ་རྒྱས་པར་རིག་པར་བྱའོ། །ཀཽཎ་ཌི་ནྱ་གཟུགས་ནི་སྐྱབས་སུ་འགྲོ་བའི་རྒྱུ་མ་ཡིན་ནོ། །གཟུགས་འགགས་པའི་རྐྱེན་གྱིས་རྣམ་པར་གྲོལ་བའི་
གཟུགས་སྐྱབས་སུ་འགྲོ་བའི་ཐོབ་པར་འགྱུར་ཏེ། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་བར་དུ་ཡང་དེ་བཞིན་དུ་རྒྱས་པར་རིག་པར་བྱའོ། །ཀཽཎ་ཌི་ནྱ་གཟུགས་ནི་རྨ་ལྟ་བུའོ། །གཟུགས་འགགས་
པའི་རྐྱེན་གྱིས་རྣམ་པར་གྲོལ་བའི་གཟུགས་རྨ་མེད་པ་ཐོབ་པར་འགྱུར་ཏེ། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་བར་དུ་ཡང་དེ་བཞིན་དུ་རྒྱས་པར་རིག་པར་བྱའོ། །ཀཽཎ་ཌི་ནྱ་གཟུགས་ནི་རབ་ཏུ་ཞི་བ་
<pb id="48.265b"/>
མ་ཡིན་ནོ། །གཟུགས་འགགས་པའི་རྐྱེན་གྱིས་ཡོངས་སུ་མྱ་ངན་འདས་པའི་གཟུགས་རབ་ཏུ་ཞི་བ་ཐོབ་པར་འགྱུར་ཏེ། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་བར་དུ་ཡང་དེ་བཞིན་དུ་རྒྱས་པར་རིག་པར་བྱའོ། །
ཀཽཎ་ཌི་ནྱ་གང་ཟག་སུ་ཞིག་དེ་ལྟ་བུའི་ཚུལ་དུ་ཤེས་དེ་ནི་དགེ་སྦྱོང་ཞེས་བྱ། བྲམ་ཟེ་ཞེས་ཀྱང་བྱ། འདི་ནི་དགེ་སྦྱོང་དང་། དགེ་སྦྱོང་གི་ཆོས་དང་། བྲམ་ཟེ་དང་བྲམ་ཟེའི་ཆོས་དང་ལྡན་པ་ཞེས་ཀྱང་བྱའོ། །ཀཽཎ་ཌི་ནྱ་སངས་
རྒྱས་ཀྱི་ཆོས་མ་གཏོགས་པར་ལོགས་ཤིག་ན་དགེ་སྦྱོང་མེད། བྲམ་ཟེ་མེད། དགེ་སྦྱོང་དང་བྲམ་ཟེའི་ཆོས་ཀྱང་མེད་དོ། །མུ་སྟེགས་ཅན་ཐམས་ཅད་ནི་བརྫུན་དུ་སྨྲ་བར་ཟད་ཀྱི་ཡང་དག་པའི་སྤྱོད་པ་མེད་དོ། །རྣམ་པ་དེ་གཉིས་
ལྟར་ཚུལ་འཆོས་མོད་ཀྱི་རྣམ་པ་དེ་གཉིས་ཀྱི་གནས་མེད་དོ། །དེ་ཅིའི་ཕྱིར་ཞེ་ན། དགེ་སྦྱོང་དང་བྲམ་ཟེའི་ཆོས་མེད་པར་ཅིའི་ཕྱིར་དགེ་སྦྱོང་བྲམ་ཟེ་ཡོད་དོ་ཞེས་སྨྲ། ངས་ཀྱང་རྟག་ཏུ་འཁོར་གྱི་དཀྱིལ་འཁོར་འདིར་སེང་གེའི་
སྒྲ་བསྒྲགས་ཀྱིས་ཁྱོད་ཀྱང་རྟག་ཏུ་འཁོར་གྱི་དཀྱིལ་འཁོར་ཆེན་པོར་སེང་གེའི་སྒྲ་སྒྲོགས་ཤིག །དེའི་ཚེ་མུ་སྟེགས་ཅན་ཚད་མེད་པ་སྙེད་དེ་སྐད་ཅེས་གསུངས་པ་ཐོས་ནས་ཞེ་སྡང་གི་སེམས་བསྐྱེད་དེ། དགེ་སྦྱོང་གཽ་ཏ་མས་བདག་ཅག་
ལ་དགེ་སྦྱོང་དང་བྲམ་ཟེ་ཡང་མེད། དགེ་སྦྱོང་དང་བྲམ་ཟེའི་ཆོས་ཀྱང་མེད་དོ་ཞེས་གསུངས་ན། བདག་ཅག་གིས་ཐབས་ཇི་ལྟར་བྱ་ཞེས་འདི་སྐད་ཅེས་སྨྲས་སོ། །དགེ་སྦྱོང་གཽ་ཏ་མ་བདག་ཅག་གི་འཁོར་ལ་ཡང་དགེ་སྦྱོང་དང་
དགེ་སྦྱོང་གི་ཆོས་ཀྱང་ཡོད། བྲམ་ཟེ་དང་བྲམ་ཟེའི་ཆོས་ཀྱང་ཡོད་དོ། །དེའི་ཚེ་ན་འཁོར་གྱི་དཀྱིལ་འཁོར་དེ་ན་ཀུན་དུ་རྒྱུ་གཅིག་གིས་འདི་སྐད་ཅེས་སྨྲས་སོ། །ཀྱེ་གྲོགས་པོ་དག་དགེ་སྦྱོང་གཽ་ཏ་མ་ནི་ཚིག་ནི་སྨྱོན་པ་དང་
འདྲ་སྟེ། ཐ་མི་དད་ན་ཡིད་ཆེས་སུ་ཡང་ཅི་ཡོད། འཇིག་རྟེན་ན་མི་སྨྱོན་པ་དག་ཀྱང་བར་འགའ་ནི་གླུ་ལེན། བར་འགའ་ནི་གར་བྱེད། བར་འགའ་ནི་ངུ་། བར་འགའ་ནི་དགོད། བར་འགའ་ནི་གཤེ། བར་འགའ་ནི་
<pb id="48.266a"/>
བསྟོད། གཉེན་དང་དགྲའི་བྱེ་བྲག་ཀྱང་མི་ཕྱེད་པ་ལྟར། དགེ་སྦྱོང་གཽ་ཏ་མ་ཡང་དེ་དང་འདྲ་སྟེ། བར་འགའ་ནི་ང་རྒྱལ་པོ་ཟས་གཙང་མའི་ཁབ་ཏུ་སྐྱེས་ཤེས་སྨྲ། བར་འགའ་ནི་མ་སྐྱེས་ཤེས་སྨྲ། བར་འགའ་
ནི་སྐྱེས་ནས་གོམ་པ་བདུན་པོར་ཞེས་སྨྲ། བར་འགའ་ནི་གར་ཡང་མ་སོང་ཞེས་སྨྲ། བར་འགའ་ནི་འཇིག་རྟེན་གྱི་དངོས་པོ་དག་ཆུང་ངུའི་ཚེ་ན་བསླབས་སོ་ཞེས་སྨྲ། བར་འགའ་ནི་ཐམས་ཅད་མཁྱེན་པ་ཞེས་སྨྲ། བར་འགའ་ནི་རྒྱལ་
པོའི་ཁབ་ནི་བདེ་བའི་གནས་ན་ལོངས་སྤྱོད་ཅིང་བུ་ཡང་བཙས་སོ་ཞེས་སྨྲ། བར་འགའ་ནི་དེ་ཐམས་ཅད་ལ་སྨད་དེ་མི་འདོད་དོ་ཞེས་ཀྱང་སྨྲ། བར་འགའ་ནི་དཀའ་བ་ལོ་དྲུག་གི་བར་དུ་སྤྱོད་དོ་ཞེས་སྨྲ། བར་འགའ་ནི་མུ་སྟེགས་ཅན་གྱི་དཀའ་
བ་སྤྱོད་པ་ལ་ཡོངས་སུ་སྨོད། བར་འགའ་ནི་ཨུ་དུམ་བ་ར་དང་ཨ་ལ་ལ་ལ་སོགས་པ་སྔོན་མ་ཐོས་པའི་ཆོས་ཐོས་སོ་ཞེས་སྨྲ། བར་འགའ་ནི་བྱང་ཆུབ་ཀྱི་ཤིང་དྲུང་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་བོ་ཞེས་སྨྲ། བར་འགའ་
ནི་བྱང་ཆུབ་ཀྱི་ཤིང་དྲུང་དུ་ཡང་མ་ཕྱིན་ཅི་ཡང་ཐོབ་པ་མེད་དོ་ཞེས་སྨྲ། བར་འགའ་ནི་ངའི་ལུས་འདི་ཉིད་མྱ་ངན་ལས་འདས་པ་ཡིན་ནོ་ཞེས་སྨྲ། བར་འགའ་ནི་ངའི་ལུས་འདི་འགགས་པ་ན་མྱ་ངན་ལས་འདས་པ་ཡིན་ནོ་ཞེས་སྨྲ་སྟེ། དགེ་སྦྱོང་གཽ་
ཏ་མ་སྨྲའོ་ཅོག་ནི་སྨྱོན་པ་དང་འདྲ་ན། དེ་ལ་ཡིད་ཆེས་ཤིང་མི་དགར་ཡང་ཅི་ཞིག་ཡོད། བྲམ་ཟེ་རྣམས་ཀྱིས་དེ་ལ་འདི་སྐད་ཅེས་སྨྲས་སོ། །སྐྱེས་བུ་ཆེན་པོ་ད་བདག་ཅག་གིས་མྱ་ངན་མི་བྱ་བའི་གཏོལ་ག་ལ་ཞིག་ཡོད། དགེ་སྦྱོང་གཽ་ཏ་མ་
སྔོན་རབ་ཏུ་བྱུང་ནས། མི་རྟག་པ་དང་སྡུག་བསྔལ་བ་དང་། སྟོང་པ་དང་། བདག་མེད་པ་ལ་སོགས་པ་བསྟན་པས་བདག་ཅག་གི་ཉེ་གནས་རྣམས་ཀྱིས་ཐོས་ནས་ཤིན་དུ་འཇིགས་པ་སྐྱེས་ཏེ། ཇི་ལྟར་ན་སེམས་ཅན་དག་མི་རྟག་པ་དང་། སྡུག་བསྔལ་
བ་དང་། བདག་མེད་པ་དང་། ཡོངས་སུ་མ་དག་པ་ཡིན་ནོ་ཞེས་དེའི་ཚིག་ལ་ཡིད་མ་ཆེས་སོ། །ད་དགེ་སྦྱོང་གཽ་ཏ་མས་ཤིང་ས་ལའི་ཚལ་འདིར་འཁོར་གྱི་དཀྱིལ་འཁོར་མང་པོ་ལ་རྟག་པ་དང་། བདེ་བ་དང་། བདག་དང་ཡོངས་སུ་དག་པའི་ཆོས་
<pb id="48.266b"/>
ཡོད་དོ་ཞེས་བསྟན་པས། བདག་ཅག་གི་ཉེ་གནས་རྣམས་ཀྱིས་དེ་སྐད་ཅེས་ཐོས་ནས། བདག་ཡོངས་སུ་སངས་ཏེ། དགེ་སྦྱོང་གཽ་ཏ་མའི་ཚིག་ལ་ཡིད་ཆེས་པར་གྱུར་པས། དེའི་རྒྱུ་དེའི་རྐྱེན་གྱིས་མྱ་ངན་ཆེན་པོ་སྐྱེས་པར་གྱུར་ཏོ། །
དེའི་ཚེ་ན་གཞན་ཡང་བྲམ་ཟེ་གཅིག་ཅིག་དེ་དག་ལ་འདི་སྐད་ཅེས་སྨྲས་སོ། །ཀྱེ་སྐྱེས་བུ་དག་ལེགས་པར་ཉོན་ཅིག་ལེགས་པར་ཉོན་ཅིག །དགེ་སྦྱོང་གཽ་ཏ་མ་ཐུགས་རྗེ་དང་ལྡན་ནོ་ཞེས་བྱའི་ཚིག་བརྫུན་ཏེ་ཡང་དག་པ་མ་ཡིན་ནོ། །གལ་ཏེ་
ཐུགས་རྗེ་དང་ལྡན་ན་ཅིའི་ཕྱིར་བདག་ཅག་གི་སླ་མ་བདག་ཅག་གི་ཆོས་ཀྱིས་སྙིང་རྗེའི་འབྲས་བུ་ཐོབ་པ་ཡང་ཕ་རོལ་གྱི་རྗེས་སུ་འགྲོ་བར་ཡིད་བསྒྱུར་ཏེ། བདག་གི་བསམས་ཏེ་དང་འགལ་བར་མཛད་པས། ཐུགས་རྗེ་དང་ལྡན་པ་ཞེས་བྱར་མི་རུང་
ངོ་། །དེ་ལ་གང་ཞིག་དགེ་སྦྱོང་གཽ་ཏ་མ་ལ་འཇིག་རྟེན་གྱི་ཆོས་བརྒྱད་ཀྱིས་མ་གོས་སོ་ཞེས་སྨྲ་ན་དེ་ཡང་བརྫུན་དུ་སྨྲ་བ་ཡིན་ནོ། །གལ་ཏེ་དགེ་སྦྱོང་གཽ་ཏ་མ་འདི་འདོད་པ་ཉུང་ཞིང་ཆོག་ཤེས་པའོ་ཞེས་སྨྲ་ན་ཅིའི་ཕྱིར་བདག་ཅག་གི་རྙེད་པ་ལ་སོགས་པ་
འཕྲོག་པར་འགྱུར། གལ་ཏེ་དགེ་སྦྱོང་གཽ་ཏ་མ་འདི་ཆོ་རིགས་ཆེ་བ་ཡིན་ནོ་ཞེས་སྨྲ་ན་ཡང་བརྫུན་དུ་སྨྲ་བ་ཡིན་ནོ། །དེ་ཅིའི་ཕྱིར་ཞེ་ན། གནའ་ནས་རི་དགས་གྱི་རྒྱལ་པོ་སེང་གེ་ནི་བྱི་བ་ཆུང་ངུ་གསོད་དོ་ཞེས་མ་ཐོས་མ་མཐོང་ངོ་། །གལ་ཏེ་དགེ་སྦྱོང་གཽ་
ཏ་མ་འདི་ཆོ་རིགས་ཆེ་བ་ཡིན་ན་ཅིའི་ཕྱིར་བདག་ཅག་ལ་སོགས་པ་ལ་ཡོངས་སུ་འཚེ་བར་བྱེད། གལ་ཏེ་དགེ་སྦྱོང་གཽ་ཏ་མ་ལ་མཐུ་ཆེན་པོ་དང་ལྡན་ནོ་ཞེས་སྨྲ་ན། དེ་ཡང་བརྫུན་དུ་སྨྲ་བ་ཡིན་ནོ། །དེ་ཅིའི་ཕྱིར་ཞེ་ན། གནའ་ནས་ནམ་མཁའ་
ལྡིང་གི་རྒྱལ་པོ་ནི་བྱ་ཁྭ་སྐེགས་དང་འཐབ་བོ་ཞེས་མ་ཐོས་མ་མཐོང་ངོ་། །གལ་ཏེ་མཐུ་ཆེ་བ་ཞིག་ཡིན་ན་ཅིའི་ཕྱིར་བདག་ཅག་དང་རྩོད་པར་གྱུར། གལ་ཏེ་དགེ་སྦྱོང་གཽ་ཏ་མ་ནི་ཕ་རོལ་གྱི་སེམས་ཤེས་པའི་ཐུགས་དང་ལྡན་ནོ་ཞེས་སྨྲ་ན་དེ་ཡང་
བརྫུན་དུ་སྨྲ་བ་ཡིན་ནོ། །དེ་ཅིའི་ཕྱིར་ཞེ་ན། གལ་ཏེ་ཡེ་ཤེས་དེ་དང་ལྡན་ན་ཅིའི་ཕྱིར་བདག་ཅག་གིས་བསམས་པའི་སེམས་མི་ཤེས། ཀྱེ་སྐྱེས་བུ་དག་བདག་གིས་སྔོན་རྒན་རབས་མཁས་པ་ལས་འདི་སྐད་ཅེས་ཐོས་སོ། །ད་སྟེ་ལོ་བརྒྱ་འདས་
<pb id="48.267a"/>
ན་སྒྱུ་མ་སྒྱུ་ཅན་ཞིག་འབྱུང་བ་ནི་དགེ་སྦྱོང་གཽ་ཏ་མ་ལ་བྱ་སྟེ། སྒྱུ་མ་སྒྱུ་ཅན་འདི་ནི་རིང་པོར་མི་ཐོགས་པར་ཤིང་སཱ་ལའི་ཚལ་འདིར་མེད་པར་འགྱུར་གྱིས་ཁྱེད་ལ་སོགས་པ་མྱ་ངན་མ་བྱེད་ཅིག །དེའི་ཚེ་ན་གཞན་ཡང་གཅེར་བུ་པ་
དེ་ལ་འདི་སྐད་ཅེས་སྨྲས་སོ། །ཀྱེ་སྐྱེས་བུ་བདག་ཅག་མྱ་ངན་བྱེད་པ་ནི་བདག་གི་ལུས་ཀྱི་ཕྱིར་རམ། ཉེ་གནས་དང་། རྙེད་པ་དང་། གྲགས་པའི་ཕྱིར་མ་ལགས་ཀྱི། འཇིག་རྟེན་པ་གཏི་མུག་གི་མུན་པས་ཁེབས་པར་གྱུར་ཏེ། བསོད་ནམས་
ཀྱི་ཞིང་དང་བསོད་ནམས་ཀྱི་ཞིང་མ་ཡིན་པ་མི་ཤེས་ནས་སྔོན་གྱི་རྒན་རབས་ཤེས་པ་དང་ལྡན་པའི་བྲམ་ཟེ་ནི་ཡོངས་སུ་སྤངས་ནས་ཤིན་དུ་གཞོན་ཞིང་ཤེས་པ་མེད་པ་ལ་མཆོད་པར་གྱུར་པས་བདག་ཅག་མྱ་ངན་བྱེད་དོ། །དགེ་སྦྱོང་གཽ་ཏ་མ་ནི་
རིག་སྔགས་ལ་མཁས་ཏེ་རིག་སྔགས་ལ་མཁས་པའི་རྐྱེན་གྱིས་ལུས་གཅིག་ལ་ལུས་ཚད་མེད་པ་སྙེད་དུ་སྤྲུལ་ཅིང་ལུས་ཚད་མེད་པ་སྙེད་ལས་ཀྱང་ལུས་གཅིག་ཏུ་སྤྲུལ་ཏོ། །ལུས་དེ་ཉིད་ཀྱིས་སྐྱེས་པ་དང་བུད་མེད་དང་། བ་ལང་དང་། ལུག་
དང་། བལ་གླང་དང་། རྟའི་གཟུགས་སུ་སྤྲུལ་ཏེ། དེ་ཡང་བདག་གི་མཐུས་དེའི་རིག་སྔགས་ཀྱི་མཐུ་མེད་པར་བྱེད་ནུས་སོ། །དགེ་སྦྱོང་གཽ་ཏ་མའི་རིག་སྔགས་ཀྱི་མཐུ་མེད་པར་གྱུར་ན་བདག་ཅག་ལ་སོགས་པ་རྙེད་པ་དང་གྲགས་པ་ཐོབ་ཅིང་
ཤིན་དུ་བདེ་བ་མྱོང་བར་འགྱུར་རོ། །དེའི་ཚེ་ན་གཞན་ཡང་བྲམ་ཟེ་ཞིག་འདི་སྐད་ཅེས་སྨྲས་སོ། །ཀྱེ་སྐྱེས་བུ་དག་དགེ་སྦྱོང་གཽ་ཏ་མ་ནི་ཡོན་ཏན་ཕུན་སུམ་ཚོགས་པ་ཚད་མེད་པ་དང་ལྡན་ཏེ། དེ་བས་ན་ཁྱེད་ལ་སོགས་པ་དེ་དང་རྩོད་པར་མ་བྱེད་
ཅིག །མུ་སྟེགས་ཅན་གྱི་འཁོར་རྣམས་ཀྱིས་དེ་ལ་འདི་སྐད་སྨྲས་སོ། །གླེན་པ་གཏི་མུག་ཅན་ཁྱོད་ཅིའི་ཕྱིར་དགེ་སྦྱོང་གཽ་ཏ་མ་ལ་ཡོན་ཏན་ཚད་མེད་པ་དང་ལྡན་ནོ་ཞེས་སྨྲ། བཙས་ནས་ཞག་བདུན་ལོན་ནས་མ་ཡང་ཤི་བར་གྱུར་ན་དེ་ལ་
བསོད་ནམས་དང་ཡོན་ཏན་དུ་ལྡན་ནོ་ཞེས་བྱར་རུང་ངམ། བྲམ་ཟེ་དེས་སྨྲས་པ། ཕ་རོལ་པོས་གཤེ་ཡང་ཕྱིར་མི་གཤེ་ལ། ཕ་རོལ་པོས་བརྡེགས་ཀྱང་ཕྱིར་མི་རྡེག་པས་དེ་ནི་ཡོན་ཏན་ཆེན་པོ་དང་ལྡན་པའི་མཚན་ཉིད་དེ། སྐུ་ལ་མཚན་སུམ་
<pb id="48.267b"/>
བཅུ་རྩ་གཉིས་དང་། དཔེ་བྱད་བཟང་པོ་བརྒྱད་བཅུ་དང་རྫུ་འཕྲུལ་ཚད་མེད་པ་དང་ལྡན་ཏེ། དེ་བས་ན་བསོད་ནམས་དང་ཡོན་ཏན་ཚད་མེད་པ་དང་ལྡན་པར་རིག་གོ། །ང་རྒྱལ་གྱི་སེམས་མེད་པས་སྔར་གསོང་པོར་སྨྲའོ། །གསུང་བའི་ཚིག་འཇམ་ཞིང་
ངེས་པས་ངག་རྩུབ་པོ་མེད་དོ། །ལང་འཚོའི་དུས་ལ་བབ་ཀྱང་ཁྲོ་བ་དང་གཏུམ་པ་མེད་དོ། །རྒྱལ་པོའི་ཡུལ་ན་ནོར་རྫས་ཤིན་དུ་མང་ཡང་ཆགས་པ་མེད་པར་ཡོངས་སུ་བཏང་ནས་རབ་ཏུ་བྱུང་སྟེ། ངར་སྣབས་དང་འདྲ་བར་སྤངས་པས་བདག་གིས་
ནི་དགེ་སྦྱོང་གཽ་ཏ་མ་འདི་ཡོན་ཏན་ཕུན་སུམ་ཚད་མེད་པ་དང་ལྡན་པར་སྨྲའོ། །དེ་ནས་འཁོར་རྣམས་ཀྱིས་འདི་སྐད་ཅེས་སྨྲས་སོ། །ཤིན་དུ་ལེགས་སོ་སྐྱེས་བུ་ཆེན་པོ་དགེ་སྦྱོང་གཽ་ཏ་མ་ནི་ཡང་དག་པར་ཁྱོད་སྨྲ་བ་ལྟར་ཡོན་ཏན་ཚད་མེད་པ་དང་། མངོན་
པར་ཤེས་པའི་རྫུ་འཕྲུལ་ཚད་མེད་པ་དང་ལྡན་པས་བདག་ཅག་ནི་དེ་དང་འགྲན་མི་ཕོད་དོ། །དགེ་སྦྱོང་གཽ་ཏ་མ་ནི་རང་བཞིན་གྱིས་མཉེན་ཞིང་དེས་ཏེ་དཀའ་བ་ནི་མ་སྤྱད་ཀྱི་རྒྱལ་པོའི་ཁབ་དུ་བཙས་པས་སློབ་པ་གང་ལ་ཡང་མ་ཞུགས་ཏེ་ཚིག་
འཇམ་པོར་སྨྲར་ནི་རུང་གི །སྒྱུ་རྩལ་དང་ཡི་གེ་དང་གཙུག་ལག་ལ་སོགས་པ་མི་ཤེས་སོ། །དམ་པའི་ཆོས་ནི་མདོ་ཙམ་ཞིག་བགྲོས་ཏེ། དགེ་སྦྱོང་གཽ་ཏ་མ་བདག་ཅག་ལས་རྒྱལ་ན་བདག་ཅག་གིས་དེའི་གཡོག་བྱའོ། །བདག་
ཅག་གིས་དེ་ལས་རྒྱལ་ན་བདག་གི་གཡོག་བྱ་དགོས་སོ་ཞེས་སྨྲས་ནས་དེའི་ཚེ་མུ་སྟེགས་ཅན་ཚད་མེད་པ་སྙེད་ལྷན་ཅིག་འདུས་ཏེ། ཡུལ་དབུས་གྱུར་འཆང་དུ་རྒྱལ་པོ་མ་སྐྱེས་དགྲའི་དྲུང་དུ་ལྷགས་སོ། །རྒྱལ་པོས་དེ་དག་མཐོང་
ནས་འདི་སྐད་ཅེས་སྨྲས་སོ། །ཀྱེ་སྐྱེས་བུ་དག་ཁྱེད་གར་འགྲོ། ཁྱེད་རྣམས་ནི་སོ་སོ་ན་འཕགས་པའི་ལམ་ལ་ནན་ཏན་བྱེད་པ་ཡིན་ཏེ། ཁྱིམ་ནས་ཁྱིམ་མ་ཡིན་པར་རབ་ཏུ་བྱུང་ནས་ཁྱིམ་གྱི་དངོས་པོ་དང་ལོངས་སྤྱོད་ཐམས་ཅད་
ཡོངས་སུ་སྤངས་ཏེ་ཡུལ་མི་ཐམས་ཅད་ཀྱིས་སྟི་སྟང་དང་བཅས་པས་མཆོད་དེ། སྟི་སྟང་དང་རིམ་གྲོ་བྱེད་པ་ལ་ཡིད་དང་འགལ་བར་མ་བྱས་ན་ཅིའི་ཕྱིར་ཐམས་ཅད་འདུས་ཏེ་འདིར་ལྷགས་པར་གྱུར། ཀྱེ་སྐྱེས་བུ་དག་ཁྱེད་རྣམས་ནི་
<pb id="48.268a"/>
སོ་སོའི་ཆོས་འཛིན་ཅིང་སོ་སོའི་ཚུལ་ཁྲིམས་ཀྱིས་རབ་ཏུ་བྱུང་སྟེ་འཐུན་པ་ཡང་མ་ཡིན་སོ་སོའི་ཚུལ་ཁྲིམས་ཀྱིས་རབ་ཏུ་བྱུང་སྟེ་ལམ་ལ་ནན་ཏན་བྱེད་པ་ཡིན་ན། ཅིའི་རྒྱུ་ཅིའི་རྐྱེན་གྱིས་དེང་འདིར་བསམ་པ་གཅིག་དུ་
ཐམས་ཅད་འདུས་པ་ནི་དཔེར་ན་ལོ་མ་ལྷགས་པ་ལ་རླུང་དྲག་པོས་བཏབ་ན་གཅིག་ཏུ་འདུས་པ་ལྟར་ཐམས་ཅད་འདིར་ལྷགས་པར་གྱུར། ཁོ་བོ་ནི་རྟག་ཏུ་རབ་ཏུ་བྱུང་བའི་མགོན་དང་སྐྱབས་བྱེད་དེ་ཆུང་ངུ་ན་ལུས་དང་སྲོག་ལ་ཡང་ཕངས་པར་མི་བྱེད་
དོ། །དེའི་ཚེ་ན་མུ་སྟེགས་ཅན་ཐམས་ཅད་ཀྱིས་འདི་སྐད་ཅེས་གསོལ་ཏོ། །རྒྱལ་པོ་ཆེན་པོ་ལེགས་པར་གསོན་ཅིག །རྒྱལ་པོ་ཆེན་པོ་ནི་ཆོས་ཀྱི་ཟམ་པ་ཆེན་པོ་ལྟ་བུའོ། །ཆོས་ཆེན་པོའི་གདར་ལྟ་བུའོ། །ཆོས་
ཆེན་པོའི་སྲང་ལྟ་བུ་ཡིན་ཏེ་ཡོན་ཏན་ཐམས་ཅད་ཀྱི་སྣོད་ཡིན་ནོ། །ཡོན་ཏན་ཐམས་ཅད་ཀྱི་ཡང་དག་པའི་ངོ་བོ་ཉིད་ཡིན་ནོ། །དམ་པའི་ཆོས་ཀྱི་ལམ་ལྟ་བུའོ། །ས་བོན་ཐམས་ཅད་ཀྱི་ཞིང་གཤིན་པ་ལྟ་བུའོ། །ཡུལ་ས་ཐམས་
ཅད་ཀྱི་གཞི་ལྟ་བུ་ཡིན་ནོ། །ཡུལ་ཁམས་ཐམས་ཅད་ཀྱི་མེ་ལོང་གི་སྣང་བ་ལྟ་བུ་ཡིན་ནོ། །ལྷ་ཐམས་ཅད་ཀྱི་གཟུགས་ལྟ་བུ་ཡིན་ནོ། །ཡུལ་མི་ཐམས་ཅད་ཀྱི་ཕ་མ་ལྟ་བུ་ཡིན་ནོ། །རྒྱལ་པོ་ཆེན་པོ་འཇིག་རྟེན་གྱི་ཁམས་
ཐམས་ཅད་ཀྱི་ཡོན་ཏན་གྱི་རིན་པོ་ཆེའི་གཏེར་ནི་རྒྱལ་པོའི་ལུས་ཡིན་ནོ། །དེ་ཅིའི་ཕྱིར་ཡོན་ཏན་གྱི་མཛོད་ཅེས་བྱ་ཞེ་ན། རྒྱལ་པོས་ཞལ་ཆེ་གཅོད་པ་ན་གཉེན་དང་དགྲ་ལ་བྱེ་བྲག་མི་འབྱེད་དེ་མཉམ་སྙོམས་པ་ནི་ས་འམ། ཆུ་འམ། མེ
འམ། རླུང་དང་འདྲ་སྟེ། དེ་བས་ན་རྒྱལ་པོ་ནི་ཡོན་ཏན་གྱི་གཏེར་ཞེས་བྱའོ། །རྒྱལ་པོ་ཆེན་པོ་ད་ལྟར་གྱི་སེམས་ཅན་དག་ཚེའི་ཚད་ཐུང་མོད་ཀྱི། རྒྱལ་པོའི་ཡོན་ཏན་ནི་སྔོན་གྱི་རྒྱལ་པོ་ཚེ་རིང་བ་རབ་ཏུ་བདེ་བའི་དུས་དང་འདྲའོ། །
གཞན་ཡང་རྒྱལ་པོ་སྤྱི་བོ་སྐྱེས་སམ། གྱ་ནོམ་སྣང་ངམ། བཟོད་པ་ཅན་ནམ། ན་ཧོ་ཞ་འམ། ཡ་ཡ་དེ་འམ། ཤི་ཕྱི་འམ། པ་པ་ཨི་ཙ་གུ་ལ་སོགས་པ་དགེ་བའི་ཆོས་ཕུན་སུམ་ཚོགས་པ་དང་ལྡན་པ་དང་འདྲ་བར་རྒྱལ་པོ་ཆེན་པོ་
<pb id="48.268b"/>
ཡང་དེ་དང་འདྲའོ། །རྒྱལ་པོ་ཆེན་པོ་རྒྱལ་པོ་ཆེན་པོའི་རྐྱེན་གྱིས་ཡུལ་མི་ཐམས་ཅད་བདེ་སྐྱིད་པར་གྱུར་ཏེ། དེ་བས་ན་བདག་ཅག་རབ་ཏུ་བྱུང་བ་ཐམས་ཅད་ཡུལ་འདི་ན་གནས་པར་མོས་ཏེ་ཚུལ་ཁྲིམས་སྲུང་ཞིང་ཡང་དག་པའི་ལམ་ལ་ནན་
ཏན་བགྱིད་དོ། །རྒྱལ་པོ་ཆེན་པོ་བདག་ཅག་གི་གཞུང་ལས་རབ་ཏུ་བྱུང་བའི་གང་ཟག་གང་དུ་གནས་པའི་ཡུལ་དེ་ནི་ཚུལ་ཁྲིམས་སྲུང་ཞིང་ཡང་དག་པའི་ལམ་ལ་ནན་ཏན་བྱེད་དེ། རྒྱལ་པོ་དེ་ལ་དགེ་བ་སྤྱོད་པའི་སྐལ་བ་མཆིས་སོ། །རྒྱལ་པོ་ཆེན་པོ་འཇིག་
རྟེན་ན་རྐུན་ཤོད་བྱེད་པ་ཐམས་ཅད་རྒྱལ་པོས་མ་མཆིས་པར་བགྱིས་ཏེ་རབ་ཏུ་བྱུང་བ་ཐམས་ཅད་འཇིགས་པ་མ་མཆིས་ན། མ་རུངས་པ་ཆེན་པོ་དགེ་སྦྱོང་གཽ་ཏ་མ་འབའ་ཞིག་མ་མཆིས་པར་མ་བགྱིས་པས་བདག་ཅག་ནི་དེ་ལ་རབ་ཏུ་འཇིགས་སོ། །
དགེ་སྦྱོང་གཽ་ཏ་མ་ནི་ཆོ་རིགས་སྙེམས་ཏེ་ལུས་ཀྱི་མདོག་དང་ལྡན་ལ། སྔོན་སྦྱིན་པ་བྱིན་པའི་རྐྱེན་གྱིས་རྙེད་པ་མང་དུ་རྙེད་དེ་དངོས་པོ་དེ་དག་ལ་སྙེམས་པས་ང་རྒྱལ་ཆེན་པོ་སྐྱེས་ལ། གཞན་ཡང་རིག་སྔགས་ལ་མཁས་པའི་རྐྱེན་གྱིས་ང་རྒྱལ་
བྱེད་དོ། །དེའི་རྒྱུ་དེའི་རྐྱེན་གྱིས་དཀའ་བ་སྤྱོད་མི་ནུས་ཀྱི་གོས་དང་མལ་ཆ་ལ་སོགས་པ་ཤིན་ཏུ་འཇམ་པ་ལ་སོགས་ཏེ། དེ་བས་ན་འཇིག་རྟེན་ན་གང་ཟག་མ་རུངས་པ་ཐམས་ཅད་ནི་རྙེད་པ་དང་གྲགས་པ་འདོད་པའི་ཕྱིར་དེའི་འཁོར་དུ་འདུ་
ཞིང་དེའི་དྲུང་དུ་འདུས་ནས་དཀའ་བ་ནི་སྤྱོད་མི་ནུས་སོ། །རིག་སྔགས་ཀྱི་མཐུས་འོད་སྲུང་དང་། ཤཱ་རིའི་བུ་དང་། མཽད་གལ་ཡ་ན་ལ་སོགས་པ་བཏུལ་ནས་ད་ཡང་བདག་ཅག་གི་གནས་ཤིང་སཱ་ལའི་ཚལ་འདིར་བདག་ཅག་གི་ཉེ་གནས་
འཁོར་དུ་བསྡུ་བའི་ཕྱིར་རྟག་པ་དང་། བདེ་བ་དང་། བདག་དང་། ཡོངས་སུ་དག་པའི་ལུས་ཡོད་དོ་ཞེས་སྨྲའོ། །རྒྱལ་པོ་ཆེན་པོ་དགེ་སྦྱོང་གཽ་ཏ་མས་ནི་སྔོན་མི་རྟག་པ་དང་། བདེ་བ་མེད་པ་དང་། བདག་མེད་པ་དང་། ཡོངས་སུ་
དག་པ་མེད་པ་སྟོན་པའི་ཚེ་ན་བདག་ཅག་གིས་བཟོད་ཀྱི། ད་འདི་སྐད་དུ་རྟག་པ་དང་། བདེ་བ་དང་། བདག་དང་། ཡོངས་སུ་དག་པ་ཡོད་དོ་ཞེས་སྨྲ་བ་ལ་ནི་བདག་ཅག་མི་བཟོད་དོ། །རྒྱལ་པོ་ཆེན་པོ་ལེགས་པར་གསན་དུ་གསོལ། 
<pb id="48.269a"/>
བདག་ཅག་དང་། དགེ་སྦྱོང་གཽ་ཏ་མར་གཞུང་འཇུགས་ཤིང་རྩོད་དུ་ཅི་གནང་། རྒྱལ་པོས་བཀའ་སྩལ་པ། ཀྱེ་སྐྱེས་བུ་དག་ཁྱེད་རྣམས་ལ་སུ་ཞིག་གིས་བསླུས་ན། ཁྱེད་ཀྱི་སེམས་ཤིན་དུ་མྱོས་ཤིང་འཁྲུགས་
ཏེ། ཆུའི་དབའ་རླབས་སམ། མེ་མགལ་བསྐོར་བ་འམ། སྤྲེའུ་ཤིང་ཁར་ཕྱིན་པ་འདྲ་བར་གྱུར་པ་འདི་བདག་གིས་ཀྱང་ཁྲེལ། མཁས་པ་ཤེས་རབ་ཅན་གྱིས་ཐོས་ན་ཤིན་དུ་སྙིང་བརྩེ་བ་དང་། གླེན་པ་གཏི་མུག་ཅན་གྱིས་ཐོས་ན་འཕྱ་
ཞིང་སྨོད་པར་འགྱུར་རོ། །ཁྱེད་རྣམས་ཀྱིས་སྨྲ་བ་ནི་རབ་ཏུ་བྱུང་བའི་ཚིག་མ་ཡིན་གྱི། གལ་ཏེ་ཁྱེད་རྣམས་ལ་རླུང་དང་མཁྲིས་པ་དང་བད་ཀན་གྱི་ནད་ཀྱིས་བཏབ་ན་ཁོ་བོ་ལ་སྨན་བཟང་པོ་ཡོད་དེ་ཁྱེད་རྣམས་འཚོ་བར་བྱའོ། །གལ་ཏེ་ཡི་
དགས་ཀྱིས་བརླམས་ན་སྨན་པ་འཚོ་བྱེད་སྔགས་ལ་མཁས་པས་འཚོ་བར་བྱེད་དོ། །ཁྱེད་རྣམས་ནི་ད་ལྟར་ལག་པའི་སེན་མོས་རི་རབ་ལྷུན་པོ་འཇིག་པ་འམ། རྡོ་རྗེ་ལ་སོས་འདེབས་པར་འདོད་པ་དང་འདྲའོ། །སྐྱེས་བུ་ཆེན་པོ་དག་དཔེར་ན་
གླེན་པ་གཏི་མུག་ཅན་གྱིས་སེང་གེའི་རྒྱལ་པོ་བཀྲེས་པ་ཉལ་ཞིང་འདུག་པ་ལས་བསླང་བ་འམ་སྦྲུལ་གདུག་པའི་ཁར་ལག་པ་བཅུག་པ་འམ། ཐལ་བས་ཁེབས་པའི་མེ་མདག་ལ་ལག་པས་རེག་པར་འདོད་པ་དང་འདྲ་བར་ཁྱེད་རྣམས་ཀྱང་དེ་ལྟར་དེ་
དང་འདྲའོ། །རིགས་ཀྱི་བུ་འདི་ལྟ་སྟེ་དཔེར་ན་ཝས་སེང་གེའི་སྒྲ་སྒྲོགས་པ་འམ། སྦྲང་བུ་ཆུང་ངུ་བྱ་ནམ་མཁའ་ལྡིང་དང་མགྱོགས་བུལ་འགྲན་པ་འམ། རི་བོང་གིས་རྒྱ་མཚོའི་གཏིང་དཔག་པ་དང་འདྲ་བར་ཁྱེད་རྣམས་ཀྱང་ད་ལྟར་དེ་དང་འདྲའོ། །
གལ་ཏེ་ཁྱེད་ཀྱིས་དགེ་སློང་གཽ་ཏ་མ་ལས་རྒྱལ་བར་རྨི་ལམ་གྱིས་མཐོང་ན་ཡང་རྨི་ལམ་དེ་ནི་བརྫུན་ཏེ་ཡིད་ཆེས་སུ་མི་རུང་ངོ་། །ཀྱེ་སྐྱེས་བུ་དག་ཁྱེད་རྣམས་འདི་ལྟ་བུའི་སེམས་བསྐྱེད་པ་ནི་དཔེར་ན་ཕྱེ་མ་ལེབ་མེའི་ཕུང་པོར་སོང་བ་དང་འདྲ། ཁོ་བོས་
སྨྲས་པ་བཞིན་དུ་ཡང་མ་སྨྲ་ཤིག །ཁྱེད་ཀྱིས་ཁོ་བོ་ལ་སྲང་དང་འདྲ་བར་མཉམ་མོ་ཞེས་བསྟོད་པའི་ཚིག་ཀྱང་གཞན་གྱིས་ཐོས་པར་མ་བྱེད་ཅིག །དེའི་ཚེ་ན་མུ་སྟེགས་ཅན་གྱིས་རྒྱལ་པོ་ལ་ཡང་འདི་སྐད་ཅེས་གསོལ་ཏོ། །རྒྱལ་
<pb id="48.269b"/>
པོ་ཆེན་པོ་དགེ་སྦྱོང་གཽ་ཏ་མའི་རིག་སྔགས་ཀྱིས་བཏབ་བམ་ཅི་ན། རྒྱལ་པོ་ཆེན་པོ་འཕགས་པས་སྨྲ་བའི་ཚིག་ལ་ཡིད་མི་ཆེས་ཤིང་ཐེ་ཚོམ་ཟ་བར་གྱུར། རྒྱལ་པོ་ཆེན་པོ་སྐྱེས་བུ་ཆེན་པོ་འདི་དག་ལ་བརྙས་པར་མ་བྱེད་ཅིག །རྒྱལ་པོ་ཆེན་
པོ་ཟླ་བ་འདི་འགྲིབས་པ་དང་སྐྱེ་བ་དང་། རྒྱ་མཚོ་ཆེན་པོ་ལ་ལན་ཚྭའི་རོ་བྲོ་བ་དང་། རི་མ་ལ་ཡ་ན་ལ་སོགས་པ་སུས་བྱས། བདག་ཅག་བྲམ་ཟེ་ལ་སོགས་པས་བྱས་པ་མ་ལགས་སམ། རྒྱལ་པོ་ཆེན་པོ་མ་གསན་ཏམ། དྲང་སྲོང་ཨ་ག་ཏས་ལོ་
བཅུ་གཉིས་ཀྱི་བར་དུ་གང་གཱའི་ཀླུང་གི་ཆུ་རྣ་བར་བླུགས་པ་མ་གསན་ཏམ། གཞན་ཡང་དྲང་སྲོང་གཽ་ཏ་མ་རྫུ་འཕྲུལ་ཆེན་པོ་དང་ལྡན་པས་ལོ་བཅུ་གཉིས་ཀྱི་བར་དུ་ཡང་བརྒྱ་བྱིན་གྱི་ལུས་སུ་བསྒྱུར་ཏེ། བརྒྱ་བྱིན་གྱི་ལུས་ནི་ལུག་མ་མོ་མོ་མཚན་
སྟོང་དང་ལྡན་པའི་ལུས་སུ་བསྒྱུར་བ་མ་གསན་ཏམ། རྒྱལ་པོ་ཆེན་པོ་དྲང་སྲོང་གི་ལྟོས་ཉི་མ་གཅིག་གིས་རྒྱ་མཚོ་ཆེན་པོ་བཞིའི་ཆུ་གཅིག་ཆར་འཐུངས་ཏེ་ས་ཆེན་པོ་ཡང་སྐམས་པར་གྱུར་པ་མ་གསན་ཏམ། རྒྱལ་པོ་ཆེན་པོ་དྲང་སྲོང་བ་སྤུས་ལྷའི་
རྒྱལ་པོ་དབང་སྒྱུར་གྱི་མིག་གསུམ་བྱས་པ་མ་གསན་ཏམ། རྒྱལ་པོ་ཆེན་པོ་དྲང་སྲོང་ཨ་ལ་ལས་གྲོང་ཁྱེར་ཨ་ལབ་རྡུལ་དུ་བྱས་པ་མ་གསན་ཏམ། རྒྱལ་པོ་ཆེན་པོ་བྲམ་ཟེའི་ནང་ན་དེ་ལྟ་བུའི་མཐུ་ཆེན་པོ་དང་ལྡན་པའི་དྲང་སྲོང་རྣམས་མཆིས་
ཏེ་མངོན་སུམ་དུ་མཆིས་ན་རྒྱལ་པོ་ཆེན་པོ་ཅིའི་ཕྱིར་ན་བདག་ཅག་ལ་ཤིན་དུ་བརྙས་པར་བྱེད། རྒྱལ་པོས་སྨྲས་པ། ཀྱེ་སྐྱེས་བུ་དག་གལ་ཏེ་བདག་གི་སྨྲ་བ་ལ་ཡིད་མི་ཆེས་ཏེ་འགྲན་འདོད་ན་དེ་བཞིན་གཤེགས་པ་ཡང་དག་པར་རྫོགས་པའི་སངས་
རྒྱས་ད་ལྟར་ཤིང་སཱ་ལའི་དྲུང་ན་བཞུགས་ཀྱི། ཁྱེད་ལ་སྩོགས་པ་དེར་སོང་ལ་ཡིད་བཞིན་དུ་དྲིས་ཤིག །དེ་བཞིན་གཤེགས་པས་རྣམ་པར་ཕྱེ་སྟེ། ཁྱེད་ཀྱི་ཡིད་བཞིན་དུ་ལན་གསུང་བར་འགྱུར་རོ། །དེའི་ཚེ་རྒྱལ་པོ་མ་སྐྱེས་དགྲ་
མུ་སྟེགས་ཅན་གྱི་འཁོར་རྣམས་དང་བཅས་ཏེ། སངས་རྒྱས་གང་ན་བར་ལྷགས་ནས་སྤྱི་བོས་ཕྱག་འཚལ་ཏེ། གཡས་ཕྱོགས་ནས་ལན་གསུམ་བསྐོར་ནས་སྟི་སྟང་དང་བཅས་པས་ཕྱོགས་གཅིག་ཏུ་འཁོད་དེ། བཅོམ་ལྡན་འདས་ལ་
<pb id="48.270a"/>
འདི་སྐད་ཅེས་གསོལ་ཏོ། །བཅོམ་ལྡན་འདས་མུ་སྟེགས་ཅན་འདི་དག་ནི་ཅི་དང་ཅི་སེམས་པ་འདྲི་ཞིང་རྒོལ་ལོ་ཞེས་མཆི་ན། དེ་བཞིན་གཤེགས་པས་དེ་དང་དེའི་ལན་བཀའ་སྩལ་དུ་གསོལ། བཅོམ་ལྡན་འདས་ཀྱིས་བཀའ་
སྩལ་པ། རྒྱལ་པོ་ཆེན་པོ་དེ་བཞིན་གཤེགས་པ་དུས་མཁྱེན་གྱིས་རེ་ཞིག་སྡོད་ཅིག །དེ་ནས་འཁོར་དེའི་ནང་ནས་བྲམ་ཟེ་ཤ་ཏེ་ཤུ་ན་ཞེས་བྱ་བས་འདི་སྐད་ཅེས་གསོལ་ཏོ། །དགེ་སྦྱོང་གཽ་ཏ་མ་མྱ་ངན་ལས་འདས་པ་ཞེས་བགྱི་བ་རྟག་པའི་ཆོས་ལགས་སམ། 
དེ་དེ་བཞིན་ཏེ། དེ་དེ་བཞིན་ནོ། །བྲམ་ཟེས་ཡང་གསོལ་པ། གཽ་ཏ་མ་མྱ་ངན་ལས་འདས་པ་ལ་རྟག་ཅེས་བགྱི་བ་དེ་མི་རུང་ངོ་། །དེ་ཅིའི་སླད་དུ་ཞེ་ན། འཇིག་རྟེན་གྱི་ཆོས་ནི་ས་བོན་ལས་འབྲས་བུ་སྐྱེ་སྟེ། རྒྱུན་མི་འཆད་དོ། །དཔེར་
ན་འཇི་བ་ལས་རྫ་མར་འགྱུར་བ་དང་། སྐུད་པ་ལས་གོས་སུ་འགྱུར་བ་དང་འདྲ་སྟེ། གཽ་ཏ་མས་རྟག་ཏུ་མི་རྟག་པ་ལ་ནན་ཏན་བྱས་ན་མྱ་ངན་ལས་འདས་པ་ཐོབ་བོ་ཞེས་གསུངས་ན། རྒྱུ་རྟག་པ་མ་ལགས་ན་འབྲས་བུ་རྟག་པ་ཅེས་བགྱིར་ག་ལ་རུང་། 
གཽ་ཏ་མ་འདོད་ཆགས་ལས་རྣམ་པར་གྲོལ་ན་མྱ་ངན་ལས་འདའ་བ་ལགས་སོ། །གཟུགས་སུ་འདོད་ཆགས་པ་དང་། གཟུགས་མེད་པར་འདོད་ཆགས་པ་ལས་གྲོལ་ན་མྱ་ངན་ལས་འདའ་བ་ལགས་སོ། །མ་རིག་པ་ལ་སོགས་པ་ཉོན་མོངས་པ་
ཐམས་ཅད་འགགས་ན་མྱ་ངན་ལས་འདའ་བ་ལགས་སོ་ཞེས་གསུངས་ན། འདོད་ཆགས་ནས་མ་རིག་པའི་ཉོན་མོངས་པའི་བར་དུ་ཐམས་ཅད་ཀྱང་མི་རྟག་པ་ལགས་པས་རྒྱུ་མི་རྟག་པ་ལགས་ན་མྱ་ངན་ལས་འདའ་བ་ཐོབ་པ་ཡང་མི་རྟག་པ་ལགས་
པའི་རིགས་སོ། །གཽ་ཏ་མ་རྟག་ཏུ་རྒྱུའི་དབང་གིས་ལྷར་སྐྱེས་ལ། རྒྱུའི་དབང་གིས་སེམས་ཅན་དམྱལ་བར་ལྟུང་སྟེ། རྒྱུ་ལས་རྣམ་པར་གྲོལ་ལོ་ཞེས་གསུངས་པས། དེ་བས་ན་ཆོས་ཐམས་ཅད་ནི་རྒྱུ་ལས་སྐྱེས་སོ། །གལ་ཏེ་
རྒྱུའི་དབང་གིས་རྣམ་པར་གྲོལ་བར་གྱུར་ན་རྟག་ཅེས་བགྱིར་རུང་ངམ། གཽ་ཏ་མས་གཟུགས་ནི་རྐྱེན་ལས་སྐྱེས་པས་མི་རྟག་གོ་ཞེས་གསུངས་ལ། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་ཡང་དེ་དང་འདྲའོ་ཞེས་
<pb id="48.270b"/>
གསུངས་ན། དེ་ལྟར་རྣམ་པར་གྲོལ་བ་དེ་གལ་ཏེ་གཟུགས་ལགས་ན་ནི་མི་རྟག་པ་ལགས་ཏེ། ཚོར་བ་དང་། འདུ་ཤེས་དང་འདུ་བྱེད་དང་། རྣམ་པར་ཤེས་པ་ཡང་དེ་བཞིན་དུ་མི་རྟག་པ་ལགས་སོ། །གལ་ཏེ་ཕུང་པོ་ལྔའི་ཕ་རོལ་ན་རྣམ་པར་
གྲོལ་བ་ཞིག་མཆིས་ན་རྣམ་པར་གྲོལ་བ་དེ་ནི་ནམ་མཁའ་ལགས་པར་འགྱུར་རོ། །གལ་ཏེ་ནམ་མཁའ་ལགས་ན་རྒྱུ་དང་རྐྱེན་ལས་སྐྱེས་ཞེས་བགྱིར་ཡང་མི་རུང་ངོ་། །དེ་ཅིའི་སླད་དུ་ཞེ་ན། རྟག་པ་དང་གཅིག་ཅེས་བགྱི་བ་གནས་ཐམས་ཅད་དུ་
ཁྱབ་པའི་ཕྱིར་རོ། །གཽ་ཏ་མ་གཞན་ཡང་རྒྱུ་ལས་སྐྱེས་པ་ནི་སྡུག་བསྔལ་ཡིན་ནོ་ཞེས་གསུངས་ན། གལ་ཏེ་སྡུག་བསྔལ་ལགས་ན་ཅིའི་སླད་དུ་རྣམ་པར་གྲོལ་བ་ནི་བདེ་བའོ་ཞེས་གསུངས། གཽ་ཏ་མས་གཞན་ཡང་མི་རྟག་པ་ནི་སྡུག་བསྔལ་བ་སྟེ། 
སྡུག་བསྔལ་བ་ནི་བདག་མེད་པའོ་ཞེས་གསུངས་ན། གལ་ཏེ་མི་རྟག་ཅིང་སྡུག་བསྔལ་བ་དང་། བདག་མེད་པ་ལགས་ན་ནི་ཡོངས་སུ་མ་དག་པ་ལགས་ཏེ། རྒྱུ་ལས་སྐྱེས་པའི་ཆོས་ཐམས་ཅད་མི་རྟག་པ་དང་། སྡུག་བསྔལ་བ་དང་། བདག་མེད་པ་དང་། 
ཡོངས་སུ་མ་དག་པ་ལགས་ན་ཅིའི་སླད་དུ་མྱ་ངན་ལས་འདས་པ་ལ་རྟག་པ་དང་། བདེ་བ་དང་། བདག་དང་། ཡོངས་སུ་དག་པ་ལགས་སོ་ཞེས་གསུངས། གཽ་ཏ་མས་གལ་ཏེ་རྟག་པ་དང་མི་རྟག་པ་ཡང་ལགས། སྡུག་བསྔལ་བ་དང་བདེ་བ་ཡང་ལགས། 
བདག་དང་བདག་མ་མཆིས་པ་ཡང་ལགས། ཡོངས་སུ་དག་པ་དང་། ཡོངས་སུ་མ་དག་པ་ཞེས་ཀྱང་གསུངས་པར་གྱུར་ན་གཉིས་སུ་གསུང་བར་མི་འགྱུར་རམ། བདག་གིས་སྔོན་རྒན་རབས་མཁས་པ་བློ་ཅན་ལས་གཏམ་དུ་ཐོས་ན། གལ་ཏེ་སངས་རྒྱས་
འཇིག་རྟེན་དུ་གཤེགས་ན། རྣམ་པ་གཉིས་སུ་གསུང་མི་སྲིད་དོ་ཞེ་ན། ད་ནི་གཽ་ཏ་མས་རྣམ་པ་གཉིས་སུ་གསུངས་སོ། །གཞན་ཡང་སངས་རྒྱས་ཞེས་བགྱི་བ་ང་ཡིན་ནོ་ཞེས་གསུངས་པའི་དོན་ཇི་ལྟ་བུ་ལགས། བཅོམ་ལྡན་འདས་ཀྱིས་བྲམ་ཟེ་ལ་
བཀའ་སྩལ་པ། ཁྱོད་ཀྱིས་སྨྲས་པ་ལྟར་ཡང་ཁྱོད་ལ་དྲི་བ་དྲིས་ན་དེ་དང་དེའི་ལན་ཡང་སྨྲ་བར་བྱའོ། །བྲམ་ཟེས་ལེགས་སོ་གཽ་ཏ་མ་ཞེས་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱི་རང་བཞིན་ཞེས་བྱ་བ་དེ་རྟག་པ་ཡིན་ནམ། 
<pb id="48.271a"/>
མི་རྟག་པ་ཡིན། བྲམ་ཟེས་གསོལ་པ། བདག་གི་རང་བཞིན་ཞེས་བགྱི་བ་ནི་རྟག་པ་ལགས་སོ། །བྲམ་ཟེ་རང་བཞིན་དེས་ཕྱི་ནང་གི་ཆོས་ཐམས་ཅད་ཀྱི་རྒྱུར་འགྱུར་རམ། གསོལ་པ། དེ་བཞིན་ནོ། གཽ་ཏ་མ། བཅོམ་ལྡན་
འདས་ཀྱིས་བཀའ་སྩལ་པ། བྲམ་ཟེ་ཇི་ལྟ་བུར་རྒྱུར་འགྱུར། གསོལ་པ། གཽ་ཏ་མ་རང་བཞིན་ལས་ཆེན་པོ་སྐྱེའོ། །ཆེན་པོ་ལས་ང་རྒྱལ་སྐྱེའོ། །ང་རྒྱལ་ལས་ཆོས་བཅུ་དྲུག་པོ་སྐྱེའོ། །འདི་ལྟ་སྟེ། ས་དང་། ཆུ་དང་། མེ་དང་། རླུང་དང་། ནམ་
མཁའ་དང་། ཤེས་པའི་དབང་པོ་ལྔ་སྟེ། མིག་དང་། རྣ་བ་དང་། སྣ་དང་། ལྕེ་དང་། རེག་བྱ་དང་། ལས་ཀྱི་དབང་པོ་ལྔ་སྟེ། ལག་པ་དང་། རྐང་པ་དང་། ཁ་དང་། སྐྲ་དང་། ཕོ་དང་མོའི་དབང་པོ་དང་། སེམས་མཉམ་པའི་དབང་པོའོ། །ཆོས་
རྣམ་པ་བཅུ་དྲུག་པོ་འདི་ནི་གཟུགས་དང་། སྒྲ་དང་། དྲི་དང་། རོ་དང་། རེག་བྱའི་ཆོས་ལྔ་པོ་ལས་སྐྱེས་སོ། །ཆོས་ཉི་ཤུ་རྩ་གཅིག་པོ་འདིའི་རྩ་བ་ནི་རྣམ་པ་གསུམ་སྟེ། ཞེན་པ་དང་། རྡུལ་དང་། ནག་པོའོ། །ཞེན་པ་ཞེས་བགྱི་བ་ནི་འདོད་པའོ། །རྡུལ་
ཞེས་བགྱི་བ་ནི་ཞེ་སྡང་ངོ་། །ནག་པོ་ཞེས་བགྱི་བ་ནི་མ་རིག་པའོ། །གཽ་ཏ་མ་ཆོས་ཉི་ཤུ་ལྔ་པོ་ནི་ཐམས་ཅད་ཀྱང་རང་བཞིན་ལས་སྐྱེས་སོ། །བཀའ་སྩལ་པ། བྲམ་ཟེ་ཆེན་པོ་ལ་སོགས་པའི་ཆོས་འདི་དག་རྟག་པ་ཡིན་ནམ། མི་རྟག་པ་ཡིན། གསོལ་
པ། གཽ་ཏ་མ་བདག་གི་ཆོས་ཀྱི་རང་བཞིན་ནི་རྟག་པ་ལགས་ཀྱི། ཆེན་པོ་ལ་སོགས་པའི་ཆོས་ནི་ཐམས་ཅད་མི་རྟག་པའོ། །བྲམ་ཟེ་ཁྱོད་སྨྲ་བ་ལྟ་ན་ཁྱོད་ཀྱི་ཆོས་ལ་རྒྱུ་ནི་རྟག་ལ། འབྲས་བུ་ནི་མི་རྟག་གོ། །ངའི་ཆོས་ནི་རྒྱུ་ནི་མི་རྟག་མོད་ཀྱི། 
འབྲས་བུ་ནི་རྟག་ན་དེ་ལ་སྐྱོན་ཅི་ཞིག་ཡོད། བྲམ་ཟེ་ཁྱོད་ཀྱི་ཆོས་ལ་རྒྱུ་རྣམ་པ་གཉིས་ཡོད་དམ། གསོལ་པ། མཆིས་སོ། །བཅོམ་ལྡན་འདས་ཀྱིས་བཀའ་སྩལ་པ། ཇི་ལྟ་བུར་ཡོད། བྲམ་ཟེས་གསོལ་པ། སྐྱེ་བའི་རྒྱུ་དང་གསལ་བའི་རྒྱུ་
སྟེ་གཉིས་མཆིས་སོ། །བཅོམ་ལྡན་འདས་ཀྱིས་བཀའ་སྩལ་པ། སྐྱེ་བའི་རྒྱུ་ནི་གང་། གསལ་བའི་རྒྱུ་ནི་གང་། བྲམ་ཟེས་གསོལ་པ། སྐྱེ་བའི་རྒྱུ་ཞེས་བགྱི་བ་ནི་འཇི་བ་ལས་རྫ་མ་འབྱུང་བ་ལྟ་བུའོ། །གསལ་བའི་རྒྱུ་ཞེས་བགྱི་བ་ནི་མེ་མར་གྱིས་
<pb id="48.271b"/>
སྣང་བར་བྱེད་པ་ལྟ་བུའོ། །བཅོམ་ལྡན་འདས་ཀྱིས་བཀའ་སྩལ་པ། རྒྱུ་རྣམ་པ་གཉིས་ཀྱི་རང་བཞིན་ནི་གཅིག་གོ། །གལ་ཏེ་གཅིག་ཡིན་ན། སྐྱེ་བའི་རྒྱུ་ཡང་གསལ་བའི་རྒྱུར་འགྱུར་ལ། གསལ་བའི་རྒྱུ་ཡང་སྐྱེ་བའི་རྒྱུར་འགྱུར་རམ། 
གསོལ་པ། མ་ལགས་སོ། གཽ་ཏ་མ། བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་སྐྱེ་བའི་རྒྱུ་གསལ་བའི་རྒྱུར་མི་འགྱུར་ལ། གསལ་བའི་རྒྱུ་ཡང་སྐྱེ་བའི་རྒྱུར་མི་འགྱུར་ན་ལྟ། གཅིག་གི་རྒྱུར་གཅིག་འགྱུར་ཞེས་བྱར་རུང་ངམ། བྲམ་
ཟེས་གསོལ་པ། གཅིག་གི་རྒྱུར་གཅིག་མི་འགྱུར་མོད་ཀྱི། གཅིག་ལ་གཅིག་རྒྱུར་འགྱུར་བ་ནི་མཆིས་སོ། །བྲམ་ཟེ་གསལ་བའི་རྒྱུས་གསལ་བར་བྱེད་པ་དེ་གསལ་བ་དང་འཐུན་པ་ཡིན་ནམ། གསོལ་པ། མ་ལགས་སོ། གཽ་ཏ་མ། བཅོམ་
ལྡན་འདས་ཀྱིས་བཀའ་སྩལ་པ། ངའི་ཆོས་ཀྱང་མི་རྟག་པ་ལས་མྱ་ངན་ལས་འདའ་བ་ཐོབ་མོད་ཀྱི། མི་རྟག་པ་ནི་མ་ཡིན་ནོ། །བྲམ་ཟེ་གསལ་བའི་རྒྱུ་ལས་ཐོབ་པས་ན་རྟག་པ་དང་། བདག་དང་། ཡོངས་སུ་དག་པ་ཡིན་ནོ། །སྐྱེ་བའི་
རྒྱུ་ལས་ཐོབ་པས་ན་མི་རྟག་པ་དང་། བདེ་བ་མེད་པ་དང་། བདག་མེད་པ་དང་། ཡོངས་སུ་མ་དག་པ་ཡིན་ནོ། །དེ་བས་ན་དེ་བཞིན་གཤེགས་པས་གསུངས་པ་ཡང་རྣམ་པ་གཉིས་ཡོད་དེ། དེ་ལྟར་རྣམ་པ་གཉིས་སུ་གསུང་ཡང་རྣམ་པ་གཉིས་སུ་མེད་
དེ། དེ་བས་ན་དེ་བཞིན་གཤེགས་པ་ནི་རྣམ་པ་གཉིས་སུ་གསུང་བ་མེད་པ་ཞེས་བྱའོ། །ཁྱོད་སྨྲ་བ་ལྟར་སྔོན་རྒན་རབས་མཁས་པ་ལས། སངས་རྒྱས་འཇིག་རྟེན་དུ་གཤེགས་པ་ནི་གཉིས་སུ་མེད་པར་གསུང་ངོ་ཞེས་ཐོས་པ་ཤིན་དུ་ལེགས་སོ། །ད་ལྟར་
ཕྱོགས་བཅུ་ན་དུས་གསུམ་དུ་རྣམ་པར་བཞུགས་པའི་སངས་རྒྱས་ཐམས་ཅད་ཀྱིས་གསུང་བ་ལ་ཐ་དད་པ་མེད་དེ། དེ་བས་ན་སངས་རྒྱས་བཅོམ་ལྡན་འདས་ནི་གཉིས་སུ་མེད་པར་གསུང་བ་ཞེས་བྱའོ། །ཇི་ལྟར་ན་ཐ་དད་པ་མེད་པ་ཞེ་ན། གང་ཡོད་པར་
སྨྲ་བ་དེ་ལ་ཡོད་པར་ཡང་གསུང་ངོ་། །གང་མེད་པར་སྨྲ་བ་ལ་མེད་པར་ཡང་གསུང་བར་དོན་གཅིག་པ་ཞེས་བྱའོ། །བྲམ་ཟེ་སངས་རྒྱས་བཅོམ་ལྡན་འདས་ནི་རྣམ་པ་གཉིས་སུ་གསུངས་པས་གཅིག་ཏུ་གསུངས་པའི་ཚིག་གསལ་བར་བྱེད་དོ། །
<pb id="48.272a"/>
ཇི་ལྟར་ན་གཉིས་སུ་གསུངས་པས་གཅིག་ཏུ་གསུངས་པ་གསལ་བར་བྱེད་པ་ཞེ་ན། དཔེར་ན་མིག་དང་གཟུགས་ཤེས་ཚིག་གཉིས་ལས་རྣམ་པར་ཤེས་པ་ཞེས་བྱ་བའི་ཚིག་གཅིག་བྱུང་བ་ནས་ཡིད་དང་ཆོས་ཀྱི་བར་དུ་དེ་བཞིན་དུ་རྒྱས་པར་
རིག་པར་བྱའོ། །བྲམ་ཟེས་གསོལ་པ། གཽ་ཏ་མ་སྨྲ་བའི་ཚིག་གི་དོན་ལེགས་པར་གསུངས་སོ། །བདག་ཅག་ནི་གཉིས་སུ་གསུངས་པ་ལས་གཅིག་དུ་གསུང་བ་གསལ་བར་མཛད་པ་མ་རྟོགས་སོ། །དེ་ནས་བཅོམ་ལྡན་འདས་ཀྱིས་དེ་དག་ལ་
འཕགས་པའི་བདེན་པ་བཞི་གསུང་བ་བརྗོད་དོ། །འདི་ལྟ་སྟེ་སྡུག་བསྔལ་གྱི་བདེན་པ་ནི་གཉིས་ཀྱང་ཡིན་ལ། གཅིག་ཀྱང་གཅིག་གོ། །དེ་བཞིན་དུ་ལམ་གྱི་བདེན་པའི་བར་དུ་གཉིས་ལ་གཅིག་ཀྱང་གཅིག་གོ། །བྲམ་ཟེས་གསོལ་པ། 
བཅོམ་ལྡན་འདས་བདག་གིས་རྟོགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་ཀྱིས་ཇི་ལྟ་བུར་རྟོགས། བྲམ་ཟེས་གསོལ་པ། བཅོམ་ལྡན་འདས་སྡུག་བསྔལ་གྱི་བདེན་པ་ཞེས་བགྱི་བ་བྱིས་པ་མ་རབས་ཐམས་
ཅད་ལ་གཉིས་ཏེ། འཕགས་པ་རྣམས་ལ་གཅིག་གོ། །དེ་བཞིན་དུ་ལམ་གྱི་བདེན་པའི་བར་དུ་རྟོགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱིས་ལེགས་པར་རྟོགས་སོ། །བྲམ་ཟེས་གསོལ་པ། བཅོམ་ལྡན་
འདས་བདག་གིས་ཐོས་ནས་ཡང་དག་པའི་ལྟ་བ་ཐོབ་པར་གྱུར་པས། ད་ནི་སངས་རྒྱས་དང་། ཆོས་དང་། དགེ་འདུན་ལ་སྐྱབས་སུ་མཆི་ན། ཐུགས་རྗེ་ཆེན་པོས་བདག་ཅག་རབ་ཏུ་དབྱུང་བར་གསོལ་ལོ། །དེ་ནས་བཅོམ་ལྡན་འདས་ཀྱིས་
ཚེ་དང་ལྡན་པ་ཀུན་ཤེས་ཀཽཎ་ཌི་ནྱ་ལ་བཀའ་སྩལ་པ། ཁྱོད་ཀྱིས་བཤད་དེ་ཞུ་ན། སྐྲ་དང་ཁ་སྤུ་བྲེགས་ལ་ཁྱིམ་ནས་ཁྱིམ་མ་ཡིན་པར་རབ་ཏུ་བྱུང་ཤིག །དེའི་ཚེ་ཚེ་དང་ལྡན་པ་ཀུན་ཤེས་ཀཽཎ་ཌི་ནྱས། བཅོམ་ལྡན་འདས་ཀྱི་བཀའ་
བཞིན་དུ་སྐྲ་དང་ཁ་སྤུ་བྲེག་པ་ན་རྣམ་པ་གཉིས་ལྟུང་བར་གྱུར་ཏོ། །གང་ཞེ་ན། སྐྲ་དང་ཁ་སྤུ་དང་། ཉོན་མོངས་པ་སྟེ། གནས་དེ་ཉིད་དུ་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །དེའི་ཚེ་གཞན་ཡང་ཀུན་དུ་རྒྱུ་བ་སི་ཏ་ཞེས་བགྱི་
<pb id="48.272b"/>
བས་འདི་སྐད་ཅེས་གསོལ་ཏོ། །གཽ་ཏ་མས་གསུངས་པའི་མྱ་ངན་ལས་འདའ་བ་དེ་ཇི་རྟག་གམ། དེ་དེ་བཞིན་ནོ། །ཀུན་དུ་རྒྱུ་བ་སི་ཏས་གསོལ་པ། གཽ་ཏ་མ་ཇི་ཉོན་མོངས་པ་མ་མཆིས་པ་ལ་མྱ་ངན་ལས་འདའ་བ་ཞེས་བགྱི་འམ། 
དེ་བཞིན་ནོ། །ཀུན་དུ་རྒྱུ་བ་སི་ཏས་གསོལ་པ། གཽ་ཏ་མ་འཇིག་རྟེན་ན་མ་མཆིས་པ་རྣམ་པ་བཞི་སྟེ། གང་ཞེ་ན། མ་བྱུང་བ་ལ་མ་མཆིས་ཤེས་བགྱི་བ་སྟེ། དཔེར་ན་འཇི་བ་ལས་མ་བགྱིས་པའི་སྔ་རོལ་ན་རྫ་མ་མ་མཆིས་པ་དང་། འགགས་
ཏེ་མ་མཆིས་པ་ལ་ཡང་མ་མཆིས་པ་ཞེས་བགྱི་བ་སྟེ། དཔེར་ན་རྫ་མ་ཞིག་ནས་མ་མཆིས་པ་དང་། གཅིག་ལ་གཅིག་མ་མཆིས་པས་ཞེས་བགྱི་བ་སྟེ། དཔེར་ན་བ་ལང་ལ་རྟ་མ་མཆིས་ལ། རྟ་ལ་བ་ལང་མ་མཆིས་པ་དང་། གཏན་མ་མཆིས་
པ་ལ་མ་མཆིས་པ་ཞེས་བགྱི་བ་སྟེ། དཔེར་ན་རུ་སྦལ་གྱི་སྤུ་དང་། རི་བོང་གི་རྭ་ལྟ་བུའོ། །གཽ་ཏ་མ་ཇི་སྟེ་ཉོན་མོངས་པ་མ་མཆིས་པས་མྱ་ངན་ལས་འདས་པ་ཞེས་བགྱི་ན། མྱ་ངན་ལས་འདའ་བ་ནི་མ་མཆིས་པའོ། །ཇི་སྟེ་མ་མཆིས་
པ་ལགས་ན་ཅིའི་སླད་དུ་རྟག་པ་དང་། བདེ་བ་དང་། བདག་དང་། ཡོངས་སུ་དག་པ་མཆིས་པར་གསུངས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་འདི་ལྟར་མྱ་ངན་ལས་འདའ་བ་ནི་སྔ་ནས་མེད་པ་སྟེ། འཇི་བའི་ཚེ་རྫ་མ་
མེད་པ་ལྟ་བུ་མ་ཡིན། འགགས་ཏེ་མེད་པ་སྟེ། རྫ་མ་ཞིག་ནས་མེད་པ་ལྟ་བུ་ཡང་མ་ཡིན། གཏན་མེད་པ་སྟེ། རུ་སྦལ་གྱི་སྤུ་དང་། རི་བོང་གི་རྭ་ལྟ་བུ་ཡང་མ་ཡིན་ཏེ། གཅིག་ལ་གཅིག་མེད་པ་དང་ནི་འཐུན་ནོ། །རིགས་ཀྱི་བུ་
ཁྱོད་སྨྲ་བ་ལྟར་བ་ལང་ལ་རྟ་མེད་མོད་ཀྱི། བ་ལང་ཡང་མེད་ཅེས་བྱར་མི་རུང་ངོ་། །རྟ་ལ་བ་ལང་མེད་མོད་ཀྱི། རྟ་ཡང་མེད་ཅེས་བྱར་མི་རུང་སྟེ། མྱ་ངན་ལས་འདའ་བ་ཡང་དེ་དང་འདྲ་སྟེ། ཉོན་མོངས་པ་ལ་མྱ་ངན་ལས་འདའ་བ་
མེད། མྱ་ངན་ལས་འདའ་བ་ལ་ཉོན་མོངས་པ་མེད་དེ། དེ་བས་ན་གཅིག་ལ་གཅིག་མེད་པ་ཞེས་བྱའོ། །བ་སི་ཏས་ཡང་གསོལ་པ། གཽ་ཏ་མ་གལ་ཏེ་གཅིག་ལ་གཅིག་མ་མཆིས་པ་ལ་མྱ་ངན་ལས་འདའ་བ་ཞེས་བགྱི་ན་ནི་གཅིག་ལ་
<pb id="48.273a"/>
གཅིག་མ་མཆིས་པ་ལ་ནི་རྟག་པ་དང་། བདེ་བ་དང་། བདག་དང་། ཡོངས་སུ་དག་པ་མ་མཆིས་ན། གཽ་ཏ་མས་ཅིའི་སླད་དུ་མྱ་ངན་ལས་འདའ་བ་ལ་རྟག་པ་དང་། བདེ་བ་དང་། བདག་དང་། ཡོངས་སུ་དག་པ་མཆིས་ཤེས་གསུངས་
བཅོམ་ལྡན་འདས་ཀྱིས་བཀའ་སྩལ་པ། ཁྱོད་སྨྲ་བ་ལྟར་གཅིག་ལ་གཅིག་མེད་པ་ནི་མེད་པ་རྣམ་གསུམ་སྟེ། བ་ལང་དང་། རྟ་ནི་སྔ་ན་མེད་ལ་ཕྱིས་ཡོད་པས་ན་སྔོན་མེད་པ་ཞེས་བྱའོ། །ཡོད་ནས་ཀྱང་མེད་པར་འགྱུར་བས་ན་ཞིག་པས་མེད་
པ་ཞེས་བྱའོ། །གཅིག་ལ་གཅིག་མེད་པ་མི་ཁྱོད་སྨྲ་བ་བཞིན་ཏེ། རིགས་ཀྱི་བུ་མེད་པ་རྣམ་པ་གསུམ་པོ་ནི་མྱ་ངན་ལས་འདས་པར་བྱེད་དོ། །དེ་བས་ན་མྱ་ངན་ལས་འདའ་བ་ནི་རྟག་པ་དང་། བདེ་བ་དང་། བདག་དང་། ཡོངས་སུ་དག་པའོ། །
དཔེར་ན་འཇིག་རྟེན་གྱི་ནད་ནི་གསུམ་སྟེ། མཁྲིས་པ་དང་། རླུང་དང་། བད་ཀན་ནོ། །ནད་རྣམ་པ་གསུམ་ལ་ཡང་སྨན་རྣམ་པ་གསུམ་གྱིས་འཚོ་སྟེ། མཁྲིས་པའི་ནད་ལ་ནི་མར་གྱིས་འཚོའོ། །རླུང་ལ་ནི་འབྲུ་མར་ཕན་ནོ། །བད་ཀན་ལ་ནི་
སྦྲང་རྩི་ཕན་ནོ། །དེ་ལྟར་སྨན་རྣམ་པ་གསུམ་ཡང་ནད་རྣམ་པ་གསུམ་ལ་ཕན་ནོ། །རིགས་ཀྱི་བུ་རླུང་གི་ནང་ན་འབྲུ་མར་མེད་ལ། འབྲུ་མར་གྱི་ནང་ན་རླུང་མེད་པ་ནས་སྦྲང་རྩིའི་ནང་ན་བད་ཀན་མེད་ལ། བད་ཀན་གྱི་ནང་ན་སྦྲང་རྩི་མེད་དེ། འོན་
ཀྱང་འཚོ་བར་འགྱུར་རོ། །སེམས་ཅན་ཐམས་ཅད་ལ་ཡང་ནད་རྣམ་པ་གསུམ་སྟེ། གང་ཞེ་ན། འདོད་ཆགས་དང་། ཞེ་སྡང་དང་། གཏི་མུག་གོ། །དེ་ལྟར་ནད་རྣམ་པ་གསུམ་པོ་ལ་ཡང་སྨན་རྣམ་པ་གསུམ་སྟེ། འདོད་ཆགས་ཀྱི་ནད་
ལ་ནི་མི་སྡུག་པ་ཡང་དག་པར་བསྒོམ་པར་བྱ། ཞེ་སྡང་གི་ནད་ལ་ནི་བྱམས་པ་ཡང་དག་པར་བསྒོམ་པར་བྱ། གཏི་མུག་གི་ནད་ལ་ནི་རྟེན་ཅིང་འབྲེལ་ཏེ་འབྱུང་བ་ཡང་དག་པར་བསྒོམ་པར་བྱའོ། །རིགས་ཀྱི་བུ་འདོད་ཆགས་བསལ་བའི་ཕྱིར་
འདོད་ཆགས་མ་ཡིན་པ་ཡང་དག་པར་བསྒོམ་པར་བྱ། ཞེ་སྡང་བསལ་བའི་ཕྱིར་ཞེ་སྡང་མ་ཡིན་པ་ཡང་དག་པར་བསྒོམ་པར་བྱ། གཏི་མུག་བསལ་བའི་ཕྱིར་གཏི་མུག་མ་ཡིན་པ་ཡང་དག་པར་བསྒོམ་པར་བྱ་སྟེ། ནད་རྣམ་པ་གསུམ་གྱི་ནང་
<pb id="48.273b"/>
ན་སྨན་རྣམ་པ་གསུམ་མེད་ལ། སྨན་རྣམ་པ་གསུམ་གྱི་ནང་ན་ཡང་ནད་རྣམ་པ་གསུམ་མེད་དོ། །རིགས་ཀྱི་བུ་ནད་རྣམ་པ་གསུམ་གྱི་ནང་ན་སྨན་རྣམ་པ་གསུམ་མེད་པས་མི་རྟག་པ་དང་། བདེ་བ་མེད་པ་དང་། བདག་མེད་པ་དང་། ཡོངས་སུ་
དག་པ་མེད་པ་ཡིན་ནོ། །སྨན་རྣམ་པ་གསུམ་གྱི་ནང་ན་ནད་རྣམ་པ་གསུམ་མེད་པས་ན་རྟག་པ་དང་། བདེ་བ་དང་། བདག་དང་། ཡོངས་སུ་དག་པ་ཡིན་ནོ། །བ་སི་ཏས་གསོལ་པ། བཅོམ་ལྡན་འདས་དེ་བཞིན་གཤེགས་པས་བདག་ལ་རྟག་
པ་དང་། མི་རྟག་པ་བསྟན་དུ་གསོལ། དེ་ལ་རྟག་པ་གང་། མི་རྟག་པ་གང་། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་གཟུགས་ནི་མི་རྟག་པ་ནས། རྣམ་པར་ཤེས་པའི་བར་དུ་མི་རྟག་པའོ། །རྣམ་པར་གྲོལ་བའི་གཟུགས་
ནི་རྟག་པ་ནས། རྣམ་པར་གྲོལ་བའི་རྣམ་པར་ཤེས་པ་ནི་རྟག་པའོ། །རིགས་ཀྱི་བུ་དེ་ལ་རིགས་ཀྱི་བུ་འམ་རིགས་ཀྱི་བུ་མོ་གང་ཞིག་གཟུགས་ནས་རྣམ་པར་ཤེས་པའི་བར་དུ་མི་རྟག་པར་ཡང་དག་པར་བསྒོམས་ན་དེས་ནི་རྟག་པའི་ཆོས་ཐོབ་པར་
རིག་པར་བྱའོ། །བ་སི་ཏས་གསོལ་པ། བཅོམ་ལྡན་འདས་རྟག་པ་དང་མི་རྟག་པའི་ཆོས་ནི་བདག་གིས་རྟོགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་ཀྱིས་རྟག་པ་དང་མི་རྟག་པའི་ཆོས་ཇི་ལྟ་བུར་རྟོགས། 
བ་སི་ཏས་གསོལ་པ། བཅོམ་ལྡན་འདས་བདག་གིས་ནི་བདག་གི་གཟུགས་མི་རྟག་པ་ནས་རྣམ་པར་ཤེས་པའི་བར་དུ་མི་རྟག་པ་སྟེ། རྣམ་པར་གྲོལ་བ་ནི་རྟག་པར་རྟོགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་ནི་ལུས་འདིའི་
དྲིན་ལེགས་པར་བླན་ནོ། །ཚེ་དང་ལྡན་པ་ཀུན་ཤེས་ཀཽཎ་ཌི་ནྱ་ལ་བཀའ་སྩལ་པ། བ་སི་ཏ་འདི་དགྲ་བཅོམ་པ་ཐོབ་ཀྱིས་ཁྱོད་ཀྱིས་ཆོས་གོས་གསུམ་དང་ལྷུང་བཟེད་བྱིན་ཅིག །ཚེ་དང་ལྡན་པ་ཀཽཎྜི་ནྱས་བཅོམ་ལྡན་འདས་ཀྱིས་བཀའ་སྩལ་པ་
བཞིན་དུ་ཆོས་གོས་དང་ལྷུང་བཟེད་བྱིན་ནོ། །དེ་ནས་བ་སི་ཏས་ཆོས་གོས་དང་ལྷུང་བཟེད་བླངས་ནས་ཀུན་ཤེས་ཀཽཎྜི་ནྱ་ལ་འདི་སྐད་ཅེས་སྨྲས་སོ། །བདག་ནི་ལུས་ངན་པ་འདིས་དགེ་བའི་འབྲས་བུ་ཐོབ་ཀྱིས། བཙུན་པ་ཚེགས་ལ་མི་
