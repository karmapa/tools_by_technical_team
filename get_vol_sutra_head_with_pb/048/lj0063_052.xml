<pb id="48.274a"/>
གཟིགས་པར་བདག་གི་སླད་དུ་བཅོམ་ལྡན་འདས་ཀྱི་ཐད་དུ་གཤེགས་ཏེ་འདི་སྐད་ཅེས་གསུངས་ཤིག །བདག་ལྟ་བུ་སྡིག་པ་ཅན་གྱིས་དེ་བཞིན་གཤེགས་པའི་གདུང་རུས་སྨོས་ཤིང་ང་མ་ཁྱོད་སྨྲས་པ་མཐོལ་ཚངས་སུ་
གསོལ་ལོ། །གདུག་པ་ཅན་གྱི་ལུས་འདི་དང་རིང་དུ་གནས་པར་མི་འཚལ་ཏེ། མྱ་ངན་ལས་འདའོ་ཞེས་གསུངས་ཤིག །དེ་ནས་ཚེ་དང་ལྡན་པ་ཀཽཎྜི་ནྱ་སངས་རྒྱས་གང་ན་བ་དེར་སོང་ནས་ཕྱིན་པ་དང་། བཅོམ་ལྡན་འདས་ལ་འདི་སྐད་ཅེས་
གསོལ་ཏོ། །དགེ་སློང་བ་སི་ཏ་ཤིན་དུ་ངོ་ཚ་ཞིང་འཛེམ་པའི་སེམས་སྐྱེས་ཏེ་བདག་ནི་ཤིན་དུ་གླེན་པས་དེ་བཞིན་གཤེགས་པའི་གདུང་སྨོས་ན་ང་མ་ཁྱོད་སྨྲས་པ་ནོངས་ཏེ། བདག་ལས་འགྱོད་ཚངས་གསོལ་ལོ། །སྦྲུལ་གདུག་པ་དང་འདྲ་བའི་
ལུས་འདི་དང་རིང་དུ་འགྲོགས་པར་མི་འཚལ་ཏེ་མྱ་ངན་ལས་འདའོ་ཞེས་མཆིའོ། །བཅོམ་ལྡན་འདས་ཀྱིས་ཚེ་དང་ལྡན་པ་ཀཽཎ་ཌི་ནྱཱ་ལ་བཀའ་སྩལ་པ། དགེ་སློང་བ་སི་ཏ་ནི་སྔོན་སངས་རྒྱས་ཚད་མེད་པ་སྙེད་ལ་དགེ་བའི་རྩ་བ་བསྐྱེད་པས་ད་འདིར་
བསྟན་པའི་ལུང་བཞིན་དུ་གནས་པར་གྱུར་ཏོ། །དེ་ལྟར་ལུང་བཞིན་དུ་གནས་པས་ཡང་དག་པའི་འབྲས་བུ་ཐོབ་པར་གྱུར་ཏེ། དེ་བས་ན་ཁྱོད་ཀྱིས་དེའི་ལུས་ལ་མཆོད་པ་གྱིས་ཤིག། །།འཕགས་པ་ཡོངས་སུ་མྱ་ངན་ལས་འདས་པའི་མདོ། 
</ttitle><bampo n="63.52" zh="5.654"/>བམ་པོ་ལྔ་བཅུ་གཉིས་པ། དེ་ནས་ཀཽཎ་ཌི་ནྱས་བཅོམ་ལྡན་འདས་ལས་དེ་སྐད་ཅེས་ཐོས་ནས་ཕྱིར་དེའི་ལུས་གང་ན་བར་སོང་སྟེ་མཆོད་པ་བྱས་སོ། །དེའི་ཚེ་བ་སི་ཏས་ལུས་བསྲེགས་པ་ན་རྫུ་འཕྲུལ་སྣ་ཚོགས་མངོན་
པར་བསྟན་ཏེ། མུ་སྟེགས་ཅན་གྱི་རྣམས་དེ་ལྟ་བུར་གྱུར་པ་མཐོང་ནས་སྐད་ཆེན་པོས་འདི་སྐད་ཅེས་སྨྲས་སོ། །བ་སི་ཏ་ནི་དགེ་སྦྱོང་གཽ་ཏ་མའི་སྔགས་དང་སྒྱུ་རྩལ་ཐོབ་ཀྱིས་རིང་པོར་མི་ཐོགས་པར་དགེ་སྦྱོང་གཽ་ཏ་མ་བས་ལྷག་པར་ངེས་སོ། །
དེའི་ཚེ་འཁོར་གྱི་དཀྱིལ་འཁོར་དེའི་ནང་ན་ཀུན་དུ་རྒྱུ་ས་ནི་ཞེས་བྱ་བས་ཡང་འདི་སྐད་ཅེས་གསོལ་ཏོ། །གཽ་ཏ་མ་བདག་ཅེས་བགྱི་བ་མཆིས་སམ། དེ་བཞིན་གཤེགས་པས་ཅང་མི་གསུང་ངོ་། །གཽ་ཏ་མ་འོ་ན་མ་མཆིས་པ་ལགས་སམ། 
<pb id="48.274b"/>
དེ་བཞིན་གཤེགས་པ་ཅང་མི་གསུང་ངོ་། །དེ་བཞིན་དུ་ལན་གཉིས་ལན་གསུམ་གྱི་བར་དུ་ཞུས་ཀྱང་དེ་བཞིན་གཤེགས་པ་ཅང་མི་གསུང་ངོ་། །ས་ནིས་ཡང་གསོལ་པ། གཽ་ཏ་མ་གལ་ཏེ་སེམས་ཅན་ཐམས་ཅད་ལ་བདག་ཅེས་བགྱི་བ་མཆིས་
ཏེ་ཐམས་ཅད་ལ་ཁྱབ་ལ། གཅིག་གམ་བྱས་པ་ལགས་ན་གཽ་ཏ་མ་ཅིའི་སླད་དུ་ཅང་མི་གསུང་བར་བཞུགས། བཅོམ་ལྡན་འདས་ཀྱིས་ས་ནི་ལ་བཀའ་སྩལ་པ། ཁྱོད་སྨྲ་བའི་བདག་ཅེས་བྱ་བ་ཐམས་ཅད་ལ་ཁྱབ་པ་ཡིན་ནམ། ས་ནིས་གསོལ་
པ། གཽ་ཏ་མ་བདག་འབའ་ཤིག་དེ་སྐད་དུ་སྨྲ་བ་མ་ལགས་ཀྱི། མཁས་པ་ཤེས་རབ་ཅན་ཐམས་ཅད་ཀྱང་དེ་སྐད་དུ་སྨྲའོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཇི་སྟེ་བདག་ཅེས་བྱ་བ་དེ་ཐམས་ཅད་དུ་ཁྱབ་པ་ཞིག་
ཡིན་ན་ནི་རྒྱུད་ལྔར་སྐྱེ་བ་དག་ཀྱང་དུས་གཅིག་ཏུ་རྣམ་པར་སྨིན་པ་མྱོང་བའི་རིགས་སོ། །ཇི་སྟེ་རྒྱུད་ལྔར་སྐྱེས་པ་དུས་གཅིག་ཏུ་རྣམ་པར་སྨིན་པ་མྱོང་བ་ཞིག་ཡིན་ན་ཀུན་དུ་རྒྱུ་ཁྱོད་ལ་སོགས་པ་ཅིའི་ཕྱིར་སྡིག་པ་མི་དགེ་བའི་ལས་མི་བྱེད་པར་སེམས་
ཅན་དམྱལ་བ་ལས་བཟློག་པའི་ཕྱིར་དགེ་བའི་ཆོས་བྱེད་ཅིང་ལྷར་སྐྱེ་བའི་ལུས་མྱོང་བར་འདོད། ས་ནིས་གསོལ་པ། གཽ་ཏ་མ་བདག་གི་ཆོས་ལ་བདག་ཅག་ཅེས་བགྱི་བ་ནི་རྣམ་པ་གཉིས་ཏེ། བྱས་པའི་ལུས་ཀྱི་བདག་དང་། རྟག་པའི་ལུས་
ཀྱི་བདག་གོ། །དེ་ལ་བྱས་པའི་ལུས་ཀྱི་བདག་གི་ཕྱིར་སྡིག་པ་མི་དགེ་བའི་ཆོས་སྤོང་སྟེ། སེམས་ཅན་དམྱལ་བར་མི་མཆི་བ་དང་། དགེ་བའི་ཆོས་ལ་ནན་ཏན་བགྱིད་པས་མཐོ་རིས་ཀྱི་ལྷར་སྐྱེ་བ་འཚལ་ལོ། །བཅོམ་ལྡན་འདས་ཀྱིས་
བཀའ་སྩལ་པ། རིགས་ཀྱི་བུ་ཁྱོད་སྨྲ་བའི་བདག་ཅེས་བྱ་བ་དེ་ཐམས་ཅད་དུ་ཁྱབ་ལ། བདག་ཅེས་བྱ་བ་དེ་བྱས་པའི་ལུས་ལ་ཡོད་ན་ནི་དེ་མི་རྟག་པ་ཡིན་ནོ། །གལ་ཏེ་བྱས་པའི་ལུས་ལ་མེད་ན་ཐམས་ཅད་ལ་ཁྱབ་ཅེས་བྱར་རུང་ངམ། ས་ནིས་
གསོལ་པ། གཽ་ཏ་མ་བདག་གིས་རྣམ་པར་གཞག་པའི་བདག་ཅེས་བགྱི་བ་དེ་ནི་བྱས་པའི་ནང་ན་ཡང་མཆིས་ལ་རྟག་ཅེས་ཀྱང་བགྱི་བ་ལགས་སོ། །གཽ་ཏ་མ་ཁང་པ་ལ་མེ་ཤོར་ན་ཁང་པ་ཚིག་ཀྱང་ཁྱིམ་བདག་ནི་ཕྱིར་བྱུང་སྟེ། ཁང་
<pb id="48.275a"/>
ཁྱིམ་ཚིག་པའི་ཕྱིར་ཁྱིམ་བདག་ཚིག་གོ་ཞེས་བགྱིར་མི་རུང་ངོ་། །བདག་གི་ཆོས་ཀྱང་དེ་དང་འདྲ་སྟེ། བྱས་པའི་ལུས་འདི་མི་རྟག་པ་ལགས་མོད་ཀྱི། མི་རྟག་པའི་དུས་ན་བདག་ཅེས་བགྱི་བ་ཕྱིར་འབྱུང་ངོ་། །དེ་བས་ན་བདག་གི་བདག་
ཅེས་བགྱི་བ་ནི་ཁྱབ་པ་ཡང་ལགས་ལ་རྟག་པ་ཡང་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་སྨྲ་བ་ལྟར་བདག་ཅེས་བྱ་བ་ཁྱབ་པ་ཡང་ཡིན་ལ་རྟག་པ་ཡང་ཡིན་ཞེས་བྱ་བ་དེ་མི་རུང་ངོ་། །དེ་ཅིའི་ཕྱིར་ཞེ་ན། ཁྱབ་པ་ལ་
རྣམ་པ་གཉིས་ཏེ་རྟག་པ་དང་མི་རྟག་པའོ། །གཞན་ཡང་རྣམ་པ་གཉིས་ཏེ། གཟུགས་དང་། གཟུགས་མེད་པའོ། །དེ་བས་ན་ཇི་སྟེ་ཁྱོད་སྨྲ་བ་ལྟར་ཐམས་ཅད་ལ་ཡོད་པ་ཞིག་ཡིན་ན་ནི་རྟག་པ་ཡང་ཡིན། མི་རྟག་པ་ཡང་ཡིན། གཟུགས་
ཀྱང་ཡིན། གཟུགས་མེད་པ་ཡང་ཡིན་ནོ། །ཁྱོད་སྨྲ་བ་ལྟར་ཁང་པ་ཚིག་ཀྱང་ཁྱིམ་བདག་ཕྱིར་བྱུང་བས་མི་རྟག་པ་ཡང་ཡིན་ནོ་ཞེས་བྱ་བ་དེ་ཡང་མི་རུང་ངོ་། །དེ་ཅིའི་ཕྱིར་ཞེ་ན། ཁང་པ་ཡང་ཁྱིམ་བདག་མ་ཡིན་ལ་ཁྱིམ་བདག་ཀྱང་ཁང་པ་མ་ཡིན་ཏེ། 
ཚིག་པ་ཡང་གཞན་ལ་བྱུང་བ་ཡང་གཞན་པས་ན་བདག་ཅེས་བྱ་བ་ནི་དེ་མ་ཡིན་ནོ། །དེ་ཅིའི་ཕྱིར་ཞེ་ན། བདག་ནི་གཟུགས་སོ། །གཟུགས་ནི་བདག་གོ། །གཟུགས་མེད་པ་ནི་བདག་གོ། །བདག་ནི་གཟུགས་མེད་པ་ཡིན་ན་ཅིའི་ཕྱིར་གཟུགས་མི་རྟག་
པའི་དུས་ན་བདག་ཕྱིར་འབྱུང་ངོ་ཞེས་སྨྲ། རིགས་ཀྱི་བུ་ཅི་ཁྱོད་ཀྱི་ཡིད་ལ་གལ་ཏེ་སེམས་ཅན་ཐམས་ཅད་ལ་བདག་ཅེས་བྱ་བ་དེ་གཅིག་སྟེ་འཐུན་པར་སེམས་ན་དེ་ནི་འཇིག་རྟེན་དང་འཇིག་རྟེན་ལས་འདའ་བའི་ཆོས་གཉིས་ཀ་དང་འགལ་ལོ། །དེ་ཅིའི་
ཕྱིར་ཞེ་ན། འཇིག་རྟེན་གྱི་ཆོས་ཀྱི་ཕ་དང་། མ་དང་། བུ་དང་བུ་མོ་ཞེས་བྱ་བ་ཡོད་དོ། །ཇི་སྟེ་བདག་ཅེས་བྱ་བ་གཅིག་ཡིན་ན་ཕ་ཡང་བུ་ཡིན་ལ། བུ་ཡང་ཕ་ཡིན། མ་ཡང་བུ་མོ་ཡིན་ལ། བུ་མོ་ཡང་མ་ཡིན། དགྲ་ཡང་གཉེན་ཡིན་ལ། གཉེན་
ཡང་དགྲ་ཡིན་ཕ་རོལ་ཡང་ཚུ་རོལ་ཡིན་ལ། ཚུ་རོལ་ཡང་ཕ་རོལ་ཡིན་ཏེ། དེ་བས་ན་སེམས་ཅན་ཐམས་ཅད་ཀྱི་བདག་ཅེས་བྱ་བ་གཅིག་སྟེ། འཐུན་ནོ་ཞེས་བྱ་བ་ནི་འཇིག་རྟེན་དང་འཇིག་རྟེན་ལས་འདས་པའི་ཆོས་གཉིས་ཀ་དང་འགལ་ལོ། །ས་ནིས་
<pb id="48.275b"/>
གསོལ་པ། སེམས་ཅན་ཐམས་ཅད་ལ་བདག་ཅེས་བགྱི་བ་གཅིག་སྟེ། འཐུན་ནོ་ཞེས་བདག་མི་སྨྲའི་སོ་སོའི་མི་རེ་རེ་ལ་བདག་ར་རེ་ཡོད་དོ་ཞེས་སྨྲའོ། །བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་མི་རེ་རེ་ལ་བདག་རེ་རེ་ཡོད་ཅེས་སྨྲ་ན་བདག་ཅེས་བྱ་
བ་མང་པོར་འགྱུར་ཏེ། དེ་ཡང་མི་རུང་ངོ་། །དེ་ཅིའི་ཕྱིར་ཞེ་ན། ཁྱོད་སྔར་སྨྲ་བ་ལྟར་བདག་ཅེས་བྱ་བ་ཐམས་ཅད་ལ་ཁྱབ་བོ་ཞེས་བྱ་བ་དེ་གལ་ཏེ་ཐམས་ཅད་ལ་ཁྱབ་པ་ཞིག་ཡིན་ན་ནི་སེམས་ཅན་ཐམས་ཅད་ཀྱི་འབྲས་བུ་ཡང་འཐུན་པའི་རིགས་ཏེ། ལྷ་སྦྱིན་
མཐོང་བའི་དུས་ན་སངས་རྒྱས་སྦྱིན་ཡང་མཐོང་ལ། ལྷ་སྦྱིན་བྱས་པའི་དུས་ན་སངས་རྒྱས་སྦྱིན་ཡང་བྱས་པ་དང་། ལྷ་སྦྱིན་ཐོས་པའི་དུས་ན་སངས་རྒྱས་སྦྱིན་ཡང་ཐོས་ཏེ། ཆོས་ཐམས་ཅད་ཀྱང་དེ་ལྟ་བུར་འགྱུར་བས་ལྷ་སྦྱིན་གྱིས་མཐོང་བའི་དུས་ན་
སངས་རྒྱས་སྦྱིན་གྱིས་མཐོང་བ་མ་ཡིན་ཏེ། དེ་བས་ན་བདག་ཅེས་བྱ་བ་དེ་ཐམས་ཅད་ལ་ཁྱབ་བོ་ཞེས་སྨྲ་བའི་མི་རིགས་སོ། །ཇི་སྟེ་མ་ཁྱབ་ན་དེ་ནི་མི་རྟག་པར་འགྱུར་རོ། །ས་ནིས་གསོལ་པ། གཽ་ཏ་མ་བདག་ཅེས་བགྱི་བ་ནི་སེམས་ཅན་ཐམས་ཅད་ལ་ཁྱབ་
པ་ལགས་སོ། །ཆོས་དང་ཆོས་མ་ལགས་པ་ནི་ཐམས་ཅད་ལ་ཁྱབ་པ་མ་ལགས་ཏེ། དེ་བས་ན་སངས་རྒྱས་སྦྱིན་གྱིས་བྱས་པ་ཡང་གཞན་ལ། ལྷ་སྦྱིན་གྱིས་བྱས་པ་ཡང་གཞན་ནོ། །དེ་བས་ན་གཽ་ཏ་མ་སངས་རྒྱས་སྦྱིན་གྱིས་མཐོང་བའི་དུས་ན་ལྷ་སྦྱིན་
གྱིས་ཀྱང་མཐོང་བའི་རིགས་སོ་ཞེ་འམ། སངས་རྒྱས་སྦྱིན་གྱིས་ཐོས་པའི་དུས་ན་ལྷ་སྦྱིན་གྱིས་ཀྱང་ཐོས་པའི་རིགས་སོ་ཞེས་གསུང་བའི་མི་རིགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཆོས་དང་ཆོས་མ་ཡིན་པ་ལས་ཀྱིས་བྱས་
པ་ཡིན་ནམ། ས་ནིས་གསོལ་པ། གཽ་ཏ་མ་ལས་ཀྱིས་བགྱིས་པ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་གལ་ཏེ་ཆོས་དང་ཆོས་མ་ཡིན་པ་ལས་ཀྱིས་བྱས་པ་ཡིན་ན་ལྟ་དེ་ཉིད་འཐུན་པའི་ཆོས་ཡིན་ན་དེ་ལ་ཐ་དད་ཅེས་
བྱར་རུང་ངམ། དེ་ཅིའི་ཕྱིར་ཞེ་ན། སངས་རྒྱས་སྦྱིན་གྱིས་བྱས་པའི་ལས་ཀྱི་ནང་ན་ལྷ་སྦྱིན་གྱི་བདག་ཅེས་བྱ་བ་ཡོད་པའི་རིགས་ལ། ལྷ་སྦྱིན་གྱིས་བྱས་པའི་ལས་ཀྱི་ནང་ན་ཡང་སངས་རྒྱས་སྦྱིན་གྱི་བདག་ཅེས་བྱ་བ་ཡང་ཡོད་པའི་རིགས་སོ། །དེ་བས་
<pb id="48.276a"/>
ན་སངས་རྒྱས་སྦྱིན་གྱིས་བྱས་པའི་དུས་ན་ལྷ་སྦྱིན་གྱིས་ཀྱང་བྱས་པར་འགྱུར་ཏེ། ཆོས་དང་ཆོས་མ་ཡིན་པ་ཡང་དེ་དང་འདྲ་བར་འགྱུར་རོ། །རིགས་ཀྱི་བུ་དེ་ལྟར་སེམས་ཅན་ཐམས་ཅད་ཀྱི་ཆོས་དང་ཆོས་མ་ཡིན་པ་དེ་ལྟ་བུ་ཞིག་
ཡིན་ན་ནི་ལས་ཀྱི་འབྲས་བུ་རྣམ་པར་སྨིན་པ་ཡང་ཐ་དད་པའི་མི་རིགས་སོ། །རིགས་ཀྱི་བུ་ས་བོན་ལས་འབྲས་བུར་འགྱུར་ཏེ། ས་བོན་ནི་ནམ་དུ་ཡང་བདག་ནི་བྲམ་ཟེར་འགྱུར་བའི་འབྲས་བུ་འབའ་ཤིག་བྱའི། རྒྱལ་རིགས་དང་རྗེའུ་རིགས་དང་། 
དམངས་རིགས་ཀྱི་འབྲས་བུ་མི་འདོད་དོ་སྙམ་བྱེ་བྲག་མི་འབྱེད་དོ། །དེ་ཅིའི་ཕྱིར་ཞེ་ན། ས་བོན་ལས་འབྲས་བུར་འགྱུར་བ་ནི་རིགས་བཞི་པོའི་བར་དུ་གཅོད་པར་མི་འགྱུར་ལ། ཆོས་དང་ཆོས་མ་ཡིན་པ་ཡང་དེ་དང་འདྲ་སྟེ། བདག་ཅེས་བྱ་བ་དེ་
སངས་རྒྱས་སྦྱིན་གྱིས་བྱས་པའི་འབྲས་བུར་འགྱུར་བར་ནི་བྱའི། ལྷ་སྦྱིན་གྱིས་བྱས་པའི་འབྲས་བུར་འགྱུར་བར་མི་བྱའོ་ཞེ་འམ། ལྷ་སྦྱིན་གྱི་འབྲས་བུར་འགྱུར་བར་བྱའི། སངས་རྒྱས་སྦྱིན་གྱི་འབྲས་བུར་འགྱུར་བར་མི་བྱའི་སྙམ་བྱེ་བྲག་མི་འབྱེད་
དོ། །དེ་ཅིའི་ཕྱིར་ཞེ་ན། ལས་མཉམ་པའི་ཕྱིར་རོ། །ས་ནིས་གསོལ་པ། གཽ་ཏ་མ་དཔེར་ན་ཁང་པ་གཅིག་གི་ནང་དུ་མེ་མར་ཁ་བརྒྱ་སྟོང་བུས་ན་མེ་མར་སྙིང་པོ་ཐ་དད་མོད་ཀྱི་སྣང་བ་ལ་ཁྱད་པར་མ་མཆིས་སོ། །མེ་མར་གྱི་སྙིང་པོ་ཐ་དད་པ་ནི་
ཆོས་དང་ཆོས་མ་ཡིན་པའི་དཔེའོ། །སྣང་བར་བགྱིད་པ་ལ་ཁྱད་པར་མ་མཆིས་པ་ནི་སེམས་ཅན་ཐམས་ཅད་ཀྱི་བདག་ཅེས་བགྱི་བའི་དཔེའོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་སྨྲ་བ་ལྟར་མེ་མར་གྱི་སྣང་བ་
བདག་ཅེས་བྱ་བའི་དཔེ་ཡིན་ནོ་ཞེས་བྱ་བ་དེ་མི་རུང་ངོ་། །དེ་ཅིའི་ཕྱིར་ཞེ་ན། ཁང་པ་ཡང་གཞན་ལ་མེ་མར་ཡང་གཞན་ཏེ། མེ་མར་གྱི་སྣང་བ་མེ་མར་གྱི་སྙིང་པོ་ལ་ཡང་ཡོད་ལ། ཁང་པ་ལ་ཡང་ཡོད་པར་འགྱུར་རོ། །ཁྱོད་སྨྲ་བ་ལྟར་
བདག་ཅེས་བྱ་བ་དེ་དེ་ལྟ་བུ་ཞིག་ཡིན་ན་ནི་ཆོས་དང་ཆོས་མ་ཡིན་པ་གཉིས་ཀ་ལ་ཡང་བདག་ཅེས་བྱ་བ་ཡོད་པའི་རིགས་ལ། བདག་ཅེས་བྱ་བའི་ནང་ན་ཡང་ཆོས་དང་ཆོས་མ་ཡིན་པ་ཡོད་པའི་རིགས་སོ། །ཇི་སྟེ་ཆོས་དང་ཆོས་མ་ཡིན་པ་ལ་བདག་
<pb id="48.276b"/>
ཅེས་བྱ་བ་མེད་ན་ནི་ཐམས་ཅད་ལ་ཁྱབ་ཅེས་བྱ་བ་ཡང་མི་རུང་ངོ་། །ཇི་སྟེ་གཉིས་ཀ་ལ་ཡོད་པ་ཞིག་ཡིན་ན་ནི་མེ་མར་གྱི་སྙིང་པོ་དང་སྣང་བ་གཉིས་ཀ་དཔེར་བྱར་རུང་ངམ། རིགས་ཀྱི་བུ་ཁྱོད་ཀྱི་ཡིད་ལ་མེ་མར་གྱི་སྙིང་པོ་དང་སྣང་བ་ཡང་དག་པར་སོ་
སོ་བར་སེམས་ན་ཅིའི་ཕྱིར་མེ་མར་གྱི་སྙིང་པོ་བཟང་པོའི་དུས་ན་སྣང་བ་ཡང་གསལ་ལ། མེ་མར་གྱི་སྙིང་པོ་ཟད་པའི་དུས་ན་སྣང་བ་མེད་པར་གྱུར། དེ་བས་ན་ཆོས་དང་ཆོས་མ་ཡིན་པའི་དཔེ་མེ་མར་གྱི་སྙིང་པོ་ལས་བླངས་པ་དང་། བདག་
ཅེས་བྱ་བའི་དཔེ་སྣང་བ་ལ་ཁྱད་པར་མེད་པ་ལ་བླངས་པ་མི་རུང་ངོ་། །དེ་ཅིའི་ཕྱིར་ཞེ་ན། ཆོས་དང་ཆོས་མ་ཡིན་པ་དང་། བདག་ཅེས་བྱ་བ་དངོས་པོ་གསུམ་གཅིག་ཏུ་འགྱུར་བའི་ཕྱིར་རོ། །ས་ནིས་གསོལ་པ། གཽ་ཏ་མ་ཁྱོད་ཀྱིས་མེ་མར་ལས་
དཔེ་བླངས་པ་དེ་བཀྲ་ཤིས་པ་མ་ལགས་སོ། །དེ་ཅིའི་སླད་དུ་ཞེ་ན། མེ་མར་ལས་དཔེ་བླངས་པ། བཀྲ་ཤིས་པ་ལགས་ན་བདག་གིས་སྔར་གསོལ་པ་ལགས་སོ། །བཀྲ་ཤིས་མིན་ན་ཅིའི་སླད་དུ་ཡང་དེ་སྐད་གསུང་། བཅོམ་ལྡན་འདས་ཀྱིས་
བཀའ་སྩལ་པ། རིགས་ཀྱི་བུ་ངས་དཔེར་བརྗོད་པ་ནི་བཀྲ་ཤིས་པ་འམ། བཀྲ་ཤིས་པ་མ་ལགས་པའོ་ཞེས་མི་གསུང་གི། ཁྱོད་ཀྱི་ཡིད་དང་སྦྱར་ཏེ་མེ་མར་གྱི་སྙིང་པོའི་ཕ་རོལ་ན་སྣང་བ་ཡོད་དམ། སྙིང་པོ་ཉིད་སྣང་བ་ཡིན་ཞེས་དཔེར་བརྗོད་དེ། 
ཁྱོད་སེམས་མ་སྙོམས་པས་ཆོས་དང་ཆོས་མ་ཡིན་པའི་དཔེ་མར་མེའི་སྙིང་པོ་ལས་བླངས་པ་དང་བདག་ཅེས་བྱ་བའི་དཔེ་སྣང་བ་ལས་བླངས་པས། དེའི་ཕྱིར་སྙིང་པོ་ལས་སྣང་བ་དང་། སྙིང་པོའི་ཕ་རོལ་ན་སྣང་བ་ཡོད་པ་དང་། ཆོས་ལ་བདག་ཡོད་
པ་དང་། བདག་ལ་ཆོས་ཡོད་པ་དང་། ཆོས་མ་ཡིན་པ་བདག་ཅེས་པ་དང་། བདག་ཀྱང་ཆོས་མ་ཡིན་ཞེས་སྨྲ་བས་ཁྱོད་ཀྱི་མཐའ་གཅིག་ནི་འདོད་ལ། མཐའ་གཅིག་ནི་མི་འདོད་པ་མི་རུང་སྟེ། དེ་བས་ན་དཔེ་དེ་ནི་ཁྱོད་ལ་བཀྲ་ཤིས་པ་མ་ཡིན་ནོ། །
དེ་བས་ན་ངས་ཁྱོད་ལ་ཕྱིར་བསྟན་པས་རིགས་ཀྱི་བུ་དཔེ་དེ་ནི་དཔེར་མི་རུང་ངོ་། །དཔེར་མི་རུང་བས་ན་ང་ལ་ནི་བཀྲ་ཤིས་པ་ཡིན་གྱི། ཁྱོད་ལ་ནི་བཀྲ་མི་ཤིས་སོ། །རིགས་ཀྱི་བུ་ཁྱོད་སྨྲ་བ་ལྟར་ན་ང་ལ་བཀྲ་ཤིས་པས་ན། ཁྱོད་ལ་ཡང་བཀྲ་
<pb id="48.277a"/>
ཤིས་སོ་སྙམ་སེམས་པ་མི་རུང་ངོ་། །དེ་ཅིའི་ཕྱིར་ཞེ་ན། འཇིག་རྟེན་གྱི་འགྲོ་བ་དག་བདག་གི་མཚོན་ཆ་བདག་ལ་གནོད་པ་དང་། བདག་གིས་བྱས་པ་ཕ་རོལ་པོས་སྤྱོད་པ་ཡོད་དེ། ཁྱོད་དཔེ་སྨྲ་བ་ཡང་དེ་དང་འདྲ་སྟེ། ང་ལ་ནི་བཀྲ་
ཤིས་པ་ཡིན་གྱི། ཁྱོད་ལ་ནི་བཀྲ་ཤིས་པ་མ་ཡིན་ནོ། །ས་ནིས་གསོལ་པ། གཽ་ཏ་མས་སྔར་བདག་ལ་ཁྱོད་ནི་མ་སྙོམས་སོ་ཞེས་གསུངས་ན། ད་ནི་ཁྱོད་གསུང་བ་ཡང་མ་སྙོམས་སོ། །དེ་ཅིའི་སླད་དུ་ཞེ་ན། གཽ་ཏ་མས་བཀྲ་ཤིས་པ་
ནི་བདག་གིར་མཛད། བཀྲ་མི་ཤིས་པ་ནི་ཁོ་བོ་ལ་བདར་བས་གཞུང་དེས་ན་ཡང་དག་པར་མ་སྙོམས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ངའི་མ་སྙོམས་པས་ཁྱོད་ཀྱི་མ་སྙོམས་པ་བཅོམ་སྟེ། ཁྱོད་ནི་སྙོམས་ཀྱི་
ང་ནི་མ་སྙོམས་པས་བཀྲ་ཤིས་པ་ཡིན་ནོ། །ངའི་མ་སྙོམས་པས་ཁྱོད་ཀྱི་མ་སྙོམས་པ་བཅོམ་ནས་ཁྱོད་སྙོམས་པར་གྱུར་པ་དེ་ཉིད་ང་ཡང་སྙོམས་པའོ། །དེ་ཅིའི་ཕྱིར་ཞེ་ན། འཕགས་པ་རྣམས་དང་འཐུན་པར་སྙོམས་པའི་ཕྱིར་རོ། །ས་
ནིས་གསོལ་པ། གཽ་ཏ་མ་བདག་ནི་རྟག་ཏུ་སྙོམས་ན་ཅིའི་སླད་དུ་ཁྱོད་ཀྱིས་མ་སྙོམས་པ་བཅོམ་མོ་ཞེས་གསུང་། སེམས་ཅན་ཐམས་ཅད་ལ་བདག་ཅེས་བགྱི་བ་སྙོམས་པར་མཆིས་ན། ཅིའི་སླད་དུ་མ་སྙོམས་སོ་ཞེས་གསུང་། རིགས་ཀྱི་བུ་
ཁྱོད་ཀྱིས་ཀྱང་སེམས་ཅན་དམྱལ་བར་ལྟུང་བ་དང་། ཡི་དགས་དང་། བྱོལ་སོང་གི་སྐྱེ་གནས་སུ་ལྟུང་བ་དང་། མི་དང་ལྷར་འགྱུར་རོ་ཞེས་སྨྲ། ཇི་སྟེ་བདག་ཅེས་བྱ་བ་རྒྱུད་ལྔ་ཁྱབ་པ་ཞིག་ཡིན་ན། ཅིའི་ཕྱིར་རྒྱུད་ལྔ་མྱོང་བར་འགྱུར་རོ་
ཞེས་སྨྲ། ཁྱོད་ཀྱང་ཕ་མ་གཉིས་དང་ཕྲད་པ་ལས་བུར་འགྱུར་རོ་ཞེས་སྨྲ། ཅི་སྟེ་བུ་སྔ་ནས་ཡོད་པ་ཞིག་ཡིན་ན། ཅིའི་ཕྱིར་འདུས་པ་ལས་བུར་འགྱུར་རོ་ཞེས་སྨྲ། དེ་བས་ན་མི་གཅིག་པུ་ལ་རྒྱུད་ལྔ་ཆར་གྱི་ལུས་ཡོད་དོ། །ཇི་སྟེ་རྒྱུ་
ལྔར་སྔ་ནས་ལུས་ཡོད་པ་ཞིག་ཡིན་ན། ཅིའི་ཕྱིར་ལུས་ཀྱི་ཕྱིར་ལས་བྱེད་དགོས་པར་འགྱུར། དེ་བས་ན་མ་སྙོམས་ན་ཡིན་ནོ། །རིགས་ཀྱི་བུ་ཁྱོད་ཀྱི་ཡིད་ལ་བདག་ཅེས་བྱ་བ་བྱེད་པ་པོ་ཡིན་ནོ་ཞེས་བྱ་བ་དེ་ཡང་མི་རུང་ངོ་། །དེ་ཅིའི་ཕྱིར་ཞེ་ན། 
<pb id="48.277b"/>
ཇི་སྟེ་བདག་ཅེས་བྱ་བ་བྱེད་པ་པོ་ཡིན་ན། ཅིའི་ཕྱིར་སྡུག་བསྔལ་བར་འགྱུར་བ་བདག་གིས་བྱེད་ཅིང་སོ་སོའི་སྐྱེ་བོ་དག་ཡང་དག་པར་སྡུག་བསྔལ་མྱོང་བར་བྱེད། དེ་བས་ན་བདག་ཅེས་བྱ་བ་ནི་བྱེད་པ་པོ་མ་ཡིན་པར་རིག་པར་བྱའོ། །ཇི་སྟེ་སྡུག་བསྔལ་
བདག་གིས་བྱས་པ་ཡིན་ལ། རྒྱུ་ལས་མ་སྐྱེས་སོ་ཞེས་སྨྲ་ན་ཆོས་ཐམས་ཅད་ཀྱང་དེ་དང་འདྲ་སྟེ། རྒྱུ་ལས་མ་སྐྱེས་པ་ཡིན་ན། ཅིའི་ཕྱིར་བདག་ལ་བྱེད་པ་པོ་ཡིན་ནོ་ཞེས་སྨྲ། རིགས་ཀྱི་བུ་སེམས་ཅན་རྣམས་ཀྱི་སྡུག་བསྔལ་དང་བདེ་བ་ནི་ཡང་དག་པར་
རྒྱུ་དང་རྐྱེན་ལས་གྱུར་ཏོ། །དེ་ལྟར་སྡུག་བསྔལ་བ་དང་བདེ་བ་ནི་མྱ་ངན་དང་དགའ་བ་བྱེད་པར་གྱུར་པས་མྱ་ངན་གྱི་དུས་ན་དགའ་བ་མེད་ལ། དགའ་བའི་དུས་ན་མྱ་ངན་མེད་དེ། བར་འགའ་ནི་དགའ། བར་འགའ་ནི་མྱ་ངན་བྱེད་པ་ཡིན་ན། མཁས་པ་
ཤེས་རབ་ཅན་གྱིས་ཅིའི་ཕྱིར་རྟག་པ་ཡིན་ཞེས་སྨྲ། རིགས་ཀྱི་བུ་ཁྱོད་སྨྲ་བའི་བདག་ཅེས་བྱ་བ་རྟག་པ་ཡིན་ནོ་ཞེ་ན། ཅི་སྟེ་རྟག་པ་ཞིག་ཡིན་ན། ཅིའི་ཕྱིར་དུས་རྣམ་པ་བཅུར་མི་འདྲ་ཞིང་ཐ་དད་པར་འགྱུར། རྟག་པའི་ཆོས་ནི་ཐོག་མ་ནུར་ནུར་པོའི་
དུས་ནས་རྒས་པའི་དུས་ཀྱི་བར་དུ་ཡོད་པའི་མི་རིགས་སོ། །ནམ་མཁའ་ནི་རྟག་པའི་ཆོས་ཡིན་ཏེ། དེ་ལ་དུས་གཅིག་ཀྱང་མེད་ན་དུས་བཅུ་ཡོད་པ་ལྟ་སྨོས་ཀྱང་ཅི་དགོས། རིགས་ཀྱི་བུ་བདག་ཅེས་བྱ་བ་ནི་ནུར་ནུར་པོའི་དུས་མ་ཡིན་པ་ནས་རྒས་པའི་དུས་ཀྱི་བར་དུ་མ་
ཡིན་ན། ཅིའི་ཕྱིར་དུས་རྣམ་པ་བཅུར་མི་མཐུན་ཏེ། ཐ་དད་པ་ཡིན་ནོ་ཞེས་སྨྲ། རིགས་ཀྱི་བུ་ཇི་སྟེ་བདག་ཅེས་བྱ་བ་བྱེད་པ་པོ་ཡིན་ན་ནི་བདག་ཅེས་བྱ་བ་ལ་དར་བའི་དུས་དང་། རྒུད་པའི་དུས་ཡོད་དེ། སེམས་ཅན་ལ་ཡང་དར་བའི་དུས་དང་། རྒུད་
པའི་དུས་ཡོད་དོ། །ཇི་སྟེ་བདག་ཅེས་བྱ་བ་དེ་དེ་ལྟ་བུ་ཞིག་ཡིན་ན་ཅིའི་ཕྱིར་རྟག་ཅེས་བྱ། རིགས་ཀྱི་བུ་བདག་ཅེས་བྱ་བ་བྱེད་པ་པོ་ཡིན་ན། ཅིའི་ཕྱིར་མིར་འདྲ་བ་ལ་དབང་པོ་རྣོན་པོ་དང་། དབང་པོ་རྟུལ་པོ་ཡོད་པར་འགྱུར། རིགས་ཀྱི་བུ་ཇི་སྟེ་
བདག་ཅེས་བྱ་བ་བྱེད་པ་པོ་ཡིན་ན། བདག་ཅེས་བྱ་བས་ལུས་ཀྱི་ལས་དང་། ངག་གི་ལས་ཀྱང་བྱེད་པར་འགྱུར་རོ། །ཇི་སྟེ་ངག་གི་ལས་ཀྱང་བདག་ཅེས་བྱ་བས་བྱས་པ་ཡིན་ན། ཅིའི་ཕྱིར་ངག་གིས་བདག་མེད་དོ་ཞེས་སྨྲ་ཞིང་ཅིའི་ཕྱིར་
<pb id="48.278a"/>
ཡོད་དམ་མེད་ཅེས་ཐེ་ཙོམ་དུ་གྱུར། རིགས་ཀྱི་བུ་ཁྱོད་ཀྱི་ཡིད་ལ་མིག་གི་ཕ་རོལ་ན་མཐོང་བ་ཡོད་དོ་སྙམ་སྨྲ་ན་ཡང་མི་རུང་ངོ་། །དེ་ཅིའི་ཕྱིར་ཞེ་ན། གལ་ཏེ་མིག་གི་ཕ་རོལ་ན་མཐོང་བ་གཞན་ཞིག་ཡོད་ན་མིག་འདི་ཡང་དགོས་པ་
མེད་པར་འགྱུར་ཏེ། ལུས་ཀྱི་དབང་པོའི་བར་དུ་དེ་དང་འདྲ་བར་འགྱུར་ཏེ། ཅི་ཁྱོད་ཀྱི་ཡིད་ལ་བདག་ཅེས་བྱ་བས་མཐོང་ཡང་མིག་གི་རྐྱེན་གྱིས་མཐོང་ངོ་ཞེས་བྱ་བ་དེ་ཡང་མི་རུང་ངོ་། །དེ་ཅིའི་ཕྱིར་ཞེ་ན། དཔེར་ན་མི་ཞིག་མེ་ཏོག་སུ་ནས་གྲོང་ཁྱེར་
ཆེན་པོ་ཚིག་གོ། །ཇི་ལྟར་ཚིག་ཅེ་ན། མེའི་རྐྱེན་གྱིས་ཚིག་གོ་ཞེས་སྨྲ་བ་ལྟར། ཁྱོད་ཀྱི་བདག་ཅེས་བྱ་བས་མཐོང་ངོ་ཞེས་སྨྲ་བ་ཡང་དེ་དང་འདྲའོ། །ས་ནིས་གསོལ་པ། གཽ་ཏ་མ་དཔེར་ན་ཟོར་བ་ཐོགས་ཏེ་རྩྭ་རྔ་བ་དང་འདྲ་བ་སྟེ། བདག་
ཀྱང་དབང་པོ་ལྔའི་རྐྱེན་གྱིས་མཐོང་བ་དང་ཐོས་པ་དང་། རེག་པའི་བར་དུའོ། །རིགས་ཀྱི་བུ་ཟོར་བ་དང་མི་སོ་སོ་བས་དེ་ཅིའི་ཕྱིར་ཟོར་བ་ཐོགས་ནས་བྱེད་པ་ཡོད་དོ། །དབང་པོའི་ཕ་རོལ་ན་བདག་ཅེས་བྱ་བ་གཞན་མེད་ན། ཅིའི་ཕྱིར་བདག་ཅེས་
བྱ་བ་དབང་པོའི་རྐྱེན་གྱིས་བྱ་བ་ཡོད་དོ་ཞེས་སྨྲ། རིགས་ཀྱི་བུ་ཅི་ཁྱོད་ཀྱི་ཡིད་ལ་ཟོར་བ་ཐོགས་ནས་རྔ་བར་འགྱུར་ཏེ། བདག་ཅེས་བྱ་བ་ཡང་དེ་དང་འདྲའོ་ཞེ་ན། བདག་ཅེས་བྱ་བ་ལ་ལག་པ་ཡོད་དམ། འོན་ཏེ་ལག་པ་མེད་པ་ཡིན། ཇི་སྟེ་ལག་
པ་ཡོད་ན་ཅིའི་ཕྱིར་བདག་གིས་ཟོར་བ་མི་ཐོགས། ཇི་སྟེ་ལག་པ་མེད་ན་ཅིའི་ཕྱིར་བདག་ཅེས་བྱ་བ་བྱེད་པ་པོ་ཡིན་ནོ་ཞེས་སྨྲ། རིགས་ཀྱི་བུ་རྩྭ་རྔ་བ་ནི་ཟོར་བ་ཡིན་ཏེ། བདག་མ་ཡིན། མི་མ་ཡིན་ནོ། །ཇི་སྟེ་བདག་དང་མི་མ་ཡིན་ན། ཟོར་བ་ཡང་
མི་དགོས་པར་འགྱུར་རོ། །རིགས་ཀྱི་བུ་མི་ལ་ལས་རྣམ་པ་གཉིས་ཏེ། རྩྭ་ཐོགས་པ་དང་། ཟོར་བ་ཐོགས་པའོ། །ཟོར་བ་ཐོགས་པ་ནི་གཅོད་པའི་ལས་འབའ་ཤིག་མེད་དེ། སེམས་ཅན་གྱིས་ཆོས་མཐོང་བ་ཡང་དེ་དང་འདྲ་སྟེ། མིག་
གིས་གཟུགས་མཐོང་བ་ཡང་འདུས་ཤིང་ཚོགས་པ་ལས་འབྱུང་ངོ་། །ཇི་སྟེ་རྒྱུ་དང་རྐྱེན་འདུས་པ་ལས་མཐོང་ན་མཁས་པ་ཤེས་རབ་ཅན་གྱིས་བདག་ཡོད་ཅེས་ཅིའི་ཕྱིར་སྨྲ། རིགས་ཀྱི་བུ་ཅི་ཁྱོད་ཀྱི་ཡིད་ལ་ལུས་ཀྱིས་བྱས་ནས་བདག་ཅེས་བྱ་བས་མྱོང་
<pb id="48.278b"/>
བར་འགྱུར་རོ་སྙམ་སེམས་ན་དེ་ཡང་མི་རུང་ངོ་། །དེ་ཅིའི་ཕྱིར་ཞེ་ན། འཇིག་རྟེན་ན་ལྷ་སྦྱིན་གྱིས་ལས་བྱས་པ་ལ་སངས་རྒྱས་སྦྱིན་གྱིས་རྣམ་པར་སྨིན་པ་མྱོང་བར་མ་མཐོང་ངོ་། །ཇི་སྟེ་ལུས་ཀྱིས་བྱས་པ་མ་ཡིན་ལ། བདག་ཅེས་བྱ་བ་རྐྱེན་གྱིས་དབང་
གིས་མྱོང་བ་མ་ཡིན་ནོ་ཞེས་སྨྲ་ན་ཁྱོད་ལ་སོགས་པ་ཅིའི་ཕྱིར་རྒྱུ་དང་རྐྱེན་ལས་རྣམ་པར་གྲོལ་བ་ཚོལ། ཁྱོད་ཀྱི་ལུས་སྔ་ནས་ཡོད་ལ། རྒྱུ་དང་རྐྱེན་ལས་བྱུང་བ་མ་ཡིན་ན་རྣམ་པར་གྲོལ་ནས་ཀྱང་རྒྱུ་དང་རྐྱེན་མི་དགོས་པར་ལུས་ཡང་སྐྱེ་བར་འགྱུར་རོ། །ལུས་
ཇི་ལྟ་བ་བཞིན་དུ་ཉོན་མོངས་པ་ཐམས་ཅད་ཀྱང་དེ་དང་འདྲའོ། །ས་ནིས་གསོལ་པ། གཽ་ཏ་མ་བདག་ཅེས་བགྱི་བ་ལ་རྣམ་པ་གཉིས་ཏེ། ཤེས་པ་དང་བཅས་པ་དང་ཤེས་པ་མེད་པའོ། །ཤེས་པ་མེད་པའི་བདག་གིས་ནི་ལུས་ཐོབ་པར་བགྱིད་དོ། །
ཤེས་པ་དང་བཅས་པའི་བདག་གིས་ནི་ལུས་སྤོང་བར་བགྱིད་དོ། །དཔེར་ན་རྫ་མ་སོ་མ་བཏང་བ་བསྲེགས་ན་ཁ་དོག་རྙིང་པ་མ་མཆིས་པར་འགྱུར་ཏེ། དེ་སླར་སྐྱེ་མི་སྲིད་དོ། །མཁས་པ་ཤེས་རབ་ཅན་གྱི་ཉོན་མོངས་པ་ཡང་དེ་དང་འདྲ་སྟེ་མ་མཆིས་པར་བགྱིས་པའི་
འོག་ཏུ་ནམ་དུ་ཡང་སླར་སྐྱེ་མི་སྲིད་དོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཤེས་པ་ཞེས་བྱ་བ་ཡེ་ཤེས་ཀྱིས་ཤེས་སམ། བདག་ཅེས་བྱ་བས་ཤེས། ཇི་སྟེ་ཡེ་ཤེས་ཀྱིས་ཤེས་པ་ཡིན་ན། ཅིའི་ཕྱིར་བདག་གིས་ཤེས་སོ་
ཞེས་སྨྲ། ཇི་སྟེ་བདག་གིས་ཤེས་པ་ཞིག་ཡིན་ན། ཅིའི་ཕྱིར་ཐབས་མཁས་པས་ཡེ་ཤེས་ཚོལ་དགོས་པར་འགྱུར། ཅི་ཁྱོད་ཀྱི་ཡིད་ལ་བདག་ཅེས་བྱ་བས་ཡེ་ཤེས་ཀྱི་དབང་གིས་ཤེས་སོ་ཞེས་སྨྲ་ན་ཡང་མེ་ཏོག་གི་དཔེ་མི་རུང་བ་དང་འདྲའོ། །
རིགས་ཀྱི་བུ་དཔེར་ན་ཤིང་ཚེར་མ་ཅན་ཡང་རང་བཞིན་གྱིས་འཛུག་པ་ཡིན་གྱི། ཤིང་གི་ཚེར་མ་ཐོགས་ཏེ་འཛུགས་སོ་ཞེས་བྱར་མི་རུང་ངོ་། །ཡེ་ཤེས་ཀྱང་དེ་དང་འདྲ་སྟེ། ཡེ་ཤེས་ཉིད་ཀྱིས་ཤེས་པ་ཡིན་ན། ཅིའི་ཕྱིར་བདག་གིས་ཡེ་ཤེས་
ཐོགས་ཏེ་ཤེས་པར་བྱེད་དོ་ཞེས་སྨྲ། རིགས་ཀྱི་བུ་ཁྱོད་ཉིད་ཀྱི་ཆོས་ལས་བདག་ཅེས་བྱ་བ་རྣམ་པར་གྲོལ་ལོ་ཞེ་ན། ཤེས་པ་མེད་པའི་བདག་གིས་ཐོབ་བམ། ཤེས་པ་དང་བཅས་པའི་བདག་གིས་ཐོབ། ཇི་སྟེ་ཤེས་པ་མེད་པས་ཐོབ་ན་ད་
<pb id="48.279a"/>
དུང་ཉོན་མོངས་པ་དང་བཅས་པར་རིག་པར་བྱའོ། །ཇི་སྟེ་ཤེས་པ་དང་བཅས་པས་ཐོབ་ན། ད་དུང་ཡང་ཤེས་པའི་དབང་པོ་ལྔ་དང་བཅས་པར་རིག་པར་བྱའོ། །དེ་ཅིའི་ཕྱིར་ཞེ་ན། དབང་པོ་ལྔ་ལས་ཤེས་པ་གཞན་མེད་དེ། ཇི་སྟེ་དབང་
པོ་རྣམས་དང་བཅས་ན་ཅིའི་ཕྱིར་རྣམ་པར་གྲོལ་བ་ཞེས་བྱ། ཇི་སྟེ་བདག་ཅེས་བྱ་བ་དེ་རང་བཞིན་གྱིས་རྣམ་པར་དག་ལ་དབང་པོ་ལྔ་དང་བྲལ་ལོ་ཞེ་ན། ཡང་ཅིའི་ཕྱིར་ལམ་རྒྱུད་ལྔ་ཡང་ཁྱབ་བོ་ཞེས་སྨྲ་ཞིང་ཅིའི་ཕྱིར་རྣམ་པར་གྲོལ་བ་འདོད་པའི་ཕྱིར་དགེ་བའི་
ཆོས་རྣམས་ལ་ནན་ཏན་བྱའོ་ཞེས་སྨྲ། རིགས་ཀྱི་བུ་དཔེར་ན་མི་ཞིག་ནམ་མཁའ་ལ་ཚེར་མ་འབྱིན་པ་དང་འདྲ་སྟེ། བདག་ཅེས་བྱ་བ་རྣམ་པར་དག་པ་ཡིན་ན། ཅིའི་ཕྱིར་ཉོན་མོངས་པ་ཐམས་ཅད་གཅད་པར་བྱའོ་ཞེས་སྨྲ། ཅི་ཁྱོད་ཀྱི་ཡིད་
ལ་རྒྱུ་དང་རྐྱེན་མ་ཡིན་པ་ལས་རྣམ་པར་གྲོལ་ལོ་ཞེ་ན་ཡང་བྱོལ་སོང་ཐམས་ཅད་ཀྱང་ཅིའི་ཕྱིར་རྣམ་པར་མ་གྲོལ། ས་ནིས་གསོལ་པ། གཽ་ཏ་མ་གལ་ཏེ་བདག་ཅེས་བགྱི་བ་མ་མཆིས་ན་དྲན་པར་བགྱིད་པ་སུ་ལགས། བཅོམ་ལྡན་འདས་ཀྱིས་བཀའ་སྩལ་
ཇི་སྟེ་བདག་ཅེས་བྱ་བ་ཡོད་ན་ཅིའི་ཕྱིར་བརྗེད་པ་ཡོད་པར་འགྱུར། རིགས་ཀྱི་བུ་ཇི་སྟེ་དྲན་པ་ལ་བདག་ཅེས་བྱ་ན། ཅིའི་ཕྱིར་སྡིག་པ་དྲན་ཞིང་མི་དྲན་པ་དྲན། དྲན་པ་མི་དྲན། ས་ནིས་གསོལ་པ། གལ་ཏེ་བདག་ཅེས་བགྱི་བ་མ་མཆིས་ན་
མཐོང་བ་ནི་སུ་ཐོས་པར་བགྱིད་པ་ནི་སུ་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ནང་གི་དབང་པོ་དྲུག་དང་། ཕྱི་རོལ་གྱི་ཡུལ་དྲུག་སྟེ། ཕྱི་ནང་ཕྲད་པ་ལས་རྣམ་པར་ཤེས་པ་དྲུག་སྐྱེའོ། །རྣམ་པར་ཤེས་པ་དྲུག་
པོ་ནི་རྟེན་ཅིང་འབྲེལ་པ་ལས་མིང་དུ་བཏགས་སོ། །རིགས་ཀྱི་བུ་དཔེར་ན་མེ་གཅིག་པུ་ཡང་ཤིང་གི་དབང་གིས་མིང་ཁྱད་ཐོབ་སྟེ་ཤིང་གི་མེ་དང་། རྩྭའི་དབང་གིས་རྩྭའི་མེ་དང་། ཕུབ་མའི་དབང་གིས་ཕུབ་མའི་མེ་དང་། ལྕི་བའི་དབང་གིས་
ལྕི་བའི་མེ་ཞེས་འདོགས་ཏེ། སེམས་ཅན་གྱི་ཡིད་ཀྱི་རྣམ་པར་ཤེས་པ་ཡང་དེ་དང་འདྲ་སྟེ། མིག་དང་གཟུགས་དང་། སྣང་བ་དང་། འདོད་པའི་དབང་གིས་མིག་གི་རྣམ་པར་ཤེས་པ་ཞེས་བྱའོ། །རིགས་ཀྱི་བུ་དེ་ལྟར་མིག་གི་རྣམ་
<pb id="48.279b"/>
པར་ཤེས་པ་དེ་ནི་མིག་གི་ནང་ན་མེད་པ་ནས་འདོད་པའི་བར་དུ་མེད་དེ། རྐྱེན་བཞི་ཕྲད་པ་ལས་རྣམ་པར་ཤེས་པ་སྐྱེ་སྟེ། ཡིད་ཀྱི་རྣམ་པར་ཤེས་པའི་བར་དུ་ཡང་དེ་བཞིན་དུ་རིག་པར་བྱའོ། །དེ་ལྟར་རྟེན་ཅིང་འབྲེལ་ཏེ་འབྱུང་བ་འདུས་པ་
ལས་སྐྱེ་བས་ན། མཁས་པ་ཤེས་རབ་ཅན་ནི་མཐོང་བ་དག་ལ་བདག་ཅེས་མི་སྨྲ་བ་ནས། རེག་བྱའི་བར་དུ་ཡང་བདག་ཅེས་མི་སྨྲའོ། །རིགས་ཀྱི་བུ་དེ་བས་ན་ངས་ནི་མིག་གི་རྣམ་པར་ཤེས་པ་ནས། ཡིད་ཀྱི་རྣམ་པར་ཤེས་པའི་བར་དུ་ཆོས་ཐམས་
ཅད་སྒྱུ་མ་ལྟ་བུའོ་ཞེས་གསུངས་སོ། །ཇི་ལྟར་སྒྱུ་མ་དང་འདྲ་ཞེ་ན། སྔོན་མེད་པ་ལས་ད་ཡོད་དེ། ཡོད་ནས་ཀྱང་མེད་པར་འགྱུར་རོ། །རིགས་ཀྱི་བུ་འདི་ལྟ་སྟེ་དཔེར་ན་མར་དང་། བག་ཕྱེ་དང་། སྦྲང་རྩི་དང་། བཅའ་ལྒ་དང་། པི་
པི་ལིང་དང་ན་ལེ་ཤམ་དང་། དགུན་འབྲུ་དང་། བལ་པོ་སེའུ་དང་། འུ་སུའི་འབྲས་བུ་ལ་སོགས་པ་བསྡུས་ན་ལ་ཏུ་ཞེས་བྱའོ། །བསྡུས་པ་དེ་དག་མ་གཏོགས་པར་ལ་དུ་ཞེས་བྱ་བ་གུད་ན་མེད་དོ། །ཕྱི་ནང་གི་སྐྱེ་མཆེད་དྲུག་ལ། སེམས་
ཅན་དང་། བདག་དང་། གང་ཟག་དང་། སྐྱེས་བུ་ཞེས་བྱའོ། །ཕྱི་ནང་གི་སྐྱེ་མཆེད་མ་གཏོགས་པར་ལོགས་ཤིག་ན་སེམས་ཅན་དང་། བདག་དང་གང་ཟག་དང་། སྐྱེས་བུ་ཞེས་བྱ་བ་མེད་དོ། །ས་ནིས་གསོལ་པ། གཽ་ཏ་མ་བདག་ཅེས་
བགྱི་བ་མ་མཆིས་ན། ཅིའི་སླད་དུ་བདག་མཐོང་། བདག་ཐོས་བདག་སྡུག་བསྔལ་བདག་བདེ་བདག་དགའ་བདག་མྱ་ངན་བྱེད་ཅེས་བརྗོད། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཇི་སྟེ་བདག་གིས་མཐོང་། བདག་
གིས་ཐོས་པ་ལ་བདག་ཅེས་བྱ་ན། ཅིའི་ཕྱིར་འཇིག་རྟེན་ན་ཁྱོད་ཀྱིས་ཉེས་པ་བྱ་བས་བདག་གིས་མ་མཐོང་ངོ་། །མ་ཐོས་སོ་ཞེས་བརྗོད། རིགས་ཀྱི་བུ་འདི་ལྟ་སྟེ་དཔེར་ན་ཚོགས་བཞི་འདུས་ན་དམག་ཅེས་བྱ་སྟེ། དེ་ལྟར་ཚོགས་པ་
བཞི་པོ་ཡང་གཅིག་ཅེས་བྱར་མི་རུང་སྟེ། འོན་ཀྱང་ངའི་དམག་དཔའོ། །ངའི་དམག་ཕ་རོལ་པོས་རྒྱལ་ལོ་ཞེས་བརྗོད་དོ། །ཕྱི་ནང་གི་མཆེད་འདུས་ནས་བྱེད་པ་ཡང་དེ་དང་འདྲ་སྟེ། གཅིག་མ་ཡིན་མོད་ཀྱི་བདག་གིས་བྱས་སོ། །
<pb id="48.280a"/>
བདག་གིས་མྱོང་ངོ་། །བདག་གིས་མཐོང་ངོ་། །བདག་གིས་ཐོས་སོ། །བདག་སྡུག་བསྔལ་ལོ། །བདག་བདེའོ་ཞེས་བརྗོད་དོ། །ས་ནིས་གསོལ་པ། གཽ་ཏ་མ་ཁྱོད་གསུང་བ་ལྟར་ཕྱི་ནང་འདུས་སོ་ཞེས་བགྱི་བ། བདག་
གིས་བྱས། བདག་གིས་མྱོང་ངོ་ཞེས་བརྗོད་ཅིང་སྨྲ་བ་སུ་ལགས། བཅོམ་ལྡན་འདས་ཀྱིས་བཀའ་སྩལ་པ། སྲེད་པ་དང་མ་རིག་པའི་རྐྱེན་གྱིས་ལས་སྐྱེས་སོ། །ལས་ལས་སྲེད་པ་སྐྱེས་སོ། །སྲེད་པ་ལས་ཚད་མེད་པའི་སེམས་ལས་བྱུང་བ་སྐྱེས་
སོ། །སེམས་ཀྱིས་རྣམ་པར་རྟོག་པ་བསྐྱེད་དོ། །རྣམ་པར་རྟོག་པས་རླུང་བསྐྱེད་དོ། །རླུང་སེམས་ལ་རེག་ནས་དཀན་དང་། ལྕེ་དང་། མཆུ་དང་། སེམས་ཅན་གྱི་འདུ་ཤེས་ཕྱིན་ཅི་ལོག་ལས་སྒྲ་བྱུང་བས་བདག་གིས་བྱས། བདག་གིས་མྱོང་། 
བདག་གིས་མཐོང་། བདག་གིས་ཐོས་སོ་ཞེས་སྨྲའོ། །རིགས་ཀྱི་བུ་དཔེར་ན་རྒྱལ་མཚན་གྱི་རྩེ་མོ་ལ་དྲིལ་བུ་བཏགས་ན་རླུང་གི་དབང་གིས་སྒྲ་འབྱུང་ངོ་། །རླུང་ཆེ་ན་སྒྲ་ཡང་ཆེ། རླུང་ཆུང་ན་སྒྲ་ཡང་ཆུང་སྟེ་བྱེད་པ་ནི་མེད་དོ། །རིགས་ཀྱི་བུ་
འདི་ལྟ་སྟེ་དཔེར་ན་ལྕགས་བསྲེགས་པ་ཆུའི་ནང་དུ་བཅུག་ན་སྒྲ་རྣམ་པ་སྣ་ཚོགས་འབྱུང་ངོ་། །དེ་ལ་ཡང་དག་པར་ན་བྱེད་པ་ཞེས་བྱ་བ་མེད་དོ། །རིགས་ཀྱི་བུ་བུས་པ་མ་རབས་ཀྱིས་ནི་དངོས་པོ་འདི་ལྟ་བུ་དག་རྣམ་པར་རྟོག་ཀྱང་བྱེ་བྲག་མི་ཕྱེད་པས། བདག་
དང་། བདག་གི་བ་དང་། བདག་གིས་བྱས་པ་དང་། བདག་གིས་མྱོང་ངོ་ཞེས་སྨྲའོ། །ས་ནིས་གསོལ་པ། གཽ་ཏ་མ་བདག་དང་བདག་གི་བ་མཆིས་ན། ཅིའི་སླད་དུ་རྟག་པ་དང་། བདེ་བ་དང་བདག་དང་། ཡོངས་སུ་དག་པ་མ་མཆིས་སོ་ཞེས་
གསུངས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ངས་ནི་ཕྱི་ནང་གི་སྐྱེ་མཆེད་དྲུག་དང་། རྣམ་པར་ཤེས་པ་དྲུག་ལ་རྟག་པ་དང་། བདེ་བ་དང་། བདག་དང་། ཡོངས་སུ་དག་པའོ་ཞེས་མ་གསུངས་ཀྱི། ངས་ནི་ཕྱི་ནང་གི་
སྐྱེ་མཆེད་དྲུག་དང་། རྣམ་པར་ཤེས་པ་དྲུག་འགགས་པ་ལ་རྟག་པ་ཞེས་བྱའོ། །དེ་ལྟར་རྟག་པས་ན་བདག་ཅེས་བྱའོ། །རྟག་པ་དང་བདག་ཡིན་པའི་ཕྱིར་བདེ་བ་ཞེས་བྱའོ། །རྟག་པ་དང་བདག་དང་བདེ་བའི་ཕྱིར་ཡོངས་སུ་དག་པ་ཞེས་བྱའོ། །
<pb id="48.280b"/>
རིགས་ཀྱི་བུ་སོ་སོའི་སྐྱེ་བོ་དག་ནི་སྡུག་བསྔལ་མི་འདོད་དེ། སྡུག་བསྔལ་གྱི་རྒྱུར་གྱུར་པ་ཡོངས་སུ་བཅད་ནས་སྤོང་བའི་དབང་དུ་གྱུར་པས་བདག་ཅེས་བྱའོ། །དེ་བས་ན་ངས་ནི་རྟག་པ་དང་བདེ་བ་དང་བདག་དང་ཡོངས་སུ་དག་པ་ཞེས་བྱའོ་ཞེས་གསུངས་སོ། །
ས་ནིས་གསོལ་པ། བཅོམ་ལྡན་འདས་ཐུགས་རྗེ་ཆེན་པོས་བདག་ལ་བསྟན་དུ་གསོལ། བདག་གིས་ཇི་ལྟ་བགྱིས་ན་རྟག་པ་དང་བདེ་བ་དང་བདག་དང་། ཡོངས་སུ་དག་པ་ཐོབ་པར་འགྱུར། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་འཇིག་
རྟེན་དུ་བཅས་པ་ཐམས་ཅད་ནི་ཐོག་མ་མེད་པ་ནས་ང་རྒྱལ་ཆེན་པོ་དང་བཅས་ཏེ། ང་རྒྱལ་ཆེན་པོ་བསྐྱེད་པའི་ཕྱིར་ང་རྒྱལ་གྱི་རྒྱུར་འགྱུར་བ་དང་ང་རྒྱལ་གྱིས་ལས་སུ་འགྱུར་བ་བྱེད་དོ། །དེ་བས་ན་ང་རྒྱལ་གྱི་འབྲས་བུ་མངོན་པར་སྨིན་ཏེ། ཉོན་མོངས་པ་
ཐམས་ཅད་ཡོངས་སུ་མ་སྤངས་པས་རྟག་པ་དང་། བདེ་བ་དང་། བདག་དང་ཡོངས་སུ་དག་པ་མ་ཐོབ་བོ། །གལ་ཏེ་སོ་སོའི་སྐྱེ་བོ་དག་ཉོན་མོངས་པ་ཐམས་ཅད་ཡོངས་སུ་སྤོང་བར་འདོད་ན། ང་རྒྱལ་ཡོངས་སུ་སྤང་བར་བྱའོ། །ས་ནིས་གསོལ་པ། 
བཅོམ་ལྡན་འདས་དེ་དེ་བཞིན་ཏེ། དེ་དེ་བཞིན་ནོ། །འཕགས་པའི་བཀའ་བཞིན་ཏེ་བདག་ལ་ང་རྒྱལ་མཆིས་པས་ང་རྒྱལ་གྱི་དབང་གིས་དེ་བཞིན་གཤེགས་པ་ཞེས་མ་སྨོས་ཏེ་གཽ་ཏ་མ་ཞེས་སྨྲས་ནས་ཁྱོད་ཀྱང་སྨྲས་སོ། །ད་ནི་བདག་གིས་ང་རྒྱལ་ཆེན་
པོ་ཡོངས་སུ་སྤངས་ཏེ་དེ་བས་ན་ཡང་དག་པའི་སེམས་ཀྱིས་ཆོས་འཚལ་ན་ཇི་ལྟར་རྟག་པ་དང་བདེ་བ་དང་བདག་དང་ཡོངས་སུ་དག་པ་ཐོབ་པར་འགྱུར། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཤིན་དུ་བརྟགས་པར་ཉོན་ལ་ལེགས་པར་
ཡིད་ལ་བྱོས་ཤིག་དང་། ཁྱོད་ལ་རྣམ་པར་བཀྲོལ་ཏེ་བཤད་པར་བྱའོ། །རིགས་ཀྱི་བུ་གལ་ཏེ་བདག་ཀྱང་མ་ཡིན། གཞན་ཡང་མ་ཡིན། སེམས་ཅན་ཡང་མ་ཡིན་ན། ཆོས་དེ་དག་ཡོངས་སུ་སྤོང་བར་འགྱུར་རོ། །ས་ནིས་གསོལ་
པ། བཅོམ་ལྡན་འདས་བདག་གིས་ནི་རྟོགས་ཏེ། ཡང་དག་པའི་ཆོས་ཀྱི་མིག་ཀྱང་ཐོབ་བོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་ཀྱིས་ཇི་ལྟ་བུར་ཤེས་ཤིང་རྟོགས་ན་ཡང་དག་པའི་ཆོས་ཀྱི་མིག་ཐོབ་བོ་ཞེས་སྨྲ། 
<pb id="48.281a"/>
གསོལ་པ། བཅོམ་ལྡན་འདས་གཟུགས་ཤེས་བགྱི་བ་གཞན་མ་ལགས། བདག་མ་ལགས། སེམས་ཅན་མ་ལགས་པ་ནས་རྣམ་པར་ཤེས་པའི་བར་དུ་དེ་ལྟར་རྟོགས་པས་ཡང་དག་པའི་ཆོས་ཀྱི་མིག་ཐོབ་བོ། །བཅོམ་ལྡན་
འདས་བདག་ནི་རབ་ཏུ་འབྱུང་ཞིང་ལམ་ལ་ནན་ཏན་བྱེད་པར་མོས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ལེགས་པར་འོངས་སོ་ཞེས་བཀའ་སྩལ་པས། དགེ་སློང་དུ་གྱུར་ཏེ་དེ་ཉིད་དུ་ཡོངས་སུ་དག་པའི་ཚངས་པར་སྤྱོད་པ་དང་
ལྡན་ཞིང་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །དེའི་ཚེ་མུ་སྟེགས་ཅན་དེ་དག་གི་ནང་ན་ཀུན་དུ་རྒྱུ་འོད་སྲུང་གི་རིགས་ཅན་ཞིག་འདི་སྐད་ཅེས་གསོལ་ཏོ། །གཽ་ཏ་མ་ལུས་ཉིད་སྲོག་ལགས་སམ། ལུས་དང་སྲོག་གཉིས་ཐ་དད་པ་ལགས། 
དེ་བཞིན་གཤེགས་པ་ཅང་མི་གསུང་བར་བཞུགས་སོ། །དེ་བཞིན་དུ་ལན་གཉིས་ལན་གསུམ་གྱི་བར་དུ་གསོལ་ཀྱང་ཅང་མི་གསུང་ངོ་། །ཀུན་དུ་རྒྱུས་ཡང་གསོལ་པ། གཽ་ཏ་མ་མི་ཞིག་ཚེ་འཕོས་ནས་ལུས་ཕྱི་མ་མ་བླངས་པའི་བར་དུ་ལུས་ཀྱང་ཐ་དད་
ལ། སྲོག་ཀྱང་ཐ་དད་ཅེས་མི་བགྱི་འམ། ཇི་སྟེ་ཐ་དད་པ་ཞིག་ལགས་ན། གཽ་ཏ་མ་ཅིའི་སླད་དུ་ཅང་མི་གསུང་བར་བཞུགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ངས་ནི་ལུས་དང་སྲོག་གཉིས་ཀ་རྟེན་ཅིང་འབྲེལ་ཏེ་
འབྱུང་བ་ལས་སྐྱེས་ཏེ། རྟེན་ཅིང་འབྲེལ་ཏེ་འབྱུང་བ་མ་ཡིན་པ་ལས་མ་ཡིན་ཏེ། ལུས་དང་སྲོག་ཇི་ལྟ་བ་བཞིན་དུ་ཆོས་ཐམས་ཅད་ཀྱང་དེ་དང་འདྲ་བར་རིག་པར་བྱའོ། །ཀུན་དུ་རྒྱུས་ཡང་གསོལ་པ། གཽ་ཏ་མ་བདག་གིས་ནི་འཇིག་རྟེན་ན་ཆོས་
ཁ་ཅིག་རྟེན་ཅིང་འབྲེལ་ཏེ་འབྱུང་བ་མ་ལགས་པར་མཐོང་ངོ་། །བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱིས་འཇིག་རྟེན་གྱི་ཆོས་གང་དག་རྟེན་ཅིང་འབྲེལ་ཏེ་འབྱུང་བ་མ་ཡིན་པར་མཐོང་། ཀུན་དུ་རྒྱུས་གསོལ་པ། འདི་ལྟ་སྟེ་ཞུགས་
ཆེན་པོ་ཤོར་བ་ན། མེ་ལྕེ་རླུང་གིས་བཏབ་ནས་གནས་གཞན་དག་ཀྱང་ཚིག་པར་འགྱུར་བ་དེ་རྟེན་ཅིང་འབྲེལ་ཏེ་འབྱུང་བ་མ་ལགས་པ་ཞེས་བགྱིའོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ངས་ནི་མེ་དེ་ཡང་རྟེན་ཅིང་འབྲེལ་ཏེ་འབྱུང་
<pb id="48.281b"/>
བ་ལས་སྐྱེས་ཏེ། རྟེན་ཅིང་འབྲེལ་ཏེ་འབྱུང་བ་མ་ཡིན་པ་ལས་མ་ཡིན་ནོ། །ཀུན་དུ་རྒྱུས་གསོལ་པ། གཽ་ཏ་མ་མེ་ལྕེ་ཆད་དེ་ཚིག་པ་ནི་ཤིང་ངམ་མདག་མེ་ལས་བྱུང་བ་མ་ལགས་ན། ཅིའི་སླད་དུ་རྟེན་ཅིང་འབྲེལ་ཏེ་འབྱུང་བ་ལགས་ཤེས་
གསུངས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཤིང་དང་མདག་མེ་ནི་མེད་མོད་ཀྱི། འོན་ཀྱང་རླུང་གི་དབང་གིས་མེ་ལྕེ་ཆད་དོ། །རླུང་གི་རྒྱུ་དང་རྐྱེན་གྱིས་མེ་ལྕེ་མེད་པར་མ་གྱུར་ཏོ། །ཀུན་དུ་རྒྱུས་གསོལ་པ། 
གཽ་ཏ་མ་མི་ཞིག་ཚེ་འཕོས་ནས་ལུས་ཕྱི་མ་མ་བླངས་ཀྱི་བར་དུ་ཚེ་ལེན་པའི་རྒྱུ་དང་རྐྱེན་དུ་གྱུར་པ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དུ་རྒྱུ་མ་རིག་པ་དང་སྲེད་པ་ནི་དེའི་རྒྱུ་དེའི་རྐྱེན་དུ་འགྱུར་ཏེ། མ་རིག་པ་དང་སྲེད་པ་གཉིས་
ཀྱི་རྒྱུ་དང་རྐྱེན་གྱི་དབང་གིས་འཚོ་བ་གནས་པར་འགྱུར་རོ། །རིགས་ཀྱི་བུ་རྒྱུ་དང་རྐྱེན་གྱི་ཕྱིར་ལུས་ཉིད་སྲོག་ཡིན་ལ་སྲོག་ཉིད་ཀྱང་ལུས་ཡིན་ནོ། །རྒྱུ་དང་རྐྱེན་གྱི་ཕྱིར་ལུས་ཀྱང་གཞན་ལ་སྲོག་ཀྱང་གཞན་ཏེ། མཁས་པ་ཤེས་རབ་ཅན་ནི་ཕྱོགས་
གཅིག་ཏུ་ལུས་ཀྱང་ཐ་དད་ལ་སྲོག་ཀྱང་ཐ་དད་དོ་ཞེས་མི་སྨྲའོ། །ཀུན་དུ་རྒྱུས་གསོལ་པ། བཅོམ་ལྡན་འདས་བདག་ལ་རྣམ་པར་གྲོལ་ཞིང་བསྟན་ཏེ། རྒྱུ་དང་འབྲས་བུ་མངོན་པར་རྟོགས་པར་མཛད་དུ་གསོལ། བཅོམ་ལྡན་འདས་ཀྱིས་བཀའ་
སྩལ་པ། ཀུན་དུ་རྒྱུ་རྒྱུ་ཡང་ཕུང་པོ་ལྔ་ཡིན་ཏེ། འབྲས་བུ་ཡང་ཕུང་པོ་ལྔ་ཡིན་ནོ། །རིགས་ཀྱི་བུ་གལ་ཏེ་སེམས་ཅན་དག་མེ་མ་བུས་ན་དུད་པ་མེད་དོ། །ཀུན་དུ་རྒྱུས་གསོལ་པ། བཅོམ་ལྡན་འདས་བདག་གིས་ནི་འཚལ་ཏོ་རྟོགས་སོ། །
བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་ཀྱིས་ཇི་ལྟ་བུར་ཤེས་ཤིང་རྟོགས། གསོལ་པ། བཅོམ་ལྡན་འདས་ཞུགས་ཞེས་བགྱི་བ་ནི་ཉོན་མོངས་པ་སྟེ། སེམས་ཅན་དམྱལ་བ་དང་། ཡི་དགས་དང་བྱོལ་སོང་གི་སྐྱེ་གནས་དང་། 
ལྷ་དང་མིའི་གནས་སུ་ཤིན་དུ་འབར་བའོ། །དུད་པ་ཞེས་བགྱི་བ་ནི་ཉོན་མོངས་པའི་འབྲས་བུ་སྨིན་པ་སྟེ། མི་རྟག་པ་དང་མི་གཙང་བ་དང་ཤིན་ཏུ་བཙོག་པས་ན་དུད་པ་ཞེས་བགྱི་སྟེ། སེམས་ཅན་གང་ཉོན་མོངས་པ་མ་བྱས་ན་དེ་ལ་ཉོན་མོངས་
<pb id="48.282a"/>
པའི་རྣམ་པར་སྨིན་པའི་འབྲས་བུ་མ་མཆིས་ཏེ། དེ་བས་ན་དེ་བཞིན་གཤེགས་པས་མེ་མ་བུས་ན་དུད་པ་མེད་དོ་ཞེས་གསུངས་སོ། །བཅོམ་ལྡན་འདས་བདག་ནི་ཡང་དག་པར་ལྟ་བ་ལགས་ན། ཐུགས་བརྩེ་བའི་སླད་དུ་
རབ་ཏུ་འབྱུང་བར་ཅི་གནང་ཞེས་གསོལ་ཏོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་ཤེས་ཀཽཎྜི་ནྱ་ལ་འདི་སྐད་ཅེས་བཀའ་སྩལ་ཏོ། །ཀུན་དུ་རྒྱུ་འདི་རབ་ཏུ་ཕྱུང་ལ་བསྙེན་པར་རྫོགས་པར་གྱིས་ཤིག། དེ་ནས་ཀཽཎྜི་ནྱས་སངས་
རྒྱས་ཀྱིས་བཀའ་སྩལ་པ་དེ་བཞིན་དུ་དགེ་སློང་གི་དགེ་འདུན་ལ་དད་པ་གསོལ་ནས་རབ་ཏུ་ཕྱུང་ཏེ། བསྙེན་པར་རྫོགས་ནས་ཞག་ལྔ་ལོན་པ་དང་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །མུ་སྟེགས་ཅན་གྱི་འཁོར་གྱི་ནང་ན་གཞན་ཡང་ཀུན་
དུ་རྒྱུ་པུ་ན་ཞེས་བྱ་བས་འདི་སྐད་ཅེས་གསོལ་ཏོ། །གཽ་ཏ་མ་ཁྱོད་ཀྱིས་འཇིག་རྟེན་ན་རྟག་པའི་ཆོས་གཟིགས་པས་རྟག་ཅེས་གསུང་ངམ། དེ་སྐད་ཅེས་གསུངས་པ་བདེན་ནམ་བརྫུན་ནམ། རྟག་གམ་མི་རྟག་གམ། རྟག་པ་དང་མི་རྟག་
པ་ལགས་སམ། རྟག་པ་ཡང་མ་ཡིན་མི་རྟག་པ་ཡང་མ་ཡིན་པ་ལགས་སམ། མཐའ་མཆིས་སམ། མཐའ་མ་མཆིས་པ་ལགས་སམ། མཐའ་མཆིས་ཀྱང་མཆིས་ལ་མཐའ་མ་མཆིས་ཀྱང་མ་མཆིས་པ་ལགས་སམ། 
མཐའ་མཆིས་པ་ཡང་མ་ལགས་མཐའ་མ་མཆིས་པ་ཡང་མ་ལགས་སམ། ལུས་ཀྱང་ལགས་སྲོག་ཀྱང་ལགས་སམ། ལུས་དང་སྲོག་ཐ་དད་པ་ལགས་སམ། དེ་བཞིན་གཤེགས་པ་ཡོངས་སུ་མྱ་ངན་ལས་འདས་པ་འགྲོ་བ་ལྟ་བུ་འམ། 
འགྲོ་བ་ལྟ་བུ་མ་ལགས་སམ། འགྲོ་བ་ལྟ་བུ་ལགས་ཀྱང་ལགས་ལ་འགྲོ་བ་ལྟ་བུ་མ་ལགས་ཀྱང་མ་ལགས་སམ། འགྲོ་བ་ལྟ་བུ་ཡང་མ་ལགས་འགྲོ་བ་ལྟ་བུ་མ་ལགས་པ་ཡང་མ་ལགས་སམ། བཅོམ་ལྡན་འདས་ཀྱིས་བཀའ་སྩལ་
པ། པུ་ན་ངས་ནི་འཇིག་རྟེན་ན་རྟག་པ་འམ། བདེན་པ་འམ་བརྫུན་པ་འམ་མི་རྟག་པ་འམ་རྟག་པ་འམ་རྟག་པ་ཡང་མ་ཡིན། མི་རྟག་པ་ཡང་མ་ཡིན་པ་འམ་མཐའ་ཡོད་པ་འམ། མཐའ་མེད་པ་འམ། མཐའ་ཡོད་པ་ཡང་
<pb id="48.282b"/>
ཡིན་མཐའ་མེད་པ་ཡང་ཡིན་པ་འམ། མཐའ་ཡོད་པ་ཡང་མ་ཡིན་མཐའ་མེད་པ་ཡང་མ་ཡིན་པ་འམ། ལུས་ཡིན་པ་འམ་སྲོག་ཡིན་པ་འམ་ལུས་དང་སྲོག་ཐ་དད་པ་འམ། དེ་བཞིན་གཤེགས་པ་མྱ་ངན་ལས་འདས་པ་འགྲོ་བ་ལྟ་བུ་འམ། 
མི་འགྲོ་བ་ལྟ་བུ་འམ་འགྲོ་བ་ལྟ་བུ་ཡང་ཡིན་ལ་མི་འགྲོ་བ་ལྟ་བུ་ཡང་ཡིན་པ་འམ། འགྲོ་བ་ལྟ་བུ་ཡང་མ་ཡིན་འགྲོ་བ་ལྟ་བུ་མ་ཡིན་པ་ཡང་མ་ཡིན་པར་མ་གསུངས་སོ། །པུ་ནས་གསོལ་པ། གཽ་ཏ་མ་སྐྱོན་ཅི་ཞིག་གཟིགས་ན་དེ་སྐད་ཅེས་མི་
གསུང་། བཅོམ་ལྡན་འདས་ཀྱིས་བཀའ་སྩལ་པ། དེ་ལ་གང་ཞིག་འཇིག་རྟེན་ནི་རྟག་སྟེ་འདི་ནི་བདེན་གྱི། གཞན་ནི་བརྫུན་ནོ་ཞེས་སྨྲ་ན་དེ་ནི་ལྟ་བའོ། །ལྟ་བས་ལྟ་བའི་གནས་ནི་འདུ་བྱེད་དུ་ལྟ་བས་ལྟ་བ། ཆགས་པར་ལྟ་བ་བཅིངས་
པར་ལྟ་བ་སྡུག་བསྔལ་དུ་ལྟ་བ་ལེན་པར་ལྟ་བ་འཇིག་པར་ལྟ་བ་གདུང་བར་ལྟ་བ། ཀུན་ནས་དཀྲིས་པར་ལྟ་བ་ཞེས་བྱའོ། །པུ་ན་བྱིས་པ་སོ་སོའི་སྐྱེ་བོ་ནི་ལྟ་བས་ཀུན་དུ་དཀྲིས་པས་ན། སྐྱེ་བ་དང་རྒ་བ་དང་ན་བ་དང་། འཆི་བ་དང་མ་བྲལ་ཏེ་རྒྱུད་
དྲུག་ཏུ་འཁོར་ནས་སྡུག་བསྔལ་ཚད་མེད་པ་མྱོང་སྟེ། འགྲོ་བ་ལྟ་བུ་མ་ཡིན་པ་དང་། མི་འགྲོ་བ་ལྟ་བུ་མ་ཡིན་པའི་བར་དུ་དེ་བཞིན་དུ་རིག་པར་བྱའོ། །པུ་ན་ལྟ་བ་དེ་ལ་དེ་ལྟ་བུའི་སྐྱོན་ཡོད་པར་མཐོང་བས་དེ་བས་ན་མ་ཆགས་ཏེ་གཞན་ལ་ཡང་མི་སྟོན་
ཏོ། །པུ་ནས་གསོལ་པ། གཽ་ཏ་མ་དེ་ལྟ་བུའི་སྐྱོན་གཟིགས་ཏེ་མ་ཆགས་མི་སྟོན་ན། གཽ་ཏ་མ་ད་ལྟ་ཅི་ལ་ཆགས་ཅི་ཞིག་སྟོན། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཆགས་པར་ལྟ་བ་ནི་འཁོར་བའི་ཆོས་ཤེས་བྱའོ། །
དེ་བཞིན་གཤེགས་པ་ནི་འཁོར་བའི་ཆོས་དང་བྲལ་བས་མ་ཆགས་པ་ཞེས་བྱའོ། །རིགས་ཀྱི་བུ་དེ་བཞིན་གཤེགས་པ་ནི་མཐོང་བ་དང་སྟོན་པ་ཞེས་བྱའི། ཆགས་པ་ཞེས་མི་བྱའོ། །པུ་ནས་གསོལ་པ། གཽ་ཏ་མ་ཇི་ལྟ་བུར་གཟིགས། ཇི་
ལྟ་བུར་སྟོན། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ངས་ནི་སྡུག་བསྔལ་དང་། ཀུན་འབྱུང་བ་དང་། འགོག་པ་དང་ལམ་གསལ་བར་གཟིགས་ཏེ། དེ་བས་ན་འཕགས་པའི་བདེན་པ་བཞི་རྣམ་པར་ཕྱེ་སྟེ་སྟོན་ཏོ། །ངས་
<pb id="48.283a"/>
དེ་ལྟ་བུ་དག་གཟིགས་པས་ལྟ་བ་ཐམས་ཅད་དང་། སྲེད་པ་ཐམས་ཅད་དང་། འཐབ་པ་ཐམས་ཅད་དང་། ང་རྒྱལ་ཐམས་ཅད་ཡོངས་སུ་སྤངས་ཏེ། དེ་བས་ན་བདག་ནི་ཡོངས་སུ་དག་པའི་ཚངས་པར་སྤྱོད་པ་དང་ལྡན་ཞིང་
བླ་ན་མེད་པའི་རབ་ཏུ་ཞི་བས་རྟག་པའི་སྐུ་ཐོབ་པར་གྱུར་ཏོ། །རྟག་པའི་སྐུ་འདི་ནི་ཤར་ཕྱོགས་དང་། ནུབ་ཕྱོགས་དང་། ལྷོ་ཕྱོགས་དང་། བྱང་ཕྱོགས་མ་ཡིན་ནོ། །པུ་ནས་གསོལ་པ། ཅིའི་རྒྱུ་ཅིའི་རྐྱེན་གྱིས་འདི་རྟག་པའི་སྐུ་ཤར་ཕྱོགས་དང་། 
ལྷོ་ཕྱོགས་དང་། ནུབ་ཕྱོགས་དང་། བྱང་ཕྱོགས་མ་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ངས་ཁྱོད་ལ་ཅི་དང་ཅི་དྲིས་པ་དེ་དང་དེའི་ལན་ཡིད་བཞིན་དུ་སྨྲོས་ཤིག །རིགས་ཀྱི་བུ་འདི་ཁྱོད་ཀྱིས་ཡིད་ལ་ཇི་སྙམ་ཁྱོད་ཀྱི་
མདུན་དུ་མེ་ཆེན་པོ་ཞིག་བུས་ན་མེ་འབར་བའི་ཚེ་ཁྱོད་ཀྱང་འབར་བར་ཤེས་མོད། དེ་བཞིན་ནོ། །གཽ་ཏ་མ། མེ་ཤི་བའི་ཚེ་ཁྱོད་ཀྱང་ཤི་བར་ཤེས་མོད། དེ་བཞིན་ནོ། །གཽ་ཏ་མ། པུ་ན་གལ་ཏེ་མི་ཞིག་གིས་ཁྱོད་ལ་མེའི་ཕུང་པོ་འདི་འབར་བ་གང་ནས་
འོངས། ཤི་བ་ན་གར་སོང་ཞེས་འདྲི་ན་དེ་ལ་ཁྱོད་ཇི་སྐད་ཅེས་བྱ། པུ་ནས་གསོལ་པ། གཽ་ཏ་མ་གལ་ཏེ་དེ་སྐད་ཅེས་འདྲི་བ་ཞིག་མཆིས་ན་དེ་ལ་བདག་གིས་འདི་སྐད་ཅེས་བགྱིའོ། །མེ་འབར་བ་ནི་རྐྱེན་མང་པོ་ལ་ལྟོས་སོ། །རྐྱེན་རྙིང་པ་ནི་ཟད་
རྐྱེན་གསར་གྱིས་མ་བསྣན་པས་ན་མེ་ཟད་པ་ཞེས་བགྱིའོ། །གལ་ཏེ་གཞན་ཡང་མེ་ཤི་ནས་གང་ཕྱོགས་སུ་སོང་ཞེས་འདྲི་ན། དེ་ལ་ཇི་སྐད་ཅེས་བྱ། གསོལ་པ། གཽ་ཏ་མ་དེ་ལ་བདག་གིས་རྐྱེན་ཟད་ནས་མེ་ཤི་ཡང་ཕྱོགས་སུ་སོང་བ་མ་མཆིས་
སོ་ཞེས་བགྱིའོ། །རིགས་ཀྱི་བུ་དེ་བཞིན་གཤེགས་པ་ཡང་དེ་དང་འདྲ་སྟེ། གལ་ཏེ་མི་རྟག་པའི་གཟུགས་ཡོད་པ་ནས་མི་རྟག་པའི་རྣམ་པར་ཤེས་པའི་བར་དུ་ཡོད་ན་སྲེད་པའི་རྐྱེན་གྱིས་འབར་རོ། །འབར་བ་ཞེས་བྱ་བ་ནི་སྲིད་པ་ཉི་ཤུ་རྩ་ལྔ་པོ་
མྱོང་བའོ། །དེ་བས་ན་འབར་བའི་དུས་ན་མེ་འདི་ནི་ཤར་ཕྱོགས་སམ་ནུབ་ཕྱོགས་སམ་ལྷོ་ཕྱོགས་སམ། བྱང་ཕྱོགས་ཤེས་བརྗོད་དུ་རུང་ངོ་། །ད་ལྟར་གྱི་སྲེད་པ་འགགས་ཏེ་སྲིད་པ་ཉི་ཤུ་རྩ་ལྔ་པོའི་རྣམ་པར་སྨིན་པའི་འབྲས་བུ་མི་འབར་ན་དེ་ལ་ནི་
<pb id="48.283b"/>
ཤར་ཕྱོགས་སམ། ལྷོ་དང་ནུབ་དང་བྱང་ཕྱོགས་ཤེས་བརྗོད་དུ་མེད་དོ། །རིགས་ཀྱི་བུ་དེ་བཞིན་གཤེགས་པ་ནི་མི་རྟག་པའི་གཟུགས་མེད་པ་ནས། མི་རྟག་པའི་རྣམ་པར་ཤེས་པའི་བར་དུ་མེད་དེ། དེ་བས་ན་སྐུ་ནི་རྟག་པ་ཡིན་ནོ། །
གལ་ཏེ་སྐུ་རྟག་པ་ཡིན་ན། ཤར་ཕྱོགས་སམ། ལྷོ་འམ་། ནུབ་འམ། བྱང་ཕྱོགས་ཤེས་བརྗོད་དུ་མེད་དོ། །པུ་ནས་གསོལ་པ། བདག་གིས་དཔེ་ཞིག་གསོལ་བར་འཚལ་ན། དེ་བཞིན་གཤེགས་པས་གསན་པར་ཅི་གནང་། བཅོམ་ལྡན་
འདས་ཀྱིས་བཀའ་སྩལ་པ། ལེགས་སོ་ལེགས་སོ། །བསམས་པ་བཞིན་དུ་སྨྲོས་ཤིག །བཅོམ་ལྡན་འདས་དཔེར་ན་གྲོང་ཁྱེར་ཆེན་པོ་ཞིག་གི་ཕྱི་རོལ་ན་ཤིང་སཱ་ལའི་ཚལ་གྱི་ནང་ན་ཤིང་གཅིག་སྔར་སྐྱེས་ཏེ་ལོ་བརྒྱ་ལོན་ནོ། །དེའི་ཚེ་ན་ཚལ་གྱི་
བདག་པོ་དེ་དུས་དུས་སུ་ཆུ་ཆུ་ཞིང་ལས་བགྱིད་དོ། །ཤིང་དེའི་ཤུན་པ་རུལ་ན་ཤུན་པ་དང་། ལོ་མ་དང་ཡལ་ག་ཀུན་ས་ལ་ལྟུང་སྟེ། ནང་གི་སྙིང་པོ་འབའ་ཞིག་ལུས་སོ། །དེ་བཞིན་གཤེགས་པ་ཡང་དེ་དང་འདྲ་སྟེ། ཇི་ཙམ་དུ་རུལ་བར་གྱུར་
པ་ཐམས་ཅད་ཟད་ནས་ཡང་དག་པའི་ཆོས་འབའ་ཞིག་ལུས་སོ། །བཅོམ་ལྡན་འདས་བདག་རབ་ཏུ་དབྱུང་བར་གསོལ་ལོ། །བཅོམ་ལྡན་འདས་ཀྱིས་ལེགས་པར་འོངས་སོ་ཞེས་བཀའ་སྩལ་ནས་དེ་མ་ཐག་ཏུ་དགེ་སློང་དུ་གྱུར་ཏེ་ཟག་པ་
ཟད་ནས་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །གཞན་ཡང་ཀུན་དུ་རྒྱུ་རྣམ་པར་དག་པ་ཞེས་བྱ་བས་འདི་སྐད་ཅེས་གསོལ་ཏོ། །གཽ་ཏ་མ་སོ་སོའི་སྐྱེ་བོ་དག་ཆོས་གང་མ་རྟོགས་ན་འཇིག་རྟེན་རྟག་པ་དང་། མི་རྟག་པ་དང་། 
རྟག་པ་ཡང་ལགས་ལ་མི་རྟག་པ་ཡང་ལགས་པ་དང་། རྟག་པ་ཡང་མ་ལགས་ལ་མི་རྟག་པ་ཡང་མ་ལགས་པ་ནས། འགྲོ་བ་ལྟ་བུ་ཡང་མ་ལགས། མི་འགྲོ་བ་ཡང་མ་ལགས་པའི་བར་དུ་ལྟ་བར་གྱུར། བཅོམ་ལྡན་འདས་ཀྱིས་
བཀའ་སྩལ་པ། རིགས་ཀྱི་བུ་གཟུགས་མི་ཤེས་པ་ནས། རྣམ་པར་ཤེས་པའི་བར་དུ་མི་ཤེས་པས་ན་འཇིག་རྟེན་རྟག་པ་ནས། འགྲོ་བ་ལྟ་བུ་ཡང་མ་ཡིན། མི་འགྲོ་བ་ལྟ་བུ་ཡང་མ་ཡིན་པའི་བར་དུ་ལྟ་བར་གྱུར་ཏོ། །ཀུན་དུ་རྒྱུས་གསོལ་
<pb id="48.284a"/>
པ། གཽ་ཏ་མ་སེམས་ཅན་གྱིས་ཆོས་གང་དག་རྟོགས་ན་འཇིག་རྟེན་རྟག་པ་ནས། འགྲོ་བ་ལྟ་བུ་ཡང་མ་ཡིན། མི་འགྲོ་བ་ལྟ་བུ་ཡང་མ་ཡིན་པའི་བར་དུ་མི་ལྟ་བར་འགྱུར། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་
གཟུགས་ཤེས་པ་ནས། རྣམ་པར་ཤེས་པའི་བར་དུ་ཤེས་ན། འཇིག་རྟེན་རྟག་པ་ནས། འགྲོ་བ་ལྟ་བུ་ཡང་མ་ཡིན། མི་འགྲོ་བ་ལྟ་བུ་ཡང་མ་ཡིན་པའི་བར་དུ་མི་ལྟ་བར་འགྱུར་རོ། །ཀུན་དུ་རྒྱུས་གསོལ་པ། བཅོམ་ལྡན་འདས་འཇིག་
རྟེན་རྟག་པ་དང་མི་རྟག་པ་བདག་ལ་རྒྱས་པར་ཕྱེ་སྟེ་བཤད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་གང་ཞིག་གིས་རྙིང་པ་ནི་སྤངས་ནས་ལས་གསར་མ་བྱས་ན་གང་ཟག་དེས་ནི་རྟག་པ་དང་མི་རྟག་པ་རྟོགས་པར་འགྱུར་རོ། །
ཀུན་དུ་རྒྱུས་གསོལ་པ། བཅོམ་ལྡན་འདས་བདག་གིས་ནི་རྟོགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་ཀྱིས་ཇི་ལྟ་བུར་མཐོང་། ཇི་ལྟ་བུར་རྟོགས། གསོལ་པ་བཅོམ་ལྡན་འདས་རྙིང་པ་ནི་མ་རིག་
པ་དང་སྲེད་པའོ། །གསར་པ་ནི་ལེན་པ་དང་སྲིད་པ་སྟེ། དེ་ལ་གང་ཞིག་གིས་མ་རིག་པ་དང་སྲེད་པ་ཡོངས་སུ་སྤངས་ཏེ། ལེན་པ་དང་སྲིད་པ་མི་བགྱིད་ན་གང་ཟག་དེ་ནི་རྟག་པ་དང་མི་རྟག་པ་ཡང་དག་པར་རྟོགས་ཏེ། བདག་གིས་ནི་ཡང་
དག་པའི་ཆོས་ལ་ཆོས་ཀྱི་མིག་རྣམ་པར་དག་པར་གྱུར་ནས། དཀོན་མཆོག་གསུམ་ལ་སྐྱབས་སུ་མཆིའོ། །དེ་བཞིན་གཤེགས་པས་བདག་རབ་ཏུ་དབྱུང་བ་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཚེ་དང་ལྡན་པ་ཀཽཎྜི་ནྱ་
ལ་བཀའ་སྩལ་པ། ཀུན་དུ་རྒྱུ་འདི་རབ་ཏུ་ཕྱུང་ལ་བསྙེན་པར་རྫོགས་པར་གྱིས་ཤིག །དེ་ནས་ཀཽཎྜི་ནྱས། བཅོམ་ལྡན་འདས་ཀྱི་བཀའ་བཞིན་དུ་དགེ་འདུན་ལ་གསོལ་བ་དང་ཞུ་བའི་ལས་བྱས་ནས་རབ་ཏུ་ཕྱུང་ངོ་། །དེ་ནས་ཞག་
བཅྭ་ལྔ་ལོན་པ་དང་། ཟག་པ་ཀུན་ཟད་དེ་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །གཞན་ཡང་ཀུན་དུ་རྒྱུ་བེའུ་ཞེས་བྱ་བས་འདི་སྐད་ཅེས་གསོལ་ཏོ། །གཽ་ཏ་མ་བདག་ཞུ་བ་ཞུ་ན་ཅི་གནང་ངམ། དེ་བཞིན་གཤེགས་
<pb id="48.284b"/>
པ། ཅང་མི་གསུང་སྟེ། དེ་བཞིན་དུ་ལན་གཉིས་ལན་གསུམ་གྱི་བར་དུའོ། །བེའུས་ཡང་གསོལ་པ། གཽ་ཏ་མ་བདག་ནི་ཁྱོད་དང་མཛའ་བོ་ཡིན་ཏེ། བདག་ཅག་གཉིས་ཀྱི་དོན་ཡང་གཉིས་སུ་མེད་ན། བདག་གིས་དྲིས་པ་ཅིའི་
ཕྱིར་ཅང་མི་གསུང་བར་བཞུགས། དེ་ནས་བཅོམ་ལྡན་འདས་ཐུགས་ལ་འདི་སྙམ་དུ་དགོངས་སོ། །ཀུན་དུ་རྒྱུ་འདི་རང་བཞིན་གྱིས་མཉེན་ཏེ་དེས་ལ་ཤིན་དུ་དྲང་བས། ང་དང་བཤེས་ཏེ་དྲི་བ་འདྲི་བ་ཡང་ཀླན་ཀ་ཚོལ་བའི་ཕྱིར་མ་ཡིན་
ན། ཅི་དང་ཅི་དྲིས་པ་དེ་དང་དེའི་ལན་གདབ་བོ་སྙམ་དུ་དགོངས་ནས་འདི་སྐད་ཅེས་བཀའ་སྩལ་ཏོ། །ཀྱེ་བེའུ་ལེགས་སོ་ལེགས་སོ། །ཅི་དང་ཅི་འདོད་པ་དྲིས་ཤིག་དང་། དེ་དང་དེའི་ལན་གདབ་པར་བྱའོ། །བེའུས་གསོལ་པ། གཽ་ཏ་
མ་འཇིག་རྟེན་ན་དགེ་བ་མཆིས་སམ། དེ་བཞིན་ནོ། །གཽ་ཏ་མ་མི་དགེ་བ་མཆིས་སམ་དེ་བཞིན་ནོ། །ཀུན་དུ་རྒྱུ་བེའུས་གསོལ་པ། གཽ་ཏ་མ་བདག་ཅག་ལ་བསྟན་ཅིང་བཤད་དེ། དགེ་བ་དང་མི་དགེ་བའི་ཆོས་བདག་གིས་རྟོགས་པར་
མཛད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ངས་ནི་དོན་དེ་དག་སྟོན་པ་ལ་ཤིན་དུ་རྒྱས་པར་མཁྱེན་མོད་ཀྱི། ད་ཁྱོད་ལ་ཕྱོགས་ཙམ་ཞིག་བཤད་པར་བྱའོ། །རིགས་ཀྱི་བུ་འདོད་པ་ནི་མི་དགེ་བ་སྟེ། རྣམ་
པར་གྲོལ་བ་ལ་འདོད་པ་ནི་དགེ་བའོ། །ཞེ་སྡང་དང་གཏི་མུག་ཀྱང་དེ་བཞིན་དུ་ཤེས་པར་བྱའོ། །སྲོག་གཅོད་པ་ནི་མི་དགེ་བའོ། །སྲོག་གཅོད་པ་ཡོངས་སུ་སྤངས་པ་ནི་དགེ་བ་ནས། ངན་པར་ལྟ་བའི་བར་དུ་རྒྱས་པར་རིག་པར་བྱའོ། །
རིགས་ཀྱི་བུ་ངས་ནི་ཁྱོད་ལ་དགེ་བ་དང་མི་དགེ་བའི་ཆོས་རྣམ་པ་གསུམ་དང་། དགེ་བ་དང་མི་དགེ་བའི་ཆོས་རྣམ་པ་བཅུ་ཡང་བསྟན་ཅིང་བཤད་པ་ཡིན་ནོ། །གལ་ཏེ་ངའི་ཉེ་གནས་སུ་གྱུར་པ་གང་ཞིག་དགེ་བ་དང་མི་དགེ་བ་རྣམ་པ་གསུམ་ནས། 
དགེ་བ་དང་མི་དགེ་བའི་ཆོས་རྣམ་པ་བཅུའི་བར་དུ་བྱེ་བྲག་ཕྱེད་དེ་ནན་ཏན་དུ་བྱེད་ན་གང་ཟག་དེས་ནི་འདོད་ཆགས་དང་ཞེ་སྡང་དང་གཏི་མུག་མེད་པར་འགྱུར་བ་དང་། ཟག་པ་ཐམས་ཅད་ཟད་པ་དང་། སྲིད་པ་ཐམས་ཅད་ཡོངས་སུ་གཅོད་པར་
<pb id="48.285a"/>
འགྱུར་རོ། །ཀུན་དུ་རྒྱུས་གསོལ་པ། གཽ་ཏ་མ་བཅོམ་ལྡན་འདས་ཀྱི་བསྟན་པ་ལ། དགེ་སློང་འགའ་ཙམ་ཡང་འདོད་ཆགས་དང་། ཞེ་སྡང་དང་། གཏི་མུག་དང་། ཟག་པ་ཐམས་ཅད་ཟད་པ་དང་། སྲིད་
པ་ཐམས་ཅད་ཡོངས་སུ་བཅད་པ་མཆིས་སམ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་སངས་རྒྱས་ཀྱི་བསྟན་པ་ལ། འདོད་ཆགས་དང་ཞེ་སྡང་དང་གཏི་མུག་དང་། ཟག་པ་ཐམས་ཅད་དང་། སྲེད་པ་ཐམས་ཅད་ཟད་པ་
གཅིག་གམ། གཉིས་སམ། གསུམ་འམ། ལྔ་འམ། བརྒྱར་མ་ཟད་ཀྱི། དེ་ལྟ་བུའི་དགེ་སློང་ནི་གྲངས་མེད་དོ། །གཽ་ཏ་མ་དགེ་སློང་ལྟ་ཞོག་ལ། སངས་རྒྱས་ཀྱི་བསྟན་པ་ལ། དགེ་སློང་མ་འགའ་ཙམ་འདོད་ཆགས་དང་ཞེ་སྡང་
དང་། གཏི་མུག་དང་ཟག་པ་ཐམས་ཅད་དང་། སྲིད་པ་ཐམས་ཅད་ཟད་པ་མཆིས་སམ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་སངས་རྒྱས་ཀྱི་བསྟན་པ་ལ་དགེ་སློང་མ་གཅིག་གམ་གཉིས་སམ། གསུམ་འམ་ལྔ་འམ། 
བརྒྱར་མ་ཟད་ཀྱི། འདོད་ཆགས་དང་ཞེ་སྡང་དང་གཏི་མུག་དང་། ཟག་པ་ཐམས་ཅད་དང་། སྲིད་པ་ཐམས་ཅད་ཟད་པའི་དགེ་སློང་མ་ནི་གྲངས་མེད་དོ། །བེའུས་གསོལ་པ། གཽ་ཏ་མ་དགེ་སློང་ཕ་དང་དགེ་སློང་མ་ཡང་ཞོག་ལ། སངས་རྒྱས་
ཀྱི་བསྟན་པ་ལ། དགེ་བསྙེན་འགའ་ཙམ་ཡང་ཚུལ་ཁྲིམས་སྲུང་བ་ལ་བརྩོན་ཞིང་ཚངས་པར་སྤྱོད་པ་ཡོངས་སུ་དག་པ་དང་། ཐེ་ཙོམ་གྱི་ཕ་རོལ་དུ་ཕྱིན་ཏེ། ཐེ་ཙོམ་གྱི་དྲ་བ་ཡོངས་སུ་ཆོད་པ་མཆིས་སམ། བཅོམ་ལྡན་འདས་ཀྱིས་བཀའ་
སྩལ་པ། རིགས་ཀྱི་བུ་སངས་རྒྱས་ཀྱི་བསྟན་པ་ལ་དེ་ལྟ་བུའི་དགེ་བསྙེན་གཅིག་གམ། གཉིས་སམ་གསུམ་འམ་ལྔ་འམ་བརྒྱར་མ་ཟད་ཀྱི། ཚུལ་ཁྲིམས་བསྲུང་བ་ལ་བརྩོན་ཞིང་ཚངས་པར་སྤྱོད་པ་ཡོངས་སུ་དག་ནས་ཀུན་ནས་
ཉོན་མོངས་པ་ཐ་མ་ལྔ་པོ་བཅད་དེ་ལན་ཅིག་ཕྱིར་མི་ལྡོག་པ་ཐོབ་ནས་ཐེ་ཚོམ་གྱི་ཕ་རོལ་དུ་ཕྱིན་ཏེ་ཐེ་ཙོམ་གྱི་དྲ་བ་ཡོངས་སུ་བཅད་པའི་དགེ་བསྙེན་ནི་གྲངས་མེད་དོ། །བེའུས་ཡང་གསོལ་པ། གཽ་ཏ་མ་དགེ་སློང་དང་། དགེ་སློང་མ་དང་། དགེ་
<pb id="48.285b"/>
བསྙེན་ཕ་ཡང་ཞོག་ལ། སངས་རྒྱས་ཀྱི་བསྟན་པ་ལ་དགེ་བསྙེན་མ་འགའ་ཙམ་ཚུལ་ཁྲིམས་སྲུང་བ་ལ་བརྩོན་ཞིང་ཚངས་པར་སྤྱོད་པ་ཡོངས་སུ་དག་པ་དང་། ཐེ་ཚོམ་གྱི་ཕ་རོལ་དུ་ཕྱིན་ཏེ། ཐེ་ཚོམ་གྱི་དྲ་བ་ཆོད་པ་མཆིས་སམ། 
བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་སངས་རྒྱས་ཀྱི་བསྟན་པ་ལ་དགེ་བསྙེན་མ་དེ་ལྟ་བུ་གཅིག་གམ། གཉིས་སམ་གསུམ་འམ་ལྔ་འམ། བརྒྱར་མ་ཟད་ཀྱི། ཚུལ་ཁྲིམས་སྲུང་བ་ལ་བརྩོན་ཞིང་ཚངས་པར་སྤྱོད་པ་ཡོངས་
སུ་དག་པ་དང་། ཀུན་ནས་ཉོན་མོངས་པ་ཐ་མ་ལྔ་པོ་ཆོད་ནས་ལན་གཅིག་ཕྱིར་མི་ལྡོག་པ་ཐོབ་ནས་ཐེ་ཚོམ་གྱི་ཕ་རོལ་དུ་ཕྱིན་ཏེ་ཐེ་ཚོམ་གྱི་དྲ་བ་ཆོད་པའི་དགེ་བསྙེན་མ་ནི་གྲངས་མེད་དོ། །བེའུས་གསོལ་པ། སངས་རྒྱས་ཀྱི་བསྟན་པ་ལ་ཚུལ་
ཁྲིམས་སྲུང་བ་ལ་བརྩོན་ཞིང་ཚངས་པར་སྤྱོད་པ་ཡོངས་སུ་དག་པ་དང་། ཐེ་ཚོམ་གྱི་དྲ་བ་ཡོངས་སུ་བཅད་པའི་དགེ་སློང་ཕ་དང་། དགེ་སློང་མ་དང་དགེ་བསྙེན་དང་དགེ་བསྙེན་མ་ལྟ་ཞོག་ལ། སངས་རྒྱས་ཀྱི་བསྟན་པ་ལ་དགེ་བསྙེན་འགའ་ཡང་འདོད་པ་ལྔ་ལ་
ལོངས་མི་སྤྱོད་ཅིང་ཐེ་ཚོམ་གྱི་དྲ་བ་ཆོད་པ་མཆིས་སམ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་སངས་རྒྱས་ཀྱི་བསྟན་པ་ལ་དགེ་བསྙེན་དེ་ལྟ་བུ་ནི་གཅིག་གམ། གཉིས་སམ་གསུམ་འམ་ལྔ་འམ་བརྒྱར་མ་ཟད་ཀྱི། ཀུན་ནས་
ཉོན་མོངས་པ་གསུམ་བཅད་ནས་རྒྱུན་དུ་ཞུགས་པ་ཐོབ་ནས་འདོད་ཆགས་དང་ཞེ་སྡང་དང་གཏི་མུག་བསྲབས་ཏེ་ལན་གཅིག་ཕྱིར་ལྡོག་པ་ཐོབ་པའི་དགེ་བསྙེན་ཡང་གྲངས་མེད་དོ། །དགེ་བསྙེན་ཇི་ལྟ་བ་བཞིན་དུ་དགེ་སྙེན་མ་ཡང་རྒྱས་པར་རིག་པར་བྱའོ། །
བེའུས་གསོལ་པ། བཅོམ་ལྡན་འདས་བདག་དཔེ་ཞིག་གསོལ་བར་དད་དོ། །བཅོམ་ལྡན་འདས་ཀྱིས་བཀའ་སྩལ་པ། ཤིན་དུ་ལེགས་ཀྱིས་ཇི་དགའ་བར་སྨྲོས་ཤིག། །བཅོམ་ལྡན་འདས་དཔེར་ན་ཀླུའི་རྒྱལ་པོ་དགའ་བོ་དང་བསྙེན་དགའ་
བོ་ཀུན་དུ་ཁྱབ་པར་ཆར་ཆེན་པོ་འབེབས་པ་དང་འདྲ་བར་དེ་བཞིན་གཤེགས་པའི་ཆོས་ཀྱི་ཆར་ཡང་དེ་དང་འདྲ་སྟེ། དགེ་བསྙེན་དང་དགེ་བསྙེན་མ་ལ་མཉམ་པར་ཕབ་བོ། །བེའུས་གསོལ་པ། བཅོམ་ལྡན་འདས་གལ་ཏེ་མུ་སྟེགས་ཅན་དག་
<pb id="48.286a"/>
རབ་ཏུ་བྱུང་བར་གསོལ་ན་དེ་བཞིན་གཤེགས་པ་ཟླ་བ་དུའི་བར་དུ་བརྟག་འཚལ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཟླ་བ་བཞིའི་བར་དུ་བརྟག་དགོས་ཏེ་གཅིག་ཏུ་ངེས་པ་ནི་མ་ཡིན་ནོ། །བཅོམ་
ལྡན་འདས་གལ་ཏེ་གཅིག་ཏུ་མ་ངེས་ན་ཐུགས་རྗེ་ཆེན་པོས་བདག་རབ་ཏུ་དབྱུང་བར་གནང་བར་མཛད་དུ་གསོལ། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀཽཎྜི་ནྱ་ལ་བཀའ་སྩལ་པ། ཀུན་དུ་རྒྱུ་བེའུ་འདི་རབ་ཏུ་ཕྱུང་ལ་བསྙེན་པར་རྫོགས་པར་
གྱིས་ཤིག །དེ་ནས་ཀཽཎྜི་ནྱས་སངས་རྒྱས་ཀྱི་བཀའ་བཞིན་དུ་དགེ་སློང་གི་དགེ་འདུན་ལ་གསོལ་པ་དང་ཞུ་བའི་ལས་བྱས་ནས་རབ་ཏུ་ཕྱུང་ངོ་། །དེ་ནས་ཞག་བཅྭ་ལྔ་ལོན་པ་དང་རྒྱུན་དུ་ཞུགས་པའི་འབྲས་བུ་ཐོབ་པར་གྱུར་ཏོ། །འབྲས་བུ་ཐོབ་ནས་
ཡང་འདི་སྙམ་དུ་སེམས་སོ། །གང་ཤེས་རབ་ཀྱིས་སློབ་པའི་སྒོ་ནས་ཐོབ་པར་འགྱུར་བ་ནི་བདག་གིས་ང་ཐོབ་པས་སངས་རྒྱས་མཐོང་བར་བཟོད་དོ་སྙམ་ནས་སངས་རྒྱས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ལ་མགོ་བོས་ཕྱག་འཚལ་ཏེ། 
སྟི་སྟང་བྱས་ནས་ཕྱོགས་གཅིག་ཏུ་འདུག་སྟེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཤེས་རབ་གང་བསླབ་པ་ལས་ཐོབ་པར་འགྱུར་བ་ནི་བདག་གིས་ཐོབ་ལགས་ན། བདག་གིས་བསླབ་པ་མ་མཆིས་པའི་ཤེས་རབ་ཐོབ་པར་འགྱུར་བ་
བསྟན་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཆོས་གཉིས་ཏེ། ཞི་གནས་དང་ལྷག་མཐོང་ལ་བརྩོན་འགྲུས་སུ་ནན་ཏན་བྱའོ། །རིགས་ཀྱི་བུ་དགེ་སློང་ཞིག་རྒྱུན་དུ་ཞུགས་པའི་འབྲས་བུ་ཐོབ་པར་འདོད་ན་ཆོས་
རྣམ་པ་གཉིས་པོ་ལ་བརྩོན་འགྲུས་སུ་ནན་ཏན་བྱའོ། །རིགས་ཀྱི་བུ་དགེ་སློང་གང་ཞིག་བསམ་གཏན་བཞི་དང་། ཚད་མེད་པ་བཞི་དང་། མངོན་པར་ཤེས་པ་དྲུག་དང་། སྐྱེས་བུ་བརྒྱད་དང་། མཆོག་གི་གནས་བརྒྱད་དང་། བརྩོན་འགྲུས་མེད་པའི་
ཡེ་ཤེས་དང་། སྤྱི་བོའི་ཡེ་ཤེས་དང་། མཐར་ཕྱིན་པའི་ཡེ་ཤེས་དང་། སོ་སོར་ཡང་དག་པར་ཤེས་པ་བཞི་དང་། རྡོ་རྗེ་ལྟ་བུའི་ཏིང་ངེ་འཛིན་དང་། ཟད་པའི་ཡེ་ཤེས་དང་། མི་སྐྱེ་བའི་ཡེ་ཤེས་ཐོབ་པར་འདོད་པ་ཡང་ཆོས་གཉིས་ལ་
<pb id="48.286b"/>
ནན་ཏན་བྱའོ། །རིགས་ཀྱི་བུ་གང་ཞིག་གིས་ས་བཅུ་དང་། མ་སྐྱེས་པའི་ཆོས་ཀྱི་བཟོད་པ་དང་། མཚན་ཉིད་མེད་པའི་ཆོས་ཀྱི་བཟོད་པ་དང་། བསམ་གྱིས་མི་ཁྱབ་པའི་ཆོས་ཀྱི་བཟོད་པ་དང་། འཕགས་པའི་སྤྱོད་པ་དང་། ཚངས་
པར་སྤྱོད་པ་དང་། ལྷས་སྤྱོད་པ་དང་། བྱང་ཆུབ་སེམས་དཔས་སྤྱོད་པ་དང་། ནམ་མཁའ་ལྟ་བུའི་ཏིང་ངེ་འཛིན་དང་། ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་དང་། སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པའི་ཏིང་ངེ་འཛིན་དང་། སའི་
ཏིང་ངེ་འཛིན་དང་། ཕྱིར་མི་ལྡོག་པའི་ཏིང་ངེ་འཛིན་དང་། དཔའ་བར་འགྲོ་བའི་ཏིང་ངེ་འཛིན་དང་། རྡོ་རྗེ་ལྟ་བུའི་ཏིང་ངེ་འཛིན་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་དང་། སངས་རྒྱས་ཀྱི་སྤྱོད་པ་འདོད་པ་ཡང་ཆོས་རྣམ་
པ་གཉིས་པོ་ལ་ནན་ཏན་བྱའོ། །བེའུས་དེ་སྐད་ཅེས་ཐོས་ནས་བཅོམ་ལྡན་འདས་ལ་ཕྱག་འཚལ་ཏེ་ཕྱིར་བྱུང་ནས་ཤིང་སཱ་ལའི་ཚལ་དུ་ཆོས་གཉིས་པོ་ལ་ནན་ཏན་བྱས་པས་རིང་པོར་མ་ཐོགས་པར་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །དེའི་
ཚེ་ན་དགེ་སློང་གྲངས་མེད་པ་ཞིག་སངས་རྒྱས་གང་ན་བར་འདོང་བ་ལས་བེའུས་མཐོང་ནས་བཙུན་པ་གར་འདོང་ཞེས་སྨྲས་སོ། །དགེ་སློང་རྣམས་ཀྱིས་སྨྲས་པ། བདག་ཅག་ནི་སངས་རྒྱས་ཀྱི་སྤྱན་སྔར་མཆིའོ། །བེའུས་ཡང་གསོལ་
པ། བཙུན་པ་དག་སངས་རྒྱས་ཀྱི་སྤྱན་སྔར་གཤེགས་ན་བེའུའི་མཆིད་ནས་ཆོས་རྣམ་པ་གཉིས་ལ་ནན་ཏན་བགྱིས་ན་བསླབ་པ་མ་མཆིས་པའི་ཤེས་རབ་ཐོབ་སྟེ། བཅོམ་ལྡན་འདས་ཀྱི་བཀའ་དྲིན་དྲན་པའི་སླད་དུ་མྱ་ངན་ལས་འདའོ་ཞེས་གསོལ་
ཅིག །དེའི་ཚེ་དགེ་སློང་དེ་རྣམས་སངས་རྒྱས་གང་ན་བ་དེར་ཕྱིན་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །དགེ་སློང་བེའུ་ཡི་མཆིད་ནས་བདག་ནི་བསླབ་པ་མ་མཆིས་པའི་ཤེས་རབ་ཐོབ་ནས་བཅོམ་ལྡན་འདས་ཀྱི་བཀའ་དྲིན་གཟོ་བའི་སླད་
དུ་མྱ་ངན་ལས་འདའོ་ཞེས་མཆིའོ། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་བེའུ་དགྲ་བཅོམ་པའི་འབྲས་བུ་ཐོབ་ཀྱིས་དེའི་ལུས་ལ་ཁྱེད་མཆོད་པ་གྱིས་ཤིག །དེའི་ཚེ་དགེ་སློང་རྣམས་སངས་རྒྱས་ཀྱི་བཀའ་བཞིན་དུ་རུས་
