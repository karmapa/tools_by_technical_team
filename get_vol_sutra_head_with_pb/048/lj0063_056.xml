<pb id="48.323a"/>
རྟེན་གྱི་ཁམས་ཀུན་དུ་གྲགས་པར་གྱུར་ཏེ། གཞན་ཡང་མེ་ཏོག་དང་། སྤོས་དང་། བ་དན་དང་། གདུགས་དང་། རོལ་མོ་ལ་སོགས་པས་རིན་པོ་ཆེའི་སྒྲོམ་ལ་མཆོད་ནས་ངུས་སོ། །དེ་ནས་འཁོར་མང་པོ་ཐམས་ཅད་ཀྱིས་བསགས་པའི་སྤོས་ཀྱི་ཤིང་དྲི་བསུང་
ཤིན་དུ་མདད་པ་རི་རབ་ལྷུན་པོ་ཙམ་བརྩིགས་ཏེ་བཅེར་བ་སྤོས་ཀྱི་ཁང་པ་བརྩེགས་མ་ལྟ་བུར་གྱུར་ནས་ངོས་བཞི་རིན་པོ་ཆེ་སྣ་བདུན་གྱིས་བརྒྱན་ཅིང་གདུགས་དང་། རྒྱལ་མཚན་དང་། བ་དན་དང་། སྤོས་དང་། མེ་ཏོག་དང་། དོ་ཤལ་དང་། དར་གྱི་ལྡ་ལྡི་སྤྲིན་ལྟ་བུར་ནམ་མཁའི་
ཁམས་ཡོངས་སུ་གང་བ་ཙམ་གྱིས་བརྒྱན་ནས་ལྷའི་རོལ་མོའི་མཆོད་པ་བྱས་སོ།།  །།འཕགས་པ་ཡོངས་སུ་མྱ་ངན་ལས་འདས་པ་ཆེན་པོའི་མདོ། </ttitle><bampo n="63.56" zh="53.770"/>བམ་པོ་ལྔ་བཅུ་དྲུག་པ་སྟེ་ཐ་མ། དེ་ནས་ལྷ་དང་། མི་དང་། འཁོར་རྣམས་ཀྱིས་དཔུར་སྒྲོམ་
བཏེག་སྟེ། སྤོས་ཀྱི་ཁང་པ་བརྩེགས་མའི་སྟེང་དུ་བཞག་པ་ན་ཤིན་དུ་སྐད་ཆེན་པོ་ཕྱུང་སྟེ་བྲང་བརྡུངས་ནས་ངུས་པའི་སྒྲ་ཆེན་པོས་སྟོང་ཆེན་པོའྀ་འཇིག་རྟེན་གྱི་ཁམས་སུ་གྲགས་ཤིང་གཡོས་པར་གྱུར་ཏེ། གཞན་ཡང་རིན་པོ་ཆེའི་རྒྱལ་མཚན་དང་། གདུགས་དང་། སྤོས་
དང་། མེ་ཏོག་དང་། ལྷའི་རོལ་མོས་མཆོད་ནས་ངུས་སོ། །དེ་ནས་སྟི་སྟང་བྱ་བའི་ཕྱིར་སོ་སོ་ནས་རས་དཀར་པོའི་སླེབ་མོས་དེ་བཞིན་གཤེགས་པའི་དཔུར་སྒྲོམ་བཏེག་སྟེ། ཤིན་དུ་བརྒྱན་པའི་སྤོས་ཀྱི་ཤིང་གི་སྟེང་དུ་བཞག་ནས་ཆོ་ངེས་འདོན་ཞིང་བརྒྱལ་ཏོ། །དེ་ནས་
ཕྱིར་སངས་ནས་འདི་སྐད་དུ་ཀྱི་ཧུད་ཀྱི་ཧུད་འཇིག་རྟེན་ན་མགོན་དང་སྐྱབས་མེད་པར་གྱུར་ཏོ་ཞེས་སྨྲས་ནས་མཆི་མ་བླགས་ཏེ། མེ་ཏོག་དང་། སྤོས་དང་། རིན་པོ་ཆེའི་རྒྱལ་མཚན་དང་། བ་དན་དང་། གདུགས་དང་། ལྷའི་རོལ་མོས་མཆོད་པ་བྱས་སོ། །དེ་ནས་དེ་བཞིན་
གཤེགས་པའི་དཔུར་སྒྲོམ་སྤོས་ཀྱི་ཤིང་གི་སྟེང་དུ་བཞག་སྟེ། མེ་གཏོང་བ་ན་འཁོར་མང་པོ་ཐམས་ཅད་ཤིན་དུ་ངུས་ཏེ། སྟོང་ཆེན་པོའི་འཇིག་རྟེན་གྱི་ཁམས་སུ་གྲགས་པར་གྱུར་ཏེ། ངུས་ནས་དེ་བཞིན་གཤེགས་པའི་དཔུར་སྒྲོམ་དེ་ལ་མཆོད་པ་བྱས་སོ། །
དེ་ནས་འཁོར་མང་པོ་རྣམས་ངུས་ནས་རིན་པོ་ཆེ་སྣ་བདུན་གྱི་སྤོས་ཀྱི་སྒྲོན་མ་ཤིང་རྟའི་འཁོར་ལོ་ཙམ་འཇིག་རྟེན་གྱི་ཁམས་སྣང་བར་བྱས་ནས་ཐམས་ཅད་དུ་གཅིག་ཏུ་སྐད་ཆེན་པོ་ཕྱུང་སྟེ་ངུས་པས་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་གཡོས་ནས་
<pb id="48.323b"/>
མེ་ཏོག་དང་སྤོས་ཀྱིས་ཡོངས་སུ་མཆོད་པ་བྱས་སོ། །དེའི་ཚེ་རིན་པོ་ཆེའི་སྒྲོན་མ་སྤོས་ཀྱི་ཤིང་བརྩིགས་པའི་དྲུང་དུ་ཕྱིན་མ་ཐག་ཏུ་རང་ཤིའོ། །དེ་ནས་ལྷ་ཐམས་ཅད་ཀྱིས་ཀྱང་བླ་ན་མེད་པའི་རིན་པོ་ཆེ་སྣ་བདུན་གྱི་མེ་ཆེན་པོ་ཐོགས་ཏེ། མེའི་འོད་ཀྱིས་ཀུན་དུ་སྣང་
བར་བྱས་ནས་ངུས་བཞིན་དུ་སྤོས་ཀྱི་ཤིང་བརྩིགས་པའི་དྲུང་དུ་ཕྱིན་མ་ཐག་ཏུ་མེ་དེ་ཡང་རང་ཤིའོ། །དེ་ནས་རྒྱ་མཚོའི་ལྷ་ཐམས་ཅད་ཀྱང་རྒྱ་མཚོའི་ནང་གི་མེ་རིན་པོ་ཆེ་སྣ་བདུན་གྱི་སྒྲོན་མའི་འོད་ཟེར་གྲངས་མེད་པ་དང་ལྡན་པ་ཐོགས་ཏེ། སྤོས་ཀྱི་ཤིང་བརྩིགས་པ་ལ་
བསྲེགས་ན་མེ་དེ་ཡང་རང་ཤིའོ། །དེའི་ཚེ་འཁོར་མང་པོ་རྣམས་ཤིན་དུ་ངུས་ནས་མཆོད་པ་ཐམས་ཅད་ཀྱིས་མཆོད་དེ། དེ་བཞིན་གཤེགས་པ་མཛད་པ་ཅིའི་མཐར་མ་ཕྱིན་ན། སྤོས་ཀྱི་ཤིང་ལ་མེ་མཆེད་དུ་མ་བཏུབ་པ་མ་རྟོགས་སོ། །དེའི་ཚེ་བཅོམ་ལྡན་
འདས་ཀྱིས་ཐུགས་རྗེ་ཆེན་པོ་ཀུན་ལ་ཁྱབ་པ་འོད་སྲུང་གི་འཁོར་ལ་གཞེས་ཏེ་གདོད་ཞུགས་ཀྱིས་བཞེན་ཏོ། །དེའི་ཚེ་ན་འོད་སྲུང་ཆེན་པོ་འཁོར་ལྔ་བརྒྱ་དང་བྱ་རྒོད་འཕུངས་པའི་རི་ལ་འཁོད་དོ། །རི་དེ་རྩྭ་མཆོག་གྲོང་ཁྱེར་ནས་དཔག་ཚད་ལྔ་བཅུ་ཡོད་དེ། དེ་ན་ལུས་དང་
སེམས་རབ་ཏུ་ཞི་བའི་ཏིང་ངེ་འཛིན་ལ་ཞུགས་པ་ལས་དངངས་ནས་ལུས་ཀྱང་འདར་ཞིང་གཡོས་སོ། །དེ་ནས་ཏིང་ངེ་འཛིན་ལས་བྱུང་སྟེ་བལྟས་ན་ས་དང་རི་ཀུན་རབ་ཏུ་གཡོས་པ་མཐོང་ནས་དེ་བཞིན་གཤེགས་པ་མྱ་ངན་ལས་འདས་པར་ཤེས་ཏེ། འཁོར་རྣམས་ལ་
འདི་སྐད་ཅེས་སྨྲས་སོ། །ངའི་སྟོན་པ་ཆེན་པོ་ཡོངས་སུ་མྱ་ངན་ལས་འདས་ནས་ཞག་བདུན་ལོན་ཏེ། སྒྲོམ་གྱི་ནང་དུ་ཡང་བཅུག་གོ། །ཀྱི་ཧུད་ཀྱི་ཧུད་མྱུར་དུ་དེ་བཞིན་གཤེགས་པ་གང་ན་བར་དོང་ངོ་། །གལ་ཏེ་ཞུགས་ལ་བཞེན་པར་གྱུར་ན་དེ་བཞིན་གཤེགས་པའི་སྐུ་
མཚན་སུམ་བཅུ་རྩ་གཉིས་དང་། དཔེ་བྱད་བཟང་པོ་བརྒྱད་བཅུར་ལྡན་པ་ཡོངས་སུ་དག་པ་མཐོང་བར་མི་འགྱུར་རོ་ཞེས་སྨྲས་ནས་འོད་སྲུང་གིས་བཅོམ་ལྡན་འདས་ལ་སྟི་སྟང་བྱ་བའི་ཕྱིར། རྫུ་འཕྲུལ་གྱིས་ནམ་མཁའ་ལ་མ་སོང་གི། འཁོར་དང་བཅས་ཏེ་ལམ་དུ་
ཞུགས་ནས་དེ་བཞིན་གཤེགས་པ་གང་ན་བར་མྱུར་དུ་ངུ་བཞིན་དུ་སོང་ནས་ཞག་བདུན་གྱིས་རྩྭ་མཆོག་གི་གྲོང་ཁྱེར་དུ་ཕྱིན་ཏོ། །གྲོང་ཁྱེར་གྱི་ཤར་སྒོར་བྲམ་ཟེ་ཞིག་ལྷའི་མེ་ཏོག་གཅིག་ཐོགས་ཏེ་འོངས་པ་དང་ཕྲད་ནས་འོད་སྲུང་གིས་དེ་ལ་ཀྱཻ་ག་ལས་འོངས་ཤེས་
<pb id="48.324a"/>
དྲིས་སོ། །དེས་སྨྲས་པ། བདག་སངས་རྒྱས་མྱ་ངན་ལས་འདས་པ་ཞུགས་ལ་བཞེན་པའི་གནས་ནས་འོངས་སོ། །ཞེས་སྨྲས་སོ། །འོད་སྲུང་གིས་མེ་ཏོག་འདི་དག་ག་ལས་རྙེད་ཅེས་དྲིས་ན་ཞུགས་ལ་བཞེན་པའི་གནས་སུ་ལྷའི་མེ་ཏོག་འདི་
རྙེད་དོ་ཞེས་སྨྲས་སོ། །འོད་སྲུང་གིས་མེ་ཏོག་འདི་ཁོ་བོ་བསླང་ངོ་ཞེས་སྨྲས་ན་མི་རུང་ངོ་། །བདག་འདི་གཉེན་པ་རྣམས་བསྟེན་ཅིང་ཁྱིམ་དུ་མཆོད་པ་བྱར་འགྲོའོ་ཞེས་སྨྲས་སོ། །འོད་སྲུང་གིས་ཅུང་བལྟའོ་ཞེས་སྨྲས་ནས་ལག་གིས་བསླངས་ཏེ། སྤྱི་བོ་ལ་བཞག་
མ་ཐག་དེར་བརྒྱལ་ཏེ་ས་ལ་འགྱེལ་ཏོ། །རིང་ཞིག་ལོན་པ་དང་ཕྱིར་སངས་ནས་ངུས་ཏེ། དེ་བཞིན་གཤེགས་པའི་སྐུ་དཔེ་བྱད་བཟང་པོ་བརྒྱད་བཅུ་དང་ལྡན་པ། གསེར་བཙོ་མའི་ཁ་དོག་ལྟ་བུ་ད་ཕྱིན་ཆད་མི་མཐོང་ངོ་ཞེས་སྨྲས་ནས་འཁོར་དང་བཅས་ཏེ་གྲོང་
ཁྱེར་རྩྭ་མཆོག་གི་བྱང་སྒོར་ཞུགས་ཏེ། གྲོང་ཁྱེར་གྱི་ནང་དུ་ཕྱིན་ནས་དགེ་སློང་གི་གནས་ཞིག་ཏུ་ཞུགས་ནས་དགེ་སློང་དག་ཅིག་འདུས་ཤིང་འཁོད་པ་དག་མཐོང་ངོ་། །དགེ་སློང་དེ་དག་གིས་འོད་སྲུང་ལ་ཁྱོད་ལམ་རིང་པོ་ནས་འོངས་ན་ཉོན་མོངས་ཤིང་མི་བདེ་བར་མ་གྱུར་ཏམ། 
བདེ་བར་འདུག་ལ་བསོད་སྙོམས་སྡོད་ཅིག་ཅེས་སྨྲས་སོ། །འོད་སྲུང་གིས་སྨྲས་པ། ཁོ་བོའྀ་སྟོན་པ་ཆེན་པོ་མྱ་ངན་ལས་འདས་ན། བདག་བྲོད་པ་ཅི་ཞིག་ཡོད་དེ། འདིར་བདེ་བར་འདུག་ཅིང་བསོད་སྙོམས་བསྡད་དུ་རུང་ངམ། དགེ་སློང་རྣམས་ཀྱིས་སྨྲས་པ། 
ཁྱོད་ཀྱི་སྟོན་པ་སུ་ཡིན། འོད་སྲུང་གིས་སྨྲས་པ། ཅི་ཁྱེད་མི་ཤེས་སམ། ཀྱི་ཧུད་བདག་གི་སྟོན་པ་ནི་སངས་རྒྱས་བཅོམ་ལྡན་འདས་ཡིན་ཏེ། ད་ཡོངས་སུ་མྱ་ངན་ལས་འདས་སོ། །དགེ་སློང་རྣམས་ཀྱིས་དེ་སྐད་ཅེས་ཐོས་ནས་སོ་སོ་ནས་འདི་སྐད་ཅེས་
སྨྲས་སོ། །ལེགས་སོ་ལེགས་སོ། །དེ་བཞིན་གཤེགས་པ་འཇིག་རྟེན་ན་བཞུགས་ན་ཚུལ་ཁྲིམས་དམ་པས་བདག་ཅག་མི་བཟོད་དེ། བདག་ཅག་དེ་བཞིན་དུ་སྤྱོད་མི་ནུས་པ་ལས། ད་མྱ་ངན་ལས་འདས་ནས་ཚུལ་ཁྲིམས་བསྡམས་པ་ཡང་ལྷོད་པར་གྱུར་
གྱིས་རེ་ཤིག་མ་རིངས་པར་བསོད་སྙོམས་སྡོད་ཅིག་ཅེས་སྨྲས་སོ། །སངས་རྒྱས་ཀྱི་བྱིན་གྱིས་བརླབས་ཀྱིས་ལྷ་རྣམས་དང་། འོད་སྲུང་གི་འཁོར་རྣམས་རྣ་བ་འགགས་པར་བྱས་པས་དགེ་སློང་སྡིག་ཅན་རྣམས་ཀྱིས་སྨྲས་པའི་ཚིག་ཐོས་པར་མ་གྱུར་ཀྱི། 
<pb id="48.324b"/>
འོད་སྲུང་འབའ་ཞིག་གིས་ཐོས་སོ། །དེ་ནས་འོད་སྲུང་འཁོར་རྣམས་དང་བཅས་ཏེ་ཤིན་དུ་ངུས་ནས་སངས་རྒྱས་ག་ན་བར་མྱུར་བར་སོང་ངོ་། །དེའི་ཚེ་འོད་སྲུང་འཁོར་དང་བཅས་ཏེ་འདི་སྙམ་དུ་བསམས་སོ། །བདག་ཅག་གིས་ཇི་ལྟ་བུར་མཆོད་པའི་ཡོ་
བྱད་རྙེད་ཅིང་སངས་རྒྱས་ལ་མཆོད་པར་འགྱུར་སྙམ་བསམས་ནས་འོད་སྲུང་གིས་འདི་སྐད་ཅེས་སྨྲས་སོ། །བདག་ཀྱང་གྲོང་ཁྱེར་འདིར་སྐྱེས་ཏེ། མཆོད་པའི་ཡོ་བྱད་བསླངས་ན་རྙེད་པར་འགྱུར་ཡང་དག་སྙམ་ནས་འཁོར་རྣམས་དང་བཅས་ཏེ་གྲོང་ཁྱེར་
དེར་མཐར་གྱིས་བསླངས་སོ། །མཐར་ཀྱིས་བསླངས་ནས་རས་དཀར་པོ་བཟང་པོ་ཡུག་སྟོང་ཡང་རྙེད། དེ་མ་ཡིན་པ་གཞན་ཡང་ཤིང་བལ་གྲངས་མེད་པ་དང་། ཚད་མེད་པའི་མེ་ཏོག་རིན་པོ་ཆེ་དང་། བྱུག་སྤོས་དང་། སྤོས་ཆུ་དང་། སྤོས་ཀྱི་མར་དང་། 
རིན་པོ་ཆེའི་རྒྱལ་མཚན་དང་། རིན་པོ་ཆེའི་གདུགས་དང་། བ་དན་དང་། རོལ་མོ་དང་། དོ་ཤལ་རྣམ་པ་སྣ་ཚོགས་དང་། དར་གྱི་ལྡ་ལྡི་ལ་སོགས་པ་རྙེད་དོ། །དེ་ནས་འོད་སྲུང་འཁོར་དང་བཅས་ཏེ་མཆོད་པའི་ཡོ་བྱད་ཅི་རྙེད་པ་ཐོགས་ནས་མྱུར་བར་གྲོང་ཁྱེར་གྱི་ནུབ་
སྒོར་བྱུང་ནས་འོད་སྲུང་གིས་ཞུགས་ལ་བཞེན་པའི་གནས་ན། འཁོར་མང་པོ་ཐམས་ཅད་ཤིན་དུ་ངུ་ཞིང་ཆོ་ངེས་འདེབས་པའི་སྒྲ་ཡང་ཐོས། ཀུན་གྱིས་བརྒྱ་བྱིན་དབང་ཕྱུག་ལ་ད་མཆོད་པ་ནི་བྱས་ན་བཞེན་པའི་མེ་ག་ལས་རྙེད་ཅེས་འདྲི་བ་དང་། 
བརྒྱ་བྱིན་གྱིས་འཁོར་མང་པོ་རྣམས་ལ་རེ་ཞིག་འོད་སྲུང་ལ་བསྡད་དགོས་སོ་ཞེས་བྱ་བ་ཡང་ཐོས་ཏེ། བརྒྱ་བྱིན་གྱིས་འཁོར་མང་པོ་རྣམས་ལ་དེ་སྐད་ཅེས་སྨྲས་པ་ཐོས་མ་ཐག་ཏུ་འོད་སྲུང་ཆེན་པོ་འཁོར་དང་བཅས་ཏེ་ངུ་བཞིན་དུ་དེར་ལྷགས་སོ། །
འཁོར་གྱི་དཀྱིལ་འཁོར་རྣམས་ཀྱིས་གོ་ཕྱེ་ནས་འོད་སྲུང་གིས་རྒྱང་ནས་སངས་རྒྱས་ཀྱི་དཔུར་སྒྲོམ་མཐོང་བ་དང་། འཁོར་དང་བཅས་ཏེ་ཕྱག་འཚལ་ནས་ཤིན་དུ་ངུས་ཏེ་ཆོ་ངེས་བཏབ་ནས་བརྒྱལ་ལོ། །དེ་ནས་རིང་ཞིག་ལོན་ནས་ཕྱིར་སངས་ཏེ་
བགས་ཀྱིས་དྲུང་དུ་བསྙེན་ནས། འཁོར་མང་པོ་རྣམས་ལ་འདི་སྐད་ཅེས་སྨྲས་སོ། །བདག་གིས་ཇི་ལྟ་བུར་འཕགས་པའི་དཔུར་སྒྲོམ་དབྱེ་བར་བགྱི། འཁོར་རྣམས་ཀྱིས་སྨྲས་པ། བཅོམ་ལྡན་འདས་ཡོངས་སུ་མྱ་ངན་ལས་འདས་ནས་དེ་རིང་
<pb id="48.325a"/>
དུ་ཞག་བདུན་གསུམ་ལོན་ཏེ། ད་ཙམ་ཞིག་པ་སྙམ་ན་ཇི་ལྟར་སྒྲོམ་དབྱེ་བར་བྱ། འོད་སྲུང་གིས་སྨྲས་པ། དེ་བཞིན་གཤེགས་པའི་སྐུ་ནི་རྡོ་རྗེ་ལྟ་བུར་སྲ་བ། བརྟན་པ། རྟག་པ། བདེ་བ། ཡོངས་སུ་དག་པ། མི་འཇིག་པ་སྟེ། ཡོན་ཏན་
གྱི་བསུང་ཤིན་དུ་མདད་པ། ཙན་དན་གྱི་རི་ལྟ་བུ་ཡིན་ནོ་ཞེས་སྨྲས་ནས་ཤིན་དུ་ངུས་ཏེ། དེ་བཞིན་གཤེགས་པའི་དཔུར་སྒྲོམ་གྱི་དྲུང་དུ་བསྙེན་ཏོ། །དེའི་ཚེ་དེ་བཞིན་གཤེགས་པའི་ཐུགས་རྗེ་ཆེན་པོ་ཀུན་ལ་སྙོམས་པས་འོད་སྲུང་གི་ཕྱིར་དཔུར་སྒྲོམ་གྱི་ཁ་རང་བྱེ་
ནས་རས་དཀར་པོ་སྟོང་གིས་དཀྲིས་པ་དང་ཤིང་བལ་གྱིས་དཀྲིས་པ་ཡང་རང་གྲོལ་ཏེ། མཚན་སུམ་བཅུ་རྩ་གཉིས་དང་། དཔེ་བྱད་བཟང་པོ་བརྒྱད་བཅུས་བརྒྱན་པ། གསེར་བཙོ་མའི་ཁ་དོག་ལྟ་བུ། སྲ་ཞིང་བརྟན་པའི་སྐུ་འོད་སྲུང་ལ་མངོན་པར་བསྟན་ཏོ། །
འོད་སྲུང་འཁོར་དང་བཅས་པས་དེ་ལྟ་བུ་དག་མཐོང་ནས་ཤིན་དུ་ངུས་ཏེ་བརྒྱལ་ནས་འགྱེལ་ཏོ། །དེ་ནས་རིང་ཞིག་ལོན་པ་དང་ཕྱིར་སངས་ནས་མིག་མཆི་མས་གང་བཞིན་དུ་འཁོར་རྣམས་དང་བཅས་ཏེ། སྤོས་ཀྱི་ཤིང་བརྩིགས་པ་ལ་འཛེགས་ནས། 
དཔུར་སྒྲོམ་ལ་ཤིན་དུ་བསྙེན་ཏེ་ཆོ་ངེས་བཏབ་ནས་མེ་ཏོག་དང་། སྤོས་དང་། རྒྱལ་མཚན་དང་། གདུགས་དང་། བ་དན་དང་། དོ་ཤལ་དང་། རོལ་མོ་ལ་སོགས་པས་མཆོད་དེ། བྱུག་སྤོས་དང་། སྤོས་ཆུས་དེ་བཞིན་གཤེགས་པའི་སྐུ་གསེར་
བཙོ་མའི་ཁ་དོག་ལྟ་བུ་བཀྲུས་ནས་སྤོས་ཀྱིས་བདུགས་ཤིང་། མེ་ཏོག་གིས་གཏོར་ཏེ་ངུས་ནས་མཆོད་པ་བྱས་སོ། །དེ་ལྟར་བཀྲུས་ནས་འོད་སྲུང་འཁོར་དང་བཅས་ཏེ་ཅི་རྙེད་པའི་ཤིང་བལ་གྱིས་དེ་བཞིན་གཤེགས་པའི་སྐུ་དཀྲིས་སོ། །དེའི་སྟེང་དུ་ཤིང་
བལ་རྙིང་གིས་ཀྱང་དཀྲིས་སོ། །དེའི་སྟེང་དུ་བསླངས་པའི་རས་དཀར་པོ་ཡུག་སྟོང་གིས་དཀྲིས་སོ། །དེའི་སྟེང་དུ་རས་རྙིང་པ་སྟོང་གིས་ཀྱང་དཀྲིས་སོ། །དེ་ལྟར་རིམ་པ་དུ་མར་དེ་བཞིན་གཤེགས་པའི་སྐུ་དཀྲིས་ནས་དཔུར་སྒྲོམ་གྱི་ཁ་ཡང་བཅད་དེ། 
རིན་པོ་ཆེ་སྣ་བདུན་གྱིས་ཤིན་དུ་བརྒྱན་ཏེ། དེའི་ཚེ་འོད་སྲུང་ཤིན་དུ་ངུས་ནས་འཁོར་དང་བཅས་ཏེ་གཡས་ཕྱོགས་ནས་ལན་བདུན་བསྐོར་ཏེ། མིག་མཆི་མས་གང་བཞིན་དུ་ཐལ་མོ་སྦྱར་ཏེ། པུས་མོ་གཡས་པའི་ལྷ་
<pb id="48.325b"/>
ང་ས་ལ་བཙུགས་ནས་ཚིགས་སུ་བཅད་པ་འདི་སྐད་ཅེས་སྨྲས་སོ། །ཀྱི་ཧུད་ཀྱི་ཧུད་འཕགས་པ་བཅོམ་ལྡན་འདས། །བདག་ནི་སྡུག་བསྔལ་ཤིན་དུ་གདུངས་པར་གྱུར། །ཐུགས་རྗེ་ཆེན་པོས་བདག་ལ་མི་གཞེས་པར། །ཅི་ཡི་སླད་དུ་
མྱུར་བར་མྱ་ངན་འདས། །བྱ་རྒོད་སྤུངས་པའི་རི་ལ་སྙོམས་པར་ཞུགས་པ་ན། །ཀུན་དུ་བལྟས་ཀྱང་དེ་བཞིན་གཤེགས་མ་མཐོང་། །བལྟས་ན་བཅོམ་ལྡན་མྱ་ངན་འདས་མཐོང་ནས། །ཤིན་དུ་འདར་ཏེ་སེམས་ཀྱང་དངས་པར་གྱུར། །
འཇིག་རྟེན་ཁམས་ཀྱང་མུན་པར་གྱུར་ནས་སུ། །རི་དང་ས་ཆེན་དག་ཀྱང་རབ་ཏུ་གཡོས། །བཅོམ་ལྡན་མྱ་ངན་འདས་པར་དེར་རྟོགས་ཏེ། །མྱུར་དུ་མཆིས་ཀྱང་བཅོམ་ལྡན་འདས་མ་མཐོང་། །བཅོམ་ལྡན་ཐུགས་རྗེས་བདག་ལ་མ་ཁྱབ་པས། །
བདག་གིས་སངས་རྒྱས་མྱ་ངན་འདས་མ་མཐོང་། །བདག་ལ་བསྟན་པ་གསུང་གཅིག་མ་བཞག་པས། །བདག་ལ་མགོན་མ་མཆིས་ན་ཅི་ལ་གནས། །བཅོམ་ལྡན་བདག་ནི་སྡུག་བསྔལ་ཤིན་དུ་གདུངས། །སེམས་ཀྱང་མྱོས་ནས་ཤིན་
དུ་བསླད་པར་གྱུར། །བདག་གིས་བཅོམ་ལྡན་དབུ་ལ་ཕྱག་འཚལ་ལམ། །འོན་ཏེ་བཅོམ་ལྡན་དཔལ་བེའུ་ལ་ཕྱག་འཚལ། །འོན་ཏེ་འཕགས་པའི་ཕྱག་ལ་ཕྱག་འཚལ་ལམ། །འོན་ཏེ་བཅོམ་ལྡན་རྐེད་པ་ལ་ཕྱག་འཚལ། །དེ་བཞིན་
གཤེགས་པའི་ཞབས་ལ་ཕྱག་འཚལ་ལམ། །འོན་ཏེ་བཅོམ་ལྡན་ལྟེ་བ་ལ་ཕྱག་འཚལ། །ཀྱི་ཧུད་བཅོམ་ལྡན་མྱ་ངན་འདས་མ་མཐོང་། །བདག་ལ་ཕྱག་འཚལ་གནས་ནི་བསྟན་དུ་གསོལ། །བཅོམ་ལྡན་བཞུགས་ན་འཁོར་རྣམས་
ཀུན་ལ་བདེ། །མྱ་ངན་འདས་ན་ཐམས་ཅད་སྡུག་བསྔལ་ནོན། །ཀྱི་ཧུད་ཀྱི་ཧུད་སྡུག་བསྔལ་ཤིན་དུ་གདུངས། །ཐུགས་རྗེ་ཆེན་པོ་ཕྱག་གནས་བསྟན་དུ་གསོལ། །དེའི་ཚེ་འོད་སྲུང་ངུས་ནས་ཚིགས་སུ་བཅད་པ་དེ་སྐད་ཅེས་སྨྲས་མ་
ཐག་ཏུ། བཅོམ་ལྡན་འདས་ཐུགས་རྗེ་ཆེན་པོས་ཞབས་གཉིས་འཁོར་ལོ་རྩིབས་སྟོང་དང་ལྡན་པའི་མཚན་སྒྲོམ་གྱི་ཕྱི་རོལ་ཏུ་མངོན་པར་བསྟན་ཏེ། འཁོར་ལོ་རྩིབས་སྟོང་དང་ལྡན་པ་ལས་འོད་ཟེར་སྟོང་སྙེད་བཀྱེ་ནས་
<pb id="48.326a"/>
ཕྱོགས་བཅུའི་འཇིག་རྟེན་གྱི་ཁམས་ཀུན་སྣང་བར་བྱས་སོ། །དེའི་ཚེ་འོད་སྲུང་འཁོར་རྣམས་དང་བཅས་ཏེ། བཅོམ་ལྡན་འདས་ཀྱི་ཞབས་མཐོང་ནས་ཐམས་ཅད་ཀྱིས་ཕྱག་འཚལ་ཏེ་ངུས་ནས་བརྒྱལ་ལོ། །དེ་ནས་རིང་མོ་ཞིག་ལོན་ནས་ཕྱིར་
སངས་ཏེ་འཁོར་དང་བཅས་པས་ཤིན་དུ་ངུས་ཏེ་གཡས་ནས་ལན་བདུན་བསྐོར་ནས་སངས་རྒྱས་ལ་ཕྱག་འཚལ་ཏེ། ངུ་བའི་སྒྲས་འཇིག་རྟེན་གྱི་ཁམས་ཀྱང་གཡོས་ནས། སངས་རྒྱས་ཀྱི་ཞབས་ལ་ཚིགས་སུ་བཅད་པས་འདི་སྐད་ཅེས་སྨྲས་སོ། །
བདེར་གཤེགས་མཐར་ཕྱིན་ཐུགས་རྗེ་ཆེན་པོ་ནྀ། །སྙོམས་པར་བྱམས་པའི་འོད་ནི་གཉིས་སུ་མེད། །སེམས་ཅན་རྣམ་པར་སྨིན་ན་གར་ཡང་སྟོན། །ཞབས་གཉིས་འཁོར་ལོ་རྩིབས་སྟོང་ལྡན་པ་མཐོང་། །བདག་གིས་དང་བའི་སེམས་ཀྱིས་གུས་ཕྱག་
འཚལ། །འཁོར་ལོའི་མཚན་དང་ལྡན་པའི་ཞབས་གཉིས་ལའོ། །འཁོར་ལོའི་མཚན་ལས་འོད་སྟོང་རབ་བཀྱེ་ནས། །ཕྱོགས་བཅུའི་སངས་རྒྱས་ཞིང་ཀུན་སྣང་བར་མཛད། །བདག་གི་སྤྱི་བོས་གུས་པར་ཕྱག་ཀྱང་འཚལ། །འཁོར་
ལོའི་མཚན་དང་ལྡན་པའི་འོད་ཟེར་ལའོ། །སྐྱེ་བོ་འོད་ཀྱིས་ཕོག་ནས་རྣམ་པར་གྲོལ། །ངན་སོང་གསུམ་དང་བགེགས་བརྒྱར་སྡུག་བསྔལ་སྤངས། །བདག་གི་སྤྱི་བོས་གུས་པར་ཕྱག་འཚལ་བ། །འཁོར་ལོའི་འོད་ཀྱིས་ངན་སོང་སྒྲོལ་བ་ལའོ། །
བཅོམ་ལྡན་སྔོན་ནི་བསྐལ་པ་གྲངས་མེད་པར། །བདག་ཅག་སླད་དུ་ཤིན་དུ་དཀའ་བ་མཛད། །དེ་དབང་རྡོ་རྗེ་ལྟ་བུའི་སྐུ་རྙེད་ནས། །ཞབས་ཀྱི་འོག་ནས་འོད་ཟེར་སྟོང་ཡང་བཀྱེ། །སྐྱབས་གསོལ་སྤྱི་བོས་གུས་པར་ཕྱག་འཚལ་བ། །སེམས་ཅན་བདེ་བར་
མཛད་པའི་འཁོར་ལོ་ལའོ། །ཐམས་ཅད་ཕྱིར་དུ་བསོད་ནམས་ཀུན་བསགས་ནས། །བྱང་ཆུབ་ཤིང་དྲུང་རྣམ་བཞི་བདུད་ཀྱང་བཏུལ། །བདུད་བཞི་བཏུལ་ནས་མུ་སྟེགས་ཅན་ཡང་ཕབ། །དེ་བས་སེམས་ཅན་ཡང་དག་ལྟ་བར་གྱུར། །བདག་
གི་སྤྱི་བོས་གུས་པར་ཕྱག་འཚལ་བ། །སེམས་ཅན་ཡང་དག་ལྟ་བའི་འོད་ཟེར་ཞབས། །སངས་རྒྱས་ཀུན་གྱི་བྱམས་པའི་ཕ་དང་མཚུངས། །ཞབས་ཀྱི་འོད་ཀྱང་མཉམ་པར་སེམས་ཅན་སྒྲོལ། །བདག་གིས་སྐྱབས་
<pb id="48.326b"/>
གསོལ་གུས་པར་ཕྱག་འཚལ་བ། །སྡུག་བསྔལ་སྤོང་བའི་ཞབས་ཀྱི་འཁོར་ལོ་ལའོ། །བདག་གིས་ཞབས་ཀྱི་འཁོར་ལོའི་འོད་མཐོང་ནས། །དགའ་དང་མི་དགའ་སེམས་ཀྱང་ཤིན་དུ་གདུངས། །བདག་གིས་སྨྲེ་སྔགས་འདོན་ཅིང་ཕྱག་འཚལ་བ། །
རྩིབས་སྟོང་ལྡན་པའི་འཁོར་ལོའྀ་མཚན་ལའོ། །སྐྱབས་གསོལ་ཕྱག་འཚལ་ཞབས་ཀྱི་འཁོར་ལོའི་འོད། །མཐར་ཕྱིན་ཐེག་པས་འཇིག་རྟེན་གསུམ་ལས་འདའ། །གུས་པར་ཕྱག་འཚལ་ལྷ་མི་སྐྱབས་མཆི་བས། །འཁོར་ལོའི་འོད་ཀྱིས་སྲིད་གསུམ་
སྡུག་བསྔལ་སྣང་། །སྐྱེ་བོ་སྡུག་བསྔལ་སྒོ་ལས་མ་གྲོལ་རྣམས། །ཞབས་ཀྱི་འཁོར་ལོའི་འོད་ལ་སྐྱབས་ཀྱང་གསོལ། །བདག་ཅག་འཁོར་བ་ལས་ནི་ཡོངས་སུ་མ་གྲོལ་བ། །ཞབས་ཀྱི་འཁོར་ལོས་ཡོངས་སུ་གྲོལ་བར་མཛོད། །ཀྱི་ཧུད་རེ་སྡུག་སོ་སོའི་
སྐྱེ་བོ་རྣམས། །ཡུན་རིངས་ཞབས་ཀྱི་འཁོར་ལོའི་འོད་མི་མཐོང་། །འཁོར་ལོ་བཅོམ་ལྡན་ཐུགས་རྗེ་ཆེན་པོ་ཡི། །རྩིབས་སྟོང་ལྡན་པའི་འཁོར་ལོའི་ཞབས་ཀྱི་འོད། །ཀྱི་ཧུད་དེང་འདིར་འཁོར་ལོའི་མཚན་མཐོང་བ། །དེ་ནི་སླན་ཆད་མཐོང་བའི་དུས་མ་
མཆིས། །དེའི་ཚེ་འོད་སྲུང་འཁོར་དང་བཅས་ཏེ་ཚིགས་སུ་བཅད་པ་དེ་སྐད་ཅེས་སྨྲས་ནས་ཡང་བརྒྱལ་ཏེ་ས་ལ་འགྱེལ་ཏོ། །དེ་ནས་རིང་ཞིག་ལོན་ནས་ཕྱིར་སངས་ཏེ་མྱ་ངན་བསངས་སོ། །བཅོམ་ལྡན་འདས་ཀྱི་རྩིབས་སྟོང་ལྡན་པའི་འཁོར་ལོའི་མཚན་གྱི་
ཞབས་གཉིས་ཀྱང་ཕྱིར་སྒྲོམ་གྱི་ནང་དུ་ནུབ་ནས་མི་སྣང་བར་གྱུར་ཏོ། །དེའི་ཚེ་ན་གྲོང་ཁྱེར་དེའི་སྐྱེས་པ་དང་། བུད་མེད་དང་། ལྷ་དང་མི་མང་པོ་ཐམས་ཅད་ཀྱིས་འོད་སྲུང་ཆེན་པོ་དེ་ལྟར་གྱུར་པ་མཐོང་ནས། ཡང་བྲང་བརྡུངས་ཏེ་ངུད་མོ་ཆེན་པོ་དེ་སྐད་ཕྱུང་སྟེ་ངུས་ནས་
ངུད་མོའི་སྒྲས་སྟོང་ཆེན་པོའི་འཇིག་རྟེན་གྱི་ཁམས་ཚད་མེད་པར་གྲགས་ཏེ། སོ་སོ་ནས་མཆོད་པའི་ཡོ་བྱད་ཀྱིས་ཡང་མཆོད་དོ། །དེའི་ཚེ་ན་རྩྭ་མཆོག་གི་གྲོང་ཁྱེར་ན་གནས་པའི་གྱད་སྟོབས་པོ་ཆེ་བཞི་ཞིག་ལུས་ཡོངས་སུ་བརྒྱན་ཏེ། རིན་པོ་ཆེ་སྣ་བདུན་གྱི་མེ་ཤིང་རྟའི་
འཁོར་ལོ་ཙམ་ཐོགས་ནས། སྤོས་ཀྱི་ཤིང་བཅེར་བ་བསྲེགས་ན་མེ་རང་ཤིའོ། །དེ་ལ་འོད་སྲུང་གིས་འདི་སྐད་ཅེས་སྨྲས་སོ། །འཕགས་པ་ཆེན་པོའྀ་རིན་པོ་ཆེའི་དཔུར་སྒྲོམ་ནི་ཁམས་གསུམ་གྱི་མེས་ཚིག་པར་མི་ནུས་ན་གྱད་ཁྱེད་ཀྱི་མེས་ཚིག་པ་ལྟ་ཅི་
<pb id="48.327a"/>
སྨོས། གྲོང་ཁྱེར་དེ་ན་གཞན་ཡང་གྱད་སྟོབས་པོ་ཆེ་བརྒྱད་ཀྱིས་རིན་པོ་ཆེ་སྣ་བདུན་གྱི་མེ་ཆེན་པོ་ཐོགས་ཏེ། དཔུར་སྒྲོམ་གྱི་དྲུང་དུ་བཞག་ན་མེ་དེ་ཡང་རང་ཤིའོ། །གཞན་ཡང་གྱད་སྟོབས་པོ་ཆེ་བཅུ་དྲུག་གིས་རིན་པོ་ཆེ་སྣ་བདུན་གྱི་མེ་ཆེན་པོ་ཐོགས་ཏེ། 
སྤོས་ཀྱི་ཤིང་བསྲེགས་ན་མེ་དེ་ཡང་རང་ཤིའོ། །གཞན་ཡང་གྱད་སུམ་བཅུ་རྩ་དྲུག་སྙེད་ཀྱིས་རིན་པོ་ཆེ་སྣ་བདུན་གྱི་མེ་ཆེན་པོ་ཐོགས་ཏེ་བསྲེགས་ན་མེ་དེ་ཡང་རང་ཤིའོ། །དེའི་ཚེ་འོད་སྲུང་ཆེན་པོས་གྱད་རྣམས་དང་འཁོར་མང་པོ་རྣམས་ལ་འདི་སྐད་ཅེས་སྨྲས་སོ། །
ཁྱེད་འདི་ལྟར་རིག་པར་གྱིས་ཤིག །གལ་ཏེ་ལྷ་དང་མི་ལ་སོགས་པའི་མེ་ཐམས་ཅད་ཀྱིས། དེ་བཞིན་གཤེགས་པའི་དཔུར་སྒྲོམ་ཚིག་པར་མི་འགྱུར་གྱིས། མི་ནུས་བཞིན་དུ་ལས་སྟོ་བར་འགྱུར་བ་མ་བྱེད་ཅིག །དེའི་ཚེ་གྲོང་ཁྱེར་དེའི་སྐྱེས་པ་དང་། བུད་
མེད་དང་། ལྷ་དང་མི་ལ་སོགས་པ་འཁོར་མང་པོ་ཐམས་ཅད་ཀྱིས་ཤིན་དུ་ངུས་ནས་མཆོད་པའི་ཡོ་བྱད་ཐམས་ཅད་ཀྱིས་ཡང་མཆོད་དེ། དུས་གཅིག་ཏུ་ཕྱག་འཚལ་ནས་ལན་བདུན་བསྐོར་ཏེ། ངུས་པའི་ངུད་མོའི་སྒྲས་སྟོང་གསུམ་གྱི་འཇིག་རྟེན་གྱི་ཁམས་
སུ་གྲགས་པར་གྱུར་ཏོ། །དེའི་ཚེ་དེ་བཞིན་གཤེགས་པས་ཐུགས་རྗེ་ཆེན་པོའི་ཤུགས་ཀྱིས་ཐུགས་ཁ་ནས་མེ་མཆེད་དེ། སྒྲོམ་གྱི་ཕྱི་རོལ་དུ་འབར་ནས་བགས་ཀྱིས་སྤོས་ཤིང་བརྩིགས་པ་ལ་མཆེད་དེ། ཞག་བདུན་ལོན་ནས་མེ་ཤི་བར་གྱུར་ཏོ། །དེའི་ཚེ་ན་གྲོང་
ཁྱེར་དེའི་སྐྱེས་པ་དང་། བུད་མེད་དང་། ལྷ་དང་མི་ལ་སོགས་པའི་འཁོར་མང་པོ་རྣམས་ཞག་བདུན་གྱི་བར་དུ་རྒྱུན་མི་འཆད་པར་ངུ་ཞིང་མཆོད་པ་ཡང་རྒྱུན་དུ་བྱེད་དོ། །དེའི་ཚེ་ན་ཕྱོགས་བཞིའི་མགོན་པོ་བཞིའི་ཡིད་ལ་འདི་སྙམ་བསམས་སོ། །བདག་ཅག་གིས་སྤོས་ཀྱི་
ཆུས་མེ་བསད་དེ། སྐུ་གདུང་མྱུར་དུ་བསླངས་ལ་ལྷའི་འཇིག་རྟེན་དུ་མཆོད་པ་བྱའོ་སྙམ་བསམས་ནས་སོ་སོ་ནས་རིན་པོ་ཆེ་སྣ་བདུན་གྱིས་སྤྲས་པའི་གསེར་གྱི་བུམ་པ་སྤོས་ཆུས་ཡོངས་སུ་བཀང་བ་ཐོགས་ཏེ། གཞན་ཡང་རི་རབ་ལྷུན་པོའི་ངོས་བཞི་ན་བདུད་རྩིའི་འོ་
མ་ཟག་པའི་ཤིང་སྦོམ་ཁྱད་འདོམ་སྟོང་གིས་འཁོར་བ། མཐོ་ཁྱད་དཔག་ཚད་བརྒྱར་ཕྱིན་པ་ཡང་དུས་གཅིག་ཏུ་མགོན་པོ་བཞི་དང་བཅས་ཏེ་ཞུགས་ལ་བཞེན་པའི་གནས་སུ་ཕྱིན་ནས་ཤིང་གི་འོ་མ་དང་སྤོས་ཆུ་ཅིག་ཆར་དུ་མེའི་སྟེང་དུ་བླུགས་ན་མེ་སྔར་བས་ཆེར་མཆེད་དེ་
<pb id="48.327b"/>
མ་ཤིའོ། །དེའི་ཚེ་ན་རྒྱ་མཚོའི་ལྷ་ཀླུའི་རྒྱལ་པོ་རྒྱ་མཚོ་མཆིང་རྣམ་དང་། རྩང་པོའི་ལྷ་དང་། ཆུ་ཀླུང་གི་ལྷ་རྣམས་ཀྱིས་དེ་ལྟར་མེ་མ་ཤི་བ་མཐོང་ནས། དེ་དག་ཀྱང་སོ་སོ་ནས་འདི་སྙམ་དུ་བསམས་སོ། །བདག་ཅག་གིས་སྤོས་ཆུ་ཐོགས་ལ་
མེ་བསད་ཏེ། སྐུ་གདུང་མྱུར་དུ་བསྡུས་ཏེ་བདག་ཅག་གི་གནས་སུ་མཆོད་པ་བྱའོ་སྙམ་བསམས་ནས་སོ་སོ་ནས་རིན་པོ་ཆེའི་བུམ་པ་སྤོས་ཆུ་ཚད་མེད་པས་བཀང་བ་ཐོགས་ནས་དུས་གཅིག་ཏུ་ཞུགས་ལ་བཞེན་པའི་གནས་སུ་ལྷགས་ཏེ་ཆུས་བླུགས་ཀྱང་མེ་
ཤི་བར་མ་གྱུར་གྱི་ཕྱིར་མཆེད་དོ། །དེའི་ཚེ་མ་འགགས་པས་རྒྱལ་པོ་ཆེན་པོ་བཞི་དང་རྒྱ་མཚོའི་ལྷ་ལ་སོགས་པ་ལ་འདི་སྐད་ཅེས་སྨྲས་སོ། །ཁྱེད་སྤོས་ཆུ་ཐོགས་ཏེ་མེ་གསོད་པ་འདི་སྐུ་གདུང་འདོད་པའི་ཕྱིར་མ་ཡིན་ནམ། དེ་དག་གིས་དེ་བཞིན་ནོ་
ཞེས་སྨྲས་སོ། །མ་འགགས་པས་རྒྱལ་པོ་ཆེན་པོ་བཞི་ལ་སྨྲས་པ། ཁྱེད་ནི་ཤིན་དུ་ཡང་འདོད་པ་ཆེའོ། །ཁྱེད་གནམ་གྱི་སྟེང་དུ་ལྷའི་ཁམས་སུ་གནས་ཏེ། སྐུ་གདུང་ཀུན་ཁྱོད་འདོད་པ་ལྟར་ལྷའི་ཁམས་སུ་བསྐུར་ན་ས་ལ་གནས་པའི་མི་རྣམས་ཀྱིས་དེར་
མཆོད་པ་བྱེད་དུ་འགྲོར་རུང་ངམ། རྒྱ་མཚོའི་ལྷ་རྣམས་ལ་ཡང་འདི་སྐད་ཅེས་སྨྲས་སོ། །ཁྱེད་ནི་རྒྱ་མཚོའི་ནང་དང་གཙང་པོའི་ནང་ན་གནས་ཏེ་དེ་བཞིན་གཤེགས་པའི་སྐུ་གདུང་རིལ་བགྱིས་ཁྱེད་ལ་བཀུར་ན་ས་ལ་གནས་པའི་མི་རྣམས་ཀྱིས་ཇི་ལྟར་དེ་དག་ཏུ་མཆོད་པ་བྱ་བར་
འགྱུར་ཞེས་སྨྲས་སོ། །དེའི་ཚེ་ཕྱོགས་བཞིའི་མགོན་པོ་བཞི་ཉེས་པ་བཤགས་ནས་ཕྱིར་ལྷའི་གནས་སུ་དོང་ངོ་། །དེའི་ཚེ་རྒྱ་མཚོའི་ལྷ་དང་། རྩང་པོའྀ་ལྷ་རྣམས་ཀྱང་ཉེས་པ་བཤགས་ནས་འཕགས་པ་ཁྱོད་གསུང་བ་བཞིན་ནོ་ཞེས་སྨྲས་ནས་ཕྱིར་གནས་སུ་དོང་ངོ་། །
དེའི་ཚེ་བརྒྱ་བྱིན་ལྷའི་དབང་ཕྱུག་རིན་པོ་ཆེ་སྣ་བདུན་གྱི་བུམ་པ་དང་། མཆོད་པའི་ཡོ་བྱད་ཐོགས་ཏེ། ཞུགས་ལ་བཞེན་པའི་གནས་སུ་ལྷགས་མ་ཐག་ཏུ་མེ་ཡང་རང་ཤི་བར་གྱུར་ཏོ། །དེ་ནས་བརྒྱ་བྱིན་གྱིས་རིན་པོ་ཆེའི་དཔུར་སྒྲོམ་དབྱེ་ཞིང་དེ་བཞིན་གཤེགས་
པའི་ཚེམས་མཆེ་བ་བསླང་བར་རྩལ་པ་ལས་མ་འགགས་པས་བརྒྱ་བྱིན་ལ་ཁྱོད་ཅི་བྱེད་ཅེས་སྨྲས་སོ། །བརྒྱ་བིན་གྱིས་སྨྲས་པ། བདག་དེ་བཞིན་གཤེགས་པའི་ཚེམས་མཆེ་བ་ལྷའི་འཇིག་རྟེན་དུ་མཆོད་པ་བྱའོ་ཞེས་སྨྲས་སོ། །མ་འགགས་པས་སྨྲས་
<pb id="48.328a"/>
པ། དེ་ལྟར་ཁྱོད་གཅིག་པུས་སྔར་བསླང་དུ་མི་རུང་གིས་འཁོར་རྣམས་ཚོགས་ཏེ་གདོད་བགོ་བར་བྱའོ་ཞེས་སྨྲས་སོ། །བརྒྱ་བྱིན་གྱིས་སྨྲས་པ། བཅོམ་ལྡན་འདས་ཀྱིས་སྔར་རིང་བསྲེལ་ཚེམས་མཆེ་བ་གཅིག་གནང་བས་ན་བདག་མཆིས་མ་ཐག་ཏུ་མེ་ཡང་
རང་ཤི་བར་གྱུར་ཏོ་ཞེས་སྨྲས་ནས། རིན་པོ་ཆེའི་དཔུར་སྒྲོམ་ཕྱེ་སྟེ། སངས་རྒྱས་ཀྱི་འགྲམ་པ་གཡས་པའི་ཚེམས་མཆེ་བ་གོང་མ་གཅིག་ལྷའི་འཇིག་རྟེན་དུ་སྤྱན་དྲངས་ནས་མཆོད་རྟེན་བྱས་ཏེ་མཆོད་དོ། །དེའི་ཚེ་ན་སྲིན་པོ་ཤིན་དུ་མྱུར་བ་དང་ལྡན་པ་གཉིས་ཤིག་ལུས་མི་སྣང་
བར་སྦས་ནས་བརྒྱ་བྱིན་གྱི་ཕྱི་བཞིན་དུ་སངས་རྒྱས་ཀྱི་ཚེམས་མཆེ་བ་གཉིས་བརྐུས་ན། འཁོར་མང་པོ་ཀུན་གྱིས་མ་ཚོར་རོ། །དེའི་ཚེ་ན་གྲོང་ཁྱེར་དེའི་སྐྱེས་པ་དང་། བུད་མེད་དང་འཁོར་མང་པོ་ཐམས་ཅད་ཀྱིས་རིང་བསྲེལ་རྟོད་དུ་ཆ་བ་ལས་མ་འགགས་པས་འདི་སྐད་ཅེས་སྨྲས་སོ། །
ཁྱེད་རྣམས་རེ་ཤིག་སྡོད་ཅིག །དེ་བཞིན་གཤེགས་པས་གསུངས་པའི་ལུང་བཞིན་དུ་ལེགས་པར་བགོས་ཏེ་མཆོད་པ་བྱའོ། །དེའི་ཚེ་ན་གྲོང་ཁྱེར་དེའི་སྐྱེས་པ་དང་། བུད་མེད་དང་། འཁོར་མང་པོས་མ་འགགས་པས་སྨྲས་པ་མ་ཐོས་པ་རྣམས་སོ་སོ་ནས་མཚོན་ཤག་ཏི་དང་། 
མདའ་གཞུ་དང་རལ་གྲི་དང་། ཞགས་པ་ལ་སོགས་ཏེ་མཚོན་མང་པོ་ཐོགས་ནས་རིང་བསྲེལ་རྟོད་དུ་ཆས་སོ། །དེ་ནས་གྲོང་ཁྱེར་དེའི་མི་རྣམས་ཀྱིས་དེ་བཞིན་གཤེགས་པའི་དཔུར་སྒྲོམ་ཕྱེ་ན་ཤིང་བལ་དང་། རས་དཀར་པོ་ཡང་ཅང་མ་ཚིག་པར་འཁོར་རྣམས་ཀྱིས་མཐོང་ནས་ལྷག་
པར་མྱ་ངན་གྱིས་ཡིད་གདུངས་ཏེ་མཆི་མ་བླགས་ནས་ངུས་སོ། །དེ་ནས་ངུས་བཞིན་དུ་མཆོད་དེ་ཕྱག་འཚལ་ནས། པུས་མོའི་ལྷ་ང་ས་ལ་བཙུགས་ཏེ་ཚིགས་སུ་བཅད་པ་འདི་སྐད་ཅེས་སྨྲས་སོ། །དེ་བཞིན་གཤེགས་པའི་དབང་སྒྱུར་ཆེན་པོའི་ཤུགས། །འཇིག་རྟེན་ཐམས་
ཅད་ཀུན་ལ་དབང་སྒྱུར་མཛད། །ཐུགས་རྗེ་ཆེན་པོ་སྔོན་གྱི་སྨོན་ལམ་གྱིས། །སྲིད་པའི་རྒྱ་མཚོར་སེམས་ཅན་ཡོངས་སུ་སྒྲོལ། །ཚད་མེད་ཡེ་ཤེས་མངོན་པར་ཤེས་པའི་མཐུ། །ཐོགས་པ་མེད་པ་སྲིད་པའི་འཁོར་བར་འཇུག། །སྐུ་གཅིག་ལས་ནི་སྐུ་མང་རྣམ་པར་སྟོན། །
སྐུ་མང་སྐུ་གཅིག་དེ་བཞིན་ཚད་ཀྱང་མེད། །འདུལ་བར་འགྱུར་བ་བྱིན་གྱི་བརླབས་ཀྱིས་མཐོང་། །རྒྱུ་མེད་པ་ལ་མྱ་ངན་འདའ་བ་སྟོན། །བདག་ཅག་བསོད་ནམས་ཟད་དེ་རྒྱུ་མེད་པས། །དེ་བཞིན་གཤེགས་པས་ཡོངས་སུ་བཏང་བར་གྱུར། །དེ་བཞིན་གཤེགས་པའི་རིན་
<pb id="48.328b"/>
ཆེན་དཔུར་སྒོམ་ནི། །གྱད་ཀུན་བཟློག་སྟེ་བཏེག་ཀྱང་བསྐྱོད་མ་ནུས། །ཐུགས་རྗེ་ཆེན་པོའི་ཤུགས་ཀྱིས་འཕགས་པ་ནི། །སྟེང་གི་ནམ་མཁའ་ཏ་ལ་གཅིག་གི་སྲིད། །མཁའ་ལས་རྩྭ་མཆོག་གྲོང་ཁྱེར་བསྐོར་ཅིང་གཤེགས། །ཞག་བདུན་གྱིས་ནི་གྲོང་ཁྱེར་ལན་བདུན་བསྐོར། །
དེ་ལྟར་བསྐོར་ནས་ཞུགས་བཞེན་གནས་སུ་གཤེགས། །མ་འདྲེས་པ་ཡི་རྫུ་འཕྲུལ་མཛད་པ་ནི། །ལྷ་མིར་བཅས་པ་ཐམས་ཅད་དཔོག་མི་ནུས། །བཅོམ་ལྡན་ཡོངས་སུ་མྱ་ངན་འདས་པ་ནི། །རྡོ་རྗེ་ལྟ་བུར་མི་འཇིག་དབང་སྒྱུར་མཐུ། །ཐམས་ཅད་མེས་ནི་བཞེན་པར་མ་གྱུར་ཏོ། །
ཐུགས་ཀ་ནས་ནི་བྱམས་པའི་མེ་ཕྱུང་ནས། །ཞག་བདུན་བར་དུ་བཞེན་པར་གྱུར་པ་བསྟན། །ལྷ་མིར་བཅས་པས་སོད་པར་མ་གྱུར་གྱི། །བཅོམ་ལྡན་ཐུགས་རྗེ་ཆེན་པོའི་ཤུགས་བསྟན་པས། །བརྒྱ་བྱིན་ལྷགས་མ་ཐག་ཏུ་མེ་ཡང་ཤི། །ཤིང་བལ་བཟང་པོས་སངས་རྒྱས་སྐུ་
དཀྲིས་པ། །མེ་ཆེན་མང་བསྲེགས་ཚིག་པར་མ་གྱུར་ཏོ། །རས་དཀར་རིན་ཆེན་དཔུར་སྒྲོམ་བཅུག་པ་ཡང་། །མེ་ཡི་ནང་ན་ཚིག་པར་མ་གྱུར་པས། །དེ་བཞིན་གཤེགས་པའི་དབང་སྒྱུར་མཐུས་རྟོགས་སོ། །ཆོས་ཀྱི་དབང་སྒྱུར་ཆོས་ཀྱི་རྒྱལ་པོ་ལས། །ཕྱག་འཚལ་
ཐུགས་རྗེ་འཇིག་རྟེན་མགོན་པོ་ལའོ། །འཕགས་པའི་ནང་ན་བསྙེངས་མེད་ཕྱག་ཀྱང་འཚལ། །ཕྱག་འཚལ་ཀུན་དུ་ཐུགས་རྗེ་ཆེན་པོའི་སྟོབས། །ཕྱག་འཚལ་བྱིན་གྱིས་བརླབས་པ་དབང་སྒྱུར་བ། །བདག་ཅག་སླན་ཅད་བཅོམ་ལྡན་འདས་དང་བྲལ། །སྡུག་བསྔལ་
ནང་དུ་ནུབ་ཀྱང་མགོན་སྐྱབས་མེད། །ཀྱི་ཧུད་ཀྱི་ཧུད་འཕགས་པ་བཅོམ་ལྡན་འདས། །ཡུན་དུ་བྲལ་ནས་མཐོང་བའི་དུས་མ་མཆིས། །དེའི་ཚེ་ན་འཁོར་མང་པོ་རྣམས་ཚིགས་སུ་བཅད་པ་དེ་དག་སྨྲས་ནས། ཤིན་དུ་ངུས་ཏེ་སོ་སོ་ནས་མཆོད་པའི་ཡོ་བྱད་ཐོགས་ཏེ་མཆོད་པ་
བྱས་སོ། །དེའི་ཚེ་ན་མ་འགགས་པས་འཇིག་རྟེན་དུ་བཅས་པ་ལྷ་དང་། མི་དང་། འཁོར་མང་པོ་དང་། གྲོང་ཁྱེར་དེའི་མི་ཐམས་ཅད་ཀྱི་ཕྱིར་དཔུར་སྒྲོམ་གྱི་དྲུང་དུ་བསྙེན་ཏེ། རས་དང་ཤིང་བལ་གྱིས་དཀྲིས་པ་ལ་བལྟས་ན། འོད་སྲུང་གིས་དཀྲིས་པའི་རས་དཀར་པོ་ཡུག་སྟོང་དང་། 
གྲོང་ཁྱེར་གྱི་མི་རྣམས་ཀྱིས་ཕུལ་བའི་རས་དཀར་པོ་ཡུག་སྟོང་ལ་ཐ་མ་གཉིས་དང་ཤིང་བལ་ནི་མ་ཚིག་གི། གཞན་ཐམས་ཅད་ནི་མེས་ཚིག་གོ། །དེ་ནས་མ་འགགས་པས་རས་དཀར་པོ་རྣམས་དང་། ཤིང་བལ་གྱི་རྣམས་དུམ་བུར་གཤེགས་ཏེ། འཁོར་མང་པོ་རྣམས་ལ་བགོས་ནས་
<pb id="48.329a"/>
རིན་པོ་ཆེའི་མཆོད་རྟེན་བྱས་ཏེ་མཆོད་དོ། །མ་འགགས་པས་རས་ཚིག་པའི་གཞོབ་ཀྱང་སོ་སོར་བགོས་ནས་རིན་པོ་ཆེའི་མཆོད་རྟེན་བྱས་ཏེ་མཆོད་དོ། །ཐལ་བ་གཞན་ནི་བགོར་ཡང་མི་ཁོམ་པར་སོ་སོར་བསླངས་ནས་མཆོད་རྟེན་བྱས་ཏེ་མཆོད་དོ། །གྲོང་ཁྱེར་དེའི་
མི་རྣམས་ཀྱིས་སྔ་ནས་མགར་བ་ལ་གསེར་གྱི་སྒྲོམ་སེང་གེའི་ཁྲིས་བཏེག་པ་རིན་པོ་ཆེ་སྣ་བདུན་གྱིས་ཡོངས་སུ་བརྒྱན་པ་བརྒྱད་བྱས་སོ། །རིན་པོ་ཆེའི་སྒྲོམ་བརྒྱད་པོ་དེ་དག་རེ་རེ་ཡང་ཁལ་ཕྱེད་ཕྱེད་ཤོང་བ་སྟེ། རིན་པོ་ཆེ་སྣ་བདུན་གྱི་སེང་གེའི་ཁྲིའི་སྟེང་དུ་བཞག་གོ། །རིན་པོ་
རིན་པོ་ཆེ་སྣ་བདུན་གྱི་སེང་གེའི་ཁྲི་བརྒྱད་པོ་དེ་རེ་རེ་ཞིང་ཡང་གྱད་སུམ་བཅུ་རྩ་གཉིས་སྙེད་རིན་པོ་ཆེ་སྣ་བདུན་གྱི་རྒྱན་གྱིས་ཡོངས་སུ་བརྒྱན་པ། ལུས་ལ་དར་སྣ་ཚོགས་ཀྱིས་དཀྲིས་པ་དག་གིས་རིན་པོ་ཆེ་སྣ་བདུན་གྱི་སེང་གེའི་ཁྲི་བཏེག་གོ། །སེང་གེའི་ཁྲི་དེ་རེ་རེའི་སྟེང་ཡང་རིན་པོ་
ཆེའི་རྒྱན་གྱིས་ཡོངས་སུ་བརྒྱན་པའི་བུ་མོ་བརྒྱད་བརྒྱད་ཀྱིས་རིན་པོ་ཆེ་སྣ་བདུན་གྱི་སྒྲོམ་འཛིན་ཏོ། །ཁྲི་དེ་རེ་རེའི་སྟེང་ཡང་རིན་པོ་ཆེ་སྣ་བདུན་གྱིས་ཡོངས་སུ་བརྒྱན་པའི་བུ་མོ་བརྒྱད་བརྒྱད་ཀྱིས་རིན་པོ་ཆེ་སྣ་བདུན་གྱི་གདུགས་ཐོགས་ཏེ། གསེར་སྒྲོམ་ཡོངས་སུ་བཀབ་བོ། །
ཁྲི་དེ་རེ་རེའི་སྟེང་ན་གཞན་ཡང་ལུས་ཡོངས་སུ་བརྒྱན་པའི་བུ་མོ་བརྒྱད་བརྒྱད་ཀྱིས་སོ་སོ་ནས་རིན་པོ་ཆེ་སྣ་བདུན་གྱི་རལ་གྲི་ཐོགས་ཏེ། རིན་པོ་ཆེ་སྣ་བདུན་གྱི་སྒྲོམ་སྲུང་ངོ་། །ཁྲི་དེ་རེ་རེའི་སྟེང་ན་གཞན་ཡང་ལུས་ཡོངས་སུ་བརྒྱན་པའི་བུ་མོ་བརྒྱད་བརྒྱད་ཀྱིས་སོ་སོ་ནས་བྱ་བུམ་
ཐོགས་ཏེ་སྒྲོམ་གྱི་ངོས་བཞིན་འགྲེང་ངོ་། །ཁྲི་དེ་རེ་རེ་ལ་ཡང་མི་ཚད་མེད་པ་སྙེད་ཀྱིས་སོ་སོ་ནས་ལྷའི་རོལ་མོ་དང་། རྒྱལ་མཚན་དང་། བ་དན་དང་། རིན་པོ་ཆེའི་གདུགས་དང་། སྤོས་དང་། མེ་ཏོག་དང་། དོ་ཤལ་ཐོགས་ཏེ་འཁོར་བར་བསྐོར་ནས་མཆོད་པ་བྱེད་དོ། །ཁྲི་དེ་རེ་རེ་ལ་
གཞན་ཡང་མི་ཚད་མེད་པ་སྙེད་སོ་སོ་ནས་མདའ་གཞུ་དང་། མཚོན་ཤག་ཏི་དང་། ཞགས་པ་དང་། ལྕགས་ཀྱུ་དང་། དགྲ་ཆ་ཡང་ཚང་བར་ཐོགས་ཏེ་ཡོངས་སུ་བསྐོར་ནས་རྩྭ་མཆོག་གི་གྲོང་ཁྱེར་ནས་བྱུང་སྟེ། ཞུགས་ལ་བཞེན་པའི་གནས་གང་ན་བར་དོང་ངོ་། །རིན་པོ་ཆེ་སྣ་བདུན་གྱི་
སེང་གེའི་ཁྲི་བརྒྱད་པོ་སོང་བའི་རྗེས་བཞིན་དུ་གྲོང་ཁྱེར་དེའི་མི་དག་གིས་སོ་སོ་ནས་གྲངས་མེད་པའི་སྤོས་ཀྱི་འདའ་གུ་དང་། སྔོས་ཆུ་ཐོགས་ཏེ་གྱད་རྣམས་སོང་བའི་རྗེས་བཞིན་དུ་སྤོས་ཀྱི་འདའ་གུས་བྱུགས་ཏེ། གྲོང་ཁྱེར་ནས་ཞུགས་ལ་བཞེན་པའི་བར་དུ་སྤོས་ཀྱིས་ལམ་ཡོངས་
<pb id="48.329b"/>
སུ་དག་ཅིང་ཤིན་དུ་ཡངས་པ་བྱས་སོ། །ལམ་དེའི་གཡས་གཡོན་ན་གྲངས་མེད་པའི་རིན་པོ་ཆེའི་རྒྱལ་མཚན་དང་བ་དན་དང་། གདུགས་དང་། སྤོས་དང་། མེ་ཏོག་དང་། མུ་ཏིག་དང་། དོ་ཤལ་དང་། དར་གྱི་ལྡ་ལྡི་དང་། གླུ་གར་ལ་སོགས་པ་ཐམས་ཅད་ཀྱིས་ལམ་གཡས་གཡོན་
བརྒྱན་ཏེ། བཅོམ་ལྡན་འདས་ཀྱི་རིང་བསྲེལ་སླར་གཤེགས་པ་སྡོད་དོ། །དེ་ནས་གྱད་རྣམས་ཀྱིས་རིན་པོ་ཆེ་སྣ་བདུན་གྱི་སེང་གེའི་ཁྲི་བརྒྱད་པོ་བཏེག་སྟེ་ཞུགས་ལ་བཞེན་པའི་གནས་སུ་ཕྱིན་ནས་ཐམས་ཅད་ཀྱིས་སྐད་ཀྱིས་བརྣངས་པ་ཙམ་དུ་ཤིན་དུ་ངུས་ནས་ངུད་
མོའི་སྒྲ་སྟོང་ཆེན་པོའི་འཇིག་རྟེན་གྱི་ཁམས་སུ་གྲགས་པར་གྱུར་ཏེ། སོ་སོ་ནས་དད་པའི་སེམས་ཀྱིས་མཆོད་པ་བྱས་སོ། །དེའི་ཚེ་བཅོམ་ལྡན་འདས་ཐུགས་རྗེ་ཆེན་པོའི་ཤུགས་ཀྱིས་རྡོ་རྗེ་ལྟ་བུའི་སྐུ་རིང་བསྲེལ་ཕྲ་མོར་བསིལ་ཏེ། ཚེམས་མཆེ་བ་བཞི་ནི་སོ་བཞིན་དུ་བཞག་གོ། །
དེ་ནས་འཁོར་མང་པོ་རྣམས་ཀྱིས་དེ་ལྟར་སྐུ་གདུང་ཕྲ་མོར་གྱུར་པ་མཐོང་ནས། ལྷག་པར་མྱ་ངན་གྱིས་ཡིད་གདུངས་ཏེ་ངུས་ནས་མཆོད་པར་བྱས་སོ། །དེ་ནས་མ་འགགས་པ་དང་གྲོང་ཁྱེར་གྱི་མི་རྣམས་ཀྱིས་མིག་མཆི་མས་གང་བཞིན་དུ་རིང་བསྲེལ་རྣམས་བསྡུས་ནས་སེང་
གེའི་ཁྲིའི་སྟེང་དུ་རིན་པོ་ཆེ་སྣ་བདུན་གྱི་སྒྲོམ་དུ་བླུགས་ཏེ། སྒྲོམ་བརྒྱད་པོ་གང་ནས་སྐུ་གདུང་ཡང་ཟད་པར་གྱུར་ཏོ། །དེའི་ཚེ་འཇིག་རྟེན་དུ་བཅས་པ་ལྷ་དང་མི་ཐམས་ཅད་ཀྱིས། བཅོམ་ལྡན་འདས་ཀྱི་སྐུ་གདུང་གསེར་གྱི་སྒྲོམ་གྱི་ནང་དུ་གཤེགས་པ་མཐོང་ནས། ལྷག་པར་མྱ་
ངན་གྱིས་ཡིད་གདུངས་ཏེ་ངུས་ནས་མཆོད་པ་བྱས་སོ། །དེའི་ཚེ་གྲོང་ཁྱེར་དེ་ན་གནས་པའི་སྟོབས་པོ་ཆེ་རྣམས་དང་། སྐྱེས་པ་དང་། བུད་མེད་རྣམས་བཅོམ་ལྡན་འདས་ཀྱི་རིང་བསྲེལ་གྱི་སྒྲོམ་རྩྭ་མཆོག་གི་གྲོང་ཁྱེར་དུ་གཤེགས་པ་ན། འཁོར་མང་པོ་རྣམས་ལྷག་པར་ཤིན་དུ་ངུས་ནས་མཆི་མ་
བླགས་ཏེ་མཆོད་པ་བྱས་སོ། །དེ་ནས་སྟོབས་པོ་ཆེ་རྣམས་འཁོར་དང་བཅས་པ་ཤིན་དུ་ངུས་ནས་རིན་པོ་ཆེ་སྣ་བདུན་གྱི་སེང་གེའི་ཁྲི་བརྒྱད་པོ་བཏེག་སྟེ་སྤོས་ཀྱི་འདག་གུས་བསྐུས་པའི་ལམ་ཐོག་ཐག་ཏུ་རྩྭ་མཆོག་གི་གྲོང་ཁྱེར་དུ་གཤེགས་སོ། །དེ་ནས་ལྷ་དང་མི་དང་འཁོར་མང་
པོ་རྣམས་ཤིན་དུ་ངུས་ཏེ། ངུད་མོའི་སྒྲ་འཇིག་རྟེན་གྱི་ཁམས་ཀུན་དུ་གྲགས་པར་གྱུར་ཏེ། སོ་སོ་ནས་ཅི་ཐོགས་པའི་མཆོད་པའི་ཡོ་བྱད་ཀྱིས་དེ་བཞིན་གཤེགས་པའི་སྐུ་གདུང་མཆོད་ནས་གྲོང་ཁྱེར་གྱི་ནང་དུ་ལམ་གྱི་བཞི་མདོར་བཞག་གོ། །དེའི་ཚེ་གྲོང་ཁྱེར་རྩྭ་མཆོག་ན་
<pb id="48.330a"/>
གནས་པའི་མི་རྣམས་ཀྱིས་དམག་གྲངས་མེད་པ་བཞི་བཤམས་ནས། གོ་ཆ་དང་མཚོན་ཆ་སྣ་ཚང་བར་ཐོགས་ཏེ། གྲོང་ཁྱེར་རྩྭ་མཆོག་གི་ངོས་བཞི་འཁོར་བར་རིམ་པ་གྲངས་མེད་པར་བསྐོར་ནས་སྡོད་པ་ཡང་རིང་བསྲེལ་གཞན་གྱིས་ཕྲོགས་ཀྱིས་དོགས་
ནས་བསྲུང་བ་ཙམ་གྱིས་ཕྱིར་དམག་བཤམས་ཀྱི། འཐབ་པའི་སེམས་ནི་མེད་དོ། །གཞན་ཡང་སྔགས་མཁན་ཆེན་པོ་ལྔ་བརྒྱ་སྙེད་ཀྱིས་བགེགས་མི་འབྱུང་བར་བྱ་བའི་ཕྱིར་གྲོང་ཁྱེར་གྱི་སྒོ་བཞི་བསྲུངས་སོ། །གཞན་ཡང་རིན་པོ་ཆེའི་རྒྱལ་མཚན་དང་། བ་དན་དང་། གདུགས་དང་། 
རྒྱན་རྣམ་པ་སྣ་ཚོགས་དང་། བྱ་བུམ་ལ་སོགས་པ་གྲོང་ཁྱེར་གྱི་གྲྭ་བཞིར་མཆོད་པའི་རྒྱལ་མཚན་དུ་བཙུགས་སོ། །དེ་ནས་གྲོང་ཁྱེར་དེའི་སྐྱེས་པ་དང་། བུད་མེད་དང་། ལྷ་དང་། མི་ལ་སོགས་པ་འཁོར་མང་པོ་ཐམས་ཅད་སྐད་ཆེན་པོར་རྒྱུན་མི་ཆད་པར་ངུས་ཏེ། མཆོད་
པའི་ཡོ་བྱད་ཅི་འབྱོར་པས་དད་པའི་སེམས་ཀྱིས་མཆོད་པ་བྱས་སོ། །རིན་པོ་ཆེ་སྣ་བདུན་གྱི་སེང་གེའི་ཁྲི་བརྒྱད་པོ་དེ་རེ་རེ་ལ་ཡང་སྔགས་མཁན་ལྔ་བརྒྱས་ལྷ་དང་། ཀླུ་དང་། གནོད་སྦྱིན་དང་། ཡི་དགས་དང་། སྲིན་པོ་ལ་སོགས་པས་ཕྲོགས་ཀྱིས་
དོགས་ནས་བསྲུངས་སོ། །དེ་ལྟར་ཞག་གཅིག་ལོན་ནས་དེ་བཞིན་གཤེགས་པ་སྔོན་བལྟམས་པའི་ཡུལ་སེར་སྐྱའི་རྒྱལ་པོ་འཁོར་ཤཱཀ་གི་རིགས་ལ་སོགས་པ་བཅོམ་ལྡན་འདས་ཀྱི་བྱིན་གྱིས་བརླབས་ཀྱིས་སངས་རྒྱས་ཡོངས་སུ་མྱ་ངན་ལས་འདས་པ་མ་ཚོར་ཏེ། སངས་
རྒྱས་མྱ་ངན་ལས་འདས་ནས་ཞག་བདུན་གསུམ་ལོན་པ་དང་། གདོད་ཚོར་ནས། ཡུལ་སེར་སྐྱའི་རྒྱལ་པོ་ཤཱཀ་གི་རིགས་དང་བཅས་ཏེ་རབ་ཏུ་ངུས་ནས་མྱུར་བར་གྲོང་ཁྱེར་རྩྭ་མཆོག་གང་ན་བར་ལྷགས་ཏེ། དམག་གྲངས་མེད་པ་རྣམས་ཀྱིས་བསྐོར་བ་དང་། གྲོང་ཁྱེར་གྱི་
གྲྭ་བཞིར་རིན་པོ་ཆེའི་རྒྱལ་མཚན་དང་། བ་དན་བཙུགས་པ་ཡང་མཐོང་། གྲོང་ཁྱེར་གྱི་སྒོ་བཞིར་སྔགས་མཁན་མང་པོ་འདུ་བ་ཡང་མཐོང་ནས། རྒྱལ་པོ་དང་ཤཱཀྱའི་རིགས་རྣམས་ཀྱིས་སངས་རྒྱས་མྱ་ངན་ལས་འདས་སོ་ཞེས་སྨྲས་སོ། །སྔགས་མཁན་གྱིས་སྨྲས་
པ། སངས་རྒྱས་མྱ་ངན་ལས་འདས་ནས་ཞག་བདུན་བཞི་ལོན་ཏེ། ཞུགས་ལ་བཞེན་ནས་ད་ལྟར་རིང་བསྲེལ་འགོད་དོ། །རྒྱལ་པོས་སྨྲས་པ། བདག་ཅག་ནི་བཅོམ་ལྡན་འདས་ཀྱི་གཉེན་ལགས་ཏེ། བཅོམ་ལྡན་འདས་ཀྱི་བྱིན་གྱི་བརླབས་ཀྱིས་བདག་ཅག་གིས་དེ་བཞིན་གཤེགས་
<pb id="48.330b"/>
པ་མྱ་ངན་ལས་འདས་པ་ནི་མ་ཚོར་ན། ད་བདག་ཅག་གིས་དེ་བཞིན་གཤེགས་པའི་སྐུ་གདུང་བལྟར་འགྲོ་ན། ཁྱེད་ཀྱིས་མ་འགེགས་པར་ལམ་དང་སྒོ་ཕྱེ་ཤིག །སྔགས་མཁན་དང་དམག་རྣམས་ཀྱིས་དེ་སྐད་ཅེས་སྨྲས་པ་ཐོས་ནས། རྒྱལ་པོ་དང་ཤཱཀ་གི་རིགས་རྣམས་ནང་དུ་བཏང་ངོ་། །
དེ་དག་གིས་བཅོམ་ལྡན་འདས་ཀྱི་སྐུ་གདུང་མཐོང་ནས་སྐད་བརྣངས་པ་ཙམ་དུ་ངུད་མོས་བཏང་སྟེ། གཡས་ཕྱོགས་ནས་ལན་བདུན་བསྐོར་ནས། མཆི་མ་ཕྱིས་ཏེ་འདི་སྐད་ཅེས་སྨྲས་སོ། །དེ་བཞིན་གཤེགས་པའི་རིང་བསྲེལ་གཅིག་ཙམ་བདག་ཅག་གི་མཆོད་པའི་གནས་
སུ་བྱིན་ཅིག་ཅེས་སྨྲས་སོ། །འཁོར་མང་པོ་རྣམས་ཀྱིས་སྨྲས་པ། ཁྱེད་ཤཱཀ་གི་རིགས་ཀྱང་ཡིན་ལ་གཉེན་དུ་ཡང་ཤེས་ན་སངས་རྒྱས་བཅོམ་ལྡན་འདས་ཀྱིས་ནི་ཁྱེད་ལ་མ་བྱིན་ཏེ། རིང་བསྲེལ་འདི་དག་ཀྱང་སོ་སོ་ནས་བདག་པོ་ཡོད་པས་ཁྱེད་ཀྱིས་མི་ཐོབ་ཀྱིས་ཕྱིར་དོང་ཤིག་
ཅེས་སྨྲས་སོ། །དེའི་ཚེ་ན་རྒྱལ་པོ་དང་ཤཱཀ་གི་རིགས་རྣམས་ཀྱིས་རིང་བསྲེལ་གྱི་སྐལ་བ་མ་ཐོབ་པས་མྱ་ངན་གྱིས་ཡིད་གདུངས་ཏེ། ངུས་ནས་ས་ལ་བརྒྱལ་ལོ། །དེ་ནས་རིང་ཞིག་ལོན་པ་དང་ཕྱིར་སངས་ནས་མི་དགའ་བཞིན་འཁོར་མང་པོ་རྣམས་ལ་འདི་སྐད་ཅེས་
སྨྲས་སོ། །སངས་རྒྱས་བཅོམ་ལྡན་འདས་ནི་བདག་ཅག་གི་ཤཱག་གི་རིགས་ཡིན་ཏེ། ཁྱེད་ལ་ཐུགས་བརྩེ་བའི་ཕྱིར་འདིར་མྱ་ངན་ལས་འདས་ན། ཅིའི་ཕྱིར་བདག་ཅག་ལ་རིང་བསྲེལ་གྱི་ཤས་ཙམ་ཡང་མི་སྦྱིན་ཞེས་སྨྲས་ནས། རིང་བསྲེལ་ལ་ཕྱག་འཚལ་ཏེ་ལན་བདུན་
བསྐོར་ནས་ངུས་བཞིན་དུ་ཁྲོས་ཏེ་ཕྱིར་དོང་ངོ་། །དེའི་ཚེ་ཡུལ་དབུས་འགྱུར་འཆང་གི་རྒྱལ་པོ་མ་སྐྱེས་དགྲ་ཕ་བསད་ནས་ཤིན་དུ་འགྱོད་ཏེ། ལུས་ལ་འབྲུམ་བུ་མ་རུངས་པ་བྱུང་སྟེ། བཅོམ་ལྡན་འདས་ཀྱི་འོད་ཟེར་ཟླ་བ་ཞེས་བྱ་བ་ལུས་ལ་རེག་ནས་འབྲུམ་བུ་ཡང་བགས་ཀྱིས་སོས་
ཏེ། བཅོམ་ལྡན་འདས་གང་ན་བར་ལྷགས་ཏེ་འཐོལ་ཚངས་བྱས་སོ། །བཅོམ་ལྡན་འདས་ཀྱི་ཐུགས་རྗེ་ཆེན་པོས་བདུད་རྩིའི་ཆོས་ཀྱི་སྨན་གྱིས་ལུས་བཀྲུས་ཏེ། ཁ་ན་མ་ཐོ་བའི་སྡིག་བྱང་ནས་ཕྱིར་ཕོ་བྲང་དུ་དོང་ནས་དེ་བཞིན་གཤེགས་པ་ཡོངས་སུ་མྱ་ངན་ལས་
འདས་པ་ཡང་མ་ཚོར་རོ། །བཅོམ་ལྡན་འདས་མྱ་ངན་ལས་འདས་པའི་ནུབ་མོ་རྨི་ལམ་འདི་དག་རྨིས་སོ། །ཟླ་བ་ས་ལ་ལྟུང་ནས་ས་ལ་ཉི་མ་ཤར་ཏེ་སྐར་མ་སྤྲིན་ལ་ཆར་བཞིན་དུ་འབབ་པ་དང་། དུད་པ་ས་ལས་བྱུང་ནས་སྐར་མའི་གཟའ་བདུན་པོ་གནམ་ལ་མངོན་དུ་
<pb id="48.331a"/>
སྣང་བ་དང་གནམ་ལ་མེའི་ཕུང་པོ་ཆེན་པོ་འབར་ཏེ་མཁའ་ལ་མངོན་དུ་འབར་ནས་དུས་གཅིག་ཏུ་ས་ལ་ལྟུང་བ་རྨིས་ནས། དེ་མ་ཐག་ཏུ་སད་དེ་ཤིན་དུ་དངངས་ནས་བློན་པོ་རྣམས་བསྡུས་ཏེ། འདི་ལྟ་བུ་ཞིག་རྨིས་ན་ཅི་ལ་ལྟ་ཞེས་བཀའ་སྩལ་ཏོ། །བློན་པོ་
རྣམས་ཀྱིས་གསོལ་པ། འདི་ནི་སངས་རྒྱས་ཡོངས་སུ་མྱ་ངན་ལས་འདས་པའི་ལྟས་ལགས་ཏེ། སངས་རྒྱས་མྱ་ངན་ལས་འདས་ནས་ཁམས་གསུམ་ན་ལམ་རྒྱུད་དྲུག་གི་སེམས་ཅན་ལ་ཉོན་མོངས་པ་ཀུན་ནས་ལྡང་བས་མེ་ཆེན་པོ་གནམ་ལས་ལྟུང་བ་ལགས་
སོ། །སངས་རྒྱས་ཡོངས་སུ་མྱ་ངན་ལས་འདས་ནས། ཟླ་བ་ལྟ་བུའི་ཐུགས་རྗེའི་འོད་དང་ཀུན་ལ་སྙོམས་པར་ཁྱབ་པའི་ཤེས་རབ་ནུབ་པར་འགྱུར་བས་ཟླ་བ་ས་ལ་ལྟུང་བ་ལགས་སོ། །སྐར་མ་ས་ལ་ལྟུང་བ་ནི་སངས་རྒྱས་མྱ་ངན་ལས་འདས་ནས། སྤྱོད་ལམ་བརྒྱད་ཁྲི་དང་། 
ཚུལ་ཁྲིམས་ཐམས་ཅད་ལས་སྐྱེ་བོ་ཐམས་ཅད་འགལ་བར་བྱེད་དོ། །སངས་རྒྱས་ཀྱི་བཀའ་བཞིན་དུ་མི་བྱེད་ཀྱི། ལོག་པའི་ཆོས་སྤྱོད་པས་སེམས་ཅན་དམྱལ་བར་ལྟུང་ངོ་། །ཉི་མ་ས་ལ་ལྟུང་བ་ནི་སངས་རྒྱས་མྱ་ངན་ལས་འདས་ནས། ངན་སོང་གསུམ་གྱི་སྡུག་བསྔལ་
གྱི་ཕུང་པོ་ཉི་མ་ལྟ་བུར་འཇིག་རྟེན་དུ་ཤར་བས་རྨི་ལམ་འདི་དག་རྨིས་པ་ལགས་སོ། །རྒྱལ་པོས་དེ་སྐད་ཅེས་ཐོས་ནས་ནམ་གྱི་གུང་ཚིགས་ན་བློན་པོའི་འཁོར་དང་བཅས་ཏེ། གྲོང་ཁྱེར་རྩྭ་མཆོག་དང་ཉེ་བ་ཞིག་ཏུ་ལྷགས་ནས། དམག་གི་ཚོགས་གྲངས་མེད་པ་རྣམ་བཞིས་
རྩྭ་མཆོག་གི་གྲོང་ཁྱེར་རིམ་པ་གྲངས་མེད་པར་བསྐོར་བ་དང་། སྒོ་བཞི་ན་བགེགས་སྲུང་བའི་སྔགས་མཁན་ལ་སོགས་པ་ཡང་མཐོང་ནས་སྔགས་མཁན་ལ་འདི་སྐད་ཅེས་སྨྲས་སོ། །ཅི་སངས་རྒྱས་ཡོངས་སུ་མྱ་ངན་ལས་འདས་སམ། སྔགས་མཁན་གྱིས་སྨྲས་པ། 
སངས་རྒྱས་ཡོངས་སུ་མྱ་ངན་འདས་ནས་དེང་དུ་ཞག་བདུན་བཞི་ལོན་ཏེ། འཁོར་མང་པོ་རྣམས་ད་ལྟར་སྐུ་གདུང་འགོད་དོ། །རྒྱལ་པོས་སྨྲས་པ། བདག་གིས་སངས་རྒྱས་མྱ་ངན་ལས་འདས་པ་མ་རྟོགས་ཏེ། རྨི་ལམ་དུ་ལྟས་ངན་པ་མཐོང་ནས་བློན་པོ་རྣམས་ཀྱིས་དེ་
བཞིན་གཤེགས་པ་མྱ་ངན་ལས་འདས་པའི་ལྟས་ཡིན་ནོ་ཞེས་སྨྲས་ནས་བདག་ཅག་འདིར་ལྷགས་ན། བདག་ཅག་དེ་བཞིན་གཤེགས་པའི་རྡོ་རྗེ་ལྟ་བུའི་སྐུ་གདུང་ལ་ཕྱག་འཚལ་དུ་འགྲོ་བའི་ལམ་ཕྱེ་ཤིག་ཅེས་སྨྲས་སོ། །སྔགས་མཁན་རྣམས་ཀྱིས་རྒྱལ་པོ་
<pb id="48.331b"/>
གྲོང་ཁྱེར་གྱི་ནང་དུ་བཏང་ངོ་། །ལམ་གྱི་བཞི་མདོར་སེང་གེའི་ཁྲིའི་སྟེང་ན་གསེར་གྱི་སྒྲོམ་དུ་རིང་བསྲེལ་བཞག་ནས། འཁོར་མང་པོ་ཐམས་ཅད་ཀྱིས་ངུ་བཞིན་དུ་མཆོད་པ་བྱེད་པ་མཐོང་ནས། རྒྱལ་པོ་འཁོར་དང་བཅས་ཏེ་ཕྱག་བྱས་ནས་ངུས་ཏེ། གཡས་
ཕྱོགས་ནས་ལན་བདུན་བསྐོར་ནས་མཆོད་པ་བྱས་སོ། །དེ་ནས་འཁོར་མང་པོ་ལ་དེ་བཞིན་གཤེགས་པའི་རིང་བསྲེལ་ཤས་ཀྱིས་ཅི་གནང་ཞེས་གསོལ་ནས། འཁོར་རྣམས་ཀྱིས་སྨྲས་པ། རྒྱལ་པོ་ཆེན་པོ་འཕྱིས་སོ། །དེ་བཞིན་གཤེགས་པའི་སྐུ་གདུང་བགོ་
བ་ཡང་སུ་ལ་གནང་བ་སྔར་བཀའ་སྩལ་པས། རྒྱལ་པོའི་སྐལ་པ་མེད་ཀྱིས་སླར་དེང་ཤིག །རྒྱལ་པོ་མ་སྐྱེས་དགྲས་དེ་སྐད་ཅེས་སྨྲས་པ་ཐོས་ནས་གསོལ་པ་བཞིན་དུ་མ་གྱུར་པས་མི་དགའ་བཞིན་དུ་རིང་བསྲེལ་ལ་ཕྱག་འཚལ་ཏེ་ཕྱིར་དོང་ངོ་། །དེའི་ཚེ་ཡུལ་ཡངས་པ་
ཅན་གྱི་རྒྱལ་པོ་ཡང་སངས་རྒྱས་མྱ་ངན་ལས་འདས་ནས་ཞག་བདུན་གསུམ་ལོན་ནས་གདོད་རྟོགས་ཏེ། འཁོར་དང་བཅས་སུ་རྩྭ་མཆོག་གི་གྲོང་ཁྱེར་གྱི་དྲུང་དུ་ལྷགས་སོ། །རྩྭ་མཆོག་གི་གྲོང་ཁྱེར་ལ་དམག་གི་ཚོགས་གྲངས་མེད་པས་རིམ་པ་གྲངས་མེད་པར་བསྐོར་བ་
མཐོང་ངོ་། །དེའི་ཚེ་ཡུལ་ཨ་ཀ་ལེག་གི་རྒྱལ་པོས་སངས་རྒྱས་མྱ་ངན་ལས་འདས་ནས་ཞག་བདུན་གསུམ་ལོན་ནས་གདོད་ཚོར་ཏེ། མྱུར་བར་རྩྭ་མཆོག་གི་གྲོང་ཁྱེར་དུ་ལྷགས་ནས་གྲོང་ཁྱེར་རྩྭ་མཆོག་ན་དམག་གི་ཚོགས་གྲངས་མེད་པར་བསྐོར་བ་མཐོང་ངོ་། །དེའི་ཚེ་ཡུལ་
བྱི་ནུ་ཏིའི་རྒྱལ་པོ་མི་འཇིགས་པ་ཞེས་བྱ་བ་ཡང་སངས་རྒྱས་ཡོངས་སུ་མྱ་ངན་ལས་འདས་ནས་ཞག་བདུན་གསུམ་ལོན་ནས་གདོད་ཚོར་རོ། །དེའི་ཚེ་ཡུལ་ཙ་ལ་ཀའི་རྒྱལ་པོ་ཡང་སངས་རྒྱས་མྱ་ངན་ལས་འདས་ནས་ཞག་བདུན་གསུམ་ལོན་ནས་གདོད་ཚོར་རོ། །དེའི་ཚེ་
རྒྱལ་པོ་ཤི་ཀ་ཞེས་བྱ་བ་ཡང་སངས་རྒྱས་མྱ་ངན་ལས་འདས་ནས་ཞག་བདུན་གསུམ་ལོན་ནས་གདོད་ཚོར་རོ། །དེའི་ཚེ་པ་ཤ་ལ་མུ་སྟེགས་ཅན་གྱི་རྒྱལ་པོ་ཡང་སངས་རྒྱས་མྱ་ངན་ལས་འདས་ནས་ཞག་བདུན་གསུམ་ལོན་ནས་གདོད་ཚོར་ཏེ། བློན་པོའི་འཁོར་དང་
བཅས་ནས་གྲོང་ཁྱེར་རྩྭ་མཆོག་ཏུ་ལྷགས་ཏེ། གྲོང་ཁྱེར་རྩྭ་མཆོག་ལ་དམག་གི་ཚོགས་གྲངས་མེད་པས་བསྐོར་ཏེ་སྲུང་བ་དང་། སྒོ་བཞིར་ཡང་སྔགས་མཁན་གྱིས་སྒོ་སྲུང་བ་མཐོང་ནས་སྔགས་མཁན་ལ་འདི་སྐད་ཅེས་སྨྲས་སོ། །ཅི་སངས་རྒྱས་
<pb id="48.332a"/>
ཡོངས་སུ་མྱ་ངན་ལས་འདས་སམ། སྔགས་མཁན་གྱིས་སྨྲས་པ། སངས་རྒྱས་མྱ་ངན་ལས་འདས་ནས་ཞག་བདུན་གསུམ་ལོན་ཏེ། ད་ལྟར་འཁོར་མང་པོ་སྐུ་གདུང་བགོ་བའི་ལས་བྱེད་དོ། །བདག་ཅག་གིས་སངས་རྒྱས་ཡོངས་སུ་མྱ་ངན་ལས་འདས་པ་ཡང་
མ་ཚོར་ཏེ། དེ་བཞིན་གཤེགས་པའི་རིང་བསྲེལ་ལ་ཕྱག་འཚལ་དུ་འགྲོ་ན། ཁྱེད་ལམ་ཕྱེ་ཤིག་ཅེས་སྨྲས་སོ། །སྔགས་མཁན་གྱིས་རྒྱལ་པོ་གྲོང་ཁྱེར་གྱི་ནང་དུ་བཏང་ནས། ལམ་གྱི་བཞི་མདོར་སེང་གེའི་ཁྲིའི་སྟེང་ན་རིན་པོ་ཆེ་སྣ་བདུན་གྱིས་བརྒྱན་པའི་གསེར་
གྱི་སྒྲོམ་དུ་རིང་བསྲེལ་བཞུགས་པ་མཐོང་ནས་ཐམས་ཅད་ཀྱིས་དུས་གཅིག་ཏུ་ཕྱག་འཚལ་ཏེ། ངུས་ནས་གཡས་ཕྱོགས་སུ་ལན་བདུན་བསྐོར་ཏེ། མཆོད་པ་འབྱོར་པས་མཆོད་པ་བྱས་སོ། །རྒྱལ་པོས་སྨྲས་པ། བདག་ཅག་གིས་ནི་སངས་རྒྱས་མྱ་ངན་ལས་
འདས་པ་མ་ཚོར་ན། དེ་བཞིན་གཤེགས་པའི་སྐུ་གདུང་ལ་ཤས་ཀྱིས་མཆོད་པའི་རྟེན་དུ་ཅི་གནང་ཞེས་གསོལ་ཏོ། །འཁོར་རྣམས་ཀྱིས་སྨྲས་པ། སྐུ་གདུང་བགོ་བའི་ཆོ་ག་སྔར་བཀའ་སྩལ་ཏེ། རྒྱལ་པོ་སྐལ་བ་མེད་ཀྱིས་སླར་དེང་ཤིག །རྒྱལ་པོ་འཁོར་དང་
བཅས་ཏེ་སྐུ་གདུང་མ་ཐོབ་པས་མྱ་ངན་གྱིས་ཡིད་གདུངས་ཏེ། སྐུ་གདུང་ལ་ཕྱག་འཚལ་ནས་ངུས་བཞིན་དུ་ཕྱིར་དོང་ངོ་།།  །།འཕགས་པ་ཡོངས་སུ་མྱ་ངན་ལས་འདས་པ་ཆེན་པོའི་མདོ། །རྫོགས་སྷོ།།  །། 
<tr/><pr/>མདོ་མྱ་ངན་ལས་འདས་པ་ཆེན་པོ་རྒྱ་ནག་ནས་བསྒྱུར་བ་འདི། རྒྱ་ནག་གི་མཁན་པོ་ཝང་ཕབ་ཞྭུན་དང་། དྷརྨཱའི་གཞི་འཛིན་དགེ་བའི་བློ་གྲོས་དང་། ལོ་ཙྪ་བ་རྒྱ་མཚོའི་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པའོ།།    །   །། 
ཡེ་དྷརྨཱ་ཧེ་ཏུ་པྲ་བཱ། ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་དཏ། ཏེ་ཥཱཉྩ་ཡོ་ནི་རོ་དྷ། ཨེ་བམྦཱ་དཱི་མ་ཧཱ་ཤྲ་མ་ཎཿ། སརྦ་པཱ་པསྱའ་ཀ་ར་ཎཾ། ཀུ་ཤ་ལ་སྱོ་པ་སམྤ་དཾ། སྭ་ཙི་ཏྟཾ་པ་རི་ད་མ་ནུ། མེ་ཏདབུད་དྷ་ནུཤཱ་ས་ནཾ། ཤུ་བྷ་མསྟུ་སརྦ་ཛ་ག་ཏཾ།། 
