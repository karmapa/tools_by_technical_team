<pb id="48.287a"/>
བུ་གང་ན་བ་དེར་སོང་ནས་མཆོད་པ་ཆེན་པོ་བྱས་སོ།།  །།འཕགས་པ་ཡོངས་སུ་མྱ་ངན་ལས་འདས་པ་ཆེན་པོའི་མདོ། </ttitle><bampo n="63.53" zh="53.683"/>བམ་པོ་ལྔ་བཅུ་གསུམ་པ། དེའི་ཚེ་ཀུན་དུ་རྒྱུ་ཚེམ་བུ་ཅན་གྱིས་ཡང་འདི་སྐད་ཅེས་
གསོལ་ཏོ། །གཽ་ཏ་མ་གསུང་བ་ལྟར་སྐྱེ་བ་གྲངས་མེད་པའི་བར་དུ་དགེ་བ་དང་མི་དགེ་བ་བགྱིས་པའང་ཕྱིས་མ་འོངས་པའི་དུས་སུ་ཡང་དགེ་བ་དང་མི་དགེ་བའི་ལུས་ཐོབ་པར་འགྱུར་རོ་ཞེས་བགྱིས་པ་དེ་མི་རུང་ངོ་། །དེ་ཅིའི་སླད་དུ་ཞེ་ན། གཽ་ཏ་མ་
གསུང་བ་ལྟར་ཉོན་མོངས་པའི་རྒྱུ་ལས་ལུས་ཐོབ་པར་གྱུར་ཏོ་ཞེས་བགྱི་བ་ཇི་སྟེ་ཉོན་མོངས་པའི་རྒྱུ་ལས་ལུས་ཐོབ་པར་གྱུར་ན་ལུས་སྔ་འམ་ཉོན་མོངས་པ་སྔ། ཇི་སྟེ་ཉོན་མོངས་པ་སྔ་ན་ཅི་ལ་གནས། གང་དུ་གནས་ཅི་སྟེ་ལུས་སྔ་ན་ཉོན་མོངས་པའི་
རྒྱུ་ལས་ཐོབ་ཅེས་བགྱིར་རུང་ངམ། དེ་བས་ན་ཉོན་མོངས་པ་སྔ་ཞེས་བགྱིར་ཡང་མི་རུང་ལ། ལུས་སྔ་ཞེས་བགྱིར་ཡང་མི་རུང་ངོ་། །དུས་གཅིག་གོ་ཞེས་བགྱིར་ཡང་མི་རུང་། སྔ་ཕྱི་དུས་གཅིག་ཅེས་བགྱིར་ཡང་ཆོས་མ་མཆིས་སོ། །
དེ་བས་ན་བདག་ནི་ཆོས་ཐམས་ཅད་རང་བཞིན་དུ་ཟད་དེ། རྒྱུ་དང་རྐྱེན་ལས་ནི་མ་ཡིན་ནོ་ཞེས་སྨྲའོ། །གཞན་ཡང་གཽ་ཏ་མ་སྲ་བ་ནི་སའི་རང་བཞིན། གཤེར་བ་ནི་ཆུའི་རང་བཞིན། ཚ་བ་ནི་མེའི་རང་བཞིན། གཡོ་བ་ནི་རླུང་གི་
རང་བཞིན། ཐོགས་པ་མེད་པ་ནི་ནམ་མཁའི་རང་བཞིན་ཏེ། ཆེན་པོ་ལྔའི་རང་བཞིན་ནི་རྒྱུ་དང་རྐྱེན་གྱིས་ཡོད་པ་མ་ལགས་སོ། །ཅི་སྟེ་འཇིག་རྟེན་ན་ཆོས་གཅིག་ཙམ་གྱི་རང་བཞིན་རྒྱུ་དང་རྐྱེན་གྱིས་མཆིས་པ་མ་ལགས་ན། ཆོས་
ཐམས་ཅད་ཀྱི་རང་བཞིན་ཡང་དེ་དང་འདྲ་སྟེ། རྒྱུ་དང་རྐྱེན་གྱིས་མཆིས་པ་མ་ལགས་སོ། །ཇི་སྟེ་ཆོས་གཅིག་ཙམ་ཡང་རྒྱུ་དང་རྐྱེན་གྱིས་མཆིས་པ་ལགས་ན། ཅིའི་སླད་དུ་ཆེན་པོ་ལྔའི་རང་བཞིན་རྒྱུ་དང་རྐྱེན་ལས་མ་གྱུར། གཽ་ཏ་
མ་སེམས་ཅན་གྱིས་དགེ་བའི་ལུས་དང་མི་དགེ་བའི་ལུས་ཀྱིས་རྣམ་པར་གྲོལ་བ་ཐོབ་པ་ཡང་རང་བཞིན་ལགས་ཀྱི། རྒྱུ་དང་རྐྱེན་ལས་ནི་མ་ལགས་སོ། །དེ་བས་ན་ཆོས་ཐམས་ཅད་རང་བཞིན་གྱིས་ཡོད་ཀྱི་རྒྱུ་དང་རྐྱེན་ལས་ནི་མ་ཡིན་པར་བདག་སྨྲའོ། །
<pb id="48.287b"/>
གཞན་ཡང་གཽ་ཏ་མ་འཇིག་རྟེན་གྱི་ཆོས་ནི་དགོས་པའི་གནས་གཅིག་ཏུ་ཆད་པའོ། །དཔེར་ན་ཤིང་མཁན་ན་རེ་ཤིང་འདི་ནི་ཤིང་རྟ་དང་ཁྱོགས་སུ་འོས་སོ། །ཤིང་འདི་ནི་སྒོ་དང་། ཁྲི་འུར་རུང་ངོ་ཞེས་སྨྲ་བ་དང་། དཔེར་ན་གསེར་མཁར་གྱིས་བརྡུངས་སུ་
བྱས་ཏེ་འཕྲལ་བ་ལ་བཏགས་པ་ནི་ཕྲེང་བ་ཞེས་བྱ། མགུལ་དུ་བཏགས་པ་ནི་དོ་ཤལ་ཞེས་བྱ། དཔུང་པ་ལ་བཏགས་པ་ནི་དཔུང་རྒྱན་ཞེས་བྱ། སོར་མོ་ལ་བཏགས་པ་ནི་སོར་གདུབ་ཅེས་བྱ་སྟེ། དགོས་པའི་གནས་ངེས་པས་ན་རང་བཞིན་ངེས་པ་
ཞེས་བྱའོ། །གཽ་ཏ་མ་སེམས་ཅན་ཐམས་ཅད་ཀྱང་དེ་དང་འདྲ་སྟེ། རྒྱུད་ལྔའི་རང་བཞིན་ཡོད་པས་སེམས་ཅན་དམྱལ་བ་དང་། ཡི་དགས་དང་། བྱོལ་སོང་དང་ལྷ་དང་། མིའོ། །ཇི་སྟེ་དེ་ལྟ་བུ་ལགས་ན་རྒྱུ་དང་རྐྱེན་ལས་འགྱུར་ཞེས་བགྱིར་རུང་
ངམ། གཽ་ཏ་མ་གཞན་ཡང་སེམས་ཅན་ཐམས་ཅད་རང་བཞིན་སོ་སོ་སྟེ། དེ་བས་ན་ཐམས་ཅད་རང་བཞིན་ཞེས་བགྱིའོ། །དཔེར་ན་རུ་སྦལ་ཐང་ལས་སྐྱེས་ཀྱང་ཆུར་འགྲོ་བ་དང་། བེའུ་འབྲངས་མ་ཐག་ཏུ་ནུ་བ་དང་ཉ་མཆིལ་པ་མིད་པ་དང་
སྦྲུལ་གདུག་པ་བྱུང་མ་ཐག་ཏུ་ས་ཟ་བ་དང་། དེ་དག་ལ་སོགས་པ་སུས་བསྟན། དཔེར་ན་ཚེར་མ་རང་བཞིན་གྱིས་རྣོ་བ་དང་། བྱའི་འདབ་མ་རང་བཞིན་གྱིས་ཁ་དོག་ཐ་དད་པ་ལྟར་འཇིག་རྟེན་གྱི་སེམས་ཅན་ཡང་དེ་དང་འདྲ་སྟེ། དབང་པོ་རྣོ་བ་དང་། 
རྟུལ་བ་དང་ཕྱུག་པ་དང་དབུལ་བ་དང་བཟང་བ་དང་ངན་པ་དང་རྣམ་པར་གྲོལ་བ་ཐོབ་པ་དང་། སྲིད་པ་ཐ་མ་ཐོབ་པར་གྱུར་ཏེ། དེ་བས་ན་ཆོས་ཐམས་ཅད་རང་བཞིན་སོ་སོ་བར་རིག་པར་བྱའོ། གཽ་ཏ་མ་གསུང་བ་ལྟར་འདོད་ཆགས་དང་། 
ཞེ་སྡང་དང་གཏི་མུག་ནི་རྒྱུ་དང་རྐྱེན་ལས་སྐྱེས་ཏེ་གདུག་པ་གསུམ་གྱི་རྒྱུ་དང་རྐྱེན་ནི་ཡུལ་ལྔ་ཡིན་ནོ་ཞེས་བགྱི་བ་དེ་ཡང་མི་རུང་ངོ་། །དེ་ཅིའི་སླད་དུ་ཞེ་ན། དཔེར་ན་སེམས་ཅན་གཉིད་ལོག་པའི་ཚེ་ཡུལ་ལྔ་མངོན་དུ་མི་སྤྱོད་ཀྱང་འདོད་ཆགས་དང་
ཞེ་སྡང་དང་། གཏི་མུག་སྐྱེས་ཏེ་མངལ་ན་འདུག་པ་དང་མངལ་ནས་བྱུང་མ་ཐག་པ་ཡང་ཡུལ་ལྔའི་བཟང་པོ་དང་། ངན་པ་བྱེ་བྲག་མི་ཕྱེད་ཀྱང་འདོད་ཆགས་དང་། ཞེ་སྡང་དང་གཏི་མུག་སྐྱེའོ། །དྲང་སྲོང་འཕགས་པའི་རྣམས་
<pb id="48.288a"/>
དགོན་པར་གནས་པ་ཡང་ཡུལ་ལྔ་མངོན་དུ་མི་སྤྱོད་ཀྱང་། འདོད་ཆགས་དང་ཞེ་སྡང་དང་གཏི་མུག་སྐྱེའོ། །ཁ་ཅིག་ནི་ཡུལ་དྲུག་གི་དབང་གིས་འདོད་ཆགས་པ་དང་། ཞེ་སྡང་བ་དང་གཏི་མུག་པ་ཡང་ཡོད་དེ་
དེ་བས་ན་རྒྱུ་དང་རྐྱེན་ལས་ཆོས་ཐམས་ཅད་སྐྱེའོ་ཞེས་ངེས་པ་མེད་ཀྱི། རང་བཞིན་དུ་ཟད་དོ། །གཽ་ཏ་མ་གཞན་ཡང་འཇིག་རྟེན་ན་ཁ་ཅིག་ནི་དབང་པོ་ལྔ་དང་མི་ལྡན་ཡང་ལོངས་སྤྱོད་ཆེན་པོ་དང་ལྡན་ཞིང་དབང་དུ་འགྱུར་བ་ཡང་ཡོད་དོ། །ཁ་ཅིག་
ནི་དབང་པོ་དང་ལྡན་ཡང་ངན་ཅིང་དབུལ་ལ་དབང་མེད་དེ་གཞན་གྱི་བྲན་བྱེད་པ་ཡང་ཡོད་ན། ཇི་སྟེ་རྒྱུ་དང་རྐྱེན་ལས་གྱུར་ན་ཅིའི་སླད་དུ་དེ་ལྟར་གྱུར། དེ་བས་ན་ཆོས་ཐམས་ཅད་རང་བཞིན་ནི་སོ་སོ་སྟེ་རྒྱུ་དང་རྐྱེན་ལས་མ་ཡིན་ནོ། །གཽ་ཏ་མ་གཞན་ཡང་
འཇིག་རྟེན་ན་བུས་པ་ཤེད་མ་བྱེ་བ་ཡང་ཡུལ་ལྔ་བྱེ་བྲག་མི་ཕྱེད་མོད་ཀྱི། བར་འགའ་ནི་དགོད། བར་འགའ་ནི་ངུའོ། །དགོད་པའི་ཚེ་ནི་དགའ་བར་ཤེས་ཀྱི། ངུ་བའི་ཚེ་མི་དགའ་བར་ཤེས་སོ། །དེ་བས་ན་ཆོས་ཐམས་ཅད་སོ་སོའི་རང་
བཞིན་ཡོད་དོ། །གཽ་ཏ་མ་གཞན་ཡང་འཇིག་རྟེན་གྱི་ཆོས་ལ་རྣམ་པ་གཉིས་ཏེ། ཡོད་པ་དང་མེད་པའོ། །ཡོད་པ་ནི་ནམ་མཁའོ། །མེད་པ་ནི་རི་བོང་གི་རྭའོ། །དེ་ལྟར་ཆོས་གཉིས་པོ་ཡང་ཡོད་པ་ཡང་རྒྱུ་དང་རྐྱེན་མ་ཡིན། མེད་
པ་ཡང་རྒྱུ་དང་རྐྱེན་མ་ཡིན་ཏེ། དེ་བས་ན་ཆོས་ཐམས་ཅད་རང་བཞིན་དུ་ཟད་ཀྱི། རྒྱུ་དང་རྐྱེན་ལས་མ་ཡིན་ནོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཁྱོད་སྨྲ་བ་ལྟར་ཆེན་པོ་ལྔའི་རང་བཞིན་དང་འདྲ་བར་ཆོས་ཐམས་ཅད་
ཀྱང་དེ་དང་འདྲའོ་ཞེས་བྱ་བ་མི་རུང་ངོ་། །དེ་ཅིའི་ཕྱིར་ཞེ་ན། རིགས་ཀྱི་བུ་ཁྱོད་ཀྱི་ཆོས་ལ་ཆེན་པོ་ལྔ་རྟག་པ་ཡིན་ན་ཅིའི་ཕྱིར་ཆོས་ཐམས་ཅད་རྟག་པ་མ་ཡིན་ནོ་ཞེས་སྨྲ། ཇི་སྟེ་འཇིག་རྟེན་གྱི་དངོས་པོ་མི་རྟག་པ་ཞིག་ཡིན་ན་ཆེན་པོ་ལྔའི་
རང་བཞིན་ཅིའི་ཕྱིར་མི་རྟག་པ་མ་ཡིན། ཇི་སྟེ་ཆེན་པོ་ལྔ་རྟག་པ་ཡིན་ན་འཇིག་རྟེན་གྱི་དངོས་པོ་ཡང་རྟག་པ་ཡིན་པའི་རིགས་ཏེ། དེ་བས་ན་ཁྱོད་ཀྱིས་ཆེན་པོ་ལྔའི་རང་བཞིན་ཡོད་པས་རྒྱུ་དང་རྐྱེན་ལས་མ་ཡིན་ཏེ། ཆོས་ཐམས་ཅད་
<pb id="48.288b"/>
ཀྱང་ཆེན་པོ་བཞི་དང་འདྲའོ་ཞེས་བྱ་བ་མི་རུང་ངོ་། །རིགས་ཀྱི་བུ་ཁྱོད་སྨྲ་བ་ལྟར་དགོས་པའི་གནས་ངེས་པ་ན་རང་བཞིན་ཡོད་དོ་ཞེས་བྱ་བ་མི་རུང་ངོ་། །དེ་ཅིའི་ཕྱིར་ཞེ་ན། རྒྱུ་དང་རྐྱེན་ལས་མིང་ཁྱེར་ཐོབ་པའི་ཕྱིར་རོ། །ཇི་སྟེ་རྒྱུ་ལས་མིང་
ཁྱེར་ཐོབ་ན་དོན་ཡང་རྒྱུ་ལས་མིང་ཁྱེར་ཐོབ་བོ། །ཇི་ལྟར་རྒྱུ་ལས་མིང་ཁྱེར་ཐོབ་པ་ཞེ་ན། དཔེར་ན་འཕྲལ་བར་བཏགས་པ་ནི་ཕྲེང་བ་ཞེས་བྱ་བ་དང་། མགུལ་དུ་བཏགས་པ་ནི་དོ་ཤལ་ཞེས་བྱ་བ་དང་། ལག་པ་ལ་བཏགས་
པ་ནི་གདུ་བུ་ཅེས་བྱ་བ་དང་། ཤིང་རྟ་ལ་བཏགས་པ་ནི་འཁོར་ལོ་ཞེས་བྱ་བ་དང་། ཤིང་དང་རྩྭ་ལས་འབར་ན་ཤིང་དང་རྩྭའི་ཞེས་བྱ་བ་དང་། རིགས་ཀྱི་བུ་ཤིང་ཐོག་མ་སྐྱེས་པ་ན་མདའ་དང་། མདུང་གི་རང་བཞིན་མེད་མོད་ཀྱི། རྒྱུ་དང་རྐྱེན་
ཀྱིས་བཟོས་མདའ་དང་མདུང་དུ་བྱེད་དོ། །དེ་བས་ན་ཆོས་ཐམས་ཅད་ལ་རང་བཞིན་ཡོད་ཅེས་བྱ་བའི་མི་རིགས་སོ། །རིགས་ཀྱི་བུ་ཁྱོད་སྨྲ་བ་ལྟར་རུ་སྦལ་ཐང་ལས་སྐྱེས་ཀྱང་རང་བཞིན་གྱིས་ཆུར་འགྲོ་བ་དང་། བེའུ་འབྲངས་མ་ཐག་ཏུ་རང་
བཞིན་གྱིས་ནུའོ་ཞེས་བྱ་བ་དེ་ཡང་མི་རུང་ངོ་། །དེ་ཅིའི་ཕྱིར་ཞེ་ན། ཆུར་འགྲོ་བ་རྒྱུ་དང་རྐྱེན་མ་ཡིན་ལ། གཉིས་ཀ་རྒྱུ་དང་རྐྱེན་ཡིན་པར་འདྲ་ན། ཅིའི་ཕྱིར་མེའི་ནང་དུ་མི་འགྲོ། འབྲངས་མ་ཐག་ཏུ་རང་བཞིན་གྱིས་ནུ་བ་རྒྱུ་དང་རྐྱེན་མ་
ཡིན། གཉིས་ཀ་རྒྱུ་དང་རྐྱེན་མ་ཡིན་པར་འདྲ་བས་ཅིའི་ཕྱིར་རྭ་ལ་མི་ནུ། རིགས་ཀྱི་བུ་ཇི་སྟེ་ཆོས་ཐམས་ཅད་ལ་རང་བཞིན་ཡོད་དེ། བསྟན་ཅིང་བསླབས་ཀྱང་སྐྱེད་བོགས་མེད་དོ་ཞེས་སྨྲ་ན་ཡོད་དུ་མི་རུང་ངོ་། །དེ་ཅིའི་ཕྱིར་ཞེ་ན། ད་ལྟར་
བསྟན་ཅིང་བསླབ་པ་ལས་སྐྱེད་བོགས་ཡོད་པར་སྣང་སྟེ། དེ་བས་ན་རང་བཞིན་ཞེས་བྱ་བ་མེད་པར་རིག་པར་བྱའོ། །རིགས་ཀྱི་བུ་ཇི་སྟེ་ཆོས་ཐམས་ཅད་ལ་རང་བཞིན་ཞེས་བྱ་བ་ཡོད་ན་བྲམ་ཟེ་ཐམས་ཅད་ལུས་ཀྱི་ལས་ཡང་དག་པར་བྱ་བའི་ཕྱིར་ལུག་
བསད་དེ་ལྷ་རྗེད་པའི་མི་རིགས་སོ། །ཇི་སྟེ་རྗེད་པས་དག་པར་གྱུར་ན་རང་བཞིན་ཡང་མེད་པར་རིག་པར་བྱའོ། །རིགས་ཀྱི་བུ་འཇིག་རྟེན་གྱི་སྨྲ་བའི་ཆོས་ལ་རྣམ་པ་གསུམ་སྟེ། བྱ་བ་དང་བྱེད་པ་དང་བྱས་པའོ། །ཇི་སྟེ་ཆོས་ཐམས་ཅད་ལ་
<pb id="48.289a"/>
རང་བཞིན་ཡོད་ན་ཅིའི་ཕྱིར་འཇིག་རྟེན་ན་རྣམ་པ་གསུམ་དུ་བཏགས་པར་གྱུར། རྣམ་པ་གསུམ་དུ་བཏགས་པ་ལས་ན་ཐམས་ཅད་ལ་རང་བཞིན་མེད་པར་མངོན་ནོ། །རིགས་ཀྱི་བུ་ཇི་སྟེ་ཆོས་ཐམས་ཅད་ལ་རང་བཞིན་ཡོད་
ན་ཆོས་ཐམས་ཅད་ལ་སོ་སོར་ངེས་པའི་རང་བཞིན་ཡོད་པར་འགྱུར་རོ། །ཇི་སྟེ་གཅིག་ཏུ་ཆད་པའི་ངེས་པའི་རང་བཞིན་ཡོད་ན་བུ་རམ་གྱི་ཤིང་ལས་ཅིའི་ཕྱིར་སྐོམ་དང་། ཤ་ཁ་ར་དང་བུ་རམ་དང་ཆང་དང་ཁ་བའི་ཆང་དུ་འགྱུར། ཇི་སྟེ་རང་བཞིན་
གཅིག་ན་ཅིའི་ཕྱིར་དངོས་པོ་དེ་དག་བྱུང་བར་གྱུར། ཇི་སྟེ་དངོས་པོ་གཅིག་པོ་ལས་དེ་ལྟ་བུ་དག་བྱུང་ན། ཆོས་ཐམས་ཅད་ལ་རང་བཞིན་གཅིག་ཏུ་ངེས་ཏེ་སོ་སོའི་རང་བཞིན་གཅིག་ཏུ་མི་རུང་བར་རིག་པར་བྱའོ། །རིགས་ཀྱི་བུ་ཇི་སྟེ་ཆོས་ཐམས་
ཅད་རང་བཞིན་གཅིག་ཏུ་ངེས་ན། ཅིའི་ཕྱིར་འཕགས་པ་དག་བུ་རམ་ཤིང་གི་སྐོམ་དང་ཤ་ཁ་ར་དང་བུ་རམ་གྱི་ཚེ་བཏུང་དུ་རུང་ལ། ཆང་གི་ཚེ་བཏུང་དུ་མི་རུང་ཞིང་ཕྱིར་ཡང་ཁ་བའི་ཆང་དུ་གྱུར་པ་ན་བཏུང་དུ་རུང་། དེ་བས་ན་ངེས་པའི་རང་བཞིན་མེད་པར་
རིག་པར་བྱའོ། །ཇི་སྟེ་ངེས་པའི་རང་བཞིན་མེད་ན་རྒྱུ་དང་རྐྱེན་ལས་མ་གྱུར་ཅེས་བྱར་ག་ལ་རུང་། རིགས་ཀྱི་བུ་ཁྱོད་ཀྱིས་ཆོས་ཐམས་ཅད་ལ་རང་བཞིན་ཡོད་དོ་ཞེས་བྱ་བ་ཇི་ལྟ་བུར་དཔེ་བསྟན་དུ་རུང་། ཇི་སྟེ་དཔེ་བརྗོད་དུ་ཡོད་ན་ཆོས་ཐམས་ཅད་ལ་
རང་བཞིན་མེད་པར་རིག་པར་བྱ། །ཇི་སྟེ་རང་བཞིན་ཡོད་ན་ནི་དཔེ་བྱར་མེད་པར་རིག་པར་བྱའོ། །འཇིག་རྟེན་ན་མཁས་པ་ཤེས་རབ་ཅན་དཔེ་སྟོན་ཏེ། དེ་བས་ན་ཆོས་ཐམས་ཅད་རང་བཞིན་མེད་པ་དང་རང་བཞིན་གཅིག་ཏུ་ངེས་པ་མེད་པར་རིག་
པར་བྱའོ། །རིགས་ཀྱི་བུ་ཁྱོད་སྨྲ་བ་ལྟར་ལུས་སྔ་འམ་ཉོན་མོངས་པ་སྔ་ཞེས་བྱ་བ་དེ་ཡང་མི་རུང་ངོ་། །དེ་ཅིའི་ཕྱིར་ཞེ་ན། ཇི་སྟེ་ངས་ལུས་སྔའོ་ཞེས་བརྗོད་ན་ནི་ཁྱོད་ཀྱིས་ང་དང་འཐུན་ནོ་ཞེ་འམ། ལུས་མི་སྔའོ་ཞེས་བརྒལ་དུ་ཡང་རུང་ན། 
རིགས་ཀྱི་བུ་སེམས་ཅན་ཐམས་ཅད་ཀྱི་ལུས་དང་ཉོན་མོངས་པ་ནི་གཉིས་ཀ་སྔ་ཕྱི་མེད་དེ། དུས་གཅིག་དུ་ཡོད་དོ། །དེ་ལྟར་དུས་གཅིག་ཏུ་ཡོད་མོད་ཀྱི། འོན་ཀྱང་ཉོན་མོངས་པའི་རྒྱུ་ལས་ལུས་ཡོད་པར་གྱུར་གྱི་ལུས་ཀྱི་རྒྱུ་ལས་ཉོན་མོངས་
<pb id="48.289b"/>
པར་གྱུར་པ་མ་ཡིན་ནོ། །ཇི་སྟེ་ཁྱོད་ཀྱི་ཡིད་ལ་དཔེར་ན་མིའི་མིག་གཉིས་ཀྱང་དུས་གཅིག་ཏུ་ཐོབ་སྟེ་གཅིག་ལ་གཅིག་མི་ལྟོས་པ་ནི་གཡས་པ་གཡོན་པ་ལ་མི་བལྟོས་ལ་གཡོན་པ་འང་གཡས་པ་ལ་མི་ལྟོས་པ་དང་འདྲ་བར་ཉོན་མོངས་པ་དང་ལུས་
ཀྱང་དེ་དང་འདྲ་བར་སེམས་ན་དེ་ཡང་མི་རུང་ངོ་། །དེ་ཅིའི་ཕྱིར་ཞེ་ན། རིགས་ཀྱི་བུ་འཇིག་རྟེན་ན་མིག་གིས་བལྟར་སྣང་བ་མེ་མར་གྱི་སྙིང་པོ་དང་སྣང་བ་གཉིས་དུས་གཅིག་ཏུ་ཡོད་མོད་ཀྱི། སྙིང་པོའི་རྒྱུས་སྣང་བར་གྱུར་གྱི་སྙིང་པོ་མེད་པ་ལས་སྣང་བ་
ནི་མ་ཡིན་ནོ། །རིགས་ཀྱི་བུ་ཅི་ཁྱོད་ཀྱི་ཡིད་ལ་ལུས་མི་སྔ་བས་རྒྱུ་མེད་པར་སེམས་ན་དེ་ཡང་མི་རུང་ངོ་། །དེ་ཅིའི་ཕྱིར་ཞེ་ན། ཇི་སྟེ་ལུས་སྔ་བས་རྒྱུ་དང་རྐྱེན་མེད་པའི་ཕྱིར་མེད་པ་ཞེས་བྱ་ན་ལྟ་ཁྱོད་ཀྱང་ཆོས་ཐམས་ཅད་ལ་རྒྱུ་དང་རྐྱེན་མེད་དོ་ཞེས་
སྨྲ་བའི་རིགས་སོ། །ཇི་སྟེ་བལྟར་མི་སྣང་བའི་ཕྱིར་དེ་སྐད་ཅེས་མི་སྨྲ་ན་ཡང་ད་ལྟར་རྫ་མ་ལ་སོགས་པ་རྒྱུ་དང་རྐྱེན་ལས་བྱུང་བར་མངོན་སུམ་དུ་བལྟར་སྣང་ན་ཅིའི་ཕྱིར་དེ་སྐད་ཅེས་མི་སྨྲ། ཇི་ལྟར་རྫ་མ་དང་འདྲ་བར་ལུས་སྔ་བའི་རྒྱུ་དང་རྐྱེན་ཀྱང་དེ་
བཞིན་དུ་རིག་པར་བྱའོ། །རིགས་ཀྱི་བུ་སྣང་ཡང་རུང་མི་སྣང་ཡང་རུང་ཆོས་ཐམས་ཅད་རྒྱུ་དང་རྐྱེན་ལས་བྱུང་གི་རང་བཞིན་མེད་དོ། །རིགས་ཀྱི་བུ་ཇི་སྟེ་ཆོས་ཐམས་ཅད་ལ་རང་བཞིན་ཡོད་དེ། རྒྱུ་དང་རྐྱེན་མེད་དོ་ཞེས་སྨྲ་ན། ཁྱོད་ཅིའི་ཕྱིར་ཆེན་
པོ་ལྔ་ཡོད་དོ་ཞེས་སྨྲ། ཆེན་པོ་བཞིའི་རང་བཞིན་ཉིད་ནི་རྒྱུ་དང་རྐྱེན་ཡིན་ནོ། །རིགས་ཀྱི་བུ་ཆེན་པོ་བཞིའི་རྒྱུ་དང་རྐྱེན་ནི་དེ་ལྟ་བུ་ཡིན་མོད་ཀྱི། ཆོས་ཐམས་ཅད་ཀྱང་ཆེན་པོ་བཞིའི་རྒྱུ་དང་རྐྱེན་དུ་འཐུན་ནོ་ཞེས་སྨྲ་བའི་མི་རིགས་སོ། །
དཔེར་ན་འཇིག་རྟེན་གྱི་གཏམ་དུ་རབ་ཏུ་བྱུང་བ་ཐམས་ཅད་ནི་ཚུལ་ཁྲིམས་སྲུང་བ་ལ་བརྩོན་པ་ཡིན་པས་གདོལ་པ་ལ་སོགས་པ་ཡང་དེ་བཞིན་དུ་ཚུལ་ཁྲིམས་སྲུང་བ་ལ་བརྩོན་པ་ཡིན་ནོ་ཞེས་བརྗོད་པ་དང་འདྲ་བར་འགྱུར་རོ། །རིགས་ཀྱི་བུ་ཁྱོད་སྨྲ་བ་
ལྟར་ཆེན་པོ་བཞི་ལ་ངེས་པའི་རང་བཞིན་ཡོད་དོ་ཞེས་སྨྲ་བ་ནི་ངས་བལྟས་ན་རང་བཞིན་དེ་ནི་འགྱུར་བ་སྟེ་ངེས་པ་མ་ཡིན་ནོ། །རིགས་ཀྱི་བུ་ཁྱོད་ཀྱིས་ཆོས་ལ་མར་དང་སྤྲ་ཚིལ་དང་སྲ་རྩི་ལས་ཞེས་བྱ་སྟེ། ཁྱོད་ཀྱིས་ས་ཞེས་བཏགས་པ་དེ་ནི་མ་ངེས་
<pb id="48.290a"/>
ཏེ་བར་བར་ནི་ཆུ་ལྟ་བུར་ཡང་བཏུབ། བར་བར་ནི་ས་ལྟ་བུར་ཡང་བཏུབ་སྟེ། དེ་བས་ན་རང་བཞིན་གྱིས་སྲ་བའོ་ཞེས་བྱར་མི་རུང་ངོ་། །རིགས་ཀྱི་བུ་ཁྱོད་ཀྱི་ཆོས་ལ་ཚོན་མོ་སྟེངས་དང་། ཞ་ཉེ་དང་། ཟངས་དང་ལྕགས་དང་གསེར་
དང་། དངུལ་ལ་མེའོ་ཞེས་བྱ་བ་དེ་ལ་རང་བཞིན་བཞི་ཡོད་དེ། འབབ་པའི་ཚེ་ནི་ཆུ་ཞེས་བྱ། གཡོ་བའི་ཚེ་ནི་རླུང་ཞེས་བྱ། ཚ་བའི་ཚེ་ནི་མེ་ཞེས་བྱ། སྲ་བའི་ཚེ་ནི་ས་ཞེས་བྱ་ན་ཅིའི་ཕྱིར་དེ་ལ་ངེས་པར་མེའི་རང་བཞིན་ནོ་ཞེས་གདགས། 
རིགས་ཀྱི་བུ་ཆུའི་རང་བཞིན་ནི་འབབ་པ་སྟེ། གལ་ཏེ་ཆུ་འཁྱགས་ཀྱང་དེ་ལ་ས་ཞེས་མི་བྱའོ། །འོན་ཀྱང་ཆུ་ཞེས་བྱའི་དེ་ཅིའི་ཕྱིར་ཞེ་ན། དབའ་རླབས་གཡོ་བའི་ཚེ་རླུང་ཞེས་མི་བྱའོ། །དེ་ལྟར་གཡོ་བ་ལ་རླུང་ཞེས་མི་བྱ་ན་འཁྱགས་ཀྱང་ཆུ་
མ་ཡིན་ཞེས་བྱར་མི་རུང་ངོ་། །དེ་ལྟར་དངོས་པོ་གཉིས་པོ་ཡང་རྒྱུ་དང་རྐྱེན་ལས་གྱུར་ན་ཅིའི་ཕྱིར་ཆོས་ཐམས་ཅད་རྒྱུ་དང་རྐྱེན་ལས་མ་གྱུར་ཅེས་སྨྲ། རིགས་ཀྱི་བུ་ཇི་སྟེ་དབང་པོ་ལྔ་རང་བཞིན་གྱིས་མཐོང་བ་དང་ཐོས་པ་དང་ཚོར་བ་དང་། ཤེས་
པ་དང་རེག་པ་ཡང་རང་བཞིན་ཡིན་ཏེ། རྒྱུ་དང་རྐྱེན་ལས་མ་གྱུར་ཏོ་ཞེས་བྱ་བ་ནི་མི་རུང་ངོ་དེ་ཅིའི་ཕྱིར་ཞེ་ན། རིགས་ཀྱི་བུ་རང་བཞིན་ཉིད་ཀྱིས་རང་བཞིན་མི་འགྱུར་བ་ཞིག་ཡིན་ན་མིག་གི་རང་བཞིན་མཐོང་བ་ཡང་རྟག་ཏུ་མཐོང་བའི་རིགས་ཏེ། མཐོང་
བ་དང་མི་མཐོང་བའི་དུས་ཀྱང་མེད་པའི་རིགས་སོ། །དེ་བས་ན་རྒྱུ་དང་རྐྱེན་གྱིས་མཐོང་གི་རྒྱུ་དང་རྐྱེན་མེད་པ་ལས་མ་ཡིན་པར་རིག་པར་བྱའོ། །རིགས་ཀྱི་བུ་ཁྱོད་སྨྲ་བ་ལྟར་འདོད་ཆགས་སྐྱེ་བ་དང་རྣམ་པར་གྲོལ་བ་ནི་ཡུལ་ལྔའི་རྒྱུ་ལས་མ་ཡིན་ནོ་ཞེས་
བྱ་བ་དེ་ནི་ང་མི་རུང་ངོ་། །དེ་ཅིའི་ཕྱིར་ཞེ་ན། རིགས་ཀྱི་བུ་འདོད་ཆགས་སྐྱེ་བ་དང་རྣམ་པར་གྲོལ་བ་ཡུལ་ལྔ་པོའི་རྒྱུ་ལས་མ་གྱུར་མོད་ཀྱི། མི་དགེ་བ་རྣམ་པར་རྟོག་པའི་ཕྱིར་འདོད་ཆགས་སྐྱེའོ། །དགེ་བར་རྣམ་པར་རྟོགས་པའི་ཕྱིར་རྣམ་པར་གྲོལ་
བར་འགྱུར་རོ། །རིགས་ཀྱི་བུ་ནང་གི་རྒྱུ་དང་རྐྱེན་གྱིས་འདོད་ཆགས་སྐྱེ་བ་དང་རྣམ་པར་གྲོལ་བར་འགྱུར་རོ། །ཕ་རོལ་གྱི་རྒྱུ་དང་རྐྱེན་གྱིས་སྐྱེ་ཞིང་རྒྱས་པར་འགྱུར་རོ། །དེ་བས་ན་ཁྱོད་ཆོས་ཐམས་ཅད་ལ་སོ་སོའི་རང་བཞིན་ཡོད་དེ་འདོད་ཆགས་སྐྱེ་
<pb id="48.290b"/>
བ་དང་རྣམ་པར་གྲོལ་བ་ཡང་ཡུལ་ལྔའི་རྒྱུ་ལས་མ་ཡིན་ཞེས་བྱ་བ་དེ་མི་རུང་ངོ་། །རིགས་ཀྱི་བུ་ཁྱོད་སྨྲ་བ་ལྟར་དབང་པོ་རྣམས་དང་ལྡན་པ་རྣམས་ནི་དབུལ་ཕོངས་ལ་དབང་པོ་ཡང་མེད། དབང་པོ་དང་མི་ལྡན་ཞིང་ཉམས་པ་ནི་ལོངས་སྤྱོད་ཆེ་ཞིང་དབང་
དང་ལྡན་ཏེ། དེ་ལས་བལྟས་ན་རང་བཞིན་ཡོད་དེ་རྒྱུ་དང་རྐྱེན་ལས་མ་ཡིན་ནོ་ཞེས་བྱ་བ་དེ་མི་རུང་ངོ་། །དེ་ཅིའི་ཕྱིར་ཞེ་ན། སེམས་ཅན་ནི་ལས་ལས་འབྲས་བུ་རྣམ་པར་སྨིན་ཏེ། དེ་ལྟར་འབྲས་བུ་རྣམ་པར་སྨིན་པ་ཡང་རྣམ་པ་གསུམ་སྟེ། 
མངོན་སུམ་དུ་སྨིན་པ་དང་། སྐྱེས་ནས་སྨིན་པ་དང་ཕྱིས་སྨིན་པའོ། །དབུལ་ཕོངས་པ་དང་ཕྱུག་སྐྱིད་པ་དང་དབང་པོ་དང་ལྡན་པ་དང་མི་ལྡན་པ་ཡང་སོ་སོ་བ་ཡིན་ནོ། །རང་བཞིན་ཡོད་ན་དབང་པོ་དང་ལྡན་པ་ནི་ལོངས་སྤྱོད་ཆེ་བའི་རིགས། ལོངས་སྤྱོད་
ཆེ་བ་ནི་དབང་པོ་དང་ལྡན་པའི་རིགས་སོ། །དེ་དེ་ལྟར་མ་གྱུར་པས་དེ་བས་ན་ངེས་པར་རང་བཞིན་མེད་དེ་རྒྱུ་དང་རྐྱེན་ལས་གྱུར་ཏོ། །རིགས་ཀྱི་བུ་ཁྱོད་སྨྲ་བ་ལྟར་འཇིག་རྟེན་ན་བྱིས་པ་ཤེད་མ་བྱེ་བ་ཡུལ་ལྔ་པོ་བྱེ་བྲག་མི་ཕྱེད་པས་བར་བར་ནི་ངུ་། 
བར་བར་ནི་རྒོད་དེ། དེ་བས་ན་ཐམས་ཅད་ལ་རང་བཞིན་ཡོད་དེ་ཞེས་བྱ་བ་དེ་ཡང་མི་རུང་ངོ་། །དེ་ཅིའི་ཕྱིར་ཞེ་ན། ཇི་སྟེ་རང་བཞིན་ཡོད་ན་དགོད་པ་ཡང་རྟག་ཏུ་དགོད། ངུ་བ་ཡང་རྟག་ཏུ་ངུ་བའི་རིགས་ཏེ། རེས་འགའ་ནི་དགོད། རེས་འགའ་
ནི་ངུ་བའི་མི་རིགས་སོ། །དེ་ལྟར་རེས་འགའ་ནི་དགོད། རེས་འགའ་ནི་ངུ་བ་ལས་ན་ཐམས་ཅད་རྒྱུ་དང་རྐྱེན་ལས་འགྱུར་བར་རིག་པར་བྱ་སྟེ། དེ་བས་ན་ཆོས་ཐམས་ཅད་ལ་རང་བཞིན་ཡོད་དེ་རྒྱུ་དང་རྐྱེན་ལས་མ་ཡིན་ནོ་ཞེས་བྱ་བའི་མི་རིགས་
སོ། །ཀུན་དུ་རྒྱུས་གསོལ་པ། བཅོམ་ལྡན་འདས་གལ་ཏེ་ཆོས་ཐམས་ཅད་རྒྱུ་དང་རྐྱེན་ལས་བྱུང་བ་ཡིན་ན། ལུས་འདི་རྒྱུ་དང་རྐྱེན་གང་ལས་བྱུང་། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ལུས་འདིའི་རྒྱུ་དང་རྐྱེན་ནི་ཉོན་
མོངས་པ་དང་ལས་སོ། །ཀུན་དུ་རྒྱུས་གསོལ་པ། བཅོམ་ལྡན་འདས་ལུས་འདི་ཉིད་ཉོན་མོངས་པ་དང་ལས་ལས་གྱུར་ན་ཉོན་མོངས་པ་དང་ལས་འདི་གཅད་དུ་རུང་ངམ། བཅོམ་ལྡན་འདས་ཀྱིས་བཀའ་སྩལ་པ། དེ་དེ་བཞིན་ཏེ། 
<pb id="48.291a"/>
དེ་དེ་བཞིན་ནོ། །ཀུན་དུ་རྒྱུས་ཡང་གསོལ་པ། བཅོམ་ལྡན་འདས་བདག་ལ་རྣམ་པར་ཕྱེ་སྟེ་བསྟན་པས་བདག་གིས་ཐོས་ནས་གནས་འདི་ཉིད་ལས་མ་གཡོས་པར་ཡོངས་སུ་ཆོད་པར་མཛད་དུ་གསོལ། བཅོམ་ལྡན་འདས་
ཀྱིས་བཀའ་སྩལ་པ། རིགས་ཀྱི་བུ་གལ་ཏེ་མཐའ་གཉིས་ཤེས་ལ་དབུ་མ་ལ་ཐོགས་པ་མེད་ན་གང་ཟག་དེས་ནི་ཉོན་མོངས་པ་དང་ལས་ཡོངས་སུ་ཆོད་པར་འགྱུར་རོ། །ཀུན་དུ་རྒྱུས་གསོལ་པ། བཅོམ་ལྡན་འདས་བདག་གིས་ནི་ཤེས་ཤིང་
རྟོགས་ཏེ་དམ་པའི་ཆོས་ལ་ཆོས་ཀྱི་མིག་རྣམ་པར་དག་གོ། །བཅོམ་ལྡན་འདས་ཀྱིས་བཀའ་སྩལ་པ། ཇི་ལྟ་བུར་ཤེས་ཤིང་རྟོགས། གསོལ་པ། བཅོམ་ལྡན་འདས་མཐའ་གཉིས་ནི་གཟུགས་དང་། གཟུགས་ཀྱི་རྣམ་པར་
གྲོལ་བའོ། །དབུ་མ་ཞེས་བགྱི་བ་ནི་འཕགས་པའི་ལམ་བརྒྱད་དེ། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་ཡང་དེ་བཞིན་དུ་རྒྱས་པར་བྱའོ། །བཅོམ་ལྡན་འདས་ཀྱིས་བཀའ་སྩལ་པ། ལེགས་སོ་ལེགས་སོ། །
རིགས་ཀྱི་བུ་མཐའ་གཉིས་ཤིན་དུ་རྟོགས་ཏེ། ཉོན་མོངས་པ་དང་ལས་ཡོངས་སུ་ཆོད་དོ། །གསོལ་པ། བཅོམ་ལྡན་འདས་བདག་རབ་ཏུ་བྱུང་ཞིང་བསྙེན་པར་རྫོགས་པར་གསོལ་ལོ། །བཅོམ་ལྡན་འདས་ཀྱིས་ལེགས་པར་འོངས་སོ་ཞེས་
བཀའ་སྩལ་པས་དགེ་སློང་དུ་གྱུར་ཏེ། དེའི་ཚེ་ཁམས་གསུམ་གྱི་ཉོན་མོངས་པ་ཀུན་ཆོད་ནས་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །དེ་ནས་གཞན་ཡང་བྲམ་ཟེ་ཤིན་དུ་རྒྱས་པ་ཞེས་བྱ་བས་ཡང་འདི་སྐད་ཅེས་གསོལ་ཏོ། །གཽ་ཏ་མ་
བདག་ཅི་སེམས་པ་མཁྱེན་ནམ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་མྱ་ངན་ལས་འདས་པ་ནི་རྟག་པའོ། །འདུས་བྱས་ནི་མི་རྟག་པའོ། །ཡོན་པོ་ནི་ངན་པར་ལྟ་བའོ། །དྲང་པོ་ནི་འཕགས་པའི་ལམ་མོ། །
བྲམ་ཟེས་གསོལ་པ། གཽ་ཏ་མ་ཅིའི་རྒྱུ་ཅིའི་རྐྱེན་གྱིས་དེ་སྐད་ཅེས་གསུངས། བཀའ་སྩལ་པ། རིགས་ཀྱི་བུ་ཁྱོད་ཀྱི་ཡིད་ལ་བསོད་སྙོམས་བྱེད་པ་ནི་རྟག་པ། མགྲོན་དུ་བོས་པ་ནི་མི་རྟག་པ། ཡོན་པོ་ནི་མ་རབས། དྲང་པོ་ནི་རྒྱལ་
<pb id="48.291b"/>
མཚན་ནོ་སྙམ་སེམས་ཏེ། དེ་བས་ན་མྱ་ངན་ལས་འདས་པ་ནི་རྟག་པ། འདུས་བྱས་ནི་མི་རྟག་པ། ཡོན་པོ་ནི་ངན་པར་ལྟ་བ། དྲང་པོ་ནི་འཕགས་པའི་ལམ་བརྒྱད་དེ། ཁྱོད་ཀྱིས་སྔོན་སེམས་པ་ལྟ་བུ་ནི་མ་ཡིན་ནོ། །བྲམ་ཟེས་གསོལ་
པ། གཽ་ཏ་མ་བདག་གིས་བསམས་པ་ཡང་དག་པར་མཁྱེན་ནོ། །འཕགས་པའི་ལམ་བརྒྱད་ཀྱིས་སེམས་ཅན་ཐམས་ཅད་རྣམ་པར་གྲོལ་བར་འགྱུར་རམ། དེའི་ཚེ་བཅོམ་ལྡན་འདས་ཅང་མི་གསུང་སྟེ་ལན་མ་བཏབ་བོ། །བྲམ་ཟེས་གསོལ་
པ། གཽ་ཏ་མ་བདག་གིས་བསམས་པ་མཁྱེན་ན་ཅིའི་སླད་དུ་བདག་གིས་ཞུས་པའི་ལན་མ་གནང་ནས་ཅང་མི་གསུང་བར་བཞུགས། དེ་ནས་ཚེ་དང་ལྡན་པ་ཀུན་ཤེས་ཀཽཎྜི་ནྱས་འདི་སྐད་ཅེས་སྨྲས་སོ། །བྲམ་ཟེ་ཆེན་པོ་གལ་ཏེ་འཇིག་རྟེན་མཐའ་
ཡོད་དམ་མཐའ་མེད་ཅེས་འདྲི་ན་དེ་བཞིན་གཤེགས་པ་ཆོས་ཉིད་ཀྱིས་ཅང་མི་གསུང་སྟེ་ལན་མི་འདེབས་སོ། །འཕགས་པའི་ལམ་བརྒྱད་ནི་དྲང་པོའོ། །མྱ་ངན་ལས་འདའ་བ་ནི་རྟག་པའོ། །གལ་ཏེ་འཕགས་པའི་ལམ་བརྒྱད་ལ་
ནན་ཏན་བྱས་ན་རྣམ་པར་གྲོལ་བ་ཐོབ་པར་འགྱུར་རོ། །ཇི་སྟེ་ནན་ཏན་མ་བྱས་ན་ཐོབ་པར་མི་འགྱུར་རོ། །བྲམ་ཟེ་ཆེན་པོ་དཔེར་ན་མཁར་ཆེན་པོ་ཞིག་ངོས་བཞི་ན་ཐར་བའི་ཁུང་དང་ལམ་མེད་དེ་སྒོ་གཅིག་པུ་ཡོད་ན་དེའི་སྒོ་སྲུངས་མཁས་པ་ཤེས་
རབ་དང་ལྡན་ན་གང་གཏང་བའི་རིགས་པ་ནི་གཏོང་ངོ་། །གང་གཏང་བའི་མི་རིགས་པ་ནི་མི་གཏོང་སྟེ། ཇི་སྙེད་རྒྱུ་བ་གྲངས་ཉིད་མི་ཤེས་ཀྱང་། རྒྱུ་བ་ཐམས་ཅད་སྒོ་དེ་ལ་རྒྱུ་བར་ངེས་པར་ཤེས་སོ། །རིགས་ཀྱི་བུ་དེ་བཞིན་གཤེགས་པ་ཡང་དེ་
དང་འདྲ་སྟེ། མཁར་ནི་མྱ་ངན་ལས་འདའ་བའི་དཔེའོ། །སྒོ་ནི་འཕགས་པའི་ལམ་བརྒྱད་ཀྱི་དཔེའོ། །སྒོ་སྲུངས་ནི་དེ་བཞིན་གཤེགས་པའི་དཔེའོ། །རིགས་ཀྱི་བུ་དེ་བཞིན་གཤེགས་པས་ཟད་པ་དང་མི་ཟད་པའི་ལན་མ་གསུངས་མོད་ཀྱི། 
ཇི་ཙམ་དུ་ཟད་པར་འགྱུར་བ་དེ་ནི་འཕགས་པའི་ལམ་བརྒྱད་ནན་ཏན་བྱེད་པ་ལས་འགྱུར་རོ། །བྲམ་ཟེས་སྨྲས་པ། ལེགས་སོ་ལེགས་སོ། །བཙུན་པ་ཀཽཎྜི་ནྱས་དེ་བཞིན་གཤེགས་པ་དམ་པའི་ཆོས་སྟོན་པ་ལ་ཤིན་དུ་མཁས་སོ། །
<pb id="48.292a"/>
བདག་ཀྱང་མཁར་དང་ལམ་ཤེས་ཤིང་སྒོ་སྲུངས་ལྟ་བུར་དད་དོ། །ཀཽཎྜི་ནྱས་སྨྲས་པ། ལེགས་སོ། །བྲམ་ཟེ་བླ་ན་མེད་པ་རྒྱ་ཆེ་བའི་སེམས་བསྐྱེད་པ་ལེགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་ཤེས་
ཀཽཎྜི་ནྱ་དེ་སྐད་མ་ཟེར་ཅིག། བྲམ་ཟེ་འདི་ནི་ད་གདོད་དེ་ལྟར་སེམས་བསྐྱེད་པ་མ་ཡིན་གྱི། ཀཽཎྜི་ནྱ་སྔོན་འདས་པའི་དུས་ན་བཅོམ་ལྡན་འདས་ཚད་མེད་པ་སྙེད་འདས་པའི་སྔ་རོལ་ན་སངས་རྒྱས་བཅོམ་ལྡན་འདས་ཀུན་དུ་འོད་ཅེས་བྱ་བ་
དེ་བཞིན་གཤེགས་པ་ཡང་དག་པར་རྫོགས་པ། མཁྱེན་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་རིག་པ། བླ་ན་མེད་པ། སྐྱེས་བུ་འདུལ་ཞིང་ཁ་ལོ་སྒྱུར་བ། ལྷ་དང་མིའི་སྟོན་པ་སངས་རྒྱས་བཅོམ་ལྡན་
འདས་འཇིག་རྟེན་དུ་གཤེགས་ཏེ། སངས་རྒྱས་དེ་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་བསྐལ་པ་བཟང་པོ་འདིར་མངོན་པར་སངས་རྒྱས་ཏེ། ཆོས་ཀྱི་མཚན་ཉིད་ཁོང་དུ་ཆུད་ཅིང་རྟོགས་ནས་ཡུན་
རིང་མོད་ཀྱི། སེམས་ཅན་གྱི་ཕྱིར་མུ་སྟེགས་ཅན་དུ་སྟོན་ཏེ་མི་ཤེས་པ་ལྟར་བྱེད་དོ། །དེ་བས་ན་ཀཽཎྜི་ནྱ་ཁྱོད་བླ་ན་མེད་པའི་སེམས་བསྐྱེད་པ་ལེགས་སོ་ལེགས་སོ་ཞེས་མ་ཟེར་ཅིག །དེའི་ཚེ་བཅོམ་ལྡན་འདས་མཁྱེན་བཞིན་དུ་
ཚེ་དང་ལྡན་པ་ཀཽཎྜི་ནྱ་ལ་དགེ་སློང་དགའ་བོ་ད་ལྟར་གང་ན་འདུག་ཅེས་བཀའ་སྩལ་ཏོ། །ཚེ་དང་ལྡན་པ་ཀཽཎྜི་ནྱས་གསོལ་པ། བཅོམ་ལྡན་འདས་དགེ་སློང་དགའ་བོ་ནི་ད་ལྟར་ཤིང་སཱ་ལའི་ཚལ་འདི་ནས་དཔག་ཚད་བཅུ་གཉིས་ཀྱི་ཕ་རོལ་
ན་བདུད་དྲུག་ཁྲི་བཞི་སྟོང་སྙེད་ཀྱིས་ཡོངས་སུ་གཙེ་ཞིང་མཆིས་སོ། །བདུད་དེ་རྣམས་དེ་བཞིན་གཤེགས་པའི་གཟུགས་སུ་སྤྲུལ་ནས། ལ་ལ་ནི་ཆོས་ཐམས་ཅད་རྟེན་ཅིང་འབྲེལ་ཏེ་འབྱུང་བ་ཡིན་ནོ་ཞེས་སྨྲ། ལ་ལ་ནི་ཆོས་ཐམས་
ཅད་རྟེན་ཅིང་འབྲེལ་ཏེ་འབྱུང་བ་མ་ཡིན་ནོ་ཞེས་སྨྲ། ལ་ལ་ནི་རྟེན་ཅིང་འབྲེལ་ཏེ་འབྱུང་བའི་ཆོས་ཐམས་ཅད་རྟག་པ་ཡིན་ནོ་ཞེས་སྨྲ། ལ་ལ་ནི་རྟེན་ཅིང་འབྲེལ་ཏེ་འབྱུང་བའི་ཆོས་ཐམས་ཅད་མི་རྟག་པ་ཡིན་ནོ་ཞེས་སྨྲ། ལ་ལ་ནི་
<pb id="48.292b"/>
ཕུང་པོ་ལྔ་བདེན་པ་ཡིན་ནོ་ཞེས་སྨྲ། ལ་ལ་ནི་སྒྱུ་མ་ཡིན་ནོ་ཞེས་སྨྲ་སྟེ། དེ་བཞིན་དུ་སྐྱེ་མཆེད་དང་། ཁམས་དང་། རྒྱས་པར་རོ། །ལ་ལ་ནི་རྟེན་ཅིང་འབྲེལ་ཏེ་འབྱུང་བ་ཡོད་དོ་ཞེས་སྨྲ། ལ་ལ་ནི་རྐྱེན་བཞི་འབའ་ཞིག་
ཡོད་དོ་ཞེས་སྨྲ། ལ་ལ་ནི་ཆོས་ཐམས་ཅད་སྒྱུ་མ་ལྟ་བུ་དང་། སྤྲུལ་པ་ལྟ་བུ་དང་། སྨིག་རྒྱུ་བ་ལྟ་བུའོ་ཞེས་སྨྲ། ལ་ལ་ནི་ཐོས་པའི་རྒྱུ་ལས་ཆོས་ཐོབ་བོ་ཞེས་སྨྲ། ལ་ལ་ནི་བསམས་པའི་རྒྱུ་ལས་ཆོས་ཐོབ་བོ་ཞེས་སྨྲ། ལ་ལ་ནི་
བསྒོམས་པའི་རྒྱུ་ལས་ཆོས་ཐོབ་བོ་ཞེས་སྨྲ། ལ་ལ་ནི་མི་སྡུག་པ་ཡང་དག་པར་རྟོགས་པའི་ཆོས་སྨྲ། ལ་ལ་ནི་དབུགས་ཕྱི་ནང་དུ་རྒྱུ་བའི་ཆོས་སྨྲ། ལ་ལ་ནི་དྲན་པ་ཉེ་བར་གཞག་པ་བཞི་ཡང་དག་པར་རྟོག་པ་སྨྲ། ལ་ལ་ནི་ཡང་དག་པའི་སྤྱོད་
པའི་དོན་གསུམ་དང་ཐབས་མཁས་པ་བདུན་པོ་སྨྲ། ལ་ལ་ནི་དྲོད་དང་། སྤྱི་བོ་དང་། བཟོད་པ་དང་། འཇིག་རྟེན་མཆོག་གི་ཆོས་དང་། སློབ་པ་དང་། མི་སློབ་པ་དང་། བྱང་ཆུབ་སེམས་དཔའི་ས་དང་པོ་ནས་ས་བཅུ་པའི་བར་དུ་སྨྲའོ། །ལ་ལ་
ནི་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་སྨྲ། ལ་ལ་ནི་མདོའི་སྡེ་དང་། དབྱངས་ཀྱིས་བསྙད་པའི་སྡེ་དང་། ཚིགས་སུ་བཅད་པའི་སྡེ་དང་། ལུང་དུ་བསྟན་པའི་སྡེ་དང་། ཆེད་དུ་བརྗོད་པའི་སྡེ་དང་། ད་ལྟར་དང་། འདས་
པའི་སྡེ་དང་། སྐྱེས་པ་རབས་ཀྱི་སྡེ་དང་གླེང་གཞིའི་སྡེ་དང་། རྟོགས་པ་བརྗོད་པའི་སྡེ་དང་། རྨད་དུ་བྱུང་བའི་སྡེ་དང་། ཤིན་དུ་རྒྱས་པའི་སྡེ་དང་། གཏན་ལ་དབབ་པར་བསྟན་པའི་སྡེ་ཡང་སྨྲའོ། །ལ་ལ་ནི་དྲན་པ་ཉེ་བར་གཞག་པ་བཞི་དང་། 
ཡང་དག་པར་སྤོང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་པོ་ལྔ་དང་། སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་། འཕགས་པའི་ལམ་གྱི་ཡན་ལག་བརྒྱད་སྨྲའོ། །ལ་ལ་ནི་ནང་སྟོང་པ་ཉིད་དང་། ཕྱི་སྟོང་པ་ཉིད་དང་། ཕྱི་
ནང་སྟོང་པ་ཉིད་དང་། འདུས་བྱས་སྟོང་པ་ཉིད་དང་། འདུས་མ་བྱས་སྟོང་པ་ཉིད་དང་། ཐོག་མ་དང་མཐའ་མ་མེད་པ་སྟོང་པ་ཉིད་དང་། རང་བཞིན་སྟོང་པ་ཉིད་དང་། དོར་བ་མེད་པ་སྟོང་པ་ཉིད་དང་། མི་དམིགས་པ་སྟོང་པ་ཉིད་དང་། རང་གི་
<pb id="48.293a"/>
མཚན་ཉིད་སྟོང་པ་ཉིད་དང་། མཚན་མ་མེད་པ་སྟོང་པ་ཉིད་དང་། ཕུང་པོ་སྟོང་པ་ཉིད་དང་། ཁམས་སྟོང་པ་དང་། སྐྱེ་མཆེད་སྟོང་པ་དང་། དགེ་བ་སྟོང་པ་དང་། མི་དགེ་བ་སྟོང་པ་དང་། ལུང་དུ་མི་སྟོན་པ་སྟོང་པ་དང་། 
བྱང་ཆུབ་སྟོང་པ་དང་། ལམ་སྟོང་པ་དང་། མྱ་ངན་ལས་འདས་པ་སྟོང་པ་དང་། སྤྱོད་པ་སྟོང་པ་དང་། ཐོབ་པ་སྟོང་པ་དང་། དོན་དམ་པ་སྟོང་པ་དང་། སྟོང་པ་ཉིད་སྟོང་པ་ཉིད་དང་། ཆེན་པོ་སྟོང་པ་ཉིད་ཀྱང་སྟོན་ཏོ། །ལ་ལ་ནི་མངོན་
པར་ཤེས་པ་སྟོན་ཏོ། །ལུས་ལས་ཆུ་དང་མེ་འབྱུང་སྟེ། ལུས་ཀྱི་སྟོད་ནས་ཆུ་འབབ་ན། ལུས་ཀྱི་སྨད་ནས་མེ་འབར། ལུས་ཀྱི་སྨད་ནས་ཆུ་འབབ་ན། ལུས་ཀྱི་སྟོད་ནས་མེ་འབར། མཆན་གཡས་པ་འོག་ཏུ་ཕབ་ན་མཆན་གཡོན་ནས་ཆུ་འབྱུང་། 
མཆན་གཡོན་པ་འོག་ཏུ་ཕབ་ན་གཡས་ནས་ཆུ་འབྱུང་། མཆན་ཁུང་གཅིག་ནས་འབྲུག་བསྒྲགས་ན་མཆན་ཁུང་གཅིག་ནས་ཆར་འབབ་པ་ཡང་སྟོན་ཏོ། །ལ་ལ་ནི་སངས་རྒྱས་ཀྱི་ཞིང་མང་པོ་ཡང་སྟོན་ཏོ། །ལ་ལ་ནི་བྱང་ཆུབ་སེམས་དཔའ་
ཐོག་མ་ལྷུམས་ནས་བལྟམ་ནས་གོམ་པ་བདུན་བདུན་གཤེགས་པ་དང་། ཕོ་བྲང་ན་འདོད་པ་ལྔ་ལ་ལོངས་སྤྱོད་པ་དང་། ཐེག་མ་རབ་ཏུ་བྱུང་བ་དང་། དཀའ་བ་མཛད་པ་དང་། བྱང་ཆུབ་ཀྱི་ཤིང་དྲུང་དུ་གཤེགས་ཏེ་ཏིང་ངེ་འཛིན་དུ་ཞུགས་པ་དང་། བདུད་ཀྱི་
སྡེ་རྣམས་ཕབ་ནས་ཆོས་ཀྱི་འཁོར་ལོ་སྐོར་བ་དང་། རྫུ་འཕྲུལ་ཆེན་པོ་བསྟན་ནས་ཡོངས་སུ་མྱ་ངན་ལས་འདའ་བ་ཡང་སྟོན་ཏོ། །བཅོམ་ལྡན་འདས་དགེ་སློང་དགའ་བོས་དེ་ལྟ་བུའི་དངོས་པོ་དག་མཐོང་ནས། དེ་ཡིད་ལ་འདི་སྙམ་དུ་རྫུ་འཕྲུལ་མངོན་མ་
མཐོང་བ་འདི་དག་སུས་བྱས། བཅོམ་ལྡན་འདས་ཤཱཀྱ་ཐུབ་པས་མཛད་པ་མ་ཡིན་ནམ་སྙམ་སེམས་ཏེ། ལངས་སམ་སྨྲ་འམ་ཅི་བགྱི་བའི་གཏོལ་མ་མཆིས་སོ། །དགེ་སློང་དགའ་བོ་ནི་བདུད་ཀྱི་ཞགས་པས་ཟིན་པ་ཡང་འདི་སྙམ་དུ་སངས་རྒྱས་
བཅོམ་ལྡན་འདས་རྣམས་ཀྱིས་གསུངས་པ་ནི་སོ་སོར་མི་མཐུན་ན། བདག་གིས་ད་གང་གཟུང་སྙམ་སེམས་སོ། །བཅོམ་ལྡན་འདས་དགེ་སློང་དགའ་བོ་ནི་དེ་ལྟར་སྡུག་བསྔལ་ཆེན་པོ་མྱོང་སྟེ། དེ་བཞིན་གཤེགས་པ་ཡིད་ལ་དྲན་ཡང་དཔུང་གཉེན་དུ་
<pb id="48.293b"/>
འགྱུར་བ་མ་མཆིས་པས། འཁོར་གྱི་དཀྱིལ་འཁོར་འདིར་མ་མཆིས་པ་ལགས་སོ། །དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་
འཁོར་གྱི་དཀྱིལ་འཁོར་འདི་ན་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་སྐྱེ་བ་གཅིག་ལོན་པ་དང་། བྱང་ཆུབ་ཏུ་སེམས་བསྐྱེད་ནས་སྐྱེ་བ་ཚད་མེད་པ་སྙེད་ལོན་ཏེ། སངས་རྒྱས་ཚད་མེད་པ་སྙེད་ལ་
མཆོད་པས་མཆོད་པ་སེམས་ཤིན་དུ་བརྟན་པས། སྦྱིན་པའི་ཕ་རོལ་དུ་ཕྱིན་པ་སྤྱོད་པ་ཡོངས་སུ་རྫོགས་པ་ནས། ཤེས་རབ་ཀྱི་ཕ་རོལ་དུ་ཕྱིན་པའི་བར་དུ་ཡོངས་སུ་རྫོགས་ཏེ། ཡོན་ཏན་དང་ལྡན་པ་ཡུན་རིང་པོ་ནས། སངས་རྒྱས་ཚད་མེད་པ་
སྙེད་ལ་བསྙེན་བཀུར་བགྱིས་ནས་ཚངས་པར་སྤྱོད་པ་ཡོངས་སུ་དག་པ་དང་། བྱང་ཆུབ་ཀྱི་སེམས་ལས་ཕྱིར་མི་ལྡོག་པ་དང་། ཕྱིར་མི་ལྡོག་པའི་བཟོད་པ་ཐོབ་པ་དང་། ཕྱིར་མི་ལྡོག་པའི་གཟུངས་ཐོབ་པ་དང་། ཆོས་ཀྱི་བཟོད་པ་ཐོབ་པ་དང་། དཔའ་
བར་འགྲོ་བའི་ཏིང་ངེ་འཛིན་ལ་སོགས་ཏེ་ཏིང་ངེ་འཛིན་ཚད་མེད་པ་ཐོབ་པ་འདི་དག་གིས་ནི་ཐེག་པ་ཆེན་པོའི་མདོ་སྡེ་ལ་ནམ་དུ་ཡང་ཐེ་ཙོམ་མི་འབྱུང་ཞིང་། དཀོན་མཆོག་གསུམ་མཚན་ཉིད་གཅིག་པ་དང་། རྟག་པ་དང་། གནས་པ་དང་། 
མི་འགྱུར་མི་འཕོ་བ་རྣམ་པར་འབྱེད་ཅིང་སྟོན་པ་ལ་ཡང་ཤིན་དུ་མཁས་ཏེ། བསམ་གྱིས་མི་ཁྱབ་པའི་ཆོས་ཐོས་ན་ཡང་ངོ་མཚར་རྨད་དུ་མི་འཛིན་ལ། སྟོང་པ་ཉིད་རྣམ་པ་མང་པོ་ཐོས་ཀྱང་སེམས་མི་ཞུམ་མི་སྐྲག་པས་ཆོས་ཐམས་ཅད་ཀྱི་མཚན་
ཉིད་ཀྱང་མངོན་དུ་རྟོགས་པར་བགྱིད། མདོ་སྡེ་བཅུ་གཉིས་ཀྱང་འཛིན་ཅིང་དོན་ལ་ཡང་ཤིན་དུ་མཁས་ཏེ། དེ་མ་ལགས་པ་སངས་རྒྱས་ཚད་མེད་པ་སྙེད་ཀྱི་མདོ་སྡེ་གསུང་རབ་བཅུ་གཉིས་ཀྱང་འཛིན་ནུས་པ་མཆིས་ན་ཅིའི་སླད་དུ་ཡོངས་སུ་མྱ་ངན་
ལས་འདས་པའི་ཆོས་ཀྱི་རྣམ་གྲངས་འདི་འཛིན་མི་ནུས་སྙམ་དགོངས་ནས་ཀཽཎྜི་ནྱ་ལ་དགེ་སློང་དགའ་བོ་ག་རེ་ཞེས་བཀའ་སྩལ། དེ་ནས་བཅོམ་ལྡན་འདས་ཀྱིས་འཇམ་དཔལ་ལ་འདི་སྐད་ཅེས་བཀའ་སྩལ་ཏོ། །ལེགས་པར་ཉོན་ལ་ཤིན་དུ་ཡིད་
<pb id="48.294a"/>
ལ་ཟུང་ཤིག །རིགས་ཀྱི་བུ་ང་མངོན་པར་སངས་རྒྱས་ནས་ལོ་སུམ་བཅུ་ལྷག་ལོན་ཏེ། རྒྱལ་པོའི་ཁབ་ན་བཞུགས་པ་ན་དེའི་ཚེ་དེའི་དུས་ན་ངས་དགེ་སློང་རྣམས་ལ་འདི་སྐད་ཅེས་བཀའ་སྩལ་ཏོ། །དགེ་སློང་དག་ཁྱེད་སུ་ཞིག་གིས་
དེ་བཞིན་གཤེགས་པས་གསུངས་པའི་མདོ་སྡེ་བཅུ་གཉིས་འཛིན་ཅིང་ངའི་གཡོག་ཀྱང་བྱེད་ལ། བདག་གི་དོན་ཡང་བྱེད་ནུས་ཤེས་བཀའ་སྩལ་པ་ན། འཁོར་གྱི་ནང་ན་ཚེ་དང་ལྡན་པ་ཀུན་ཤེས་ཀཽཎྜི་ནྱས་ང་ལ་འདི་སྐད་ཅེས་གསོལ་ཏོ། །བདག་གིས་ནི་
དེ་བཞིན་གཤེགས་པས་གསུངས་པའི་གསུང་རབ་བཅུ་གཉིས་འཛིན་ཅིང་། དེ་བཞིན་གཤེགས་པས་མཛད་པའི་གཡོག་དང་། བདག་གི་དོན་ཀྱང་བགྱིད་ནུས་སོ་ཞེས་གསོལ་ཏོ། །དེ་ལ་ངས་འདི་སྐད་ཅེས་བཀའ་སྩལ་ཏོ། །ཀཽཎྜི་ནྱ་ཁྱོད་
ཉིད་ཀྱང་རྒས་འཁོགས་ཏེ། གཡོག་སྦྱིན་དགོས་ན་ཁྱོད་ཀྱིས་ངའི་གཡོག་ཇི་ལྟར་བྱ། དེ་ནས་ཤཱ་རིའི་བུས་གསོལ་པ། བདག་གིས་ནི་གསུང་རབ་ཐམས་ཅད་འཛིན་ཅིང་མཛད་པ་ཐམས་ཅད་ཀྱི་གཡོག་ཀྱང་བགྱིད་ལ། བདག་གི་དོན་
ཡང་བགྱིད་ནུས་སོ་ཞེས་གསོལ་ཏོ། །དེའི་ཚེ་ཤཱ་རིའི་བུ་ལ་ཡང་ཁྱོད་ཉིད་ཀྱང་རྒས་འཁོགས་ཏེ་གཡོག་དགོས་ན། ངའི་གཡོག་ཇི་ལྟར་བྱ་ཞེས་བཀའ་སྩལ་པ་ནས་དགྲ་བཅོམ་པ་ལྔ་བརྒྱའི་བར་དུ་གསོལ་ནས་ངས་མ་གནང་བ་ནི་དེ་བཞིན་དུ་རྒྱས་
པར་རིག་པར་བྱའོ། །དེའི་ཚེ་མཽད་གལ་ཡ་ན་འཁོར་དེའི་ནང་དུ་འདུས་པར་གྱུར་ཏེ། དེ་ཡིད་ལ་འདི་སྙམ་དུ་བསམས་སོ། །དེ་བཞིན་གཤེགས་པས་དགེ་སློང་ལྔ་བརྒྱ་པོ་གང་ཡང་གཡོག་ཏུ་མ་གནང་ན། བཅོམ་ལྡན་འདས་ཐུགས་གང་ལ་དད་སྙམ་
བསམས་ཏེ། ཏིང་ངེ་འཛིན་ལ་སྙོམས་པར་ཞུགས་ན་དེ་བཞིན་གཤེགས་པའི་ཐུགས་དགའ་བོ་ལ་དགྱེས་པ་ནི་ཇི་ལྟར་ཉི་མ་ཐོག་མ་ཤར་ན་ནུབ་ཕྱོགས་ཀྱི་བརྩིག་ངོས་ལ་སྣང་བ་དང་འདྲ་བར་སེམས་ཀྱིས་རྟོགས་ནས་ཏིང་ངེ་འཛིན་ལས་ལངས་ཏེ། ཀཽཎྜི་
ནྱ་ལ་འདི་སྐད་ཅེས་སྨྲས་སོ། །བཙུན་པ་བདག་གིས་བརྟགས་ན། དེ་བཞིན་གཤེགས་པ་ནི་ཞབས་འབྲིང་དུ་དགའ་བོ་དགྱེས་སོ། །དེ་ནས་ཀཽཎྜི་ནྱ་དགྲ་བཅོམ་པ་ལྔ་བརྒྱ་དང་བཅས་ཏེ་དགའ་བོ་གང་ན་བར་སོང་ནས་དགའ་བོ་ལ་འདི་སྐད་
<pb id="48.294b"/>
ཅེས་སྨྲས་སོ། །དགའ་བོ་ཁྱོད་དེ་བཞིན་གཤེགས་པའི་ཞབས་འབྲིང་དུ་བསྐོས་ཀྱིས་བཟོད་པ་ལོང་ཤིག །དགའ་བོས་སྨྲས་པ། བཙུན་པ་བདག་གིས་ནི་དེ་བཞིན་གཤེགས་པའི་ཞམ་རིང་བགྱིད་པའི་རྔོ་མི་ཐོག་གོ། །དེ་ཅིའི་ཕྱིར་ཞེ་ན། 
དེ་བཞིན་གཤེགས་པ་ནི་སེང་གེའི་རྒྱལ་པོ་འམ། ཀླུ་འམ། མེ་ལྟ་བུར་བྱིན་ཆེ་བ་ལགས་ཏེ། བདག་ནི་ཤིན་དུ་ཡང་ཞན་པས་ཞབས་འབྲིང་བགྱིད་པའི་རྔོ་མི་ཐོག་གོ། །དགེ་སློང་རྣམས་ཀྱིས་སྨྲས་པ། དགའ་བོ་ཁྱོད་ངེད་ཀྱིས་བསྒོ་བ་
བཞིན་དུ་དེ་བཞིན་གཤེགས་པའི་ཞབས་འབྲིང་གྱིས་ཤིག །ཕན་པ་དང་བདེ་བ་ཆེན་པོ་ཐོབ་པར་འགྱུར་རོ་ཞེས་ལན་གཉིས་ལན་གསུམ་གྱི་བར་དུ་བསྒོའོ། །ཡང་དགའ་བོས་སྨྲས་པ། བཙུན་པ་བདག་ནི་ཕན་པ་དང་བདེ་བ་ཆེན་པོ་ཡང་མི་འཚལ་ཏེ། 
དེ་བཞིན་གཤེགས་པའི་ཞབས་འབྲིང་ཡང་རྔོ་མི་ཐོག་གོ་ཞེས་སྨྲས་སོ། །དེ་ནས་མཽད་གལ་གྱིས་དགའ་བོ་ལ་སྨྲས་པ། ཁྱོད་མི་ཤེས་སོ། །དགའ་བོས་སྨྲས་པ། བཙུན་པ་བདག་ལ་བསྟན་དུ་གསོལ། མཽད་གལ་གྱིས་སྨྲས་པ། དེ་བཞིན་
གཤེགས་པས་སྔར་དགེ་འདུན་གྱི་ནང་ན་ཞམ་རིང་བ་བཏུས་ན་དགྲ་བཅོམ་པ་ལྔ་བརྒྱ་ཞབས་འབྲིང་དུ་གསོལ་ཀྱང་། དེ་བཞིན་གཤེགས་པས་མ་གནང་སྟེ། བདག་གིས་ཏིང་ངེ་འཛིན་དུ་ཞུགས་ཏེ་བལྟས་ན། དེ་བཞིན་གཤེགས་པའི་ཐུགས་
ཁྱོད་ལ་དགྱེས་པར་རྟོགས་ན། ཁྱོད་ཅིའི་ཕྱིར་མི་བཏུབ། དགའ་བོས་དེ་སྐད་ཅེས་སྨྲས་པ་ཐོས་ནས་ཐལ་མོ་སྦྱར་ཏེ་པུས་མོ་བཙུགས་ནས་འདི་སྐད་ཅེས་སྨྲས་སོ། །བཙུན་པ་ཇི་སྟེ་དེ་ལྟ་བུ་ཞིག་ལགས་ན་དེ་བཞིན་གཤེགས་པས་བདག་
གིས་གསོལ་བ་རྣམ་པ་གསུམ་ཞིག་གནང་ན། བདག་གིས་དགེ་འདུན་གྱི་བཀའ་བཞིན་དུ་དེ་བཞིན་གཤེགས་པའི་ཞབས་འབྲིང་བགྱིའོ། །ཞེས་སྨྲས་སོ་མཽད་གལ་གྱིས་སྨས་པ་ཁྱོད་ཅི་དང་ཅི་འདོད། དགའ་བོས་སྨྲས་པ། བདག་གིས་འདོད་པ་
གསུམ་ནི་ཇི་སྟེ་དེ་བཞིན་གཤེགས་པས་ན་བཟའ་རྙིང་པ་བདག་ལ་སྩལ་ན་བདག་མི་འཚལ་དུ་གནང་བ་དང་། ཇི་སྟེ་དེ་བཞིན་གཤེགས་པ་སྦྱིན་བདག་གི་དེར་གཤེགས་ན་བདག་མི་མཆི་བ་དང་། བདག་དུས་མ་མཆིས་པར་གང་ཡང་མཆི་བར་
<pb id="48.295a"/>
གནང་ན། བདག་གིས་དགེ་འདུན་གྱི་བཀའ་བཞིན་དུ་དེ་བཞིན་གཤེགས་པའི་གཡོག་བགྱིའོ། །དེ་ནས་ཀཽཎྜི་ནྱ་དང་། དགེ་སློང་ལྔ་བརྒྱ་པོ་རྣམས་ཕྱིར་ང་གང་ན་བར་ལྷགས་ནས་ང་ལ་འདི་སྐད་ཅེས་གསོལ་ཏོ། །བདག་ཅག་གིས་
དགེ་སློང་དགའ་བོ་ལ་བསྒོ་ན། སྨོན་པ་རྣམ་པ་འདི་གསུམ་གནང་ན་བདག་གིས་དགེ་འདུན་གྱི་བཀའ་བཞིན་དུ་བགྱིའོ་ཞེས་མཆིའོ། །འཇམ་དཔལ་ངས་དེའི་ཚེ་ན་དགའ་བོ་ལ་ཤིན་དུ་ལེགས་སོ་ལེགས་སོ་ཞེས་བྱ་བ་བྱིན་ནོ། །དགེ་སློང་དགའ་
བོ་ནི་ཤེས་རབ་དང་ལྡན་པས་དཔྱས་སུ་འགྱུར་བ་སྔ་ནས་ཤེས་སོ། །དེ་ཅིའི་ཕྱིར་ཞེ་ན། གང་ཟག་དག་ཁྱོད་ནི་གོས་དང་ཟས་ཀྱི་ཕྱིར་དེ་བཞིན་གཤེགས་པའི་གཡོག་བྱེད་དོ་ཞེས་སྨྲ་བར་གྱུར་ཏེ། དེ་བས་ན་ན་བཟའ་རྙིང་པ་མི་འདོད་ཅིང་འགྲོན་དུ་མི་
འགྲོའོ་ཞེས་སྨྲས་པ་ཡིན་ནོ། །ཀཽ་དི་ནྱས་དགེ་སློང་དགའ་བོ་ནི་ཤེས་རབ་དང་ལྡན་པས་ཇི་སྟེ་འགྲོ་བ་ལ་དུས་དང་ཚོད་བཟུང་ན། འཁོར་བཞི་པོ་ལ་ཕན་པ་དང་བདེ་བའི་དོན་རྒྱས་པར་བྱེད་མི་ནུས་ཏེ། དེ་བས་ན་འགྲོ་བ་ལ་དུས་མེད་པར་གསོལ་བ་
ཡིན་ནོ། །ཀཽཎྜི་ནྱ་ངས་ནི་དགེ་སློང་དགའ་བོས་གསོལ་པ་རྣམ་པ་གསུམ་པོ་ཡིད་བཞིན་དུ་གནང་ངོ་། །དེ་ནས་མཽད་གལ་ཕྱིར་དགེ་སློང་དགའ་བོའི་གན་དུ་སོང་སྟེ། དགའ་བོ་ལ་འདི་སྐད་ཅེས་སྨྲས་སོ། །ཁྱོད་ཀྱི་གསོལ་བ་རྣམ་པ་གསུམ་
པོ་ཁོ་བོས་གསོལ་ནས་དེ་བཞིན་གཤེགས་པ་ཐུགས་རྗེ་ཆེན་པོས་ཐམས་ཅད་གནང་ངོ་། །དགའ་བོས་སྨྲས་པ། བཙུན་པ་གལ་ཏེ་བཅོམ་ལྡན་འདས་ཀྱིས་གནང་ན། བདག་གིས་གཡོག་བགྱིའོ་ཞེས་སྨྲས་སོ། །འཇམ་དཔལ་དགའ་
བོས་ངའི་གཡོག་ལོ་ཉི་ཤུ་ལྷག་ཅིག་བྱས་ཏེ་བསམ་གྱིས་མི་ཁྱབ་པ་རྣམ་པ་བརྒྱད་དང་ལྡན་ནོ། །བརྒྱད་གང་ཞེ་ན། འདི་ལྟ་སྟེ། ལོ་ཉི་ཤུ་ལྷག་གི་བར་དུ་ངའི་གཡོག་བྱས་ཀྱང་ངའི་ཕྱི་བཞིན་འགྲོན་དུ་མི་འགྲོ་བ་ཡིན། ངའི་གཡོག་བྱས་ནས་ད་ཙམ་
གྱི་བར་དུ་ན་བཟའ་རྙིང་པ་མི་འདོད་པ་ཡིན། ངའི་གཡོག་བྱས་ནས་ངའི་དྲུང་དུ་འོང་བ་ན་དུས་མ་ཡིན་པར་མི་འོང་བ་ཡིན། ངའི་གཡོག་བྱེད་དེ་ཉོན་མོངས་པ་དང་ལྡན་ཡང་ངའི་ཞམ་རིང་དུ་རྒྱལ་པོའི་ཕོ་བྲང་དང་རིགས་ཆེན་པོ་བཙུན་པའི་གནས་སུ་
<pb id="48.295b"/>
ཕྱིན་ཏེ། བུ་མོ་བཟང་མོ་དང་ལྷ་དང་ཀླུའི་བུ་མོ་མཐོང་ཡང་འདོད་པའི་སེམས་མི་སྐྱེ་བ་ཡིན། ངའི་གཡོག་བྱས་ནས་ངས་གསུངས་པའི་མདོ་སྡེ་བཅུ་གཉིས་བཟུང་ནས་ལན་ཅིག་ཐོས་ནས་ཕྱིར་འདྲི་མི་སྲིད་དེ། ཇི་ལྟར་སྣོད་གཅིག་གི་ནང་ན་ཆུ་ཡོད་པ་
སྣོད་གཅིག་གི་ནང་དུ་བྱོ་བ་དང་འདྲ་བ་ཡིན་ཏེ། འདྲི་བ་གཅིག་མ་གཏོགས་པ་ནི་རྒྱལ་འཚབ་བེ་རོ་ཞེས་བྱ་བས་ཤཱག་གི་རིགས་བསད་ནས་གྲོང་ཁྱེར་སེར་སྐྱ་བཤིག་པ་ན། དགའ་བོ་དེའི་ཚེ་ཤིན་དུ་མི་དགའ་ནས་སྐད་ཆེན་པོར་ངུས་ཏེ་ང་གང་ན་བར་
འོང་ནས་ང་ལ་འདི་སྐད་ཅེས་གསོལ་ཏོ། །དེ་བཞིན་གཤེགས་པ་ཡང་གྲོང་ཁྱེར་འདིར་བལྟམ་ལ། བདག་ཀྱང་འདིར་བཙས་ཏེ། ཤཱཀྱ་རིགས་སུ་འཐུན་ན་ཅིའི་སླད་དུ་དེ་བཞིན་གཤེགས་པ་ནི་མདངས་ཡོད་པའི་འོད་ཅན་དུ་གྱུར་ལ། 
བདག་ནི་མདངས་མ་མཆིས་པར་གྱུར་ཞེས་གསོལ་ནས་ངས་དེ་ལ་འདི་སྐད་ཅེས་བཀའ་སྩལ་ཏོ། །དགའ་བོ་ང་ནི་སྟོང་པའི་ཏིང་ངེ་འཛིན་ལ་ནན་ཏན་མཛད་པས་ཁྱོད་དང་མི་འདྲ་བ་ཡིན་ནོ། །དེ་ནས་ལོ་གསུམ་འདས་ནས་ཕྱིར་ང་ལ་འདི་སྐད་ཅེས་ཞུས་
སོ། །བཅོམ་ལྡན་འདས་བདག་སྔོན་གྲོང་ཁྱེར་སེར་སྐྱར་དེ་བཞིན་གཤེགས་པ་ལ་སྟོང་པའི་ཏིང་ངེ་འཛིན་ཞུས་པ་བདེན་ནམ་བརྫུན་ཞེས་ཞུས་ནས་ངས་དགའ་བོ་ལ་དེ་དེ་བཞིན་ནོ། །དེ་དེ་བཞིན་ནོ། །ཞེས་བཀའ་སྩལ་པ་ཡིན། ངའི་གཡོག་བྱས་ནས་ཕ་
རོལ་གྱི་སེམས་ཤེས་པའི་ཡེ་ཤེས་མ་ཐོབ་མོད་ཀྱི། དེ་བཞིན་གཤེགས་པ་ཏིང་ངེ་འཛིན་གང་ལ་བཞུགས་པ་ཤེས་པ་ཡིན། ངའི་གཡོག་བྱས་ནས་སྨོན་ལམ་གྱི་ཡེ་ཤེས་མ་ཐོབ་མོད་ཀྱི། སེམས་ཅན་གང་དེ་བཞིན་གཤེགས་པའི་སྤྱན་སྔར་ཕྱིན་ན་དགེ་
སྦྱོང་གི་འབྲས་བུ་མངོན་སུམ་དུ་ཐོབ་པ་དང་། ཕྱིས་ཐོབ་པར་འགྱུར་བ་དང་། ལྷ་དང་མིའི་ལུས་གང་གིས་ཐོབ་པ་མངོན་སུམ་དུ་རྟོགས་པ་ཡིན། ངའི་གཡོག་བྱས་ནས་དེ་བཞིན་གཤེགས་པས་དགོངས་ཏེ་གསུངས་པ་ཐམས་ཅད་ཁོང་དུ་ཆུད་
ཅིང་རྟོགས་པ་ཡིན་ནོ། །རིགས་ཀྱི་བུ་དགེ་སློང་དགའ་བོ་ནི་དེ་ལྟར་བསམ་གྱིས་མི་ཁྱབ་པའི་ཆོས་བརྒྱད་དང་ལྡན་ཏེ། དེ་བས་ན་དགེ་སློང་དགའ་བོ་ནི་མང་དུ་ཐོས་པའི་མཛོད་ཡིན་ནོ་ཞེས་གྲགས་སོ། །རིགས་ཀྱི་བུ་དགེ་སློང་དགའ་བོ་ནི་ཆོས་རྣམ་
<pb id="48.296a"/>
པ་བརྒྱད་དང་ལྡན་པས་དེ་བཞིན་གཤེགས་པས་གསུངས་པའི་མདོ་སྡེ་བཅུ་གཉིས་འཛིན་པར་འགྱུར་ཏེ། བརྒྱད་གང་ཞེ་ན། འདི་ལྟ་སྟེ། དད་པའི་དབང་པོ་ཤིན་དུ་བརྟན་པ་དང་། ཤིན་དུ་དྲང་བ་དང་། ལུས་ལ་ནད་མེད་
པ་དང་། བརྩོན་འགྲུས་དང་ལྡན་པ་དང་། དྲན་པ་དང་ལྡན་པ་དང་། ང་རྒྱལ་མེད་པ་དང་། ཏིང་ངེ་འཛིན་དང་ཤེས་རབ་ཏུ་ལྡན་པ་དང་། ཐོས་པ་ལས་ཤེས་རབ་སྐྱེ་བ་དང་ལྡན་པ་ཡིན་ཏེ། འཇམ་དཔལ་སངས་རྒྱས་རྣམ་པར་གཟིགས་ཀྱི་ཉེ་
གནས་མྱ་ངན་མེད་ཅེས་བྱ་བ་ཡང་འདི་བཞིན་དུ་ཆོས་བརྒྱད་དང་ལྡན་ནོ། །དེ་བཞིན་གཤེགས་པ་གཙུག་ཏོར་ཅན་གྱི་ཉེ་གནས་ཙ་པ་ཀ་ལ་དང་། སངས་རྒྱས་ཐམས་ཅད་སྐྱོབ་ཀྱི་ཉེ་གནས་ཨུ་པ་ཤན་ཏ་དང་། སངས་རྒྱས་ལོག་པར་དད་སེལ་གྱི་ཉེ་
གནས་པ་ཏེ་ཞེས་བྱ་བ་དང་། སངས་རྒྱས་གསེར་ཐུབ་བསོད་སྐྱབས་ཀྱི་ཉེ་གནས་སོ་ཏེ་ཞེས་བྱ་བ་དང་། སངས་རྒྱས་འོད་སྲུང་གི་ཉེ་གནས་ཡ་བ་མི་ཏ་ཞེས་བྱ་བ་ཡང་ཐམས་ཅད་ཆོས་བརྒྱད་དང་ལྡན་ཏེ། ད་ལྟར་ངའི་དགའ་བོ་ཡང་ཆོས་བརྒྱད་དང་ལྡན་ནོ། །
དེ་བས་ན་དགེ་སློང་དགའ་བོ་ནི་མང་དུ་ཐོས་པའི་མཛོད་ཅེས་གྲགས་སོ། །རིགས་ཀྱི་བུ་ཁྱོད་སྨྲ་བ་ལྟར་འཁོར་གྱི་དཀྱིལ་འཁོར་འདི་ན་བྱང་ཆུབ་སེམས་དཔའ་ཚད་མེད། མཐའ་ཡས་པ་ཞིག་འདུས་མོད་ཀྱི། བྱང་ཆུབ་སེམས་དཔའ་དེ་དག་ཀྱང་བྱམས་
པ་ཆེན་པོ་དང་། སྙིང་རྗེ་ཆེན་པོས་བྱེད་དཀའ་བ་བྱེད་དེ། དེ་ལྟར་བྱམས་པ་དང་། སྙིང་རྗེའི་དབང་གིས་སོ་སོ་ན་ལས་ཡོད་ལ། འཁོར་རྣམས་གདུལ་བ་དང་། བདག་གི་ལུས་བརྒྱན་པའི་ལས་བྱེད་དེ། དེ་བས་ན་ང་ཡོངས་སུ་མྱ་ངན་ལས་འདས་ན་མདོ་སྡེ་སྡེ་
བཅུ་གཉིས་བརྒྱས་པར་སྒྲོགས་མི་ནུས་སོ། །ཇི་སྟེ་བྱང་ཆུབ་སེམས་དཔས་བར་བར་སྒྲོགས་ན་ཡང་གཞན་དག་ཡིད་མི་ཆེས་སོ། །འཇམ་དཔལ་དགེ་སློང་དགའ་བོ་ནི་ངའི་གཅུང་ཡིན་ཏེ། ལོ་ཉི་ཤུ་ལྷག་གི་བར་དུ་ངའི་གཡོག་བྱས་ནས་ཅི་ཐོས་པ་ཐམས་ཅད་ཡོངས་
སུ་འཛིན་པ་ནི་ཇི་ལྟར་སྣོད་གཅིག་གི་ཆུ་གཅིག་གི་ནང་དུ་བྱོ་བ་བཞིན་ནོ། །དེ་བས་ན་ངས་དགའ་བོ་ག་རེ་ཞེས་དྲིས་ཏེ། ཡོངས་སུ་མྱ་ངན་ལས་འདའ་བའི་མདོ་སྡེ་འདི་འཛིན་དུ་གཞུག་པའི་ཕྱིར་བོས་སོ། །དགེ་སློང་དགའ་བོས་གང་མ་ཐོས་པའི་རྣམས་ཀྱང་བྱང་
<pb id="48.296b"/>
ཆུབ་སེམས་དཔའ་རྣམས་ལ་ཤིན་དུ་རྒྱས་པར་སྟོན་ཏེ། དགའ་བོས་ཅི་ཐོས་པ་ཐམས་ཅད་ཁོང་དུ་ཆུད་ཅིང་རྟོགས་པར་འགྱུར་རོ། །འཇམ་དཔལ་དགེ་སློང་དགའ་བོ་ནི་ད་ལྟར་འདི་ནས་དཔག་ཚད་བཅུ་གཉིས་ཀྱི་ཕ་རོལ་གནས་གཞན་ཞིག་ན་བདུད་དྲུག་
ཁྲི་བཞི་སྟོང་སྙེད་ཀྱིས་རྣམ་པར་གཙེ་ཞིང་འདུག་གིས། ཁྱོད་སོང་ལ་སྐད་ཆེན་པོས་བདུད་རྣམས་ལ་ལེགས་པར་ཉོན་ཅིག །ལེགས་པར་ཉོན་ཅིག །དེ་བཞིན་གཤེགས་པས་གསུངས་པའི་གཟུངས་ཆེན་པོ་ནི་འདི་ཡིན་ནོ་ཞེས་བསྒོ་ཞིག །ལྷ་དང་། ཀླུ་དང་། 
དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་དང་། མི་དང་། མི་མ་ཡིན་པ་དང་། རིའི་ལྷ་དང་། ཤིང་གི་ལྷ་དང་། ཆུའི་ལྷ་དང་། རྒྱ་མཚོའི་ལྷ་དང་། ཁྱིམ་གྱི་ལྷ་ལ་སོགས་ཏེ། ལྷ་ཐམས་ཅད་ཀྱིས་གཟུངས་ཀྱི་
མིང་འདི་ཐོས་པ་ཙམ་གྱིས་སྟི་སྟང་མི་བྱེད་པ་འམ། གཟུངས་ཀྱི་མིང་མི་འཛིན་པ་གང་ཡང་མེད་དོ། །གཟུངས་འདི་ནི་སངས་རྒྱས་གང་གཱའི་ཀླུང་བཅུའི་བྱེ་མ་སྙེད་ཀྱིས་གསུངས་ཏེ། བུད་མེད་ཀྱི་ལུས་སྤོང་ཞིང་སྔོན་གྱི་གནས་དྲན་པར་འགྱུར་རོ། །གལ་
ཏེ་ཚངས་པར་སྤྱོད་པ་དང་། ཤ་མི་ཟ་བ་དང་། ཆང་མི་འཐུང་བ་དང་། དཀུ་བག་མི་ཟ་བ་དང་། གནས་དབེན་པ་ལ་དགའ་བ་དང་། རྣམ་པ་འདི་ལྔ་ལྟར་བྱས་ཏེ། དད་པའི་སེམས་ཀྱིས་གཟུངས་འདི་ཀློག་གམ། འདོན་ཏམ། གླེགས་བམ་དུ་འདྲི་ན་གང་ཟག་
དེས་ནི་སྡིག་པ་མི་དགེ་བའི་ལས་ཁྲག་ཁྲིག་བདུན་བཅུ་རྩ་བདུན་ལས་འདས་པར་འགྱུར་རོ། །དེ་ནས་བཅོམ་ལྡན་འདས་ཀྱིས་བཀའ་སྩལ་པ། སྔགས་ལ། ཨ་མ་ལེ། བི་མ་ལེ། ནིར་མ་ལེ། མུ་ག་ལེ། ཧེ་མ་ལ་ཛ་གརྦེ། ས་མན་ཏ་བྷ་དྲེ། ཤ་
བ་ཐ་ས་དན་ནེ། པ་ར་མ་ཨརྠ་ས་ར་ཎེ། མ་ན་སེ། ཨ་ཤུད་དྷེ། བི་ལ་གི། ཨ་མ་ལེ་ཏེ། བ་ལམ་མི། བ་ལམ་བ་སྭ་རེ། པུ་ཎྱེ་པུ་ཎྱེ། མ་ནོ་ལ་དཻ། དེའི་ཚེ་འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལས་གཟུངས་དེ་མནོས་ནས་
དགའ་བོ་གང་ན་བར་སོང་སྟེ་བདུད་རྣམས་ལ་འདི་སྐད་ཅེས་སྨྲས་སོ། །བདུད་གྱི་འཁོར་ཁྱོད་ལེགས་པར་ཉོན་ཅིག །ངས་བཅོམ་ལྡན་འདས་ལས་མནོས་པའི་གཟུངས་བརྗོད་པར་བྱའོ་ཞེས་སྨྲས་སོ། །བདུད་ཀྱི་རྒྱལ་པོས་གཟུངས་འདི་ཐོས་
<pb id="48.297a"/>
མ་ཐག་ཏུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ། བདུད་ཀྱི་ལས་ཡོངས་སུ་སྤངས་ནས་དགའ་བོ་ཡང་བཏང་ངོ་། །འཇམ་དཔལ་གཞོན་ནུ་དགའ་བོ་དང་བཅས་ཏེ་ཕྱིར་སངས་རྒྱས་གང་ན་བར་འོངས་ནས་ཕྱིན་པ་དང་། 
དགའ་བོས་སངས་རྒྱས་ལ་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །དེ་ནས་བཅོམ་ལྡན་འདས་ཀྱིས་དགའ་བོ་ལ་འདི་སྐད་ཅེས་བཀའ་སྩལ་ཏོ། །ཤིང་སཱ་ལའི་ཚལ་གྱི་ཕྱི་རོལ་ན་ཀུན་དུ་རྒྱུ་ཤིན་དུ་བཟང་པོ་ཞེས་བྱ་བ་ལོ་བརྒྱ་ཉི་ཤུ་ལོན་ཏེ་རྒས་ཤིང་འཁོགས་
པ། མངོན་པར་ཤེས་པ་ལྔ་ཐོབ་ཀྱང་ང་རྒྱལ་མ་བཏང་སྟེ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་སྟེངས་ཀྱི་ཏིང་ངེ་འཛིན་ཐོབ་ནས་ཐམས་ཅད་མཁྱེན་པའི་ཡེ་ཤེས་སུ་བཟུང་སྟེ། མྱ་ངན་ལས་འདའ་བར་འདུ་ཤེས་སོ། །ཁྱོད་སོང་ལ་ཤིན་དུ་བཟང་
པོ་ལ་འདི་སྐད་ཅེས་བསྒོ་ཤིག །དེ་བཞིན་གཤེགས་པ་འཇིག་རྟེན་དུ་བྱུང་བ་ནི་མེ་ཏོག་ཨུ་དུམ་བ་ར་དང་འདྲ་སྟེ། དོ་ནུབ་ནམ་གྱི་གུང་ལ་ཡོངས་སུ་མྱ་ངན་ལས་འདའ་བར་གཤེགས་ཀྱིས། བྱ་བ་ཡོད་ན་དུས་ལ་བབ་ཀྱིས་ཕྱིས་འགྱོད་པའི་སེམས་སྐྱེས་ས་རེ་
ཞེས་གྱིས་ཤིག །དགའ་བོ་ཁྱོད་ཀྱིས་བསྒོ་ན་གདོན་མི་ཟ་བར་ཉན་པར་འགྱུར་རོ། །དེ་ཅིའི་ཕྱིར་ཞེ་ན། ཁྱོད་སྔོན་སྐྱེ་བ་ལྔ་བརྒྱའི་བར་དུ་ཤིན་དུ་བཟང་པོའི་བུར་སྐྱེས་ཏེ། དགའ་ཞིང་འདོད་པའི་བག་ཆགས་ད་དུང་མ་ཟད་པས། དེ་བས་ན་ཁྱོད་
ཀྱིས་བསྒོ་བའི་ཚིག་ཉན་པར་འགྱུར་རོ། །དེ་ནས་དགའ་བོ་སངས་རྒྱས་ཀྱི་བཀའ་བཞིན་དུ་ཤིན་དུ་བཟང་པོ་གང་ན་བར་སོང་ནས་འདི་སྐད་ཅེས་སྨྲས་སོ། །སྐྱེས་བུ་འདི་ལྟར་རིག་པར་གྱིས་ཤིག །དེ་བཞིན་གཤེགས་པ་འཇིག་རྟེན་དུ་འབྱུང་བ་ནི་མེ་ཏོག་ཨུ་
དུམ་བ་ར་དང་འདྲ་སྟེ། དོ་ནུབ་ནམ་གྱི་གུང་ལ་ཡོངས་སུ་མྱ་ངན་ལས་འདའ་བར་གཤེགས་ཀྱིས། བྱ་བ་ཅི་ཡོད་པ་ད་དུས་ལ་བབ་ཀྱིས་ཕྱིས་འགྱོད་པ་མེད་པར་བྱའོ། །ཤིན་དུ་བཟང་པོས་སྨྲས་པ། ལེགས་སོ། །དགའ་བོ་བདག་དེ་བཞིན་གཤེགས་པ་གང་
ན་བར་འགྲོའོ། །དེ་ནས་དགའ་བོ་ཤིན་དུ་བཟང་པོ་དང་འགྲོག་ཏེ། སངས་རྒྱས་གང་ན་བར་འོངས་ནས་ཤིན་དུ་བཟང་པོས་སངས་རྒྱས་ལ་བསྙུན་གསོལ་ནས་འདི་སྐད་ཅེས་གསོལ་ཏོ། །གཽ་ཏ་མ་བདག་གིས་ཞུ་བ་ཞུ་ན། བདག་གིས་བསམས་པ་བཞིན་
<pb id="48.297b"/>
དུ་བཀའ་སྩལ་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། ཤིན་དུ་བཟང་པོ་དུས་ལ་བབ་ཀྱིས་ཅི་དང་ཅི་འདོད་པ་དྲིས་ཤིག །ངས་དེ་དང་དེའི་ལན་སྨྲ་བར་བྱའོ། །གསོལ་པ། གཽ་ཏ་མ་དགེ་སྦྱོང་དང་བྲམ་ཟེ་དག་འདི་སྐད་སྨྲ་བ་མཆིས་སོ། །
སེམས་ཅན་ཐམས་ཅད་སྡུག་བསྔལ་བ་དང་བདེ་བ་མྱོང་བ་ནི་ཐམས་ཅད་ཀྱང་སྔོན་གྱི་ལས་ལགས་ཏེ། དེ་བས་ན་གལ་ཏེ་ཚུལ་ཁྲིམས་བསྲུང་བ་ལ་བརྩོན་ཞིང་ལུས་དང་སེམས་སྡུག་བསྔལ་བར་གྱུར་ན། སྔོན་གྱི་ལས་ཟད་པར་འགྱུར་རོ། །སྔོན་གྱི་ལས་
ཟད་ན་སྡུག་བསྔལ་ཟད་པར་འགྱུར་རོ། །སྡུག་བསྔལ་ཟད་ན་མྱ་ངན་ལས་འདའོ་ཞེས་མཆི་བའི་དོན་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་གལ་ཏེ་དགེ་སྦྱོང་ངམ་བྲམ་ཟེ་དག་དེ་སྐད་ཅེས་སྨྲ་བ་ཡོད་ན། དེ་ལ་ཐུགས་བརྩེ་
བའི་ཕྱིར་ཡང་དང་ཡང་དེའི་དྲུང་དུ་གཤེགས་ནས་དེ་ལ་ཁྱོད་འདི་སྐད་ཅེས་སྨྲ་བ་བདེན་ནམ་ཞེས་དྲིས་ཏེ། དེས་བདག་དེ་སྐད་ཅེས་སྨྲས་པ་བདེན་ནོ། །དེ་ཅིའི་ཕྱིར་ཞེ་ན། གཽ་ཏ་མ་བདག་གིས་མངོན་དུ་མཐོང་སྟེ། སེམས་ཅན་ཁ་ཅིག་སྡིག་པ་མི་དགེ་བའི་
ཆོས་བྱེད་ལ་ལོངས་སྤྱོད་དང་དབང་དུ་ལྡན་པ་ཡོད་དོ། །ཁ་ཅིག་ནི་དགེ་བའི་ལས་བྱེད་ཀྱང་དབུལ་ཕོངས་ཏེ་དབང་དང་མི་ལྡན་ནོ། །ཁ་ཅིག་ནི་ལས་མང་བྱས་ཀྱང་ནོར་མི་ཐོབ་ལ། ཁ་ཅིག་ནི་མ་བསྒྲུབས་ཀྱང་རང་ཐོབ་བོ། །ཁ་ཅིག་ནི་བྱམས་པའི་
སེམས་དང་ལྡན་ཏེ་སྲོག་མི་གཅོད་ཀྱང་ཚེ་ཐུང་ལ། ཁ་ཅིག་ནི་སྲོག་གཅོད་པ་ལ་དགའ་ཡང་ཚེ་མཐར་ཕྱིན་པ་ཡོད་དོ། །ཁ་ཅིག་ནི་ཚངས་པར་སྤྱོད་པ་ཡོངས་སུ་དག་ཅིང་ཚུལ་ཁྲིམས་སྲུང་བ་ལ་བརྩོན་པ་རྣམ་པར་གྲོལ་བ་ཐོབ་པ་དང་མི་ཐོབ་པ་ཡང་ཡོད་དེ། དེ་བས་
ན་བདག་གིས་སེམས་ཅན་ཐམས་ཅད་སྡུག་བསྔལ་བ་དང་བདེ་བ་མྱོང་བ་ནི་སྔོན་གྱི་ལས་ཀྱི་རྒྱུ་དང་རྐྱེན་ཡིན་ནོ་ཞེས་སྨྲ་ན། ཤིན་དུ་བཟང་པོ་དེ་ལ་ངས་ཡང་འདི་སྐད་ཅེས་འདྲིའོ། །ཁྱོད་ཀྱིས་འདས་པའི་ལས་ཡང་དག་པར་མཐོང་ངམ། གལ་ཏེ་ལས་ཡོད་པ་
ཞིག་ཡིན་ན་མང་ངམ་ཉུང་། ད་ལྟར་དཀའ་ཐུབ་སྤྱོད་པས་ཇི་ཙམ་ཞིག་མེད་པར་འགྱུར། ལས་དེ་ཟད་པར་འགྱུར་བ་ཞིག་གམ་ཟད་པར་མི་འགྱུར། ལས་དེ་ཟད་པར་འགྱུར་ན་ཐམས་ཅད་ཟད་དམ་ཞེས་འདྲིའོ། །ཇི་སྟེ་དེས་ང་ལ་མི་ཤེས་སོ་ཞེས་སྨྲ་ན་ངས་དེའི་
<pb id="48.298a"/>
ཕྱིར་དཔེ་འདི་བཤད་པར་བྱའོ། །འདི་ལྟ་སྟེ་དཔེར་ན་མི་ཞིག་ལ་དུག་མདས་ཕོག་ན། དེའི་གཉེན་བཤེས་དག་མདའ་འབྱིན་པའི་སྨན་པ་བཙལ་ནས་མདའ་ཕྱུང་ན་དེའི་ལུས་རབ་ཏུ་བདེ་བར་འགྱུར་ཏེ། ཕྱིས་ལོ་བཅུ་ལོན་ཀྱང་སྨན་པ་དེས་མདའ་ཕྱུང་ནས་
རྨ་ཁ་སྨན་གྱིས་བསྐུས་པས་སོས་པར་གྱུར་ཏེ་རབ་ཏུ་བདེ་བ་ཡིན་ནོ་སྙམ་གསལ་བར་དྲན་ནོ། །ཁྱོད་ཀྱིས་སྔོན་འདས་པའི་ལས་ཀྱང་མི་ཤེས་ན། ཇི་ལྟར་ད་ལྟར་དཀའ་ཐུབ་སྤྱོད་པས་འདས་པའི་ལས་མེད་པར་བྱེད་ནུས་པར་ཤེས་ཤེས་འདྲིའོ། །གལ་ཏེ་དེས་ཡང་
འདི་སྐད་དུ་གཽ་ཏ་མ་ཁྱོད་ལ་ཡང་འདས་པའི་ལས་ཡོད་ན། ང་ཡང་འབའ་ཤིག་གི་འདས་པའི་ལས་ལ་སྨད་དུ་ཅི་ཡོད། གཽ་ཏ་མས་གསུངས་པའི་མདོ་སྡེ་ལས་ཀྱང་འདི་སྐད་གསུངས་ཏེ། ཕྱུག་ཅིང་ལོངས་སྤྱོད་དང་ལྡན་ལ་དབང་ཆེ་བ་ཞིག་མཐོང་ན་འདི་ནི་
སྔོན་སྦྱིན་པ་བྱས་པ་ཡིན་ནོ་ཞེས་བགྱི་བ་དེ་སྔོན་གྱི་ལས་མ་ཡིན་ནམ་ཞེས་སྨྲ་ན་ཡང་དེ་ལ་ངས་འདི་སྐད་ཅེས་བྱའོ། །དེ་ནི་རྗེས་སུ་དཔགས་པས་ཤེས་པ་ཡིན་གྱི་ཡང་དག་པར་ཤེས་པ་ཞེས་མི་བྱའོ། །ངའི་བསྟན་པ་ལ་ཁ་ཅིག་ནི་རྒྱུའི་དབང་གིས་འབྲས་བུ་ཤེས་ལ་
ཁ་ཅིག་ནི་འབྲས་བུ་ལས་རྒྱུ་ཤེས་པ་ཡང་ཡོད་དོ། །སངས་རྒྱས་ཀྱིས་བསྟན་པ་ལ་ནི་འདས་པའི་ལས་ཀྱང་ཡོད་ལ། ད་ལྟར་གྱི་ལས་ཀྱང་ཡོད་དེ། ཁྱོད་ནི་དེ་ལྟ་མ་ཡིན་གྱི། འདས་པའི་ལས་འབའ་ཤིག་ཡོད་ལ། ད་ལྟར་གྱི་ལས་མེད་དོ། །ཁྱོད་ཀྱི་ཆོས་ནི་
ཐབས་དང་སྦྱོར་བས་ལས་གཅོད་པ་མ་ཡིན་ཏེ། ངའི་བསྟན་པ་ནི་དེ་ལྟ་མ་ཡིན་གྱི་ཐབས་དང་སྦྱོར་བས་གཅོད་དོ། །ཁྱོད་ནི་ལས་ཟད་ན་སྡུག་བསྔལ་ཟད་ཅེས་ཟེར་ཏེ། ང་ནི་དེ་ལྟ་མ་ཡིན་གྱི་ཉོན་མོངས་པ་ཟད་ན་ལས་དང་སྡུག་བསྔལ་ཟད་པར་འགྱུར་ཏེ། དེ་བས་
ན་ཁྱོད་ཀྱི་འདས་པའི་ལས་ལ་ང་སྨོད་པ་ཡིན་ནོ། །ཡང་འདི་སྐད་དུ་གཽ་ཏ་མ་བདག་ནི་མི་ཤེས་ཀྱི། སློབ་དཔོན་གྱིས་འདི་སྐད་དུ་བཤད་དེ། བདག་མ་ཉེས་སོ་ཞེས་ཟེར་ན་ཡང་། ངས་དེ་ལ་ཁྱོད་ཀྱི་སྟོན་པ་སུ་ཡིན་ཞེས་བྱའོ། །དེས་ངའི་སྟོན་པ་ནི་འོད་སྲུང་རྫོགས་
བྱེད་ཡིན་ནོ་ཞེས་ཟེར་ན་ཡང་ངས་དེ་ལ་ཁྱོད་ཀྱི་སྟོན་པ་ལ་འདས་པའི་ལས་ཤེས་སམ་ཞེས་ལེགས་པར་འདྲི་ན་ཅི་ཉེས་ཤེས་བྱའོ། །ཇི་སྟེ་ཁྱོད་ཀྱི་སྟོན་པ་མི་ཤེས་ཟེར་ན། ཁྱོད་དེའི་ཚིག་ཅིའི་ཕྱིར་ཉན། ཇི་སྟེ་ཤེས་ཤེས་སྨྲ་ན་ཡང་འདི་སྐད་དྲིའོ། །སྡུག་བསྔལ་
<pb id="48.298b"/>
བའི་རྒྱུ་ཐ་མས་སྡུག་བསྔལ་རབ་དང་འབྲིང་མྱོང་བར་འགྱུར་རམ། སྡུག་བསྔལ་གྱི་རྒྱུ་འབྲིང་གིས་སྡུག་བསྔལ་ཐ་མ་དང་རབ་མྱོང་བར་འགྱུར་རམ། སྡུག་བསྔལ་གྱི་རྒྱུ་རབ་ཀྱིས་སྡུག་བསྔལ་འབྲིང་དང་ཐ་མར་འགྱུར་རམ་ཞེས་དྲི་སྟེ། ཇི་སྟེ་མི་འགྱུར་རོ་ཞེས་སྨྲ་
ན་ཡང་འདི་སྐད་དུ་སྟོན་པ་ཁྱོད་ཅིའི་ཕྱིར་སྡུག་བསྔལ་དང་བདེ་བ་མྱོང་བ་ནི་འདས་པའི་འབའ་ཤིག་ཡིན་གྱི་ད་ལྟར་གྱི་མ་ཡིན་ནོ་ཞེས་སྨྲ། ཡང་འདི་སྐད་དུ་ད་ལྟར་གྱི་སྡུག་བསྔལ་དེ་འདས་པའི་དུས་ཀྱི་ལས་ཡིན་ནམ་ཞེས་དྲིས་ཤིག །ཇི་སྟེ་འདས་པའི་དུས་ནས་ཡོད་ན་
འདས་པའི་ལས་ནི་ཐམས་ཅད་ཟད་པ་ཡིན་ནོ། །ཇི་སྟེ་ཐམས་ཅད་ཟད་པ་ཞིག་ཡིན་ན་ཅིའི་ཕྱིར་ད་ལྟར་གྱི་ལུས་འདིར་མྱོང་བར་འགྱུར། ཇི་སྟེ་འདས་པའི་དུས་ལ་མེད་ན་ད་ལྟར་གྱི་དུས་འབའ་ཤིག་ན་ཡོད་པ་ཞིག་ཡིན་ན། ཅིའི་ཕྱིར་སེམས་ཅན་རྣམས་ཀྱི་
སྡུག་བསྔལ་དང་བདེ་བ་ནི་ཐམས་ཅད་སྔོན་གྱི་ལས་ཡིན་ནོ་ཞེས་སྨྲ། ཁྱོད་ཀྱིས་གལ་ཏེ་ད་ལྟར་དཀའ་ཐུབ་སྤྱོད་པས་འདས་པའི་ལས་མེད་པར་འགྱུར་རོ་ཞེ་ན། ད་ལྟར་གྱི་དཀའ་ཐུབ་ཀྱི་སྤྱོད་པ་ཅིས་མེད་པར་འགྱུར། མེད་པར་མི་འགྱུར་བ་ཞིག་ཡིན་ན་
སྡུག་བསྔལ་ནི་རྟག་པར་འགྱུར་རོ། །སྡུག་བསྔལ་རྟག་པ་ཞིག་ཡིན་ན་ཅིའི་ཕྱིར་སྡུག་བསྔལ་ལས་རྣམ་པར་གྲོལ་ལོ་ཞེས་སྨྲ། ཇི་སྟེ་སྤྱོད་པ་གཞན་ཞིག་གིས་དཀའ་ཐུབ་སྤྱོད་པ་མེད་པར་བྱེད་ན། འདས་པ་ནི་ཟད་པ་ཡིན་ན་ཇི་ལྟར་སྡུག་བསྔལ་ཡོད་
པར་རུང་། སྐྱེས་བུ་དེ་ལྟར་དཀའ་ཐུབ་སྤྱོད་པ་དེ་བདེ་བའི་ལས་བྱས་པས་སྡུག་བསྔལ་གྱི་འབྲས་བུ་མྱོང་བར་འགྱུར་བ་ཡོད་དམ། སྡུག་བསྔལ་གྱི་ལས་བྱས་པས་བདེ་བའི་འབྲས་བུ་མྱོང་བར་འགྱུར་བ་ཡོད་དམ། སྡུག་བསྔལ་ཡང་མེད་བདེ་བ་ཡང་མེད་པའི་
ལས་ཀྱིས་འབྲས་བུ་མི་མྱོང་བ་ཡོད་དམ། ད་ལྟར་གྱི་རྣམ་པར་སྨིན་པ་ལས་སྐྱེ་བའི་རྣམ་པར་སྨིན་པར་འགྱུར་བ་ཡོད་དམ། སྐྱེ་བའི་རྣམ་པར་སྨིན་པ་ལས་ད་ལྟར་གྱི་རྣམ་པར་སྨིན་པར་འགྱུར་བ་ཡོད་དམ། རྣམ་པར་སྨིན་པ་གཉིས་པོ་ལས་རྣམ་པར་སྨིན་པ་མེད་པ་
པར་འགྱུར་བ་ཡོད་དམ། ངེས་པར་རྣམ་པར་སྨིན་པ་ལས་རྣམ་པར་སྨིན་པ་མེད་པར་འགྱུར་བ་ཡོད་དམ། རྣམ་པར་སྨིན་པ་མེད་པ་ལས་ངེས་པར་རྣམ་པར་སྨིན་པ་ཡོད་དམ་ཞེས་དྲིས་ཤིག། ཇི་སྟེ་གཽ་ཏ་མ་མེད་ཅེས་ཟེར་ན། ངས་ཡང་དེ་ལ་འདི་སྐད་ཅེས་བྱའོ། །
<pb id="48.299a"/>
ཇི་སྟེ་དེ་ལྟར་མི་འགྱུར་ན་ཅིའི་ཕྱིར་དཀའ་ཐུབ་སྤྱོད། དེ་བས་ན་ངེས་པར་འདས་པའི་ཆོས་ཀྱང་ཡོད་ལ། ད་ལྟར་གྱི་རྒྱུ་དང་རྐྱེན་ཡང་ཡོད་དེ། དེ་བས་ན་ངས་ཉོན་མོངས་པའི་རྐྱེན་གྱིས་ལས་སྐྱེས་སོ། །ལས་ཀྱི་རྐྱེན་གྱིས་རྣམ་པར་སྨིན་
པ་མྱོང་བར་གྱུར་ཏོ་ཞེས་གསུངས་སོ། །དེ་བས་ན་སེམས་ཅན་ཐམས་ཅད་ལ་སྔ་མ་འདས་པའི་ལས་དང་། ད་ལྟར་གྱི་རྒྱུ་དང་རྐྱེན་ཡོད་པར་རིག་པར་བྱ་སྟེ། སྔོན་འདས་པའི་ཚེ་ལས་ཡོད་མོད་ཀྱི། ད་ལྟར་གྱི་དུས་ཀྱི་ཟས་དང་སྐོམ་གྱི་རྒྱུ་དང་རྐྱེན་དགོས་སོ། །
སྐྱེས་བུ་ཁྱོད་ཇི་སྟེ་སོ་སོའི་སྐྱེ་བོ་དག་བདེ་བ་མྱོང་བ་དང་སྡུག་བསྔལ་མྱོང་བ་ནི་སྔོན་འདས་པའི་ལས་ཀྱི་རྒྱུ་དང་རྐྱེན་ཡིན་ནོ་ཞེས་སྨྲ་ན་ཡང་དེ་མི་རུང་ངོ་། །དེ་ཅིའི་ཕྱིར་ཞེ་ན། འདི་ལྟ་སྟེ་དཔེར་ན་སྐྱེས་བུ་ཞིག་རྒྱལ་པོ་ལ་དགྲ་དགྲར་འགྱུར་བ་བསད་ན། དེའི་རྒྱུ་དེའི་རྐྱེན་
གྱིས་ནོར་དང་རིན་པོ་ཆེ་མང་དུ་ཐོབ་བོ། །དེ་ལྟར་ནོར་དང་རིན་པོ་ཆེ་ཐོབ་པས་ད་ལྟར་གྱི་དུས་ན་བདེ་བ་མྱོང་བར་འགྱུར་ཏེ། དེ་ནི་ད་ལྟར་གྱི་དུས་སུ་བདེ་བར་འགྱུར་བའི་རྒྱུ་བྱས་ནས། ད་ལྟར་གྱི་དུས་སུ་བདེ་བ་མྱོང་བ་ཡིན་ནོ། །འདི་ལྟ་སྟེ་དཔེར་ན་མི་ཞིག་རྒྱལ་
པོའི་སྲས་གང་སྡུག་པ་ཞིག་བསད་ན། དེའི་རྒྱུ་དེའི་རྐྱེན་གྱིས་ལུས་དང་སྲོག་ཡལ་བར་འགྱུར་ཏེ། དེ་ནི་ད་ལྟར་གྱི་དུས་སུ་སྡུག་བསྔལ་དུ་འགྱུར་བའི་རྒྱུ་བྱས་ནས་ད་ལྟར་གྱི་དུས་སུ་སྡུག་བསྔལ་རྣམ་པར་སྨིན་པ་ཡིན་ནོ། །སྐྱེས་བུ་སེམས་ཅན་ཐམས་
ཅད་ཀྱི་ད་ལྟར་གྱི་དུས་ཀྱི་རྒྱུ་ནི་ཆེན་པོ་བཞི་དང་། དུས་དང་། ཚོད་དང་། ས་དང་། མེ་ལས་གྱུར་ཏེ། སྡུག་བསྔལ་དང་བདེ་བ་མྱོང་ངོ་། །དེ་བས་ན་སེམས་ཅན་ཐམས་ཅད་ནི་ངེས་པར་སྔོན་གྱི་ལས་ཀྱིས་སྡུག་བསྔལ་དང་བདེ་བ་མྱོང་བ་ཡིན་ནོ། །སྐྱེས་
བུ་ཇི་སྟེ་ལས་བཅད་པའི་རྒྱུ་དང་རྐྱེན་གྱི་མཐུ་ལས་རྣམ་པར་གྲོལ་བར་འགྱུར་ན་འཕགས་པ་ཐམས་ཅད་རྣམ་པར་གྲོལ་བ་མ་ཡིན་ནོ། །དེ་ཅིའི་ཕྱིར་ཞེ་ན། སེམས་ཅན་ཐམས་ཅད་ཀྱི་སྔོན་གྱི་ལས་ནི་ཐོག་མ་དང་ཐ་མ་མེད་པའི་ཕྱིར་རོ། །དེ་བས་ན་ངས་
ནི་འཕགས་པའི་ལམ་བསྒོམ་པ་ནི། ལམ་གྱིས་ཐོག་མ་དང་ཐ་མ་པའི་ལས་རྣམ་པར་བཟློག་པར་འགྱུར་རོ་ཞེས་གསུངས་སོ། །སྐྱེས་བུ་ཇི་སྟེ་དཀའ་ཐུབ་སྤྱོད་པས་ལམ་ཐོབ་ན་བྱོལ་སོང་ཐམས་ཅད་ཀྱིས་ཀྱང་བྱང་ཆུབ་ཐོབ་པའི་རིགས་སོ། །དེ་བས་
