<pb id="3.62a"/>
ཏེ་པང་དུ་འདུག་ཤིག །གལ་ཏེ་འགའ་ཞིག་ཁྱེའུ་འདི་འཇིགས་མི་ཤེས་པ་ཞིག་གོ་ཞེས་སྨྲ་དང་དེ་ལ་ཡང་བུ་ཕས་འཇིགས་པ་འགའ་ཡོད་དམ་ཞེས་སྨྲོས་ཤིག །དེ་ཚོང་པ་རྣམས་དང་ལྷན་ཅིག་ཏུ་རིམ་གྱིས་
རྒྱལ་པོའི་ཁབ་ཏུ་ཕྱིན་ནས། དེ་རྣམས་ཀྱིས་ཁྲུས་བྱས་ཏེ་སོར་གདུབ་ཀྱི་རྒྱ་བཏགས་ནས་རྒྱལ་པོའི་ཕོ་བྲང་གི་སྒོར་བཞག་པ་དང༌། དེ་རྒྱལ་པོ་གང་ན་བ་དེར་སོང་སྟེ་ཕྱིན་ནས་མུ་ཏིག་གི་དོ་ཤལ་རྐང་པ་ལ་བཞག་ནས་འཛེགས་
ཏེ་པང་དུ་འདུག་གོ། །རྒྱལ་པོས་སྨྲས་པ། ཤེས་ལྡན་དག་ཁྱེའུ་འདི་ནི་འཇིགས་མི་ཤེས་པ་ཞིག་གོ། །དེས་སྨྲས་པ། ཡབ་བུ་ཕས་འཇིགས་པ་འགའ་མཆིས་ལགས་སམ། དེ་ནས་རྒྱལ་པོས་འཇིགས་པ་མེད་པའི་
སྒྲ་ཀུན་ཏུ་སྨྲས་པས་རྒྱལ་བུ་གཞོན་ནུ་འཇིགས་མེད་རྒྱལ་བུ་གཞོན་ནུ་འཇིགས་མེད་ཅེས་བྱ་བར་གྲགས་སོ།།         །།འདུལ་བ་གཞི། <bampo n="1.61" zh="3.138"/>བམ་པོ་དྲུག་བཅུ་གཅིག་པ། རྒྱལ་པོ་གཟུགས་ཅན་སྙིང་པོ་གཞན་གྱི་བུད་མེད་ལ་
ལྷག་པར་ཆགས་པས་གླང་པོ་ཆེ་ལ་ཞོན་ནས་གྲོང་ཁྱེར་གྱི་སྲང་རྣམས་སུ་སོང་ནས་མིག་ཕན་ཚུན་དུ་ལྟ་ཞིང་འཁྱམ་པར་བྱེད་དོ། །དེའི་ཚེ་རྒྱལ་པོའི་ཁབ་ན་ཚོང་དཔོན་ཕྱུག་པ་ནོར་མང་བ་ལོངས་སྤྱོད་ཆེ་བ་ཞིག་ཡོད་པ་དེས་རིགས་
མཉམ་པ་ལས་ཆུང་མ་བླངས་ནས་ཤེས་བྱ་བ་ནས་དགའ་མགུར་སྤྱོད་པར་བྱེད་དོ་ཞེས་བྱ་བའི་བར་གོང་མ་བཞིན་དུའོ། །དེ་དུས་གཞན་ཞིག་ན་ཆུང་མ་ལ་སྨྲས་པ། བཟང་མོ་ཟོང་ཐོགས་ནས་ཡུལ་གཞན་དུ་འགྲོའོ། །དེས་
སྨྲས་པ། རྗེའི་སྲས་དེ་བཞིན་དུ་མཛོད་ཅིག །དེ་ཟོང་ཐོགས་ཏེ་ཡུལ་གྱི་མཐར་སོང་ངོ༌། །དེ་ཡང་ཁ་ཟས་ཞིམ་པོ་དང་གོས་ཀྱིས་ཉོན་མོངས་པས་གདུངས་པར་གྱུར་པ་ལས། རྒྱལ་པོ་གཟུགས་ཅན་སྙིང་པོ་གླང་པོ་ཆེ་ལ་
ཞོན་ནས་དེའི་ཁྱིམ་དྲུང་ནས་སོང་བ་དང༌། དེས་ཀྱང་སྐར་ཁུང་དུ་འདུག་ནས་རྒྱལ་པོ་ལ་མེ་ཏོག་གི་ཕྲེང་བ་བོར་རོ། །དེ་ནས་རྒྱལ་པོས་མཐོང་ནས་སྨྲས་པ། མར་ཤོག །དེས་སྨྲས་པ། ལྷ་གཡར་ཆ་ལགས་ཀྱིས་ཁྱོད་
<pb id="3.62b"/>
ཉིད་ནང་དུ་གཤེགས་ཤིག །དེ་ནས་རྒྱལ་པོ་ནང་དུ་ཞུགས་ནས་དེ་དེ་དང་ལྷན་ཅིག་དགའ་མགུར་སྤྱོད་པར་བྱེད་པ་ལས། དེ་ཡང་དེའི་ཚེ་རུང་ཞིང་ཟླ་མཚན་དང་ལྡན་པས་སེམས་ཅན་ཆགས་པར་གྱུར་ནས་དེས་རྒྱལ་པོ་ལ་སྨྲས་པ། 
ལྷ་བདག་ནི་སེམས་ཅན་དང་ལྡན་པར་གྱུར་ཏོ། །དེ་ནས་རྒྱལ་པོས་དེ་ལ་ཡང་སོར་གདུབ་ཀྱི་རྒྱ་དང་སེང་རས་ཁྲ་བོ་བྱིན་ནས་སྨྲས་པ། གལ་ཏེ་རེ་ཞིག་ཁྱེའུར་གྱུར་ན་སེང་རས་འདི་སྐོན་ལ་སོར་གདུབ་ཀྱི་རྒྱ་ཡང་མགུལ་དུ་ཐོགས་ཏེ་
ངའི་དྲུང་དུ་སྐྲི་ཤིག །འོན་ཏེ་བུ་མོ་ཡིན་ན་ནི་ཁྱོད་ཉིད་ཀྱི་ཡིན་ནོ་ཞེས་སྨྲས་ནས་རྒྱལ་པོ་སོང་ངོ༌། །ཇི་ཙམ་ན་དེད་དཔོན་དེ་དོན་རྣམས་གྲུབ་སྟེ་རྒྱལ་པོའི་ཁབ་དང་ཉེ་བ་ཞིག་ཏུ་ཕྱིན་ནས། དེས་ཆུང་མ་ལ་བཟང་མོ་དགའ་བ་སྐྱེད་ཅིག ། 
ཁོ་བོ་དོན་གྲུབ་ནས་བདེ་བར་འོངས་ཏེ། ཞག་འདི་ཙམ་ཁོ་ན་ན་ཕྱིན་པར་འོང་ངོ༌། །སྤྲིང་བ་དེས་ཐོས་ནས་བདག་གིས་ནི་བྱ་བ་མ་ཡིན་པ་འདི་ལྟ་བུ་བྱས་ལ། དེ་ཡང་འོང་ན་དེ་ལ་ཇི་ལྟར་བསྒྲུབ་པར་བྱ་སྙམ་དུ་ཕོངས་པར་གྱུར་ནས། 
དེས་དེ་ལྟར་གྱུར་པ་རྣམས་རྒྱལ་པོ་ལ་རིག་པར་བྱས་པ་དང༌། དེ་ནས་རྒྱལ་པོས་སླར་སྤྲིང་བ། བག་མ་ཚ་བར་འདུག་ཤིག་ཅི་ནས་ཀྱང་མྱུར་དུ་མི་འོང་བ་དེ་ལྟར་ངས་བྱའོ། །རྒྱལ་པོས་དེ་ལ་ཕོ་ཉ་བཏང་བ། དེད་དཔོན་ང་
ལ་རིན་པོ་ཆེ་ཆེ་གེ་མོ་དང་ཆེ་གེ་མོ་དག་ཅིག་དགོས་ཀྱིས་དེ་མེད་པར་ཁྱོད་འདིར་མ་འོངས་ཤིག །དེ་རིན་པོ་ཆེ་དེ་རྣམས་ཀྱི་ཕྱིར་ལམ་རིང་པོར་སོང་ངོ༌། །དེ་ཡང་ཟླ་བ་དགུ་འདས་ནས་བཙས་པ་དང་ཁྱེའུ་གཟུགས་
བཟང་བ་མཛེས་པ། བལྟ་ན་སྡུག་པ་ཞིག་བཙས་སོ། །མ་བསླབས་ཀྱང་བུད་མེད་ལ་ཤེས་ཉེན་ཡོད་པས་དེས་མར་དང་སྦྲང་རྩིས་དེ་འགྲངས་པར་བསྙོད་ནས་སོར་གདུབ་ཀྱི་རྒྱ་མགུལ་དུ་བཏགས་ཏེ་སེང་རས་ཀྱིས་བཀྲིས་ནས་སྒྲོམ་བུའི་ནང་
དུ་བཅུག་སྟེ་བུ་མོ་མངག་གཞུག་མ་ལ་བསྒོ་བ། སོང་ལ་སྒྲོམ་བུ་འདི་ཁྱེར་ཏེ་རྒྱལ་པོའི་ཕོ་བྲང་གི་སྒོར་ཁྱོད་ཀྱི་དཀྱིལ་འཁོར་བྱོས་ལ་མེ་མར་བུས་ཏེ་ཕྱོགས་གཅིག་ཏུ་ཇི་སྲིད་འགའ་ཞིག་གིས་བླངས་ཀྱི་བར་དུ་སྡོད་ཅིག །དེས་དེ་བཞིན་
<pb id="3.63a"/>
བྱས་པ་དང་ཇི་ཙམ་ན་རྒྱལ་པོ་སྟེང་གི་ཁང་བཟངས་ཀྱི་གཞིར་སོང་ནས་རྒྱལ་པོ་གཞོན་ནུ་འཇིགས་མེད་དང་ལྷན་ཅིག་འདུག་པ་ལས། དེས་རྒྱལ་པོའི་ཕོ་བྲང་གི་སྒོ་ན་མར་མེ་མཐོང་ངོ༌། །དེ་ནས་ཞོ་ཤས་འཚོ་བ་རྣམས་ལ་
བསྒོ་བ། ཤེས་ལྡན་དག་རྒྱལ་པོའི་ཕོ་བྲང་གི་སྒོ་ན་མར་མེ་འབར་བ་འོ་ནི་ཅི་ཡིན་ལྟོས་ཤིག །དེ་དག་གིས་བལྟས་ནས་སྨྲས་པ། ལྷ་སྒྲོམ་བུ་ཞིག་མཆིས་སོ། །དེས་སྨྲས་པ། ལོང་ཤིག །རྒྱལ་བུ་གཞོན་ནུ་འཇིགས་མེད་ཀྱིས་སྨྲས་པ། 
ལྷ་སྒྲོམ་བུ་དེ་ན་ཅི་མཆིས་པ་དེ་བདག་ལ་སྩལ་བར་ཅི་གནང༌། རྒྱལ་པོས་དེ་བཞིན་བྱའོ་ཞེས་ཁས་བླངས་སོ། །ཇི་ཙམ་ན་སྒྲོམ་བུ་བླངས་ནས་རྒྱལ་པོ་ལ་ཕུལ་བ་དང་རྒྱལ་པོས་སྨྲས་པ། ཁ་ཕྱེ་ཤིག །ཁ་ཕྱེ་བ་ལས་ཁྱེའུ་ཞིག་བྱུང་ངོ༌། །རྒྱལ་
པོས་སྨྲས་པ། འདི་ཅི་གསོན་ནམ། འོན་ཏེ་ཤི་བ་ཞིག །དེ་རྣམས་ཀྱིས་སྨྲས་པ། ལྷ་གསོན་ལགས་སོ། །དེ་ནས་རྒྱལ་པོས་སོར་གདུབ་ཀྱི་རྒྱ་དང་སེང་རས་ངོ་ཤེས་ནས་རྒྱལ་བུ་གཞོན་ནུ་འཇིགས་མེད་ལ་བྱིན་པ་དང༌། དེས་དེ་
བསྣུན་བསྙོད་བསྐྱེད་དེ་རྒྱལ་པོས་གསོན་ནམ་ཞེས་ཚིག་ཏུ་བྱུང་བ་དང༌། རྒྱལ་བུ་གཞོན་ནུ་འཇིགས་མེད་ཀྱིས་གསོས་པས། འཚོ་བྱེད་གཞོན་ནུས་གསོས་ཞེས་བྱ་བར་གྲགས་སོ། །ཇི་ཙམ་དུས་གཞན་ཞིག་ན་འཚོ་བྱེད་གཞོན་ནུས་
གསོས་ཆེན་པོར་གྱུར་ཏོ། །དེ་འཇིགས་མེད་དང་ལྷན་ཅིག་བྲེ་མོ་གཏམ་ཟེར་ཞིང་འཁོད་པ། འཇིགས་མེད་གཞོན་ནུ་མ་སྐྱེས་སྒྲ་ནི་མ་བཙས་པ་ཁོ་ན་ནས་རྒྱལ་པོ་ཉིད་དུ་ལུང་བསྟན་གྱིས་བདག་ཅག་གིས་བཟོ་ཅུང་ཟད་བསླབས་ཏེ། 
དེས་ན་བདག་ཅག་གི་ཕྱི་དུས་ཀྱིས་འཚོ་བར་འགྱུར་རོ། །དེ་གཉིས་ཀྱིས་དེ་ལྟར་གྲོས་བྱས་པ་ལས། ཤིང་རྟ་མཁན་གོས་དཀར་པོ་གོན་པ་མི་གོས་དཀར་པོ་གོན་པ་རྣམས་ཀྱིས་ཡོངས་སུ་བསྐོར་ནས་རྒྱལ་པོའི་ཕོ་བྲང་དུ་ཞུགས་
པ་དང༌། དེ་རྒྱལ་བུ་འཇིགས་མེད་གཞོན་ནུས་མཐོང་ནས། དེས་རྒྱལ་པོའི་མི་གཞན་དག་ལ་དྲིས་པ། འདི་སུ་ཞིག་ཡིན། དེ་རྣམས་ཀྱིས་སྨྲས་པ། ཤིང་རྟ་མཁན་ལགས་སོ། །འདིས་ཅི་འཐོབ། འཚོ་འོ། །
<pb id="3.63b"/>
དེས་བསམས་པ། བདག་གིས་ཀྱང་ལྷ་ལ་བརྟགས་ནས་ཤིང་རྟ་མཁན་བསླབ་བོ་སྙམ་ནས། དེ་རྒྱལ་པོའི་དྲུང་དུ་སོང་ནས་སྨྲས་པ། ལྷ་བདག་ཀྱང་ཤིང་རྟ་མཁན་བསླབ་བོ། །རྒྱལ་པོས་སྨྲས་པ། བུ་ཁྱོད་ཅི་འདིས་
འཚོ་བར་འགྱུར་རམ། ཡབ་རྒྱལ་པོའི་བུས་ནི་བཟོ་ཐམས་ཅད་ལ་བསླབ་པར་བགྱི་བ་ལགས་སོ། །བུ་གལ་ཏེ་དེ་ལྟ་ན་ཁྱོད་ཤིང་རྟ་མཁན་སློབས་ཤིག །དེས་བསླབ་པར་བརྩམས་སོ། །འཚོ་བྱེད་ཀྱིས་ཀྱང་སྨན་པ་གོས་
དཀར་པོ་གོན་པ་མི་གོས་དཀར་པོ་གོན་པ་རྣམས་ཀྱིས་ཡོངས་སུ་བསྐོར་ནས་རྒྱལ་པོའི་ཕོ་བྲང་དུ་ཞུགས་པ་མཐོང་ནས། དེས་གཞན་དག་ལ་དྲིས་པ། འདི་སུ་ཞིག་ཡིན། དེ་དག་གིས་སྨྲས་པ། སྨན་པ་ལགས་སོ། །འདི་ཅི་
ཞིག་བྱེད། དཔྱད་བགྱིད་དོ། །ཅི་ཐོབ། གལ་ཏེ་ནད་པ་ཞིག་སོས་ན་རྔན་པ་ཐོབ་བོ། །འོན་ཏེ་གུམ་ན་མི་འཚོལ་མི་འདྲིའོ། །དེས་བསམས་པ། སྨན་དཔྱད་བསླབ་བོ་སྙམ་ནས། དེ་ཕའི་གན་དུ་སོང་སྟེ་སྨྲས་པ། 
ལྷ་གནང་བ་མཛོད་ཅིག །སྨན་དཔྱད་བསླབ་ལགས་སོ། །བུ་ཁྱོད་རྒྱལ་པོའི་སྲས་ཡིན་ནོ། །ཁྱོད་ལ་སྨན་དཔྱད་ཀྱིས་ཅི་བྱ། ལྷ་རྒྱལ་པོའི་བུས་ནི་བཟོ་ཐམས་ཅད་ལ་བསླབ་པར་བགྱི་བ་ལགས་སོ། །བུ་གལ་ཏེ་
དེ་ལྟ་ན་སློབས་ཤིག །དེས་སྨན་དཔྱད་བསླབ་པར་བརྩམས་པ་དང༌། དེས་སྨན་དཔྱད་ནི་ལོབས་ན་དེས་གླད་པའི་ཐོད་པ་དབྱེ་བའི་དཔྱད་མ་ཤེས་ནས། དེས་རྡོ་འཇོག་ན་སྨན་པའི་རྒྱལ་པོ་རྒྱུན་ཤེས་ཀྱི་བུ་ཞེས་བྱ་བ་ཡོད་དེ། 
དེ་གླད་པའི་ཐོད་པ་འབྱེད་པའི་དཔྱད་ཤེས་སོ་ཞེས་ཐོས་ནས། དེ་རྒྱལ་པོའི་དྲུང་དུ་སོང་སྟེ་སྨྲས་པ། ལྷ་རྡོ་འཇོག་ཏུ་མཆིའོ། །ཅི་ཞིག་གི་ཕྱིར་དེ་ན་སྨན་པའི་རྒྱལ་པོ་རྒྱུན་ཤེས་ཀྱི་བུ་ཞེས་བགྱི་བ་མཆིས་ཏེ། དེ་གླད་པའི་ཐོད་པ་
འབྱེད་པའི་དཔྱད་འཚལ་བས་དེ་སློབ་ཏུ་མཆིའོ། །བུ་ཁྱོད་འདིས་འཚོ་འམ། ལྷ་ཡང་ན་ནི་དཔྱད་མི་བསླབ། ཡང་ན་ནི་ལེགས་པར་བསླབ་པར་བགྱིའོ། །བུ་གལ་ཏེ་དེ་ལྟ་ན་སོང་ཤིག །དེས་རྒྱལ་པོ་པད་མའི་སྙིང་
<pb id="3.64a"/>
པོ་ལ་སྤྲིང་བ། བདག་གི་བུ་འདི་སྨན་དཔྱད་སློབ་ཏུ་རྒྱུན་ཤེས་ཀྱི་བུའི་དྲུང་དུ་འོང་གིས། འདིའི་དགོས་པ་ཐམས་ཅད་ཁྱོད་ཀྱིས་སྦྱོར་ཅིག །དེ་རིམ་གྱིས་རྡོ་འཇོག་ཏུ་ཕྱིན་པ་དང༌། པད་མའི་སྙིང་པོས་ཀྱང་སྤྲིང་
ཡིག་བླགས་ཏེ་རྒྱུན་ཤེས་ཀྱི་བུ་ལ་གཏད་ནས་རྒྱལ་པོའི་བུ་འདི་ཁྱོད་ཀྱི་དྲུང་དུ་ཆེད་དུ་འོངས་ཀྱིས་འདི་ལ་སྨན་དཔྱད་སློབས་ཤིག །རྒྱུན་ཤེས་ཀྱི་བུས་དེ་ལ་སྟོན་པར་བྱེད་པ་ན། དེས་ཉུང་ཟད་བསྟན་པ་དང་འཚོ་བྱེད་ཀྱིས་ཁྱད་
པར་དང་བཅས་པ་ལོབས་སོ། །རྒྱུན་ཤེས་ཀྱི་བུའི་ཀུན་ཏུ་སྤྱོད་པ་ནི་གང་གི་ཚེ་ནད་པ་ལ་ལྟར་འགྲོ་བའི་ཚེ་བྲམ་ཟེའི་ཁྱེའུ་ཞིག་ཁྲིད་དེ་འགྲོ་བ་ཡིན་པས་དེ་དུས་གཞན་ཞིག་ན་འཚོ་བྱེད་ཁྲིད་དེ་སོང་ནས་དེས་ནད་པའི་སྨན་བསྟན་པ་
འདི་དང་འདི་དག་ནི་བྱིན་ཅིག་ཅེས་སྨྲས་ནས་བྱུང་ངོ༌། །འཚོ་བྱེད་ཀྱིས་བསམས་པ། འདི་ནི་མཁན་པོས་ཉེས་ཏེ། གལ་ཏེ་འདིས་སྨན་འདི་ཟོས་ན་འདི་དེང་ཉིད་འཆི་བར་འགྱུར་ཏེ། མཁན་པོས་བསྟན་པ་ནི་ལེགས་
པ་མ་ཡིན་གྱིས་ཐབས་ཤིག་བྱའོ་སྙམ་ནས་དེ་རྒྱུན་ཤེས་ཀྱི་བུ་དང་ལྷན་ཅིག་ཏུ་བྱུང་ནས་སླར་ནང་དུ་ཞུགས་ཏེ་སྨྲས་པ། མཁན་པོ་འདི་སྐད་ཅེས་གསུང་ངོ༌། །ཁོ་བོས་སྨན་བསྟན་པ་གང་ཡིན་པ་དེ་མ་སྦྱིན་པར་འདི་
དང་འདི་དག་བྱིན་ཅིག་ཅེས་ཟེར་རོ། །དེས་དེ་བཞིན་དུ་བྱས་པས་སོས་པར་གྱུར་ཏོ། །ཇི་ཙམ་ཉི་མ་གཞན་ཞིག་ལ་རྒྱུན་ཤེས་ཀྱི་བུ་ཡང་དེའི་དྲུང་དུ་སོང་ནས་དྲིས་པ། ན་བ་ཇི་ལྟ་སོས་པར་གྱུར་ཏོ། །སང་
ཡང་དེ་ཉིད་བྱིན་ཅིག །ཅི་སྔ་མ་ལགས་སམ། འོན་ཏེ་སླད་ཀྱིས་བསྟན་པ་ལགས། ཅི་བདག་གིས་སྔར་བསྟན་ཏམ། འོན་ཏེ་ཕྱིས་བསྟན། དེ་དག་གིས་སྨྲས་པ། འདི་དག་ནི་ཁྱོད་ཀྱིས་མངོན་སུམ་
དུ་བསྟན་ཏོ། །འདི་ནི་འཚོ་བྱེད་ལ་ཕྲིན་དུ་སྤྲིང་བ་ཡིན་ནོ། །དེས་བསམས་པ། བདག་གིས་ཉེས་ཀྱིས་འཚོ་བྱེད་ནི་ཤེས་རབ་ཅན་ཡིན་ནོ་སྙམ་བསམས་ནས་སྨྲས་པ། འཚོ་བྱེད་ཀྱིས་བསྟན་པ་གང་
<pb id="3.64b"/>
ཡིན་པ་དེ་བྱིན་ཅིག །རྒྱུན་ཤེས་ཀྱི་བུ་འཚོ་བྱེད་ལ་དགའ་བ་སྐྱེས་པས་དེ་གང་དུ་འགྲོ་བར་དེར་འཚོ་བྱེད་འཁྲིད་དོ། །བྲམ་ཟེའི་ཁྱེའུ་གཞན་རྣམས་ཀྱིས་སྨྲས་པ། མཁན་པོ་ཁྱོད་རྒྱལ་པོའི་བུའོ་སྙམ་ནས་
འདི་ལ་ནི་སྤྲོ་བས་སྟོན་པར་མཛད་ཀྱི། བདག་ཅག་ལ་ནི་མི་མཛད་དོ། །དེས་སྨྲས་པ། འཚོ་བྱེད་ནི་ཤེས་རབ་ཅན་ཡིན་པས་ངས་བསྟན་པ་གང་ཡིན་པ་དེ་རང་གིས་རྣམ་པར་འབྱེད་ནུས་ཀྱི་ཁྱེད་ཀྱིས་ནི་དེ་ལྟ་མ་ཡིན་ནོ། །
དེ་རྣམས་ཀྱིས་སྨྲས་པ། མཁན་པོས་ཇི་ལྟར་མཁྱེན། གལ་ཏེ་དེ་ལྟ་ན་ངས་ཁྱེད་ཅག་གི་མངོན་སུམ་དུ་བྱའོ། །དེས་བྲམ་ཟེའི་ཁྱེའུ་རྣམས་ལ་ཁྱོད་ཀྱིས་ནི་རྫས་ཆེ་གེ་མོ་ཞིག་གི་རིན་དྲིས་ཤིག །ཁྱོད་ཀྱིས་ཀྱང་ཆེ་གེ་མོ་ཞིག་གིའོ་
ཞེས་ཐམས་ཅད་ཚོང་དུས་སུ་བཏང་ངོ༌། །འཚོ་བྱེད་ཀྱང་ཁྱོད་ཀྱིས་ཀྱང་ཆེ་གེ་མོ་ཞིག་གིའོ་ཞེས་བསྒོའོ། །བྲམ་ཟེའི་ཁྱེའུ་རྣམས་ཀྱིས་ཇི་སྐད་བསྟན་པ་ཁོ་ན་བཞིན་བྱས་སོ། །འཚོ་བྱེད་ཀྱིས་ཀྱང་ཇི་སྐད་བསྟན་པ་བཞིན་བྱས་ནས་བསམས་
པ། གལ་ཏེ་མཁན་པོ་རྫས་གཞན་གྱི་རིན་འདྲི་བར་བྱེད་ན་བདག་གིས་ཇི་སྐད་བརྗོད་པར་བྱས། ཐམས་ཅད་དུ་རྫས་ཐམས་ཅད་ཀྱི་རིན་དྲིའོ་སྙམ་མོ། །དེ་དག་ཐམས་ཅད་མཁན་པོའི་དྲུང་དུ་སོང་ནས་ཇི་སྐད་བསྟན་པ་དེ་བཞིན་སྨྲས་སོ། །
རྒྱུན་ཤེས་ཀྱི་བུས་མ་བསྟན་པའི་རྫས་ཀྱི་རིན་དྲི་བར་བརྩམས་ཏེ། བྲམ་ཟེའི་ཁྱེའུ་རྫས་ཆེ་གེ་མོ་ཞིག་གི་རིན་ཇི་ཙམ། དེས་སྨྲས་པ། མ་འཚལ་ཏོ། །གཞན་དག་ལ་དྲིས་པ་དང༌། སྨྲས་པ། མ་འཚལ་ལགས་སོ། །འཚོ་བྱེད་ལ་དྲིས་
པ་དང་དེས་རྫས་ཐམས་ཅད་ཀྱི་རིན་སྨྲས་སོ། །རྒྱུན་ཤེས་ཀྱི་བུས་སྨྲས་པ། བྲམ་ཟེའི་ཁྱེའུ་དག་ཁྱེད་ཀྱིས་ཐོས་སམ། ཐོས་ལགས་སོ། །ངས་འཚོ་བྱེད་ནི་ཤེས་རབ་ཅན་ཡིན་ཏེ། ཅུང་ཟད་བསྟན་ན་ཡང་དེ་ལ་རང་གིས་རྣམ་པར་
འབྱེད་ནུས་སོ་ཞེས་སྨྲས་པ་ནི་དོན་དེ་ཡིན་ནོ། །གཞན་ཡང་མངོན་སུམ་དུ་བྱའོ་ཞེས་དེ་རྣམས་ལ་སྨྲས་པ། ཐང་ཤིང་ཅན་གྱི་རི་ལ་དེང་ལ་སྨན་མ་ཡིན་པ་དག་ཁྱེར་ཏེ་ཤོག་ཤིག །དེ་དག་དོང་ནས་དེ་དག་ལས་གང་ཞིག་གིས་
<pb id="3.65a"/>
གང་སྨན་མ་ཡིན་པར་ཤེས་པ་དེ་དེ་དག་གིས་བླངས་སོ། །འཚོ་བྱེད་ཀྱིས་བསམས་པ། སྨན་མ་ཡིན་པ་ནི་ཅུང་ཟད་ཀྱང་མེད་དོ་སྙམ་ནས། དེས་འདམ་བུ་མདའ་རྒྱུའི་རྩ་བ་དང༌། རྡོ་བའི་དུམ་བུ་ཞིག་བླངས་སོ། །
ཇི་ཙམ་ན་འཚོ་བྱེད་ཀྱིས་ལམ་གྱི་ཕྱེད་ན་ཕྱུགས་རྫི་མོ་ཞིག་ཞོའི་བུམ་པ་དང་ཕྲུམ་ཚུད་ཁྱེར་ནས་རྒྱུན་ཤེས་ཀྱི་བུའི་དྲུང་དུ་སོང་བ་ལས་དེ་ཤིན་ཏུ་མིག་ན་བ་དེས་མཐོང་ནས་དེས་དྲིས་པ་གང་དུ་འགྲོ། དེས་སྨྲས་པ། དེས་དེ་ལ་གནས་དེ་ཉིད་ཀྱི་
དྲུང་ན་ཡོད་པའི་སྨན་ཞིག་བསྟན་པ་ལས་དེས་བྱས་པ་དང་མོད་ལ་སོས་པར་གྱུར་ཏོ། །དེ་དགའ་བ་སྐྱེས་ནས་སྨྲས་པ། ཞོའི་བུམ་པ་དང་ཕྲུམ་ཚུད་འདི་ཁྱོད་སྣོམས་ཤིག །དེས་ཕྲུམ་ཚུད་བླངས་ཏེ། ཞོའི་བུམ་པ་ནི་དེ་ཉིད་ལ་
བྱིན་ནས་དེ་ཕྲུམ་ཚུད་ཁྱེར་ཏེ་སོང་བ་ལས། ཇི་ཙམ་ན་བྲམ་ཟེའི་ཁྱེའུ་རྣམས་ཀྱིས་ལམ་གྱི་དབུས་ན་གླང་པོ་ཆེའི་རྗེས་ཞིག་མཐོང་ནས། དེ་རྣམས་ཀྱིས་དེ་ལ་བརྟག་པར་བརྩམས་པ་དང་འཚོ་བྱེད་ཀྱང་འོངས་ནས་དེས་སྨྲས་པ། 
འདི་ཅི་ཡིན། གླང་པོ་ཆེའི་རྗེས་སོ། །འདི་ནི་གླང་པོ་ཆེའི་རྗེས་མ་ཡིན་གྱི། འདི་ནི་བལ་གླང་མོའི་རྗེས་ཡིན་ཏེ། དེ་ཡང་མིག་གཡས་པ་ཞར་བ་དེ་རིང་ཁོ་ནར་གླང་པོ་ཆེའི་ཕྲུག་གུ་འབྱུང་བར་འགྱུར་བ་ཞིག་ཡིན་ལ། དེ་ལ་
ཞོན་པ་ནི་བུད་མེད་ཡིན་ལ། དེ་ཡང་མིག་གཡས་པ་ཞར་བ་སྦྲུམ་པ་དེ་རིང་ཉིད་དུ་བུ་ཕོ་བཙའ་བར་འགྱུར་བ་ཞིག་ཡིན་ནོ། །ཇི་ཙམ་ན་རྒྱུན་ཤེས་ཀྱི་བུའི་དྲུང་དུ་འོངས་ནས་གང་གིས་གང་ཁྱེར་ཏེ་འོངས་པ་དེས་དེ་བསྟན་ཏོ། །རྒྱུན་ཤེས་
ཀྱི་བུས་སྨྲས་པ། བྲམ་ཟེའི་ཁྱེའུ་དག་འདི་ཐམས་ཅད་ནི་སྨན་ཡིན་ཏེ། རེ་ཤིག་འདི་ནི་ཆེ་གེ་མོ་ཞིག་གིས་ནད་ཆེ་གེ་མོ་ཞིག་ཡིན་ལ་དེ་བཞིན་དུ་གཞན་ཡང་གཞན་དག་ཀྱང་ཡིན་ནོ། །འཚོ་བྱེད་ལ་དྲིས་པ་ཁྱོད་ཀྱིས་ཅི་ཁྱེར་ཏེ་འོངས། 
དེས་སྨྲས་པ། མཁན་པོ་ཐམས་ཅད་སྨན་ལགས་ཏེ། སྨན་མ་ལགས་པ་ནི་ཅི་ཡང་མ་མཆིས་སོ། །འོན་ཀྱང་བདག་གིས་འདམ་བུ་མདའ་རྒྱུའི་རྩ་བ་དང༌། རྡོའི་དུམ་བུ་དང༌། ཕྲུམ་ཚུད་གཅིག་འཚལ་ཏེ་མཆིས་སོ། །འདི་དག་ཅི་དགོས་
<pb id="3.65b"/>
སྡིག་པས་ཟིན་པ་ལས་འདམ་བུ་མདའ་རྒྱུའི་རྩ་བའི་དུད་པས་བདུག་གོ། །ཕྲུམ་ཚུད་ཀྱིས་ནི་གླན་པར་བགྱིའོ། །རྡོའི་དུམ་བུས་ནི་སྟོན་ཀའི་དུས་ན་ཞོའི་བུམ་པ་འཆག་པར་འགྱུར་རོ། །རྒྱུན་ཤེས་ཀྱི་བུས་འཛུམ་ཕྱུང་བ་དང༌། བྲམ་ཟེའི་ཁྱེའུ་
རྣམས་ཀྱིས་བསམས་པ། མཁན་པོ་ནི་འདི་ལ་ཁྲོས་སོ་སྙམ་ནས་དེ་རྣམས་ཀྱིས་སྨྲས་པ། མཁན་པོ་འདི་གཅིག་པུར་བས་སྙམ་འམ། བདག་ཅག་མཆི་བ་ན་ལམ་གྱི་དབུས་སུ་གླང་པོ་ཆེའི་རྗེས་ཤིག་མཐོང་བ་ན་འདིའི་མཆིད་ནས་འདི་ནི་བན་
གླང་མོའི་རྗེས་ཡིན་ཏེ། དེ་ཡང་མིག་གཡས་པ་ཞར་བ་སྦྲུམ་པ་དེ་རིང་ཁོ་ནར་གླང་པོ་ཆེ་ཕྲུག་གུ་འབྱུང་བར་འགྱུར་བ་ཞིག་ཡིན་ལ། དེ་ལ་ཞོན་པ་ནི་བུད་མེད་ཡིན་ལ་དེ་ཡང་མིག་གཡས་པ་ཞར་བ་སྦྲུམ་པ་དེ་རིང་ཉིད་དུ་བུ་ཕོ་བཙའ་བར་འགྱུར་རོ་
ཞེས་མཆི་འོ། །རྒྱུན་ཤེས་ཀྱི་བུས་དྲིས་པ། འཚོ་བྱེད་བདེན་ནམ། མཁན་པོ་མད་དོ། དེ་གླང་པོ་ཆེའི་རྗེས་སམ། བ་ལང་མོའི་རྗེས་ཡིན་པ་ཇི་ལྟར་ཤེས། དེས་སྨྲས་པ། མཁན་པོ་བདག་ནི་རྒྱལ་པོའི་རིགས་ལས་ཆེན་པོར་གྱུར་པ་ལགས་
ན་ཅི་སྟེ་མ་འཚལ། གླང་པོ་ཆེའི་རྗེས་ནི་ཟླུམ་མོ། །བལ་གླང་མོའི་རྗེས་ནི་ཆུར་རིང་ངོ༌། །མིག་གཡས་པ་ཞར་བར་ཇི་ལྟར་ཤེས། གཡོན་ཕྱོགས་སུ་རན་འཚལ་ཞིང་མཆིས་པ་ལས་སོ། །སྦྲུམ་པར་ཇི་ལྟར་ཤེས། རྐང་པ་གཉིས་
གནོན་ཅིང་མཆི་བ་ལས་སོ། །དེང་ཁོ་ནར་འབྲང་བར་འགྱུར་བར་ཇི་ལྟར་ཤེས། གཅིན་བེའུ་སྣབས་དང་བཅས་པར་འབྱུང་བས་སོ། །གླང་པོ་ཆེའི་ཕྲུག་གུ་ཕོར་འབྲང་བར་འགྱུར་བར་ཇི་ལྟར་ཤེས། རྐང་པ་གཡས་པ་ལྷག་པར་གནོན་
ཅིང་མཆི་བས་སོ། །དེ་ལ་བུད་མེད་ཞོན་པར་ཇི་ལྟར་ཤེས། བབས་ནས་རྐང་པའི་བར་དུ་གཅིས་པ་ལས་སོ། །དེ་ཡང་མིག་གཡས་པ་ཞར་བར་ཇི་ལྟར་ཤེས། གཡོན་ཕྱོགས་སུ་མེ་ཏོག་ཐུ་ཞིང་མཆི་བས་སོ། །དེ་ཡང་སྦྲུམ་པར་ཇི་ལྟར་ཤེས། 
དེའི་རྐང་པའི་རྟིང་པ་ཕལ་ཆེར་གནོན་ཅིང་མཆིས་པས་སོ། །དེང་ཁོ་ནར་བཙའ་བར་འགྱུར་བར་ཇི་ལྟར་ཤེས། གཅིན་ལྗན་ལྗིན་དང་བཅས་ཏེ་འབྱུང་བ་ལས་སོ། །དེ་ལྟ་ལགས་ཀྱིས་ཀྱང་གལ་ཏེ་མཁན་པོ་ཐུགས་མི་ཆེས་ན་འདྲོན་པ་གནས་པའི་
<pb id="3.66a"/>
ཕྱོགས་དེར་བྲམ་ཟེའི་ཁྱེའུ་འགའ་ཞིག་མངག་ཏུ་གསོལ། དེས་བྲམ་ཟེའི་ཁྱེའུ་ཞིག་བཏང་བ་དང༌། འཚོ་བྱེད་ཀྱིས་ཇི་སྐད་སྨྲས་པ་དེ་ཐམས་ཅད་དེ་བཞིན་དུ་གྱུར་ཏོ། །རྒྱུན་ཤེས་ཀྱི་བུས་བྲམ་ཟེའི་ཁྱེའུ་རྣམས་
ལ་སྨྲས་པ། བྲམ་ཟེའི་ཁྱེའུ་དག་ཁྱེད་ཀྱིས་ཐོས་སམ། འཚོ་བྱེད་ནི་དེ་འདྲ་བར་ཤེས་རབ་ཅན་ནོ། །འཚོ་བྱེད་ཀྱིས་གླད་པའི་ཐོད་པ་འབྱེད་པའི་དཔྱད་མ་གཏོགས་པ་ཐམས་ཅད་བསླབས་སོ། །ཇི་ཙམ་ན་མི་ཞིག་གླད་
ནད་ཀྱིས་ཐེབས་ནས་རྒྱུན་ཤེས་ཀྱི་བུའི་དྲུང་དུ་སོང་སྟེ་སྨྲས་པ། རྒྱུན་ཤེས་ཀྱི་བུ་བདག་ལ་དཔྱད་མཛོད་ཅིག །དེས་སྨྲས་པ། ཀྱེ་ནང་རྗེ་རེ་ཤིག་དེ་རིང་དོང་རྐོས་ལ་ལྕི་བ་དག་སྟ་གོན་གྱིས་ཤིག་དང་སང་བདག་གིས་ཁྱོད་ཀྱི་དཔྱད་བྱའོ། །
འཚོ་བྱེད་ཀྱིས་ཐོས་ནས་དེ་དེའི་ཕྱི་བཞིན་སོང་སྟེ། ཀྱེ་ནང་རྗེ་བདག་གིས་ཅུང་ཟད་བསླབས་པ་གང་ཡིན་པ་དེ་ཐམས་ཅད་ནི་སེམས་ཅན་ལ་ཕན་པའི་ཕྱིར་ཡིན་ན། བདག་གིས་གླད་པའི་ཐོད་པ་དབྱེ་བ་མ་བསླབས་ཀྱིས། ཁྱོད་ཀྱིས་བདག་
དབེན་པར་ཞོག་ཤིག་དང༌། ཁྱེད་ཀྱི་ལས་ཇི་ལྟར་བྱེད་པ་བལྟའོ། །དེས་སྨྲས་པ། དེ་བཞིན་དུ་བགྱིའོ། །དེས་དེ་ཕྱོགས་དབེན་པ་ཞིག་ཏུ་བཞག་གོ། །དེ་ནས་རྒྱུན་ཤེས་ཀྱི་བུ་འོངས་ནས་མི་དེ་དོང་དུ་བཅུག་སྟེ་ཐོད་པ་དབྱེ་བའི་དཔྱད་ཀྱིས་
ཐོད་པ་ཕྱེ་ནས་དེ་སྐམ་པས་སྲོག་ཆགས་དེ་བླང་པར་བརྩམས་པ་དང་འཚོ་བྱེད་ཀྱིས་སྨྲས་པ། མཁན་པོ་གཟུ་ལུམས་སུ་མ་བླངས་ཤིག །རིགས་ཀྱི་བུ་འདི་དེང་ཉིད་འགུམ་པར་འགྱུར་རོ། །དེས་སྨྲས་པ། འཚོ་བྱེད་
འོངས་སམ། སྨྲས་པ། མཁན་པོ་བདག་མཆིས་སོ། །ཁོ་བོས་སྲོག་ཆགས་འདི་ཇི་ལྟར་བླང་བར་བྱ། མཁན་པོ་སྐམ་པ་ཚ་བར་མཛོད་དེ་རྒྱབ་ཏུ་རེག་ནས་རྐང་ལག་འཁུམས་པར་གྱུར་པ་དང་དེ་ནས་འོར་ཅིག །དེས་དེ་བཞིན་དུ་བྱས་ནས་
སོས་པར་གྱུར་ཏོ། །རྒྱུན་ཤེས་ཀྱི་བུས་སྨྲས་པ། འཚོ་བྱེད་ཁོ་བོ་ཤིན་ཏུ་མགུ་བར་གྱུར་གྱིས་ཁྱོད་ཁྲུས་བྱོས་ལ་ཤོག་ཤིག་དང་གླད་པའི་ཐོད་པ་འབྱེད་པའི་དཔྱད་སྦྱིན་ནོ། །དེས་ཁྲུས་བྱས་ནས། འོངས་པ་དང་དེས་དེ་ལ་གླད་པའི་ཐོད་པ་དབྱེ་
<pb id="3.66b"/>
བའི་དཔྱད་བྱིན་ནས་སྨྲས་པ། འཚོ་བྱེད་བདག་ཅག་ནི་འདིས་འཚོ་བ་ཡིན་གྱིས། ཡུལ་འདིར་ཁྱོད་ཀྱིས་མ་བྱ་ཤིག །མཁན་པོ་དེ་བཞིན་བགྱིའོ་ཞེས་འཚོ་བྱེད་ཀྱིས་རྒྱུན་ཤེས་ཀྱི་བུ་ལ་ཕྱག་བྱས་ནས་རྒྱལ་པོ་པད་མའི་སྙིང་པོའི་དྲུང་དུ་སོང་སྟེ་
ཕྱག་བྱས་ནས། བདག་གིས་སྨན་དཔྱད་བསླབས་ལགས་ཀྱིས་མཆིའོ། །དེའི་ཚེ་རྒྱལ་པོ་པད་མའི་སྙིང་པོ་དང་མི་མཐུན་པ་མཐའ་འཁོབ་པ་སྐྱ་བསེང་ཞེས་བྱ་བ་དག་ཅིག་ཡོད་དེ། དེས་སྨྲས་པ། འཚོ་བྱེད་བདག་དང་མི་མཐུན་པ་མཐའ་འཁོབ་
པ་སྐྱ་བསེང་ཞེས་བྱ་བ་དག་ཅིག་ཡོད་ཀྱིས་འདི་ལྟར་ཁྱོད་ནི་ཤེས་རབ་ཅན་ནུས་པ་ཡིན་པས་རེ་ཤིག་དེ་ཕོབ་ལ་ཕྱིས་སོང་ཤིག་དང༌། དེ་ལྟ་ན་བདག་ཅག་གིས་འཇིག་རྟེན་གྱི་ཚུལ་བྱས་པར་འགྱུར་རོ། །དེས་དེ་ལ་ཁས་བླངས་པ་དང་དེ་ནས་དེས་དཔུང་
གི་ཚོགས་ཡན་ལག་བཞི་པ་བསྡུས་ཏེ་བཏང་བ་ལས་དེས་མཐའ་འཁོབ་པ་སྐྱ་བསེང་དེ་རྣམས་ཕབ་ནས་གཏེའུ་བཟུང་དཔྱ་བླངས་ཏེ་སླར་བདེ་བར་འོངས་ནས་ཁྱེར་ཏེ་འོངས་པ་དེ་བཞིན་དུ་རྒྱལ་པོ་ལ་ཕུལ་བ་དང༌། དེ་ཤིན་ཏུ་དགའ་ནས་དེ་
ཉིད་ལ་རྗེས་སུ་ཡི་རང་དེས་ཀྱང་རྒྱུན་ཤེས་ཀྱི་བུ་ལ་བྱིན་ནོ། །དེ་ནས་འཚོ་བྱེད་རིམ་གྱིས་གྲོང་ཁྱེར་བཟང་བྱེད་དུ་ཕྱིན་ནས་དེ་ཉིད་དུ་དབྱར་གནས་ཏེ། དེ་ནས་དེས་འབྱུང་པོ་ཐམས་ཅད་ཀྱི་སྐད་ཅེས་བྱ་བའི་བསྟན་བཅོས་བསླབས་ནས་གྲོང་ཁྱེར་
བཟང་བྱེད་ནས་ཆས་པ་དང་མི་ཞིག་ཤིང་ཁུར་ཁྱེར་ནས་གྲོང་ཁྱེར་དུ་འཇུག་པ། རུས་པ་དང་ལྤགས་པའི་ལྷག་མ་ལུས་པ། ལུས་ཀུན་ནས་འཛག་པ་འཚོ་བྱེད་ཀྱིས་མཐོང་ནས་དེ་ལ་སྨྲས་པ། ཀྱེ་ནང་རྗེ་ཅི་ཞིག་གིས་གནས་སྐབས་
འདི་ལྟ་བུར་གྱུར། དེས་སྨྲས་པ། བདག་གིས་ཀྱང་མི་ཤེས་ན་འོན་ཀྱང་བདག་གིས་ཤིང་ཁུར་འདི་ཁྱེར་ནས་བདག་ཀྱང་འདི་འདྲ་བའི་གནས་སྐབས་སུ་གྱུར་ཏོ། །དེ་ཤིང་བརྟག་པ་ལ་བྱང་བ་ཡིན་པས་སྨྲས་པ། ཀྱེ་ནང་རྗེ་ཅི་ཤིང་ཁུར་
འདི་འཚོང་ངམ། འཚོང་ངོ༌། །རིན་ཇི་ཙམ། ཀཱར་ཥཱ་པ་ཎ་ལྔ་བརྒྱའོ། །དེས་དེ་ཉོས་ནས་དེ་ནས་བལྟས་ན་འབྱུང་པོ་ཐམས་ཅད་དད་པར་བྱེད་པ་ཞེས་བྱ་བའི་ནོར་བུ་མཐོང་ནས་དེའི་མཐུ་ནི་འདི་འདྲ་སྟེ། གང་གི་ཚེ་ནད་པའི་མདུན་དུ་བཞག་
<pb id="3.67a"/>
པ་དེའི་ཚེ་མར་མེས་ཁྱིམ་ན་ཡོད་པའི་རྫས་བཞིན་དུ་ནད་ཇི་ལྟ་བ་བཞིན་དུ་སྣང་ངོ༌། །དེ་རིམ་གྱིས་ཡུལ་ཨུ་དུམ་འབའ་རར་ཕྱིན་པ་དང༌། དེ་ན་མི་བྲེས་འཇལ་བ་ཞིག་ཡོད་པ་དེས་བྲེ་བོས་གཞལ་ནས་བྲེ་མགོ་ལ་སྣུན་པ་འཚོ་བྱེད་ཀྱིས་
མཐོང་ནས་སྨྲས་པ། ཀྱེ་ནང་རྗེ་ཅིའི་ཕྱིར་དེ་ལྟར་བྱེད། བདག་གི་གླད་པ་ལྷག་པར་གཡའོ། །ཚུར་ཤོག་བལྟའོ་ཞེས་དེས་དེ་བསྙལ་ནས་གླད་པ་བལྟས་ཏེ། དེ་ནས་འཚོ་བྱེད་ཀྱིས་འབྱུང་པོ་ཐམས་ཅད་དད་པར་བྱེད་པའི་ནོར་བུ་དེའི་གླད་པའི་སྟེང་དུ་
གཞག་པ་དང༌། ཇི་ཙམ་ན་སྲིན་གྱི་མེད་ཅིག་སྣང་ངོ༌། །དེ་ནས་དེས་སྨྲས་པ། ཀྱེ་ནང་རྗེ་ཁྱོད་ཀྱི་གླད་པ་ལ་སྲིན་གྱི་མེད་ཡོད་དོ། །དེས་རྐང་པ་གཉིས་ལ་གཏུགས་ཏེ་སྨྲས་པ། བདག་ལ་དཔྱད་མཛོད་ཅིག །དེས་ཁས་བླངས་སོ། །འཚོ་བྱེད་ཀྱིས་
བསམས་པ། མཁན་པོས་ཇི་སྐད་བསྟན་པ་དེ་བཞིན་དུ་འདིའི་དཔྱད་བྱའོ་སྙམ་ནས། དེས་དེ་ལ་སྨྲས་པ། ཀྱེ་ནང་རྗེ་རེ་ཤིག་དེ་རིང་དོང་རྐོས་ལ་ལྕི་བ་དག་སྟ་གོན་བྱོས་ཤིག་དང་སང་དཔྱད་བྱའོ། །དེས་རྐང་པ་གཉིས་ལ་གཏུགས་ནས་སོང་ངོ༌། །
འཚོ་བྱེད་ཀྱིས་དེའི་ཕྱི་དེ་ཉིན་འོངས་ནས་དེ་དོང་དུ་བཅུག་སྟེ་གླད་པའི་ཐོད་པ་འབྱེད་པའི་དཔྱད་ཀྱིས་གླད་པའི་ཐོད་པ་ཕྱེ་ནས་སྐམ་པ་ཚ་བས་སྲིན་གྱི་མེད་ཀྱི་རྒྱབ་ལ་རེག་པ་བྱས་ཏེ་དེས་རྐང་ལག་འཁུམས་པ་དང༌། དེ་ནས་དེས་སྐམ་པས་
བླངས་ཏེ་བོར་བས་སོས་པར་གྱུར་ཏོ། །དེས་དེ་ལ་ཀར་ཥ་པཱ་ཎ་ལྔ་བརྒྱ་བྱིན་པ་དང་དེས་ཀྱང་རྒྱུན་ཤེས་ཀྱི་བུ་ལ་བསྐུར་རོ། །དེ་ནས་འཚོ་བྱེད་ཡུལ་རོ་ཧི་ཏ་ཀ་ཞེས་བྱ་བར་ཕྱིན་པ་དང༌། ཡུལ་རོ་ཧི་ཏ་ཀ་ན་ཁྱིམ་བདག་ཅིག་ལ་སྐྱེད་མོས་
ཚལ་མེ་ཏོག་དང༌། འབྲས་བུ་དང༌། ཆུ་ཕུན་སུམ་ཚོགས་པ་ཞིག་ཡོད་དེ། དེ་ལ་ལྷག་པར་ཆགས་པ་ལས་ཤི་ནས་དེ་ཉིད་དུ་མི་མ་ཡིན་རྣམས་སུ་སྐྱེས་སོ། །དེའི་བུ་ནི་ཁྱིམ་གྱི་དཔོན་པོར་གྱུར་ནས་དེས་སྐྱེད་མོས་ཚལ་དེར་སྲུངས་མའི་
མི་བཞག་པ་དང༌། དེ་མི་མ་ཡིན་པ་དེས་བསད་དོ། །གཉིས་པ་བཞག་པ་དང༌། དེ་ཡང་བསད་ནས་ཁྱིམ་བདག་གི་བུ་དེས་སྐྱེད་མོས་ཚལ་དེ་བོར་རོ། །ཇི་ཙམ་ན་མི་དམུ་ཆུས་གང་བ་སྨན་པ་ཐམས་ཅད་ཀྱིས་སྤངས་པ་ཞིག་སྐྱེད་མོས་
<pb id="3.67b"/>
ཚལ་དེར་སོང་ནས་ནུབ་མོ་འབྲང་བཏབ་སྟེ་འདུག་ནས། ཀྱེ་མའོ་བདག་ནི་མི་མ་ཡིན་པས་བསད་ཀྱང་ཅི་མ་རུང་སྙམ་མོ། །དེ་ཉིད་དུ་འཚོ་བྱེད་ཀྱང་ནུབ་མོ་འབྲང་བཏབ་སྟེ་འདུག་གོ། །ཇི་ཙམ་ན་མི་མ་ཡིན་པ་དེས་དམུ་ཆུ་
ཅན་དེ་བསྡིགས་པར་བརྩམས་པ་དང༌། དམུ་ཆུའི་ནད་དེ་བྱུང་ནས་སྨྲས་པ། འདི་བདག་གིས་སྔར་བཟུང་ན་ཅིའི་ཕྱིར་འདི་བསྡིགས། ཁྱོད་ལ་ར་སྤུའི་དུད་པས་བདུག་པ་འགའ་ཡང་མེད་པ་ལྟ། དེས་ནི་ཁྱོད་དཔག་
ཚད་བཅུ་གཉིས་སུ་འབྲོས་པར་འགྱུར་རོ། །དེས་ཀྱང་སྨྲས་པ། ཁྱོད་ལ་ཡང་ལ་ཕུག་གི་ས་བོན་མར་ཕྱུང་བའི་དར་བ་དང་བཏགས་ཏེ་སྦྱིན་པ་འགའ་ཡང་མེད་པ་ལྟ། དེས་ནི་ཁྱོད་དུམ་བུ་དུམ་བུར་འཛག་པར་འགྱུར་རོ། །ཐམས་ཅད་འཚོ་
བྱེད་ཀྱིས་ཐོས་ནས་དེ་ནང་པར་སྔར་ལངས་ཏེ་ཁྱིམ་བདག་དེའི་དྲུང་དུ་སོང་ནས་དེས་སྨྲས་པ་ཁྱིམ་བདག་སྐྱེད་མོས་ཚལ་མེ་ཏོག་དང༌། འབྲས་བུ་དང༌། ཆུ་ཕུན་སུམ་ཚོགས་པ་ཅིའི་ཕྱིར་དོར། ཁྱིམ་བདག་གིས་དེ་ལ་ཇི་ལྟར་
གྱུར་པ་རྣམས་སྨྲས་པ་དང༌། དེས་སྨྲས་པ། ཁྱིམ་བདག་ར་སྤུའི་དུད་པས་བདུགས་ཤིག །མི་མ་ཡིན་པ་དཔག་ཚད་བཅུ་གཉིས་སུ་འབྲོས་པར་འགྱུར་རོ། །ཁྱིམ་བདག་གིས་ར་སྤུའི་དུད་པས་བདུགས་པ་དང་མི་མ་ཡིན་པ་དེ་
དཔག་ཚད་བཅུ་གཉིས་སུ་བྲོས་པར་གྱུར་ཏོ། །ཁྱིམ་བདག་དེས་ཀྱང་འཚོ་བྱེད་ལ་ཀཱར་ཥཱ་པ་ཎ་ལྔ་བརྒྱ་བྱིན་པ་དང༌། དེས་དེ་ཡང་རྒྱུན་ཤེས་ཀྱི་བུ་ལ་བསྐུར་རོ། །དེ་ནས་འཚོ་བྱེད་ཀྱིས་དམུ་ཆུ་ཅན་ལ་དྲིས་པ། ནང་རྗེ་ཁྱོད་ཅིའི་ཕྱིར་མི་
མ་ཡིན་པས་གནས་བཏབ་པའི་སྐྱེད་མོས་ཚལ་དུ་འདུག །དེས་དེ་ལ་ཇི་ལྟར་གྱུར་པ་དག་སྨྲས་པ་དང༌། འཚོ་བྱེད་ཀྱིས་སྨྲས་པ། ལ་ཕུག་གི་ས་བོན་མར་ཕྱུང་བའི་དར་བ་དང་བཏགས་པ་འཐུང་ཤིག་དང་སོས་པར་འགྱུར་རོ། །
དེས་འཐུངས་ནས་སོས་པར་གྱུར་ཏེ། མི་དེས་ཀྱང་འཚོ་བྱེད་ལ་ཀཱར་ཥ་པ་ཎ་ལྔ་བརྒྱ་བྱིན་པ་དང༌། དེས་ཀྱང་རྒྱུན་ཤེས་ཀྱི་བུ་ལ་བསྐུར་རོ། །དེ་ནས་འཚོ་བྱེད་རིམ་གྱིས་བཅོམ་བརླག་ཏུ་ཕྱིན་ནས་བཅོམ་བརླག་གི་ཕྱི་རོལ་
<pb id="3.68a"/>
ན་ཤིང་ཞིག་གི་དྲུང་དུ་ངལ་སོ་ཞིང་འདུག་གོ། །ཇི་ཙམ་ན་གྱད་ཀྱིས་གྱད་གཅིག་བརྡབས་པས་དེའི་ནང་གྲོལ་རྣམས་འཁྲུགས་ནས་དེ་ཤིའོ་ཞེས་ཕྱི་རོལ་ཏུ་ཕྱུང་ངོ༌། །ཤིང་དེ་ལ་ཡང་བྱ་རྒོད་མོ་ཕྲུག་གུ་དང་བཅས་
པ་ཞིག་འདུག་པ་ལས་དེ་ལ་ཕྲུག་གུ་དེ་རྣམས་ཀྱིས་སྨྲས་པ། མ་ཤ་བྱིན་ཅིག །དེས་སྨྲས་པ། བུ་ཤ་ག་ལ་ཡོད། དེ་རྣམས་ཀྱིས་སྨྲས་པ། མ་གྱད་ཀྱིས་གྱད་འདི་བརྡབས་ཏེ་ཤི་ནས་ཕྱུང་བ་ཡིན་ནོ། །བུ་འདིར་སྨན་པའི་རྒྱལ་
པོ་འཚོ་བྱད་འོངས་ནས་དེས་འདི་སོས་པར་བྱེད་པའི་གནས་དེ་ཡོད་དོ། །མ་འདི་ཅི་ཞིག་གིས་སོས་པར་འགྱུར། གལ་ཏེ་དེའི་ནང་གྲོལ་རྣམས་ཕྱེ་མས་རེག་པར་བྱས་ནའོ། །དེ་ཐམས་ཅད་འཚོ་བྱེད་ཀྱིས་ཐོས་སོ། །དེ་ནས་དེ་
ལངས་ཏེ་རོའི་དྲུང་དུ་སོང་ནས་དྲིས་པ་ཤེས་ལྡན་དག་འདི་ཅི་ཞིག །དེ་རྣམས་ཀྱིས་སྨྲས་པ། གྱད་ཀྱིས་གྱད་བརྡབས་པས་ཤི་བ་ཡིན་ནོ། །འཚོ་བྱེད་ཀྱིས་སྨྲས་པ། ཞོག་ཞིག་དང་བལྟའོ། །དེ་རྣམས་ཀྱིས་བཞག་པ་དང་དེ་
ནས་འཚོ་བྱེད་ཀྱིས་འབྱུང་པོ་ཐམས་ཅད་དང་བར་བྱེད་པའི་ནོར་བུ་གླད་པར་བཞག་ནས་བརྟགས་ན། ཇི་ཙམ་ན་ནང་གྲོལ་རྣམས་འཁྲུགས་པར་བྱས་པ་མཐོང་ནས་དེས་སྨྱུག་མའི་སྦུབས་སུ་ཕྱེ་མ་བླུགས་ཏེ་ཁས་བུས་པ་དང་
ཕྱེ་མས་ནང་གྲོལ་རྣམས་ལ་རེག་ནས་སོས་པར་གྱུར་ཏོ། །དེས་ཀྱང་འཚོ་བྱེད་ལ་ཀཱར་ཥཱ་པ་ཎ་ལྔ་བརྒྱ་བྱིན་པ་དང༌། དེས་ཀྱང་དེ་རྒྱུན་ཤེས་ཀྱི་བུ་ལ་བསྐུར་རོ། །བཅོམ་བརླག་ན་ཁྱིམ་བདག་ཅིག་ཡོད་པ་དེའི་ཆུང་མ་གཟུགས་
དང་ལང་ཚོ་ཕུན་སུམ་ཚོགས་པ་ཡིན་པས་དེ་དེ་ལ་ལྷག་པར་ཆགས་ཤིང་འདུག་པ་ལས་ཤི་ནས་དེ་ཉིད་ཀྱི་མོ་མཚན་གྱི་སྲིན་བུར་སྐྱེས་པར་གྱུར་ཏེ། དེ་གང་དང་ལྷན་ཅིག་དགའ་མགུར་སྤྱོད་པ་དེ་ཤི་བར་བྱེད་དོ། །དེ་ནས་དེ་དང་འགའ་ཡང་ལྷན་
ཅིག་དགའ་མགུར་སྤྱོད་པར་མི་བྱེད་དོ། །དེས་སྨན་པ་འཚོ་བྱེད་དེར་འོངས་སོ་ཞེས་ཐོས་ནས་དེ་དེའི་དྲུང་དུ་སོང་སྟེ་སྨྲས་པ། འཚོ་བྱེད་བདག་ལ་བྲོ་ནད་མཆིས་ཀྱིས་དཔྱད་མཛོད་ཅིག །འཚོ་བྱེད་ཀྱིས་དེ་མཐོང་ཞིང་སྨྲ་བའི་ཚིག་
<pb id="3.68b"/>
ཐོས་ནས་ཆགས་པས་སྨྲས་པ། དམ་ཞིག་བཅའ་སྟེ། གལ་ཏེ་བདག་དང་ལྷན་ཅིག་དགའ་མགུར་སྤྱད་པ་ལྟ་ན་དཔྱད་བྱའོ། །དེས་སྨྲས་པ། གཡར་ཚ་ལགས་སོ། །དེས་སྨྲས་པ། ཁྱོད་ཀྱིས་དཔྱད་གཞན་ནི་མེད་དོ། །
བདག་ལས་ཕངས་པ་གཞན་མེད་པས་དེས་ཁས་བླངས་སོ། །དེ་ནས་དེས་སྒྲེན་མོར་ཕྱུང་སྟེ་བཟོ་བཅོས་བྱས་ནས་མོ་མཚན་གྱི་སྒོར་ཤའི་དུམ་བུ་ཞིག་བཞག་པ་ལས། དེ་ནས་སྲིན་བུ་དེ་དེ་ལ་ཆགས་པ་དང་དེས་དེ་བླངས་
ནས་བོར་ཏེ་སོས་པར་གྱུར་ཏོ། །དེ་འདོད་པའི་འདོད་ཆགས་ལ་ལྷག་པར་ཞེན་པས་བརྡ་ཞིག་བྱས་པ་དང་དེས་རྣ་བ་གཉིས་བཀག་སྟེ་སྨྲས་པ། ཁྱོད་ཁོ་བོའི་སྲིང་མོ་དང་འདྲ་སྟེ་ཁྱོད་ཀྱི་དཔྱད་དེ་ཡིན་པས་ཁོ་བོས་དེ་ལྟར་བྱས་པར་
ཟད་དོ། །དེས་ཀྱང་དེ་ལ་ཀཱར་ཥཱ་པ་ཎ་ལྔ་བརྒྱ་བྱིན་པ་དང༌། དེས་དེ་ཡང་རྒྱུན་ཤེས་ཀྱི་བུ་ལ་བསྐུར་རོ། །དེ་ནས་འཚོ་བྱེད་རིམ་གྱིས་ཆུ་བོ་ཡ་མུ་ནའི་འགྲམ་དུ་ཕྱིན་པ་དང༌། དེས་དེ་ན་མི་རོ་ཞིག་ཡོད་པ་དེའི་བཏིང་པའི་ཕྱོགས་ན་
རྒྱུས་པའི་བྲེང་ཡོད་པ་ཉ་རྣམས་ཀྱིས་དྲངས་པ་ལས་དེའི་མིག་འབྱེད་པ་དང་འཛུམས་པ་མཐོང་ནས། འཚོ་བྱེད་ཀྱིས་དེ་ཐམས་ཅད་བརྟགས་ཏེ། ཇི་ལྟར་རྒྱུས་པ་དང་ལོང་མོ་ལ་སོགས་པའི་ཚིགས་ཀྱི་འབྲེལ་ཐབས་ནི་དེ་ཁོ་ན་ལྟར་
འདུག་གོ་སྙམ་ནས། དེ་རིམ་གྱིས་ཡངས་པ་ཅན་དུ་ཕྱིན་པ་དང༌། ཇི་ཙམ་ན་གྱད་ཀྱིས་གྱད་གཅིག་ཐལ་མོས་བསྣུན་པས་མིག་གི་འབྲས་བུ་འཕགས་པ་དང༌། འཚོ་བྱེད་དེའི་དྲུང་དུ་སོང་ནས། དེས་རྟིང་པའི་རྒྱུས་པའི་བྲེང་
ནས་དྲངས་པ་དང་སླར་ཆུད་པར་གྱུར་ཏོ། །དེས་དེ་ལ་ཀཱར་ཥཱ་པ་ཎ་ལྔ་བརྒྱ་བྱིན་པ་དང༌། དེས་འཇིགས་མེད་ཀྱི་མ་ལ་བྱིན་ནོ། །ཡངས་པ་ཅན་ན་མི་ཞིག་ཡོད་པ་དེའི་རྣ་བར་སྲིན་གྱི་མེད་ཞུགས་ཏེ། དེར་དེ་ལས་ཕྲུག་གུ་བདུན་བརྒྱ་
བྱུང་བས་དེ་རྣ་བའི་ནད་ཀྱིས་ཉེན་པར་གྱུར་ནས་འཚོ་བྱེད་ཀྱི་དྲུང་དུ་སོང་སྟེ་སྨྲས་པ། དཔྱད་མཛོད་ཅིག །འཚོ་བྱེད་ཀྱིས་བསམས་པ། སྔར་ནི་བདག་གིས་མཁན་པོས་བསྟན་པས་ལས་བྱས་ཀྱིས་ད་ནི་རང་གི་བློས་ལས་བྱའོ་སྙམ་ནས། 
<pb id="3.69a"/>
དེས་མི་དེ་ལ་བསྒོ་བ། ཀྱེ་ནང་རྗེ་སོང་ལ་ལོ་མའི་སྤྱིལ་པོ་བྱོས་ཏེ་རས་སྔོན་པོས་གཡོགས་ལ་དེའི་འོག་ཏུ་རྔ་ཞིག་ཞོག་སྟེ་ས་ཡང་དྲོན་པོར་གྱིས་ཤིག །དེས་ཇི་སྐད་བསྟན་པ་བཞིན་དུ་ཐམས་ཅད་བྱས་སོ། །
དེ་ནས་འཚོ་བྱེད་ཀྱིས་མི་དེ་ས་ལ་བསྙལ་ནས་ས་དེ་ཆུས་ཆག་ཆག་བཏབ་ནས་དེ་ནས་རྔ་བརྡུངས་པ་དང་སྲིན་གྱི་མེད་ཀྱིས་དབྱར་གྱི་དུས་ལ་བབ་བོ་སྙམ་ནས་ཕྱིར་བྱུང་ངོ༌། །དེ་ནས་འཚོ་བྱེད་ཀྱིས་རྣ་བའི་དྲུང་དུ་ཤའི་དུམ་བུ་ཅིག་
བཞག་པ་དང༌། དེ་ཡང་སླར་ཞུགས་ཏེ་ཕྲུ་གུ་རྣམས་ཁྲིད་དེ་བྱུང་ནས་ཕྲུ་གུ་རྣམས་དང་ལྷན་ཅིག་ཤའི་དུམ་བུ་ལ་ཆགས་པ་དང༌། དེ་ནས་འཚོ་བྱེད་ཀྱིས་དེའི་མོད་ལ་ཤའི་བུམ་བུ་བོར་བ་དང་མི་དེ་སོས་པར་གྱུར་ཏོ། །དེས་
ཀཱར་ཥཱ་པ་ཎ་ལྔ་བརྒྱ་བྱིན་པ་དང་དེས་འཇིགས་མེད་ཀྱི་མ་ལ་བྱིན་ནོ། །དེ་རིམ་གྱིས་རྒྱལ་པོའི་ཁབ་ཏུ་ཕྱིན་པ་དང༌། རྒྱལ་པོ་གཟུགས་ཅན་སྙིང་པོས་འཚོ་བྱེད་ཇི་ལྟར་འོངས་པ་ཐོས་ནས། དེས་གཞོན་ནུ་མ་སྐྱེས་དགྲ་ལ་
བསྒོ་བ། བུ་ཁྱོད་ཀྱི་ཕུ་བོ་འོངས་ཀྱིས་བསུར་སོང་ཤིག །དེ་བསུར་སོང་བ་དང་འཚོ་བྱེད་ཀྱིས་གཞོན་ནུ་མ་སྐྱེས་དགྲ་ཇི་ལྟར་བསུར་འོང་བ་ཐོས་ནས་དེས་བསམས་པ། གལ་ཏེ་བདག་གིས་དེས་བསུ་བ་རང་གིར་བྱས་པ་ནི་
ནམ་རྒྱལ་པོར་གྱུར་པ་དེའི་ཚེ་བདག་ལ་གནོད་པ་བྱེད་པར་འགྱུར་རོ་སྙམ་ནས། དེ་སླར་ལོག་སྟེ་སྒོ་གཞན་ཞིག་ནས་ཞུགས་སོ། །དུས་གཞན་ཞིག་ན་འཚོ་བྱེད་སྐྱེ་བོའི་ཚོགས་ཆེན་པོས་ཡོངས་སུ་བསྐོར་ཏེ་སེམས་གཡེང་
ཞིང་སོང་བ་དང༌། ཇི་ཙམ་ན་བྲམ་ཟེ་ཞིག་མིག་ནད་ཀྱིས་ཐེབས་ནས་འཚོ་བྱེད་ཀྱི་དྲུང་དུ་སོང་སྟེ་བདག་ལ་སྨན་སྟོན་ཅིག །ཚིག་པ་ཟོས་ནས་སྨྲས་པ། ཐལ་བས་ཐོབ་ཤིག །དེ་དྲང་པོ་ཞིག་པས་ཐལ་བས་བཏབ་
པ་དང་སོས་པར་གྱུར་ཏོ། །མིག་ནད་ཀྱིས་ཐེབས་པ་གཞན་ཞིག་ཡོད་པ་དེ་ཡང་འཚོ་བྱེད་ཀྱི་དྲུང་དུ་སོང་བ་དེ་བྲམ་ཟེ་དེས་མཐོང་ནས་དྲིས་པ། ཀྱེ་ནང་རྗེ་གང་དུ་འགྲོ། །དེས་ཇི་ལྟར་གྱུར་པ་སྨྲས་པ་དང་དེས་སྨྲས་པ། ཁྱོད་ལ་
<pb id="3.69b"/>
འཚོ་བྱེད་ཅི་དགོས། དེས་ཁོ་བོ་ལ་གང་བསྟན་པ་དེ་བྱོས་ཤིག །དེ་ཡིད་ཆེས་པར་གྱུར་ནས་དེས་ཐལ་བས་བཏབ་པ་དང་ལོང་བར་གྱུར་ཏོ། །དུས་གཞན་ཞིག་ན་རྒྱལ་པོ་གཟུགས་ཅན་སྙིང་པོའི་སྤྱི་བོར་ཕོལ་མིག་བྱུང་ངོ༌། །
དེས་བློན་པོ་རྣམས་ལ་བསྒོ་བ། ཤེས་ལྡན་དག་སྨན་པ་རྣམས་ཁུག་ཤིག །བློན་པོ་རྣམས་ཀྱིས་སྨན་པ་རྣམས་བཀུག་པ་དང༌། རྒྱལ་པོས་སྨྲས་པ། ཤེས་ལྡན་དག་ངའི་སྤྱི་བོར་ཕོལ་མིག་བྱུང་གིས་དཔྱད་བྱོས་ཤིག ། 
དེ་རྣམས་ཀྱིས་སྨྲས་པ། ལྷ་སྨན་པ་ཆེན་པོ་འཚོ་བྱེད་མཆིས་ན་བདག་ཅག་གིས་བགྱི་བ་ཅི་འཚལ། རྒྱལ་པོས་སྨྲས་པ། ཤེས་ལྡན་དག་འཚོ་བྱེད་ཁུག་ཤིག །དེ་རྣམས་ཀྱིས་བཀུག་པ་དང༌། རྒྱལ་པོས་སྨྲས་པ། 
འཚོ་བྱེད་དཔྱད་བྱོས་ཤིག །འཚོ་བྱེད་ཀྱིས་སྨྲས་པ། ལྷ་དམ་ཞིག་བཅའ་སྟེ། གལ་ཏེ་ལྷ་ལ་བདག་ཉིད་ཀྱིས་ཁྲུས་བགྱིད་དུ་གནང་ན་བགྱིའོ། །དེ་བཞིན་གྱིས་ཤིག །དེ་ནས་འཚོ་བྱེད་ཀྱིས་སྐྱུ་རུ་རས་བསྐུས་ཤིང་སྨིན་
པར་འགྱུར་བའི་རྫས་དག་བཏབ་ནས་སྨིན་པར་འགྱུར་བའི་རྫས་རྣམས་དང་བསྲེས་པའི་ཆུ་བུམ་པ་ལྔ་བརྒྱ་བླུགས་པ་དང༌། གང་གི་ཚེ་སྨིན་པ་དེའི་ཚེ་ན་མ་ཚོར་བར་སྤུ་གྲིས་རེག་པར་བྱས་པ་དང་རྡོལ་ཏོ། །དེ་ནས་
འཚོ་བར་འགྱུར་བའི་རྫས་དག་བཏབ་སྟེ་འཚོ་བར་འགྱུར་བའི་རྫས་རྣམས་དང་བསྲེས་པའི་ཆུ་བུམ་པ་ལྔ་བརྒྱ་བླུགས་པ་དང༌། རྨ་དེ་སོས་ཤིང་ལྤགས་པ་དང་འདྲ་བ་དང་སྐྲ་ཡང་མཉམ་པར་གྱུར་ཏོ། །རྒྱལ་པོས་ཁྲུས་
བྱས་མ་ཐག་ཏུ་སྨྲས་པ། འཚོ་བྱེད་དཔྱད་བྱོས་ཤིག །དེས་སྨྲས་པ། ལྷ་རེ་ཤིག་བཤོས་གསོལ་ཅིག །རྒྱལ་པོས་ཟན་ཟོས་ནས་འཚོ་བྱེད་དཔྱད་བྱོས་ཤིག་ལྷ་བགྱིས་ལགས་སོ། །དེ་ཡིད་མ་ཆེས་ནས་
ལག་པས་བྱུགས་ན་ཕྱོགས་གང་ན་རྨ་ཡོད་པར་མ་ཤེས་སོ། །མེ་ལོང་བླངས་ཏེ་བལྟས་ན་འོན་ཀྱང་མ་མཐོང་ངོ༌། །བཙུན་མོ་ལ་དྲིས་ན་དེས་ཀྱང་ཕྱོགས་གང་ན་རྨ་ཡོད་པར་མ་ཤེས་སོ། །རྒྱལ་པོ་མཆོག་ཏུ་ངོ་མཚར་སྐྱེས་
<pb id="3.70a"/>
ནས་བློན་པོ་རྣམས་ལ་སྨྲས་པ། ཤེས་ལྡན་དག་འཚོ་བྱེད་སྨན་པའི་རྒྱལ་པོར་དབང་སྐུར་ཅིག །མི་ལོང་བ་དེས་སྨྲས་པ། ལྷ་ཅི་སྲས་ལ་བྱམས་པས་སམ། འོན་ཏེ་སྨན་མཁས་པས་དབང་བསྐུར་བར་མཛད། 
རྒྱལ་པོས་སྨྲས་པ། སྨན་མཁས་པས་སོ། །དེས་སྨྲས་པ། གལ་ཏེ་དེ་ལྟ་ལགས་ན་འདིས་བདག་ནི་སོས་པར་མ་བགྱིས་སོ། །འཚོ་བྱེད་ཀྱིས་སྨྲས་པ། ཀྱེ་ནང་རྗེ་བདག་གིས་ཁྱོད་མཐོང་ཡང་མ་མཐོང་ན་སོས་པར་ལྟ་ག་ལ་བྱས། དེས་
སྨྲས་པ། དེ་ནི་མད་ན་འོན་ཀྱང་ཁྱོད་ཀྱིས་གང་ལ་བསྟན་པ་དེས་བདག་ལ་བསྟན་ཏོ། །ཅི་ཞིག་བསྟན། ཆེ་གེ་མོ་ཞིག་གོ། །འཚོ་བྱེད་ཀྱིས་སྨྲས་པ། དེའི་ཁམས་ཀྱང་གཞན་ལ་ཁྱོད་ཀྱི་ཁམས་ཀྱང་གཞན་ཡིན་གྱིས། ད་འདི་དང་འདི་དག་བྱོས་
ཤིག་དང་སོས་པར་འགྱུར་རོ། །དེས་བྱས་ནས་སོས་པར་གྱུར་པ་དང་སྨྲས་པ། ལྷ་འདི་སྨན་པའི་རྒྱལ་པོར་དབང་བསྐུར་བར་མཛད་དུ་གསོལ། དེ་གླང་པོ་ཆེ་ལ་བསྐྱོན་ནས་དཔལ་གྱི་འབྱོར་པ་ཆེན་པོས་སྨན་པའི་རྒྱལ་པོར་དབང་བསྐུར་ཏོ། །
རྒྱལ་པོའི་ཁབ་ན་ཁྱིམ་བདག་ཅིག་ཡོད་པ་སྐྲན་ནད་ཀྱིས་ཐེབས་ནས། སྨན་པ་ཐམས་ཅད་ཀྱིས་སྤངས་པ་དང༌། དེས་བསམས་པ། འཚོ་བྱེད་ཀྱི་དྲུང་དུ་འགྲོའོ། །གལ་ཏེ་དཔྱད་ཅིག་བྱས་ན་ནི་དེ་ལྟ་ན་ལེགས། གལ་ཏེ་མ་བྱས་ན་བདག་
ཉིད་འཆི་བར་བྱའོ་སྙམ་ནས། དེ་འཚོ་བྱེད་ཀྱི་དྲུང་དུ་སོང་ནས་འཚོ་བྱེད་བདག་གི་དཔྱད་མཛོད་ཅིག །དེས་སྨྲས་པ། ཀྱེ་ནང་རྗེ་ཁྱོད་ཀྱི་སྨན་འདི་ནི་རྙེད་པར་དཀའོ། །དེས་བསམས་པ། འཚོ་བྱེད་ཀྱིས་ཀྱང་བདག་སྤངས་ན་
འདི་ལ་ཅི་བྱར་ཡོད། དུས་ལ་བབ་ཀྱིས་བདག་ནི་འཆིའོ་སྙམ་ནས་དེ་དུར་ཁྲོད་དུ་སོང་ངོ༌། །དེ་ན་རོ་སྲེག་པའི་མེ་འབར་བར་ནེའུ་ལེ་གདུག་པ་ཞིག་དང་སྲོག་ཆགས་གོ་དྷཱ་ཙན་དན་ཞེས་བྱ་བ་འཐབས་ཏེ་ལྷུང་བ་དང་དེ་བཀྲེས་པས་ཉེན་པས་
དེ་གཉིས་ཀ་ཟོས་ཏེ། ལྷས་དུར་ཁྲོད་དུ་ཆར་ཕབ་པའི་འོད་པའི་ཆུ་དེ་ལ་འཐུངས་ནས་དུར་ཁྲོད་དང་ཧ་ཅང་ཡང་མི་རིང་བ་ཞིག་ན་གནག་ལྷས་ཡོད་པ་དེར་སོང་སྟེ། ཀོ་དྲའི་ཆན་དང་མར་ཕྱུང་བའི་ཞོ་འཐུངས་པས་སྐྲན་རྡོལ་ཏེ་ཡར་སློན་
<pb id="3.70b"/>
མར་འཁྲུས་ནས་སྔོན་ཇི་ལྟ་བ་བཞིན་དུ་གྱུར་ཏོ། །དུས་གཞན་ཞིག་ན་ལུས་འཕགས་མོའི་འདོམས་ཀྱི་ཕྱོགས་སུ་ཕོལ་མིག་བྱུང་ངོ༌། །དེས་རྒྱལ་པོ་ལ་སྨྲས་པ་དང་རྒྱལ་པོས་འཚོ་བྱེད་ལ་བསྒོ་བ། མ་ཡར་མོའི་དཔྱད་བྱོས་ཤིག །དེས་ཁས་བླངས་
སོ། །དེ་ནས་ཟན་བྱས་ཏེ་མ་མ་ལ་བྱིན་ནས་ཁྱོད་ཀྱིས་འདིའི་སྟེང་དུ་འདུག་ཏུ་ཆུག་ཤིག །དེས་དེ་འདུག་ཏུ་བཅུག་པའི་ཟན་འཚོ་བྱེད་ཀྱིས་མཐོང་ནས་བསམས་པ། ཕྱོགས་ཆེ་གེ་མོ་ཞིག་ནའོ་སྙམ་མོ། །དེ་ནས་སྨིན་པར་འགྱུར་བའི་རྫས་དག་
བཏབ་སྟེ། སྨིན་པར་ཤེས་ནས་ཟན་གྱི་ནང་དུ་གཙགས་བུ་སྦས་ཏེ་མ་མ་ལ་བསྒོ་བ། ཁྱོད་ཀྱིས་དེ་འདི་ལ་འདུག་ཏུ་ཆུག་ལ་བཙུན་མོ་འདུག་ནས་སླར་སློང་ཤིག །དེས་དེ་བཞིན་བྱས་པ་ལས་གཙགས་བུས་རེག་མ་ཐག་ཏུ་ཕོལ་མིག་རྡོལ་བར་གྱུར་
ཏོ། །དེ་ནས་འཚོ་བར་འགྱུར་བའི་རྫས་དང་བསྲེས་པ་བསྐ་བའི་ཆུས་བཀྲུས་ཏེ་འཚོ་བར་འགྱུར་བའི་རྫས་རྣམས་བཏབ་པས་སོས་པར་གྱུར་ཏོ། །འཚོ་བྱེད་རྒྱལ་པོའི་དྲུང་དུ་སོང་བ་དང་རྒྱལ་པོས་སྨྲས་པ། འཚོ་བྱེད་ཁྱོད་ཀྱིས་མ་ཡར་མོའི་དཔྱད་
བྱས་སམ། ལྷ་བགྱིས་སོ། །ཁྱོད་ཀྱིས་སྒྲེན་མོར་ཕུད་དེ་མ་བལྟས་གྲང༌། ལྷ་མ་བལྟས་སོ། །ཇི་ལྟར་བྱས། དེས་ཇི་ལྟར་གྱུར་པ་རྣམས་སྨྲས་པ་དང་རྒྱལ་པོ་མཆོག་ཏུ་ངོ་མཚར་སྐྱེས་ནས། དེས་བློན་པོ་རྣམས་ལ་སྨྲས་པ། འཚོ་
བྱེད་ལ་ལན་གཉིས་སུ་སྨན་པའི་རྒྱལ་པོར་དབང་སྐུར་ཅིག །མི་སྐྲན་ཅན་ལ་འཚོ་བྱེད་ཀྱིས་སྨན་རྙེད་པར་དཀའོ་ཞེས་སྨྲས་པ་གང་ཡིན་པ་དེས་སྨྲས་པ། ལྷ་ཅི་སྲས་ལ་སྡུག་པས་སམ། འོན་ཏེ་སྨན་མཁས་པས་དབང་བསྐུར་བར་
མཛད། རྒྱལ་པོས་སྨྲས་པ། སྨན་མཁས་པས་སོ། །གལ་ཏེ་དེ་ལྟ་ལགས་ན་འདིས་བདག་ནི་སོས་པར་མ་བགྱིས་སོ། །འཚོ་བྱེད་ཀྱིས་སྨྲས་པ། ཀྱེ་ནང་རྗེ་ངས་ཁྱོད་ལ་དཔྱད་ནི་མ་བྱས་ཀྱི། འོན་ཀྱང་ངས་ཁྱོད་ཀྱི་སྨན་ནི་རྙེད་
པར་དཀའོ་ཞེས་སྨྲས་སོ། །དེས་སྨྲས་པ། བདག་གི་སྨན་ཇི་ལྟ་བུ་དག་ཡིན། འཚོ་བྱེད་ཀྱིས་སྨྲས་པ། གལ་ཏེ་ཟླ་བ་མར་གྱི་ངོ་ཚེས་བཅུ་བཞི་ལ་མི་སེར་སྐྱ་ཅིག་ཤི་ནས་དེ་དུར་ཁྲོད་དུ་སྲེག་པ་ན་ནེའུ་ལེ་གདུག་པ་དང་སྲོག་ཆགས་
<pb id="3.71a"/>
གོ་དྷཱ་ཙན་དན་འཐབས་ནས་མེར་ལྷུང་བ་དང་དེ་གཉིས་ཁྱོད་ཀྱིས་ཟོས་ལ། དབང་ཕྱུག་ཆེན་པོའི་ལྷས་དུར་ཁྲོད་དུ་ཆར་ཕབ་པའི་འོད་པའི་ཆུ་དེ་ལ་འཐུངས་ལ། ཀོ་དྲའི་ཆན་ཟོས་ཤིང་མར་ཕྱུང་བའི་ཞོ་འཐུངས་ན་དེ་ལྟ་ན་ཁྱོད་སོས་
པར་འགྱུར་ཏེ། བདག་གིས་དེ་ལས་བསམས་ནས་སྨན་རྙེད་པར་དཀའོ་ཞེས་སྨྲས་པ་ཡིན་ནོ། །དེས་སྨྲས་པ། ཤིན་ཏུ་ལེགས་པར་ཤེས་ཏེ། དེ་བཞིན་དུ་བདག་གིས་ཟོས་སོ། །དེ་ནས་དགའ་བར་གྱུར་ནས་སྨྲས་པ། ལྷ་
འདིས་སྨན་པའི་རྒྱལ་པོའི་རྔོ་ཐོག་གི་དབང་བསྐུར་བས་དབང་བསྐུར་དུ་གསོལ། ལན་གཉིས་སུ་ཡང་སྨན་པའི་རྒྱལ་པོར་དབང་བསྐུར་ཏོ། །གང་གི་ཚེ་མི་དགེ་བའི་གྲོགས་པོ་ལྷས་བྱིན་གྱིས་མ་སྐྱེས་དགྲ་བསླུས་ནས་ཕ་ཆོས་ཀྱི་
རྒྱལ་པོ་ཆོས་དང་ལྡན་པ་སྲོག་དང་ཕྲལ་བ་དེའི་ཚེ་དེ་ལ་སྐྲན་གྱི་ནད་ཀྱིས་ཐེབས་པར་གྱུར་ཏོ། །དེས་སྨན་པ་རྣམས་ལ་སྨྲས་པ། ང་ལ་དཔྱད་གྱིས་ཤིག །དེ་རྣམས་ཀྱིས་སྨྲས་པ། ལྷ་ལྷའི་གཅེན་སྨན་པའི་རྒྱལ་པོ་བླ་ན་མེད་པ་འཚོ་བྱེད་
འདི་ན་མཆིས་བཞིན་དུ་བདག་ཅག་གིས་དཔྱད་བགྱིད་རྔོ་ག་ལ་ཐོག །དེས་བློན་པོ་རྣམས་ལ་སྨྲས་པ། ཤེས་ལྡན་དག་འཚོ་བྱེད་ཁུག་ཤིག །དེ་རྣམས་ཀྱིས་བཀུག་པ་དང༌། འཚོ་བྱེད་ང་ལ་སྐྲན་ནད་བྱུང་གིས་དཔྱད་བྱོས་ཤིག ། 
ལྷ་བགྱིའོ། །དེས་བསམས་པ། རྒྱུ་གཉིས་ཀྱིས་སྐྲན་རྡོལ་བར་འགྱུར་ཏེ། ལྷག་པར་དགའ་བ་འམ། ལྷག་པར་ཁྲོས་པས་ཡིན་ན་སེམས་ཅན་སྡིག་པ་བྱེད་པ་འདི་ལྷག་པར་དགའ་བར་ག་ལ་འགྱུར་གྱིས། རྣམ་པ་ཐམས་
ཅད་དུ་ཁྲོས་པར་བྱའོ་སྙམ་དུ་བསམས་ནས་སྨྲས་པ། ལྷ་དམ་ཞིག་བཅའ་སྟེ། གལ་ཏེ་གཞོན་ནུ་འཆར་བྱེད་བཟང་པོའི་ཤ་གསོལ་བ་ལྟ་ན་དཔྱད་བགྱིའོ། །རྒྱལ་པོས་ཐོས་ནས་ཁྲོས་ཏེ་སྨྲས་པ། ལེགས་སོ་ངས་ནི་
ཕ་སྲོག་དང་ཕྲལ། ཁྱོད་ཀྱིས་ཀྱང་འཆར་བྱེད་བཟང་པོ་སྲོག་དང་ཕྲོལ། ང་ཡང་རང་ཉིད་ནད་ཀྱིས་ཤི་ནས་ཁྱོད་ནི་རྒྱལ་པོར་འགྱུར་མོད་དེས་སྨྲས་པ། ལྷ་དཔྱད་ནི་འདི་ལགས་ཏེ། གཞན་གྱིས་སོས་པར་རྔོ་མི་ཐོག་ལགས་སོ། །
<pb id="3.71b"/>
བདག་དང་འདྲ་བའི་ཕངས་པ་མེད་པས་དེས་ཁས་བླངས་སོ། །དེ་ནས་འཚོ་བྱེད་ཀྱིས་གཞོན་ནུ་འཆར་བྱེད་བཟང་པོ་རྒྱན་ཐམས་ཅད་ཀྱིས་བརྒྱན་ནས་རྒྱལ་པོ་ལ་ཕུལ་ཏེ། ལྷ་གཞོན་ནུ་འཆར་བྱེད་བཟང་པོ་ལ་ལེགས་པར་གཟིགས་པ་
དེ་ལྟར་མཛད་དུ་གསོལ། །ཕྱིས་གཟིགས་པར་མི་འགྱུར་རོ། །དེ་ནས་དེས་བསྟན་ནས་ཁྱིམ་དུ་ཁྲིད་ནས་བཞག་གོ། །དེ་ནས་འཚོ་བྱེད་ཤའི་དོན་དུ་བསིལ་བའི་ཚལ་གྱི་དུར་ཁྲོད་དུ་སོང་བ་ལས་བསིལ་བའི་ཚལ་གྱི་དུར་ཁྲོད་ནི་ཤི་
བའི་རོས་སྟོང་པ་མ་ཡིན་པས་དེ་ནས་རོའི་ཤ་བླངས་ཏེ་ཡོ་བྱད་ཀྱི་ཁྱད་པར་དག་དང་གཡོས་བྱས་ནས་རྒྱལ་པོའི་དྲོ་ལ་བབ་པའི་དུས་སུ་བསྟབས་སོ། །དེ་ནས་རྒྱལ་པོ་མ་སྐྱེས་དགྲས་ཤ་ཁུའི་ཕོར་བ་བླངས་ནས་ཟ་བར་གཟས་པ་དང་འཚོ་
བྱེད་ཀྱིས་ཕྲོགས་ནས་གླད་དུ་བསྣུན་ཏེ་སྡིག་པ་བྱེད་པ་ཁྱོད་ཀྱིས་ཕ་ཆོས་དང་ལྡན་པ་ཆོས་ཀྱི་རྒྱལ་པོ་སྲོག་དང་ཕྲལ་ལ་བུའི་ཤ་ཡང་ཟ་བར་བྱེད་དམ། དེས་རྔམས་ནས་སྨྲས་པ། གལ་ཏེ་དེ་ལྟ་ན་ཅིའི་ཕྱིར་གསད་ཅེས་མི་བཟོད་པ་
སྐྱེས་པས་དེའི་སྐྲན་རྡོལ་ནས་ཡར་སློན་མར་འཁྲུས་ཏེ། ཁ་ནས་ཁྲག་དང་བཅས་པར་བྱུང་བ་དེ་མཐོང་ནས་བརྒྱལ་ཏེ་ས་ལ་འགྱེལ་ཏོ། །དེ་ནས་ཆུ་གཏོར་ནས་དབུགས་སླར་བྱུང་བ་དང་ཁྲུས་བྱས་ཏེ་འཕྲོད་པའི་ཟས་བྱིན་པས་
སྔོན་གྱི་ཇི་ལྟ་བ་བཞིན་གྱུར་ཏོ། །དེ་ནས་འཚོ་བྱེད་ཀྱིས་གཞོན་ནུ་འཆར་བྱེད་བཟང་པོ་རྒྱན་ཐམས་ཅད་ཀྱིས་བརྒྱན་ནས་ཁྲིད་དེ་རྒྱལ་པོའི་དྲུང་དུ་སོང་ནས་རྐང་པ་གཉིས་ལ་གཏུགས་ཏེ་སྨྲས་པ། ལྷ་གཞོན་ནུ་འཆར་བྱེད་བཟང་པོ་འདི་
ལགས་ཏེ། བདག་སྲོག་ཆགས་གྲོག་སྦུར་ཡང་སྲོག་དང་འབྲལ་བར་བགྱིད་མི་ཕོད་ན་གཞོན་ནུ་ལྟ་སྨོས་ཀྱང་ཅི་འཚལ། འོན་ཀྱང་ཐབས་འདིས་ལྷ་འཚོ་བར་འགྱུར་བས་བདག་གིས་ཐབས་བཤམ་པར་བགྱིས་པར་
བས་སོ། །རྒྱལ་པོ་མཆོག་ཏུ་ངོ་མཚར་སྐྱེས་ནས་དེས་བློན་པོ་རྣམས་ལ་བསྒོ་བ། འཚོ་བྱེད་སྨན་པའི་རྒྱལ་པོར་དབང་སྐུར་ཅིག  །བློན་པོ་རྣམས་ཀྱིས་གླང་པོ་ཆེ་ལ་བསྐྱོན་ནས་དཔལ་གྱི་འབྱོར་པ་ཆེན་པོས་ལན་
<pb id="3.72a"/>
གསུམ་དུ་ཡང་སྨན་པའི་རྒྱལ་པོར་དབང་བསྐུར་བས་དབང་བསྐུར་ཏོ། །དེ་ནས་འཚོ་བྱེད་དྲེགས་པ་སྐྱེས་ནས་བདག་དང་མཉམ་པའི་སྨན་པ་འགའ་ཡང་ཡོད་པ་མ་ཡིན་ཏེ། བདག་ནི་ལུས་ཀྱི་དཔྱད་བྱེད་པ་རྣམས་ཀྱི་
མཆོག་ཡིན་ལ། བཅོམ་ལྡན་འདས་ནི་སེམས་ཀྱི་དཔྱད་མཛད་པ་རྣམས་ཀྱི་མཆོག་ཡིན་ནོ་སྙམ་མོ། །དེས་དུས་གཞན་ཞིག་ན་བཅོམ་ལྡན་འདས་ཀྱི་སྤྱན་སྔར་སོང་བ་ལས་དེ་དྲེགས་པའི་སྙེམས་པས་བདེན་པ་རྣམས་མ་
མཐོང་ངོ༌། །བཅོམ་ལྡན་འདས་ཀྱིས་དགོངས་པ། སྨན་པའི་རྒྱལ་པོ་འཚོ་བྱེད་ཀྱིས་དགེ་བའི་རྩ་བ་བསྐྱེད་ན་ཅིའི་ཕྱིར་བདེན་པ་རྣམས་མ་མཐོང་བར་གྱུར་སྙམ་ན། དྲེགས་པའི་སྙེམས་པ་ལས་གྱུར་པར་གཟིགས་ནས་
དེའི་དྲེགས་པ་སྤང་བར་བྱའོ་སྙམ་ནས། དེ་ནས་བཅོམ་ལྡན་འདས་ཀྱིས་སྨན་པའི་རྒྱལ་པོ་འཚོ་བྱེད་ལ་བཀའ་སྩལ་པ། འཚོ་བྱེད་ཁྱོད་ཀྱིས་རིའི་རྒྱལ་པོ་གངས་ཅན་མཐོང་ངམ། བཙུན་པ་མ་མཐོང་ལགས་སོ། །དེ་བཞིན་
གཤེགས་པའི་ན་བཟའ་ཆོས་གོས་ཀྱི་མཐའ་ནས་ཟུང་ཤིག །དེས་བཟུང་བ་དང་དེ་ནས་བཅོམ་ལྡན་འདས་ཀྱིས་སྨན་པའི་རྒྱལ་པོ་འཚོ་བྱེད་ཁྲིད་ནས་རིའི་རྒྱལ་པོ་གངས་ཅན་གང་ན་བ་དེར་གཤེགས་པ་དང་དེ་ན་སྨན་རྣམ་པ་སྣ་ཚོགས་
སྒྲོན་མ་བཞིན་འབར་རོ། །བཅོམ་ལྡན་འདས་ཀྱིས་སྨན་པའི་རྒྱལ་པོ་འཚོ་བྱེད་ལ་འདི་སྐད་ཅེས་བཀའ་སྩལ་ཏོ། །འཚོ་བྱེད་སྨན་ཇི་ཙམ་འདོད་པ་ལོང་ཤིག །བཅོམ་ལྡན་འདས་འཇིགས་ལགས་སོ། །དེ་ནས་བཅོམ་ལྡན་འདས་ཀྱིས་
གནོད་སྦྱིན་ལག་ན་རྡོ་རྗེ་ལ་བཀའ་སྩལ་པ། ལག་ན་རྡོ་རྗེ་སོང་ལ་འཚོ་བྱེད་ལ་བསྲུང་བ་བྱོས་ཤིག །དེ་དང་སོང་ནས་སྨན་རྣམ་པ་སྣ་ཚོགས་དག་བླངས་ནས་བཅོམ་ལྡན་འདས་ཀྱིས་བཀའ་སྩལ་པ་འཚོ་བྱེད་སྨན་འདིའི་མིང་ཅི་ཡིན། 
དེས་གསོལ་པ། བཅོམ་ལྡན་འདས་ཆེ་གེ་མོ་ལགས་ཏེ། ཆོ་ག་འདིས་ནད་ཆེ་གེ་མོ་ཞིག་ཞི་བར་འགྱུར་རོ། །འདི་ནི་ཆེ་གེ་མོ་ཞིག་ལགས་ཏེ་ནད་ཆེ་གེ་མོ་ཞིག་རབ་ཏུ་ཞི་བར་འགྱུར་རོ། །གཞན་རྣམས་ཀྱི་ནི་མིང་ཡང་མི་ཤེས་སོ། །མ་ཤེས་
