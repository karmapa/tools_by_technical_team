<pb id="3.95a"/>
ལོངས་སྤྱད་པར་མི་བྱ། ཁྱམས་རྣམས་དང༌། ཇི་སྐད་དུ་བསྒྲགས་པའི་ཁྱམས་ལ་སོགས་པར་གནས་པར་མི་བྱ། དགེ་འདུན་གྱི་ཆབ་ཁུངས་དང༌། སྣམ་ཕྱི་སར་འཇུག་པར་མི་བྱ་སྟེ། དགེ་འདུན་གྱིས་དེ་ལ་གནས་དབེན་པ་བྱིན་ནས་རིམ་གྲོ་བྱའོ། །
དགེ་སློང་མཛེ་ནད་ཀྱིས་ཐེབས་པས་ཀུན་ཏུ་སྤྱོད་པའི་ཆོས་ཇི་ལྟར་བཅས་པ་བཞིན་ཡང་དག་པར་བླངས་ཏེ་འཇུག་པར་མི་བྱེད་ན་འགལ་ཚབས་ཅན་དུ་འགྱུར་རོ།།           །།འདུལ་བ་གཞི། <bampo n="1.64" zh="3.212"/>བམ་པོ་དྲུག་བཅུ་བཞི་པ། སངས་རྒྱས་བཅོམ་ལྡན་འདས་
ལ་ཚེ་དང་ལྡན་པ་ཉེ་བ་འཁོར་གྱིས་ཞུས་པ། བཙུན་པ་བདེ་བར་གཤེགས་པའི་ན་བཟའ་ཆོས་གོས་ལྷག་པར་བཅང་དུ་རུང་ལགས་སམ། ཉེ་བ་འཁོར་མི་རུང་ངོ༌། །བཙུན་པ་མོན་དར་གྱི་ཆོས་གོས་ལ་ཆོས་གོས་གསུམ་དུ་བྱིན་གྱིས་བརླབས་ནས་
ཆོས་གོས་ལྷག་པར་བྱིན་གྱིས་བརླབས་ཏེ་བཅང་དུ་རུང་ལགས་སམ། ཉེ་བ་འཁོར་ཅི་དགར་ཟད་དེ། དེ་བཞིན་དུ་འདོད་པ་བཞིན་དུ་བལ་དང་ཤ་ནའི་རས་ལ་ཡང་རུང་ངོ༌། །<head n="3" t="གསོ་རས་ཀྱི་སྡེ་ཚན།" type="detshen" lv="1.7.2" zh="3.212"/>སྡོམ་ལ། གསོ་མ་སྐྲའི་ཆོས་གོས་དང༌། །གཅེར་བུ་སྐྲ་འབལ་ལོ་མའི་གོས། །
མཐང་གོས་ཅན་དང་གཡང་གཞི་དང༌། །གསོ་རས་སེང་བ་པ་ཆར་སྔོ། །གླེང་གཞི་ནི་མཉན་ཡོད་ནའོ། །དགེ་སློང་ཞིག་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་
གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་དགེ་སློང་དེས་འདི་སྐད་ཅེས་གསོལ་ཏོ། །བཙུན་པ་བདག་གསོ་མའི་ཆོས་གོས་འཆང་བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་གཏི་
མུག་འདི་ལྟ་སྟེ། གསོ་མའི་ཆོས་གོས་འདི་ནི་མུ་སྟེགས་པའི་རྟགས་ཡིན་ནོ། །དེ་ལྟ་བས་ན་དགེ་སློང་གིས་གསོ་མའི་ཆོས་གོས་བཅང་བར་མི་བྱའོ། །བཅངས་ན་འགལ་ཚབས་ཅན་དུ་འགྱུར་རོ། །ཡང་དགེ་སློང་ཞིག་འོངས་ནས་བཅོམ་ལྡན་འདས་
ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་སྐྲའི་ཆོས་གོས་བཅང་བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་གཏི་མུག་འདི་ནི་མུ་སྟེགས་པའི་རྟགས་སོ་ཞེས་བྱ་བ་ནས་འགལ་ཚབས་དུ་འགྱུར་རོ་ཞེས་བྱ་བའི་བར་གོང་
<pb id="3.95b"/>
མ་བཞིན་དུའོ། །ཡང་དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་གཅེར་བུ་བགྱིད་པར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་གཏི་མུག་འདི་ལྟ་སྟེ། གཅེར་བུ་འདི་
ནི་མུ་སྟེགས་པའི་རྟགས་ཡིན་ནོ། །གཞན་ཡང་ངས་ཆོས་གོས་གསུམ་རྗེས་སུ་གནང་ན་ཅིའི་ཕྱིར་ཁྱོད་གཅེར་བུ་བྱེད། དེ་ལྟ་བས་ན་དགེ་སློང་གིས་གཅེར་བུ་མི་བྱའོ། །བྱས་ན་ཉེས་པ་སྦོམ་པོར་འགྱུར་རོ། །དེ་ནས་དགེ་སློང་དེ་གཅེར་བུ་མ་གནང་
བ་དང་བསླབ་པ་རྣམས་སྤངས་ཏེ་ཉམས་པར་གྱུར་ཏོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་དགེ་སློང་འདི་གཅེར་བུ་མ་གནང་བ་དང་བསླབ་པ་རྣམས་སྤངས་ཏེ་
ཉམས་པར་གྱུར་པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ད་ལྟར་འབའ་ཞིག་ཏུ་མ་ཟད་དེ། ཇི་ལྟར་འདས་པའི་དུས་ན་ཡང་འདི་ཉིད་ངོ་ཚ་མེད་པའི་སྐྱོན་གྱིས་ཆུང་མ་མ་ཐོབ་པ་དེ་ཉོན་ཅིག །དགེ་སློང་དག་སྔོན་བྱུང་བ་ངང་
པའི་རྒྱལ་པོ་ཡུལ་འཁོར་སྐྱོང་ཞེས་བྱ་བ་བྱུང་སྟེ། དེའི་བུ་མོ་རང་ཁྱིམ་ཐབ་ཚོལ་ལོ་ཞེས་ཡུལ་ཕྱོགས་སྣ་ཚོགས་ན་གནས་པའི་བྱ་རྣམས་ཀྱིས་ཐོས་ནས་འདུས་པར་གྱུར་ཏེ་སོ་སོ་ནས་བསམས་པ། དེའི་ཁྱིམ་ཐབ་ཏུ་བདག་འགྱུར་རོ་སྙམ་མོ། །
དེས་རྨ་བྱ་ཞིག་མཐོང་ནས་དེས་སྨྲས་པ། འདི་ནི་བདག་གི་ཁྱིམ་ཐབ་ཏུ་འགྱུར་རོ། །དེ་ལ་བཞན་དག་གིས་འདིས་ཁྱོད་ཁྱིམ་ཐབ་ཏུ་བདམས་སོ་ཞེས་སྨྲས་པ་དང༌། དེས་མཇུག་མ་བསྒྲེངས་ནས་གར་བྱེད་པར་བརྩམས་པ་དེ་ཡུལ་འཁོར་སྐྱོང་
གིས་མཐོང་ནས་སྨྲས་པ། འདི་ཅི་ཞིག་གི་ཕྱིར་གར་བྱེད། གཞན་དག་གིས་སྨྲས་པ། ཁྱོད་ཀྱི་བུ་མོའི་ཁྱིམ་ཐབ་ཏུ་གྱུར་པས་སོ། །དེས་སྨྲས་པ། ངོ་ཚ་དང་ཁྲེལ་དང་མི་ལྡན་པས་འདི་ལ་བདག་གི་བུ་མོ་མི་སྦྱིན་ནོ་ཞེས་པ་རྨ་བྱ་དེས་ཐོས་ནས་
ཡུལ་འཁོར་སྐྱོང་གི་དྲུང་དུ་སོང་སྟེ་ཚིགས་སུ་བཅད་པས་སྨྲས་པ། དབྱངས་སྙན་ཡིད་འོང་ཁ་དོག་མཛེས་པ་དང༌། །འདབ་མ་འདོམ་གང་ཚད་ལྡན་མགྲིན་པ་ནི། །ནོར་བུ་བཻ་དཱུརྱ་དང་འདྲ་གྱུར་ན། །ཅི་སླད་ཁྱོད་ཀྱི་སྲས་མོ་བདག་མི་སྩལ། །
<pb id="3.96a"/>
ཡུལ་འཁོར་སྐྱོང་གིས་སྨྲས་པ། དབྱངས་སྙན་ཡིད་འོང་ཁ་དོག་མཛེས་པ་དང༌། །འདབ་མ་འདོམ་གང་ཚད་ལྡན་མགྲིན་པ་ནི། །ནོར་བུ་བཻ་དཱུརྱ་དང་འདྲ་གྱུར་ཀྱང༌། །འཛེམ་མེད་སྐྱོན་གྱིས་ཁྱོད་ལ་མི་སྦྱིན་ནོ། །དགེ་སློང་དག་ཇི་སྙམ་དུ་
སེམས། དེའི་ཚེ་དེའི་དུས་ཀྱི་རྨ་བྱ་གང་ཡིན་པ་དེ་ནི་དགེ་སློང་འདི་ཉིད་དེ། དེ་ན་ཡང་འདི་ངོ་ཚ་མེད་པའི་སྐྱོན་གྱིས་ཆུང་མ་མ་ཐོབ་ནས་སྡུག་བསྔལ་ཞིང་ཡིད་མི་བདེ་ནས་བྱའི་ཚོགས་ཀྱི་ནང་ནས་བྱུང་ངོ༌། །ད་ལྟར་ཡང་འདིས་གཅེར་
བུ་མ་གནང་ནས་སྡུག་བསྔལ་ཞིང་ཡིད་མི་བདེ་བས་དགེ་སློང་གི་ཚོགས་ཀྱི་ནང་ནས་བྱུང་ངོ༌། །ཡང་དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་སྐྲ་འབལ་བར་འཚལ་ལོ། །བཅོམ་ལྡན་འདས་ཀྱིས་
བཀའ་སྩལ་པ། ངས་འདྲེག་པར་རྗེས་སུ་གནང་ན་ཅིའི་ཕྱིར་ཁྱོད་སྐྲ་འབལ། སྐྱེས་བུ་གཏི་མུག་འདི་ལྟ་སྟེ། སྐྲ་འབལ་བ་འདི་ནི་མུ་སྟེགས་པའི་བརྟུལ་ཞུགས་ཡིན་ནོ། །དེ་ལྟ་བས་ན་དགེ་སློང་གིས་སྐྲ་འབལ་བར་མི་བྱའོ། །འབལ་ན་འགལ་
ཚབས་ཅན་དུ་འགྱུར་རོ། །ཡང་དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ལོ་མའི་བགོ་བ་འཆང་བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་གཏི་མུག་འདི་ནི་མུ་སྟེགས་པའི་
བརྟུལ་ཞུགས་ཡིན་ནོ་ཞེས་བྱ་བ་ནས་འགལ་ཚབས་ཅན་དུ་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །ཡང་དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་བླ་གོས་མཐང་གོས་དང་བཅས་པས་འཚོ་
བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་གཏི་མུག་ངས་ཆོས་གོས་གསུམ་རྗེས་སུ་གནང་ན་ཅིའི་ཕྱིར་ཁྱོད་བླ་གོས་མཐང་གོས་དང་བཅས་པས་འཚོ་བར་བྱེད། དེ་ལྟ་བས་ན་དགེ་སློང་གིས་བླ་གོས་མཐང་
གོས་དང་བཅས་པའི་ཆོས་གོས་ཀྱིས་འཚོ་བར་མི་བྱའོ། །འཚོ་བར་བྱེད་ན་འགལ་ཚབས་ཅན་དུ་འགྱུར་རོ། །ཡང་དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་གཡང་གཞི་འཆང་བར་འཚལ་ལོ། །
<pb id="3.96b"/>
བཅོམ་ལྡན་འདས་ཀྱིས་བཀའ་སྩལ་པ། གཏི་མུག་འདི་ནི་མུ་སྟེགས་པའི་རྒྱལ་མཚན་ཡིན་ནོ་ཞེས་བྱ་བ་ནས་འགལ་ཚབས་ཅན་དུ་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །ཡང་དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་
ཏོ། །བཙུན་པ་བདག་གསོ་མའི་སེང་རས་ཀྱི་ཆོས་གོས་འཆང་བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། འདི་ནི་མུ་སྟེགས་ཀྱི་རྒྱལ་མཚན་ཡིན་ནོ་ཞེས་བྱ་བ་ནས་འགལ་ཚབས་ཅན་དུ་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །
ཡང་དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་པ་ཆར་འཆང་བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་གཏི་མུག་འདི་ལྟ་སྟེ། པ་ཆར་འདི་ནི་ཁྱིམ་པའི་ཆོས་ཡིན་ཏེ་ཞེས་བྱ་བ་ནས་
འགལ་ཚབས་ཅན་དུ་འགྱུར་རོ། །ཞེས་བྱ་བའི་བར་གོང་མ་བཞིན་དུའོ། །ཡང་དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ཆོས་གོས་ཐམས་ཅད་སྔོན་པོར་འཆང་བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་
པ། འདི་ནི་ཁྱིམ་པ་འཆང་བར་བྱེད་དོ། །དེ་ལྟ་བས་ན་དགེ་སློང་གིས་ཆོས་གོས་ཐམས་ཅད་སྔོན་པོར་བཅང་བར་མི་བྱའོ་ཞེས་བྱ་བ་ནས་འགལ་ཚབས་ཅན་དུ་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །དེ་བཞིན་དུ་ཐམས་ཅད་སེར་བ་འམ། 
ཐམས་ཅད་དམར་བ་འམ། དཀར་བ་ནི་རུང་བ་མ་ཡིན་པ་ཉིད་དོ། །<head n="3" t="ཁ་ཚར་རིང་པོའི་སྡེ་ཚན།" type="detshen" lv="1.7.3" zh="3.216"/>སྡོམ་ལ། ཁ་ཚར་རིང་དང་གདེངས་ཀ་དང༌། །རལ་ཀ་གཙུག་ཏོར་ཐོད་དང་ནི། །ར་བལ་གོས་དང་རྔ་བལ་ཀླམ། །མཆིན་ནད་ཀུན་དགའ་མཐང་གོས་བཅས། །ཡང་
དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ཁ་ཚར་རིང་པོའི་ཆོས་གོས་འཆང་བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། འདི་ནི་མུ་སྟེགས་པའི་རྟགས་ཡིན་ནོ། །
ཞེས་བྱ་བ་ནས་འགལ་ཚབས་ཅན་དུ་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །ཡང་དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ཁ་ཚར་གདེངས་ཀ་ལྟ་བུའི་ཆོས་གོས་འཆང་བར་འཚལ་
<pb id="3.97a"/>
ལོ། །བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་གཏི་མུག་འདི་ནི་མུ་སྟེགས་པའི་རྟགས་ཡིན་ནོ་ཞེས་བྱ་བ་ནས་འགལ་ཚབས་ཅན་དུ་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །ཡང་དགེ་སློང་ཞིག་གིས་བཅོམ་ལྡན་
འདས་ལ་འདི་སྐད་ཅེས་གསོལ་ཏོ། །བཙུན་པ་བདག་རལ་ཀ་འཆང་བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་གཏི་མུག་འདི་ནི་ཁྱིམ་པའི་རྟགས་ཡིན་ནོ་ཞེས་བྱ་བ་ནས་འགལ་ཚབས་ཅན་དུ་འགྱུར་རོ་ཞེས་བྱ་
བའི་བར་གོང་མ་བཞིན་དུའོ། །ཡང་དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་གཙུག་ཏོར་བགྱིད་པར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་གཏི་མུག་འདི་ནི་ཁྱིམ་པའི་
རྟགས་ཡིན་ནོ་ཞེས་བྱ་བ་ནས་འགལ་ཚབས་ཅན་དུ་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །ཡང་དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ཐོད་འཆིང་བར་འཚལ་ལོ། །བཅོམ་ལྡན་འདས་
ཀྱིས་བཀའ་སྩལ་པ། སྐྱེས་བུ་གཏི་མུག་འདི་ནི་ཁྱིམ་པའི་རྟགས་ཡིན་ནོ་ཞེས་བྱ་བ་ནས་འགལ་ཚབས་ཅན་དུ་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །ཡང་དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཙུན་པ་བདག་ར་བལ་གྱི་གོས་བཅང་བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་གཏི་མུག་འདི་ནི་ཁྱིམ་པའི་རྟགས་ཡིན་ནོ། །ཞེས་བྱ་བ་ནས་འགལ་ཚབས་ཅན་དུ་འགྱུར་རོ་ཞེས་བྱ་བའི་བར་གོང་མ་བཞིན་
དུའོ། །ཡང་དགེ་སློང་ཞིག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་རྔ་བལ་གྱི་ཀླམ་འཆང་བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། སྐྱེས་བུ་གཏི་མུག་འདི་ནི་ཁྱིམ་
པའི་རྟགས་ཡིན་ནོ་ཞེས་བྱ་བ་ནས་འགལ་ཚབས་ཅན་དུ་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །ཚེ་དང་ལྡན་པ་ཀུན་དགའ་མཆིན་ནད་ཅན་དགེ་སློང་མེད་པའི་གནས་སྒོ་འཕར་མེད་པ་ཞིག་ཏུ་དབྱར་གནས་པར་དམ་བཅས་ཏེ་སྣམ་
<pb id="3.97b"/>
སྦྱར་མེད་པར་དེ་ཕྱི་རོལ་དུ་བྱུང་བ་དང༌། དེའི་སྣམ་སྦྱར་རྐུན་པོས་ཁྱེར་རོ་ཞེས་བྱ་བའི་བར་དུ་སྟེ། དེའི་ཕྱིར་བཅོམ་ལྡན་འདས་ཀྱིས་བཀའ་སྩལ་པ། དགེ་སློང་གིས་དགེ་སློང་མེད་པའི་གནས་སྒོ་འཕར་མེད་པར་དབྱར་གནས་པར་དམ་མི་བཅའ་
ཞིང་སྣམ་སྦྱར་མེད་པར་གང་དུ་ཡང་འགྲོ་བར་མི་བྱའོ། །སོང་ན་འགལ་ཚབས་ཅན་དུ་འགྱུར་རོ། །ཚེ་དང་ལྡན་པ་ཀུན་དགའ་བོ་མཆིན་ནད་ཅན་ན་བ་དེའི་ནད་གཡོག་ཚེ་དང་ལྡན་པ་ཀུན་དགའ་བོ་བྱེད་པ་ལས་ཆར་བབ་པ་དང་དེ་སྣམ་སྦྱར་གྱོན་ཏེ་འགྲོ་བའི་
སྤྲོ་བ་མེད་ནས། བཅོམ་ལྡན་འདས་ཀྱིས་བཀའ་སྩལ་པ། མཐང་གོས་དང་བླ་གོས་སུ་བཅས་པས་འགྲོ་བར་བྱའོ། །གཞན་ཡང་སྣམ་སྦྱར་གཞག་ཏུ་རུང་བ་ནི་ལྔ་སྟེ། དགེ་སློང་དང་བཅས་པའི་གནས་སྒོ་འཕར་དང་བཅས་པ་དང༌། ཆར་བབ་
པ་དང༌། ཆར་འབབ་ཏུ་དོགས་པ་དང༌། འབབ་ཆུའི་ཕ་རོལ་ཏུ་འགྲོ་བར་འདོད་པ་དང༌། སྲ་བརྐྱང་བཏིང་བའི་གནས་དང༌། དགེ་འདུན་གྱིས་གནང་བ་བྱིན་པར་གྱུར་པའོ། །བར་སྡོམ་གྱི་ཚིགས་སུ་བཅད་པ། དབྱར་དང་དགེ་ཚུལ་ཉིད་དག་གི། །
བྱུང་བ་གཉིས་པོ་དག་དང་ནི། །རྙེད་པ་ཆུང་དང་འགྱོད་པ་དང༌། །དགེ་འདུན་རྙེད་དང་དེ་དེའི་ཡིན། །བཅོམ་ལྡན་འདས་ཀྱིས་དགེ་སློང་རྣམས་ཀྱི་ཆོས་གོས་ཀྱི་རྙེད་པ་སྦྱིན་པར་བྱའོ་ཞེས་གསུངས་ན། དགེ་སློང་རྣམས་ཀྱིས་དགག་དབྱེ་
བྱས་པའི་མོད་ཁོ་ན་ལ་ལྗོངས་རྒྱུར་དོང་བ་དང་དེ་རྣམས་ཀྱི་རྙེད་པ་སུས་ཀྱང་མ་བླངས་ནས། བཅོམ་ལྡན་འདས་ཀྱིས་བཀའ་སྩལ་པ། དེའི་རྙེད་པ་ལེན་དུ་གཞུག་པའི་ཕྱིར་དགེ་སློང་ལ་བཅོལ་ནས་འགྲོ་བར་བྱའོ། །མ་བཅོལ་བའི་དགེ་སློང་
གཞན་དག་གིས་བླངས་པ་དང༌། དགེ་སློང་རྣམས་ཕན་ཚུན་རྩོད་པར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། མ་བཅོལ་བའི་དགེ་སློང་གིས་རྙེད་པ་བླང་བར་མི་བྱའོ། །བླངས་ན་འགལ་ཚབས་ཅན་དུ་འགྱུར་རོ། །
བཅོལ་བའི་དགེ་སློང་གཞན་དག་གིས་མ་བླངས་ནས། བཅོམ་ལྡན་འདས་ཀྱིས་བཀའ་སྩལ་པ། དེ་རྣམས་ཀྱིས་ཐམས་ཅད་མནོད་པར་བྱའོ། །དགེ་ཚུལ་རྣམས་དོང་ནས་སུས་ཀྱང་རྙེད་པ་མ་བླངས་སོ། །བཅོམ་ལྡན་འདས་ཀྱིས་བཀའ་སྩལ་པ། 
<pb id="3.98a"/>
དེ་རྣམས་ཀྱི་མཁན་པོ་དང་སློབ་དཔོན་དག་གིས་བླང་བར་བྱའོ། །དགེ་སློང་དག་རྙེད་པ་ཆུང་ངུ་དག་འགྱེད་པར་བྱེད་པ་ན་རྙེད་པ་ཆུང་ངུ་ཡིན་ནོ་སྙམ་ནས། དོང་བ་རྣམས་ཀྱི་མ་བྱིན་པ་དང༌། བཅོམ་ལྡན་འདས་ཀྱིས་བཀའ་སྩལ་པ། གང་ལ་བཅོལ་བ་
དེ་རྣམས་ཀྱིས་བླང་བར་བྱའོ། །གཞན་དག་གིས་མ་བཅོལ་བར་དོང་བ་དང་དེ་རྣམས་ཀྱི་སུས་ཀྱང་མ་བླངས་ལ། དགེ་སློང་རྣམས་ཀྱིས་ཀྱང་འགྱོད་པས་མ་བླངས་པ་དང༌། བཅོམ་ལྡན་འདས་ཀྱིས་བཀའ་སྩལ་པ། བླང་བར་བྱ་སྟེ། དེ་ལ་འགྱོད་པར་མི་
བྱའོ། །རྙེད་པ་ཆུང་ངུ་གཞན་དག་བགོར་མ་ཆོག་ནས། བཅོམ་ལྡན་འདས་ཀྱིས་བཀའ་སྩལ་པ། གཞན་དག་དང་བསྲེས་ལ་གཙུག་ལག་ཁང་ན་གནས་པ་རྣམས་ཀྱིས་བགོ་བར་བྱ་སྟེ། དེ་ལ་འགྱོད་པར་མི་བྱའོ། །བཅོལ་བས་རྙེད་པ་
ཆུང་ངུ་མ་བླངས་ན་མ་ཤ་ཀ་ལྔའི་རིན་ཡན་ཆད་ནི་ངེས་པར་བདའ་བར་བྱའོ། །རི་འོར་ཞིག་ན་ཁྱིམ་བདག་ཅིག་ཡོད་པ་དེས་གཙུག་ལག་ཁང་ཞིག་བརྩིགས་ནས། དེ་ན་གལ་ཏེ་དགེ་སློང་བརྒྱ་གནས་ན་རས་ཡུག་བརྒྱ་
འབུལ་ལོ། །དེ་བཞིན་དུ་དགེ་སློང་གཅིག་གནས་ན་ཡང་རས་ཡུག་བརྒྱ་ཁོ་ན་འབུལ་ལོ་ཞེས་བྱ་བའི་བར་དུའོ། །ཇི་ཙམ་དུས་གཞན་ཞིག་ན་གཙུག་ལག་ཁང་དེ་ཉིད་དུ་རྒན་ཞུགས་གཉིས་ཞིག་དབྱར་གནས་པ་ལས་ཁྱིམ་བདག་དེས་རས་
ཡུག་བརྒྱ་བསྐུར་བ་དེ་གཉིས་ཀྱིས་བླངས་ནས་ཕན་ཚུན་དཔྱད་ནས་གཅིག་གིས་སྨྲས་པ། རྙེད་པ་འདི་ནི་དགེ་འདུན་གྱིར་འགྱུར་རོ། །གཅིག་ཤོས་ཀྱིས་སྨྲས་པ། བདག་ཅག་ཁོ་ན་ཡིར་འགྱུར་རོ། །གལ་ཏེ་དེ་ལྟ་ན་ལོང་
ཤིག །དེས་སྨྲས་པ། ཕན་ཚུན་རྩོད་པར་མི་འགྱུར་གྲང༌། ཇི་ཙམ་ན་གཅིག་གིས་ཀྱང་མ་བླངས་ནས་དེ་གཉིས་ཀྱིས་ཡང་དཔྱད་པ། དེ་ལ་ཇི་ལྟར་བསྒྲུབ་པར་བྱ། གཅིག་གིས་སྨྲས་པ། དགེ་སློང་རྣམས་བོས་ལ་དེ་
རྣམས་དང་ལྷན་ཅིག་བགོའོ། །གཅིག་ཤོས་ཀྱིས་སྨྲས་པ། དེ་བཞིན་དུ་བྱ་ན་སུ་འགྲོ། གང་གཞོན་པའོ། །གོས་རྣམས་སུས་བསྲུང་གང་གཞོན་པས་སོ། །དེ་ལྟར་མི་ནུས་ཀྱིས་གང་གཞོན་པ་ནི་འགྲོའོ། །གང་རྒན་པ་དེས་ནི་གོས་རྣམས་
<pb id="3.98b"/>
བསྲུང་ངོ༌། །དེ་བཞིན་དུ་བྱའོ་ཞེས་གཞོན་པ་ཤོས་དགེ་སློང་རྣམས་བོད་པའི་ཕྱིར་མཉན་ཡོད་དུ་སོང་ངོ༌། །དྲུག་སྡེ་རྣམས་ཀྱི་ཀུན་ཏུ་སྤྱོད་པ་ནི་དྲུག་སྡེ་རྣམས་ཀྱིས་རྒྱལ་བུ་རྒྱལ་བྱེད་ཀྱི་ཚལ་གྱི་སྒོ་རེ་མོས་རེ་མོས་མི་སྟོངས་པར་བྱེད་པ་ཡིན་
པས་ཉེ་དགའ་རྒྱལ་བུ་རྒྱལ་བྱེད་ཀྱི་སྒོ་ན་འདུག་པ་དེས་རྒྱང་རིང་པོ་ཁོ་ན་ནས་མགོ་སྤྲ་བའི་མེ་ཏོག་ལྟར་སྐྱ་བ་སྨིན་མ་འཕྱང་བ་ཞིག་མཐོང་ནས་བསམས་པ། དགེ་སློང་གནས་བརྟན་འདི་འགའ་ཞིག་འོང་གིས་དེ་བསུར་འགྲོའོ་སྙམ་ནས་གནས་
བརྟན་བྱོན་པ་ལེགས་སོ་བྱོན་པ་ལེགས་སོ། །སློབ་དཔོན་ཕྱག་འཚལ་ལོ། །དེས་བསམས་པ། འདི་ནི་སློབ་དཔོན་ཡང་མི་ཤེས། མཁན་པོ་ཡང་མི་ཤེས་ཏེ། འདི་ནི་རྒན་ཞུགས་ཞིག་ཡིན་ནོ་སྙམ་དུ་རིག་ནས་སྨྲས་པ། རྒན་ཞུགས་
ཁྱོད་གང་ནས་འོངས། རི་འོར་ཆེ་གེ་མོ་ཞིག་ནས་སོ། །ཅི་དེ་ན་གཙུག་ལག་ཁང་ཡོད་དམ། གཙུག་ལག་ཁང་ཡོད་དོ། །ཅི་དེ་གཙུག་ལག་ཁང་ཡིན་ནམ། འོན་ཏེ་ཕོངས་པ་ཡིན། དེས་ཇི་ལྟར་གྱུར་པ་རྒྱས་པར་སྨྲས་པ་དང༌། ཁྱོད་དོན་
ཅི་ཞིག་ལ་འོངས། དགེ་སློང་རྣམས་དང་བགོ་བའི་ཕྱིར་རོ། །གལ་ཏེ་དེ་ལྟ་ན་ང་ཁོ་ནས་ཁྱོད་ལ་སྙིང་བརྩེ་བའི་ཕྱིར་འགྲོ་བར་བྱའོ། །སློབ་དཔོན་ལེགས་སོ། །ཉེ་དགས་བསམས་པ། གལ་ཏེ་འདི་བདག་གི་ཐད་ནས་གཞན་
དུ་སོང་ན་སྐྱེ་བོའི་ཚོགས་ཆེན་པོས་ཤེས་པར་འགྱུར་གྱིས། ལེགས་པར་བདག་གིས་བསྲུང་བར་བྱའོ་སྙམ་ནས། དེས་དེ་ངལ་སོར་བཅུག་སྟེ། དུས་མ་ཡིན་པའི་བཏུང་བ་དག་བླུད་ནས་ཅི་ནས་ཀྱང་བྲེ་མོ་གཏམ་གྱིས་ནམ་
སྲོས་ཀྱི་བར་དུ་བྲོངས་ནས་མལ་བཟང་པོ་བཤམས་ཏེ་རྐང་པ་བཀྲུ་བ་དང༌། རྐང་པ་བསྐུ་བ་བྱིན་ནས་ཇི་ཙམ་གཉིད་ལོག་པར་གྱུར་པ་དེ་སྲིད་དུ་བསྡད་དོ། །དེ་ནས་ཉེ་དགའ་གསང་འཕེལ་བར་མི་འགྱུར་གྲང་སྙམ་པའི་
འཚེར་བས་མཚན་མོ་དེ་འདས་པར་བྱས་སོ། །དེ་ནས་དེ་ནང་པར་སྔར་ལངས་ཏེ། རྒན་ཞུགས་དེ་ཁྲིད་ནས་རིངས་པ་རིངས་པར་སོང་སྟེ། རིམ་གྱིས་རི་འོར་དུ་ཕྱིན་པ་དང༌། དེ་ནས་གཙུག་ལག་ཁང་ན་གནས་པའི་རྒན་
<pb id="3.99a"/>
ཞུགས་གཅིག་ཤོས་དེས་འོངས་པ་ལེགས་སོ་ཞེས་ཀུན་དགའ་བར་གྱུར་པའི་ཚིག་སྨྲས་ནས་དེ་གཉིས་ངལ་སོས་པ་དང་ཁོང་གསུམ་ཆར་ཡང་གནས་གཅིག་ཏུ་འཚོགས་ནས། ཉེ་དགས་སྨྲས་པ། རྙེད་པ་བགོས་ཤིག །གནས་
བརྟན་བགོའོ། །ཉེ་དགས་རྒན་ཞུགས་གཅིག་ལ་སྨྲས་པ། རྒན་ཞུགས་ཁྱོད་ཀྱིས་བགོས་ཤིག །གནས་བརྟན་བདག་ནི་མི་འགྱེད་དེ། དེ་ཅིའི་ཕྱིར་ཞེ་ན། བདག་ལ་ཉེས་པ་བྱུང་ན་མི་རུང་ངོ༌། །གཅིག་ཤོས་ལ་ཡང་སྨྲས་པ། རྒན་ཞུགས་
ཁྱོད་ཀྱིས་བགོས་ཤིག །དེས་ཀྱང་དེ་བཞིན་དུ་སྨྲས་པ། ཉེ་དགས་སྨྲས་པ། ཁྱེད་ནི་ཉེས་པ་བྱུང་བས་འཇིགས་ཀྱི། ཉེ་དགའ་ནི་སྤྱིའུ་ཚུགས་སུ་སེམས་ཅན་དམྱལ་བར་འགྲོ་བར་འགྱུར་བར་འདོད་དམ་ཅི། ཉེ་དགས་བསམས་པ། རྒན་
ཞུགས་འདི་གཉིས་སྡོང་གིས་དབྱེན་བྱའོ་སྙམ་ནས་དེ་ནས་དེ་གཉིས་ཀྱི་རྒྱུན་དུ་རུང་བའི་ལས་བྱེད་པའི་གཡོག་པོ་མཐོང་ནས་གཅིག་གི་དྲུང་དུ་སོང་སྟེ་དྲིས་པ། རྒན་ཞུགས་ཁྱོད་ཀྱིས་འདིར་ཅི་དག་བྱས། གནས་བརྟན་བདག་གིས་གཙུག་
ལག་ཁང་དུ་རྟག་པར་ཆག་ཆག་དང༌། ཕྱག་དར་དང༌། བའི་ལྕི་བ་འཇམ་པོས་བྱུག་པ་བྱས་སོ། །རྒན་ཞུགས་གལ་ཏེ་ཆག་ཆག་དང་ཕྱག་དར་བྱས་པ་ཁོ་ནས་རྙེད་པ་ཐོབ་པ་ན་ལྟ་ཉེ་དགས་གཙུག་ལག་ཁང་ཐམས་ཅད་ཆག་ཆག་དང་ཕྱག་
དར་བྱའོ། །འོན་ཀྱང་འདིར་རྙེད་པ་བྱུང་བ་གང་ཡིན་པ་དེ་ནི་རྒན་ཞུགས་གཅིག་ཤོས་དེའི་མཐུ་ཡིན་ཏེ། དེ་གཙུག་ལག་ཁང་དུ་དུས་དུས་སུ་ཆོས་འདོན་པའི་སྦྱིན་པ་བྱེད་པས་ཆོས་འདོན་པ་དོན་དུ་གཉེར་བའི་ལྷ་སྤྲོ་བ་དང་ལྡན་པར་གྱུར་ཏེ། དེས་
ན་རྙེད་པ་རྙེད་པར་གྱུར་གྱིས། འདིས་ཅི་བྱིན་པ་དེ་བླང་བར་བྱ་སྟེ་འཁང་བར་མི་བྱའོ། །དེས་དེ་གནད་ལ་ཕབ་པས་སྐྱེངས་ནས་ཅང་མི་སྨྲ་བར་འདུག་གོ། །དེ་ནས་གཅིག་ཤོས་ཀྱི་དྲུང་དུ་སོང་ནས་སྨྲས་པ། རྒན་ཞུགས་ཁྱོད་ཀྱིས་འདིར་ཅི་དག་བྱས། 
གནས་བརྟན་བདག་གིས་འདིར་དུས་དུས་སུ་ཆོས་བསྒྲགས་པའི་སྦྱིན་པ་བྱས་སོ། །རྒན་ཞུགས་གལ་ཏེ་ཆོས་བསྒྲགས་པས་རྙེད་པ་ཐོབ་ན་ལྟ་ཉེ་དགས་འགྲེང་བ་དང༌། འགྲོ་བ་དང༌། འདུག་པ་དང༌། ཉལ་བས་དུས་ཐམས་ཅད་དུ་ཆོས་
<pb id="3.99b"/>
བཤད་དོ། །རྙེད་པ་གང་ཆུང་ཟད་གྲུབ་པ་དེ་ཐམས་ཅད་ནི་རྒན་ཞུགས་གཅིག་ཤོས་དེའི་མཐུས་ཡིན་ཏེ། དེས་གཙུག་ལག་ཁང་འདིར་ཆག་ཆག་དང༌། ཕྱག་དར་དང༌། བའི་ལྕི་བ་འཇམ་པོས་བྱུག་པ་བྱས་པས་སོ། །བཅོམ་ལྡན་འདས་ཀྱིས་
ཕྱག་དར་བྱེད་པ་ལ་ཡོན་ཏན་ལྔ་ཡོད་དེ། ལྔ་གང་ཞེ་ན། བདག་ཉིད་ཀྱི་སེམས་དང་བར་འགྱུར་བ་དང༌། གཞན་གྱི་སེམས་དང་བར་འགྱུར་བ་དང༌། ལྷ་རྣམས་ཡིད་དགའ་བར་འགྱུར་བ་དང༌། མཛེས་པར་འགྱུར་བའི་དགེ་བའི་རྩ་བ་སོགས་
པར་འགྱུར་བ་དང༌། ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་གྱི་ལྷ་རྣམས་སུ་སྐྱེ་བར་འགྱུར་རོ་ཞེས་བཀའ་སྩལ་ཏོ། །དེ་ལྟ་བས་ན་གཙུག་ལག་ཁང་ཕྱག་དར་བྱས་པས་ཡོན་བདག་མངོན་པར་དད་པར་གྱུར་ལ། ལྷ་ཡིད་དགའ་
བར་གྱུར་ཏེ། དེས་ན་དེར་རྙེད་པ་བྱུང་བར་གྱུར་ཏོ། །དེ་བས་ན་དེའི་མཐུས་འདིར་རྙེད་པ་བྱུང་བས་དེས་ཅི་བྱིན་པ་དེ་བླང་བར་བྱ་སྟེ་འཁང་བར་མི་བྱའོ། །དེ་ཡང་གནད་ལ་ཕབ་པས་སྐྱེངས་ནས་ཅང་མི་སྨྲ་བར་འདུག་གོ། །དེ་གཉིས་སྤོབས་
བ་མེད་པར་བྱས་ནས་སྨྲས་པ། རྒན་ཞུགས་དག་བཅོམ་ལྡན་འདས་ཀྱིས་གསོལ་བའི་ལས་མི་འཁྲུགས་པ་གསུངས་པའི་ཐབས་གཞན་ཡོད་པས་གསོལ་བ་བྱས་ལ་བགོའོ། །དེ་གཉིས་ཀྱིས་སྔར་སྨ་ཕབ་པས་སྨྲས་པ་
གནས་བརྟན་ཅི་དགྱེས་པ་དེ་བཞིན་དུ་མཛོད་ཅིག །དེ་ནས་ཉེ་དགས་ཆ་གསུམ་དུ་བྱས་ཏེ། ཆ་གཉིས་ཀྱི་བར་དུ་ནི་རང་ཉིད་འདུག་གོ། །དེ་གཉིས་ཀྱི་བར་དུ་ནི་ཆ་གཅིག་བཞག་ནས་གསོལ་བར་བྱ་བར་བརྩམས་པ། རྒན་ཞུགས་
ཁྱེད་ཉོན་ཅིག །ཁྱེད་གཉིས་དང་འདི་གཅིག །འདི་གཉིས་དང་ཁོ་བོ་གཅིག་སྟེ། དེ་ལྟར་ན་གསུམ་གསུམ་མོ། །འདི་ནི་གསོལ་བ་འོ། །དེ་ནས་ཆ་གཉིས་ནི་བདག་ཉིད་ཀྱིས་བླངས་སོ། །ཆ་གཅིག་ནི་དེ་གཉིས་ལ་བྱིན་པ་དང་དེ་གཉིས་ཀྱིས་
སྨྲས་པ། གནས་བརྟན་འདི་ཁོ་ན་ལས་བདག་ཅག་གཉིས་རྩོད་པར་འགྱུར་གྱིས། ཁྱོད་ཁོ་ནས་བདག་ཅག་ལ་བགོས་ཤིག །དེས་བགོ་བར་བརྩམས་ནས་དེ་ནས་རས་ཡུག་གཅིག་ཁ་ཁྱེར་དུ་འདུག་པ་དེ་ཡང་བླངས་ནས་རས་རྣམས་
<pb id="3.100a"/>
བམ་པོར་བཅིངས་ཏེ་སོང་ངོ༌། །དེ་ནས་རིམ་གྱིས་མཉན་ཡོད་དུ་ཕྱིན་པ་དང་དེ་དགེ་སློང་རྣམས་ཀྱིས་མཐོང་ནས་སྨྲས་པ། བཙུན་པ་ཉེ་དགའ་ཁྱོད་ཀྱིས་སུ་ཞིག་ཤི་བ་མཐོང༌། དེས་ཇི་ལྟར་གྱུར་པ་རྒྱས་པར་སྨྲས་པ་དང་དེ་རྣམས་ཀྱིས་
སྨྲས་པ། ཁྱོད་དེ་ལྟར་བྱེད་པ་བརྟགས་པ་ཡིན་ནམ། མི་མཛའ་བ་རྣམས་ཀྱི་མགྲིན་པ་རྡོག་པས་མནན་ནས་སོ། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་བཅོམ་ལྡན་འདས་ཀྱིས་དགོངས་པ། ཉེས་དམིགས་གང་ཅི་
བྱུང་བ་ནི་དགེ་སློང་རྣམས་གཞན་གྱི་རྙེད་པ་ལ་ཐོབ་རྒྱལ་བྱེད་པ་ལས་གྱུར་གྱིས། དེ་ལྟ་བས་ན་དགེ་སློང་གིས་གཞན་གྱི་རྙེད་པ་ལ་ཐོབ་རྒྱལ་མི་བྱའོ། །ཐོབ་རྒྱལ་བྱེད་ན་འགལ་ཚབས་ཅན་དུ་འགྱུར་རོ། །དགེ་སློང་རྣམས་ཐེ་ཚོམ་སྐྱེས་ནས། ཐེ་
ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཚེ་དང་ལྡན་པ་ཉེ་དགས་རྒན་ཞུགས་དེ་གཉིས་ཆོས་ཀྱི་སྒོ་ནས་བསླུས་པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ད་ལྟར་འབའ་ཞིག་
ཏུ་མ་ཟད་དེ། འདས་པའི་དུས་ན་ཇི་ལྟར་འདིས་རྒན་ཞུགས་གཉིས་བསླུས་པ་དེ་ཉིད་ཉོན་གཅིག །དགེ་སློང་དག་སྔོན་བྱུང་བ་འབབ་ཆུའི་ངོགས་ཤིག་ན་སྲམ་གཉིས་ཤིག་གནས་པ་ལས་དེ་གཉིས་གང་གི་ཚེ་ཆུའི་ནང་དུ་ཞུགས་པ་ན་ཉ་སྐམ་ལ་ཐོན་
པར་འགྱུར་ཞིང་གང་གི་ཚེ་སྐམ་ལ་དོང་བ་དེའི་ཚེ་ཆུའི་ནང་དུ་དོང་ནས་ཅུང་ཟད་ཀྱང་མ་རྙེད་དོ། །དེ་ནས་དེ་གཉིས་ཀྱིས་གྲོས་བྱས་པ། བདག་ཅག་ལས་གཅིག་ནི་ཆུའི་ནང་དུ་འགྲོའོ། །གཅིག་ཤོས་ཀྱིས་ནི་སྐམ་ལ་སྟེ། རྙེད་པ་གང་ཡིན་པ་དེ་ནི་སྤྱིར་བྱའོ། །
དེ་ན་གཅིག་ནི་ཆུར་སོང་ངོ༌། །གཅིག་ཤོས་ཀྱིས་ནི་སྐམ་ལ་སྟེ། དེ་ལ་ཆུར་ཞུགས་པ་གང་ཡིན་པས་ཉ་རྣམས་བསྒྲོགས་ཏེ་སྐམ་ལ་བཏོན་ནས་དེ་རྣམས་སྐམ་ལ་གནས་པས་བསད་དོ། །ཆུ་ལ་གནས་པ་ནི་ཆུ་ལ་གནས་པ་ཉིད་ཀྱིས་སོ། །ཇི་ཙམ་ན་ཉའི་ཕུང་
པོ་ཆེན་པོར་གྱུར་པ་དང་གཅིག་གིས་སྨྲས་པ། ཁྱོད་ཀྱིས་བགོས་ཤིག །གཅིག་ཤོས་ཀྱིས་སྨྲས་པ། བདག་མི་བགོད་དོ། །ཅིའི་ཕྱིར་བདག་ལ་ཉེས་པ་བྱུང་ན་མི་རུང་ངོ༌། །དེས་ཀྱང་སྨྲས་པ། གལ་ཏེ་དེ་ལྟ་ན་བདག་ལ་ཡང་ཉེས་པ་འདི་ཉིད་ཡིན་ནོ། །དེ་གཉིས
<pb id="3.100b"/>
སེམས་ཁོངས་སུ་ཆུད་ཅིང་འདུག་པ་ལས། ཛི་ཙམ་ན་ཝ་བཞིན་རྒྱས་ཞེས་བྱ་བ་དེ་གཉིས་ཀྱི་དྲུང་དུ་འོངས་ནས་དེས་སྨྲས་པ་ཚ་བོ་དག་ཅི་སྟེ་སེམས་ཁོངས་སུ་ཆུད་ཅིང་འདུག །ཞང་པོ་བདག་ཅག་ནི་ཉ་རྙེད་པས་སོ། །ཅི་སྟེ་མི་འགྱེད། ཞང་པོ་ཉེས་
པས་འཇིགས་སོ།  །ཁྱོད་ནི་ཉེས་པས་འཇིགས་པ་བཞིན་རྒྱས་ནི་རྐང་པ་སྤྱི་ཚུགས་སུ་སེམས་ཅན་དམྱལ་བར་འགྲོ་བར་འགྱུར་བར་འདོད་དམ་ཅི། བཞིན་རྒྱས་ཀྱིས་བསམས་པ། འདི་གཉིས་སྡོང་གིས་དབྱེ་བར་བྱའོ་སྙམ་ནས། དེ་ནས་དེ་
གཉིས་ཀྱི་རྟག་ཏུ་གཡོག་བྱེད་པ་རུ་སྦལ་ཞིག་མཐོང་ནས་གཅིག་གི་དྲུང་དུ་སོང་སྟེ་དྲིས་པ། ཚ་བོ་ཁྱོད་ཀྱིས་འདིར་ཅི་དག་བྱས། ཞང་པོ་བདག་ཆུར་ཞུགས་ཏེ། བདག་ཆུར་ཞུགས་ནས་ཉ་རྣམས་བསྲོགས་ཏེ་སྐམ་ལ་འཐོན་པ་དང་
འདིས་བསད་དོ། །ཚ་བོ་གལ་ཏེ་ཆུར་ཞུགས་པས་ཅུང་ཟད་ཐོབ་ན་ལྟ་བཞིན་རྒྱས་རྟག་ཏུ་ཆུའི་ནང་དུ་འགྲོའོ། །སྐམ་ལ་འགྲོ་བ་དེ་ནི་སྡོང་དུམ་གྱིས་འཇིགས་པ་དང༌། ཚེར་མས་འཇིགས་པ་དང༌། གཅན་གཟན་གྱིས་འཇིགས་པ་དང༌། མེའི་
འཇིགས་པ་དང༌། ངམ་གྲོག་གི་འཇིགས་པ་ཡོད་དོ། །གཞན་ཡང་གལ་ཏེ་དེས་མ་བསད་ན། ཁྱོད་ཀྱིས་བསྲོགས་ཀྱང་ཅི་ཕན། མདོར་ན་འདིས་ཉ་རྙེད་པ་གང་ཡིན་པ་དེ་རྣམས་ནི་དེའི་མཐུ་ཡིན་པས་འདིས་ཅི་བྱིན་པ་དེ་བླང་བར་བྱ་སྟེ་འཁང་
བར་མི་བྱའོ། །དེ་དེས་གནད་ལ་ཕབ་པས་སྐྱེངས་ནས་ཅང་མི་སྨྲ་བར་འདུག་གོ། །དེ་ནས་གཅིག་ཤོས་ཀྱི་དྲུང་དུ་སོང་ནས་སྨྲས་པ། ཚ་བོ་ཁྱོད་ཀྱིས་འདིར་ཅི་དག་བྱས། ཞང་པོ་བདག་གིས་སྐམ་ལ་སོང་སྟེ་བདག་གིས་སྐམ་ལ་ཐོན་པའི་ཉ་རྣམས་
བསད་དོ། །ཚ་བོ་གལ་ཏེ་སྐམ་ལ་སོང་བས་ཅུང་ཟད་ཐོབ་ན་ལྟ་བཞིན་རྒྱས་རྟག་ཏུ་སྐམ་ལ་འགྲོའོ། །ཆུར་འགྲོ་བ་དེ་ནི་དབའ་གློང་གིས་འཇིགས་པ་དང༌། རུ་སྦལ་གྱིས་འཇིགས་པ་དང༌། ཆུ་སྲིན་བྱིས་པ་གསོད་ཀྱིས་འཇིགས་པ་དང༌། ཆུ་སྲིན་
ཀུམ་བི་རའི་འཇིགས་པ་དང༌། ཆུའི་འཇིགས་པ་ཡོད་དོ། །གཞན་ཡང་གལ་ཏེ་དེས་མ་བསྲོགས་ན་ཁྱོད་ཀྱིས་ཇི་ལྟར་གསད། མདོར་ན་འདིར་ཉ་རྙེད་པ་གང་ཡིན་པ་དེ་རྣམས་ནི་དེའི་མཐུ་ཡིན་པས་དེས་ཅི་བྱིན་པ་དེ་བླང་བར་བྱ་སྟེ་འཁང་བར་མི་
<pb id="3.101a"/>
བྱའོ། །དེ་དེས་གནད་ལ་ཕབ་པས་སྐྱེངས་ནས་ཅང་མི་སྨྲ་བར་འདུག་གོ། །བཞིན་རྒྱས་ཀྱིས་སྨྲས་པ། ཚ་བོ་དག་འདི་ལ་ཚིགས་སུ་བཅད་པའི་དབྱངས་ཀྱིས་མི་གཡོ་བར་བགོ་བའི་ཐབས་ཡོད་དོ། །དེ་སྔར་སྨ་ཕབ་པས་སྨྲས་པ། ཞང་པོ་ཅི་
དགྱེས་པ་བཞིན་དུ་མཛོད་ཅིག །བཞིན་རྒྱས་ཀྱིས་ཆ་གསུམ་དུ་བགོས་ཏེ། ཉའི་མཇུག་མ་རྣམས་གཅིག་ཏུ་བྱས། མགོ་བོ་རྣམས་གཅིག་ཏུ་བྱས། བར་གྱི་ཆ་རྣམས་གཅིག་ཏུ་བྱས་ནས་ཚིགས་སུ་བཅད་དེ་སྨྲས་པ། ཐང་ལ་རྒྱུ་བས་
མཇུག་མ་སྟེ། གཏིང་དུ་རྒྱུ་བས་མགོ་བོའོ། །བར་གྱི་ལུས་ནི་གང་ཡིན་པ། །དེ་ནི་ཆོས་ལ་གནས་པས་བཀུར། །བཞིན་རྒྱས་ཀྱིས་བསམས་པ། འདི་གཉིས་བསླུས་པས་བདག་རྙེད་པ་དང་ལྡན་ནོ་སྙམ་ནས། དེས་ཉ་ཆེན་པོ་ཞིག་གི་རྐེད་པ་ཁྱེར་
ཏེ་མའི་དྲུང་དུ་སོང་བ་དང༌། དེ་ནས་དེའི་མ་མགུ་ནས་ཚིགས་སུ་བཅད་པའི་དབྱངས་ཀྱིས་དྲིས་པ། བཞིན་རྒྱས་ཁྱོད་ནི་གང་ནས་འོངས། །མགོ་ཡང་མེད་ཅིང་མཇུག་མེད་པའི། །ཉ་བོ་ཆེ་ཞིག་ཐོགས་ནས་ནི། །ཤིན་ཏུ་དོན་གྲུབ་ག་ལས་འོངས། །
དེས་སྨྲས་པ། གང་ཕྱིར་བླུན་པོ་རྩོད་གྱུར་ཅིང༌། །ཆོས་དང་ཆོས་མིན་མི་ཤེས་པའི། །རྒྱལ་པོའི་མཛོད་ནི་འཕེལ་བ་ལྟར། །དེས་ནི་ཆོག་ཤེས་འཚོ་བར་འགྱུར། །དེས་ཀྱང་ཚིགས་སུ་བཅད་པས་སྨྲས་པ། རྒྱས་པ་བལྟ་ན་སྡུག་པ་ཁྱོད། །
ཕ་རོལ་མནན་པ་ཤིན་ཏུ་ལེགས། །དེ་གཉིས་ཀྱང་ནི་མགུ་གྱུར་ལ། །ཁྱོད་ཀྱང་རྙེད་པ་ཕུན་སུམ་ཚོགས། །དགེ་སློང་དག་ཇི་སྙམ་དུ་སེམས་དེའི་ཚེ་དེའི་དུས་ཀྱི་ཝ་བཞིན་རྒྱས་གང་ཡིན་པ་དེ་ནི་ཉེ་དགའ་འདི་ཉིད་ཡིན་ནོ། །སྲམ་གཉིས་པོ་གང་ཡིན་
པ་དེ་ནི་རྒན་ཞུགས་འདི་གཉིས་ཡིན་ཏེ། དེ་ན་ཡང་དེ་གཉིས་འདིས་བསླུས་ལ་ད་ལྟར་ཡང་དེ་གཉིས་བསླུས་སོ། །གླེང་གཞི་ནི་མཉན་ཡོད་ནའོ། །རི་འོར་ཞིག་ན་ཁྱིམ་བདག་ཅིག་ཡོད་པ་དེས་གཙུག་ལག་ཁང་ཞིག་བརྩིགས་ནས་དེར་དགེ་སློང་
བརྒྱ་དབྱར་གནས་པར་དམ་བཅས་སོ། །ཁྱིམ་བདག་དེའི་བློ་སྐྱེས་པ། རས་ཡུག་བརྒྱ་བསྒྲུབས་ཏེ་དགེ་སློང་གི་དགེ་འདུན་གདུགས་ཚོད་གསོལ་ནས། དགེ་སློང་རེ་རེ་ལ་ཡང་རས་ཡུག་རེ་རེ་བསྐོན་ནོ་སྙམ་མོ། །ཇི་ཙམ་ན་ཉེ་དགས་ཁྱིམ་བདག་
<pb id="3.101b"/>
ཆེ་གེ་མོ་ཞིག་གིས་དགེ་སློང་གི་དགེ་འདུན་གདུགས་ཚོད་གསོལ་ཏེ། རེ་རེ་ལ་ཡང་རས་ཡུག་རེ་རེ་བསྐོན་ནོ་ཞེས་ཐོས་སོ། །ཐོས་ནས་ཀྱང་བསམས་པ། གལ་ཏེ་དེ་ལས་རས་ཡུག་གཅིག་མ་གྲུབ་ན་བདག་ཉེ་དགའ་མ་ཡིན་ནོ་སྙམ་ནས་དེ་མགྲོན་
དུ་མ་བོས་བཞིན་དུ་སོང་ངོ༌། །ཁྱིམ་བདག་གིས་དགེ་སློང་གི་དགེ་འདུན་གདུགས་ཚོད་གསོལ་ནས་རས་རྣམས་འབྲིམ་པ་ན། ཉེ་དགས་རས་ཡུག་ཅིག་བླངས་ནས་མྱུར་བ་མྱུར་བར་སོང་ངོ༌། །ཇི་ཙམ་ན་དགེ་སློང་གཅིག་གི་རས་ཆད་དོ། །ཁྱིམ་བདག་གིས་སྨྲས་
པ། འཕགས་པ་བདག་གིས་རས་བརྒྱ་ལེགས་པར་བགྲངས་ཏེ་འཚལ་ཏེ་མཆིས་ན་འཕགས་པ་འགའ་ཞིག་གིས་རས་ཡུག་གཉིས་བསྣམས་པར་མ་གྱུར་གྲང༌། དགེ་སློང་རྣམས་ཀྱིས་སྨྲས་པ། ཁྱིམ་བདག་དེ་ལྟ་སུ་ཞིག་བྱེད། འོན་ཀྱང་
བཙུན་པ་ཉེ་དགའ་ཁྱོད་ཀྱིས་སྤྱན་དྲངས་སམ། འཕགས་པ་དག་བདག་གིས་སྤྱན་མ་དྲངས་སོ། །དེས་རས་དེ་ཁྱེར་ནས་སོང་ངོ༌། །དེ་ནས་ཁྱིམ་བདག་དེ་སྨོད་པར་བརྩམས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། 
བཅོམ་ལྡན་འདས་ཀྱིས་དགོངས་པ། ཉེས་དམིགས་གང་ཅི་བྱུང་བ་ནི་དགེ་སློང་དག་འགྲོན་དུ་མ་བོས་པར་གཞན་གྱི་རྙེད་པ་ལ་ཐོབ་རྒྱལ་བྱེད་པ་ལས་གྱུར་གྱིས། དེ་ལྟ་བས་ན་དགེ་སློང་གིས་མགྲོན་དུ་མ་བོས་པར་གཞན་གྱི་རྙེད་པ་ལ་ཐོབ་
རྒྱལ་མི་བྱའོ། །ཐོབ་རྒྱལ་བྱེད་ན་འགལ་ཚབས་ཅན་དུ་འགྱུར་རོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཚེ་དང་ལྡན་པ་ཉེ་དགའ་གཡར་མ་དྲངས་པར་གཞན་
གྱི་རྙེད་པ་ལ་ཐོབ་རྒྱལ་བགྱིད་པ་ལ་གཟིགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ད་ལྟར་འབའ་ཞིག་ཏུ་མ་ཟད་དེ། ཇི་ལྟར་འདས་པའི་དུས་ན་ཡང་ཉེ་དགས་མགྲོན་དུ་མ་བོས་པར་གཞན་གྱི་རྙེད་པ་ལ་ཐོབ་རྒྱལ་བྱས་པ་དེ་
ཉོན་ཅིག །དགེ་སློང་དག་སྔོན་བྱུང་བ་རི་འོར་ཞིག་ན་བྲམ་ཟེ་འཁོར་ལ་དབང་སྒྱུར་བ་ཞིག་ཡོད་དེ། དེས་བྲམ་ཟེའི་ཁྱེའུ་བརྒྱ་ཟླ་བ་གསུམ་མགྲོན་དུ་བོས་ཏེ་ཟན་བྱིན་ནས་དེའི་བློ་སྐྱེས་པ། བྲམ་ཟེའི་ཁྱེའུ་རེ་རེ་ལ་ཡང་རས་ཡུག་རེ་རེ་བསྐོན་ནོ་སྙམ་
<pb id="3.102a"/>
མོ། །དེ་དང་ཧ་ཅང་ཡང་མི་རིང་བ་ཞིག་ན་བྲམ་ཟེ་རྒན་པོ་ཞིག་ཡོད་པ་དེས་ཐོས་ནས་དེ་རྒན་པའི་མཐར་འདུག་སྟེ། ཐོག་མར་ཟོས་ནས་རས་ཡུག་གཅིག་ཁྱེར་ནས་སོང་ངོ༌། །བྲམ་ཟེས་རས་རྣམས་འབྲིམ་པར་བྱེད་པ་ན། ཇི་ཙམ་ན་བྲམ་ཟེའི་ཁྱེའུ་
གཅིག་གི་རས་ཆད་ནས་དེས་དྲིས་པ། ཤེས་ལྡན་དག་བདག་གིས་རས་ཡུག་བརྒྱ་ལེགས་པར་བགྲངས་ཏེ་འོངས་ན་བྲམ་ཟེའི་ཁྱེའུ་འགའ་ཞིག་གིས་རས་ཡུག་གཉིས་བླངས་པར་མ་གྱུར་གྲང༌། དེ་རྣམས་ཀྱིས་སྨྲས་པ། དེ་ལྟར་སུ་ཤིག་བགྱིད། འོན་ཀྱང་
ཁྱོད་ཀྱིས་བྲམ་ཟེ་རྒན་པོ་མགྲོན་དུ་བོས་སམ། བདག་གིས་འགྲོན་དུ་མ་བོས་སོ། །དེས་རས་ཡུག་དེ་ཐོག་མར་བླངས་ནས་སོང་ངོ༌། བྲམ་ཟེ་དེས་སྨད་པར་བརྩམས་སོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ན་བྲམ་ཟེ་རྒན་པོ་གང་
ཡིན་པ་དེ་ནི་ཉེ་དགའ་འདི་ཉིད་ཡིན་ཏེ། དེ་ན་ཡང་དེ་མགྲོན་དུ་མ་བོས་སོ། །ད་ལྟ་ན་ཡང་ངོ༌། །གླེང་གཞི་ནི་མཉན་ཡོད་ནའོ། །རི་འོར་ཞིག་ན་ཁྱིམ་བདག་གཅིག་ཡོད་པ་དེས་གཙུག་ལག་ཁང་ཞིག་བརྩིགས་ནས་
དེར་དགེ་སློང་གཅིག་དབྱར་གནས་པར་དམ་བཅས་པ་ལས་དེ་ལྡང་བ་ཕུན་སུམ་ཚོགས་པ་ཞིག་པས། དེས་ཉི་མ་རེ་རེ་ཞིང་གཙུག་ལག་ཁང་བྱུག་པ་དང་ཕྱག་དར་བྱེད་དོ། །གཙུག་ལག་ཁང་དེ་ནི་ས་ཕྱོགས་དབེན་ཞིང་
བཟང་བའི་ཕྱོགས་སུ་བརྩིགས་ལ། ཤིང་སྣ་ཚོགས་ཀྱིས་མཛེས་པར་བྱས་པ། ངང་པ་དང༌། ཁྲུང་ཁྲུང་དང༌། རྨ་བྱ་དང༌། ནེ་ཙོ་དང༌། རི་སྐེགས་དང༌། ཁུ་བྱུག་རྣམས་སྐད་འབྱིན་པ། མེ་ཏོག་དང་འབྲས་བུ་སྣ་ཚོགས་ཀྱིས་མཛེས་པར་
བྱས་པ་ཡིན་ནོ། །ཇི་ཙམ་ན་དེད་དཔོན་འབྱོར་པ་རྒྱ་ཆེན་པོ་དང་ལྡན་པ་ཞིག་གཙུག་ལག་ཁང་དེར་དགོངས་བཏབ་པ་ལས། དེས་གཙུག་ལག་ཁང་དེ་མཛེས་པ་དང༌། ཉེ་བའི་ཚལ་མཛེས་པ་དག་མཐོང་ནས་མངོན་པར་དད་པར་
གྱུར་ཏེ། དགེ་སློང་གི་དགེ་འདུན་མ་མཐོང་ཡང་དེའི་ཆེད་དུ་རྙེད་པ་ཕལ་མོ་ཆེ་ཞིག་བསྐུར་ནས་དེ་ནང་པར་སྔར་ལངས་ཏེ་སོང་ངོ༌། །དགེ་སློང་དེ་འཛེམ་བག་ཅན་ཞིག་པས་རྙེད་པ་འདི་ནི་དགེ་འདུན་གྱི་ཡིན་ནོ་ཞེས་འགྱོད་པས་མ་
<pb id="3.102b"/>
བླངས་པར་བགོ་བའི་ཕྱིར་དགེ་སློང་རྣམས་ཚོལ་བར་བྱེད་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་དགེ་སློང་གིས་བའི་ལྕི་བའི་ཁང་པར་དབྱར་གནས་
པར་དམ་བཅས་པར་གྱུར་ཀྱང༌། དེར་གལ་ཏེ་བྲམ་ཟེ་དང་ཁྱིམ་བདག་རྣམས་ཀྱིས་དགེ་འདུན་གྱི་ཆེད་དུ་རྙེད་པ་ཉུང་ངུ་འམ་ཕལ་མོ་ཆེར་ཕུལ་ན། དེ་ན་གནས་པ་གཅིག་གམ། གཉིས་སམ། རབ་ཏུ་མང་པོ་གང་ཡིན་པ་དེ་རྣམས་ཁོ་ནའི་སྟེ་དེ་ལ་
འགྱོད་པར་མི་བྱའོ། །<head n="3" t="དབྱར་རལ་བར་ནི་རིག་བྱ་དང་ཞེས་པའི་སྡེ་ཚན།" type="detshen" lv="1.7.4" zh="3.229"/>སྡོམ་ལ། བྱེ་བ་རྣམས་ལ་སྐལ་བ་ནི། །སྦྱིན་དང་དྲང་སྲོང་རྒྱུ་བ་ལས། །དགེ་འདུན་གྱི་ནི་ཆོས་གོས་ཀྱི། །རྙེད་པ་བརྒྱད་དུ་བྱ་བའོ།། །།གླེང་གཞི་ནི་མཉན་ཡོད་ནའོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཉེ་བ་
འཁོར་གྱིས་ཞུས་པ། བཙུན་པ་དབྱར་གྱི་ནང་ལོགས་སུ་དགེ་འདུན་བྱེ་བར་གྱུར་ན་རྙེད་པ་སྩལ་བར་བགྱི་འམ་མི་སྩལ་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། ཉེ་བ་འཁོར་ཁ་ཅིག་ལ་ནི་སྦྱིན་ནོ། །ཁ་ཅིག་ལ་ནི་མི་སྦྱིན་ནོ། །གང་ལ་
སྩལ་བར་བགྱི། ཆོས་དང་འཐུན་པའི་ཕྱོགས་ལའོ། །བཙུན་པ་དབྱར་གྱི་ནང་ལོགས་སུ་དགེ་སློང་གིས་བསླབ་པ་ཕུལ་ཏེ་ཉམས་པར་གྱུར་ན་རྙེད་པ་སྩལ་བར་བགྱི་འམ། མི་སྩལ་བར་བགྱི། ཉེ་བ་འཁོར་ཁ་ཅིག་ལ་ནི་སྦྱིན་ནོ། །ཁ་ཅིག་ལ་
ནི་མི་སྦྱིན་ནོ། །གང་ལ་སྩལ་བར་བགྱི། གང་ཡུན་རིང་དུ་གནས་པ་ལའོ། །བཙུན་པ་དབྱར་གྱི་ནང་ལོགས་སུ་དགེ་སློང་གུམ་པར་གྱུར་ན་རྙེད་པ་སྩལ་བར་བགྱི་འམ། རྙེད་པ་སྩལ་བར་མི་བགྱི། ཉེ་བ་འཁོར་ཁ་ཅིག་ལ་ནི་སྦྱིན་ནོ། །ཁ་ཅིག་ལ་ནི་
མི་སྦྱིན་ནོ། །གང་ལ་སྩལ་བར་བགྱི། གང་ཡུན་རིང་དུ་གནས་པ་ལའོ། །རི་འོར་ཞིག་ན་ཁྱིམ་བདག་ཅིག་ཡོད་པ་དེས་ཡོ་བྱད་ཐམས་ཅད་དང་ལྡན་པའི་གཙུག་ལག་ཁང་ཞིག་བརྩིགས་སོ། །ཚེ་དང་ལྡན་པ་ཤཱ་རིའི་བུ་ལྗོངས་རྒྱུ་ཞིང་སོང་བ་ལས་
གཙུག་ལག་ཁང་དེར་ཕྱིན་པ་དང་ཁྱིམ་བདག་དེས་ཟས་བྱིན་ནས་རས་ཡུག་ལྔ་བརྒྱ་བྱིན་པ་དང༌། དེས་རས་ཡུག་ལྔ་བརྒྱ་པོ་དེ་རྣམས་གཙུག་ལག་ཁང་དེ་ཉིད་དུ་ཕུལ་ནས་སོང་ངོ༌། །ཇི་ཙམ་ན་དེའི་ལྷན་ཅིག་གནས་པ་དྲང་སྲོང་ལེན་
<pb id="3.103a"/>
དང༌། དྲང་སྲོང་བྱིན་གཉིས་ལྗོངས་རྒྱུ་ཞིང་སོང་བ་ལས་རི་འོར་དེ་ཉིད་དུ་ཕྱིན་ནས་ཁྱིམ་བདག་དེས་དེ་གཉིས་ཀྱང་ཟན་བྱིན་ནས་རས་ཡུག་ལྔ་བརྒྱ་བྱིན་ནོ། །དགེ་སློང་རྣམས་ཀྱིས་སྨྲས་པ། ཚེ་དང་ལྡན་པ་དག་ཁྱེད་ཀྱི་མཁན་
པོས་ཁྱིམ་བདག་དེ་ལས་རས་ཡུག་ལྔ་བརྒྱ་ཐོབ་པ་དེ་རྣམས་བདག་ཅག་ཁོ་ན་ལ་བགོས་ཀྱིས་དེ་རིང་གི་རྙེད་པ་འདི་རྣམས་བདག་ཅག་ཁོ་ནས་ཐོབ་པར་འགྱུར་རོ། །དེ་གཉིས་ཀྱིས་སྨྲས་པ། མཁན་པོ་ནི་བསོད་ནམས་ཆེ་བ་ཤེས་རབ་དང་ལྡན་པ་ཡིན་ཏེ། 
དེས་ལན་འགའ་ཁྱེད་ཅག་ལ་བྱིན་པར་ཟད་དོ། །དེ་རྣམས་ཀྱིས་སླར་ལན་གླན་པར་བརྩམས་པའི་སྐབས་དེ་དགེ་སློང་རྣམས་ཀྱིས། བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་རྙེད་པ་བརྒྱད་
པོ་འདི་དག་སྟེ། བརྒྱད་གང་ཞེ་ན། མཚམས་ཀྱིས་ཐོབ་པའི་རྙེད་པ་དང༌། ཁྲིམས་ཀྱིས་ཐོབ་པའི་རྙེད་པ་དང༌། རྟེན་གྱིས་ཐོབ་པ་དང༌། དགེ་འདུན་གྱིར་བརྟགས་པ་དང༌། དགེ་སློང་གིར་བརྟགས་པ་དང༌། དབྱར་གྱི་དང་། མངོན་སུམ་དང༌། 
སོ་སོར་བསྟན་པའོ། །མཚམས་ཀྱིས་ཐོབ་པའི་རྙེད་པ་གང་ཞེ་ན། འདི་ལྟ་སྟེ། གནས་གཉིས་ལ་གསོ་སྦྱོང་གཅིག་པ་སྟེ། གཙུག་ལག་ཁང་དེ་གཉིས་ཀྱི་རྙེད་པ་གང་ཡིན་པ་དེ་ནི་གཙུག་ལག་ཁང་དེ་གཉིས་ཀའི་གཉུག་མར་གནས་པའི་
དགེ་སློང་རྣམས་ཀྱི་ཡིན་ནོ། །དེ་ལ་གཉུག་མར་གནས་པའི་དགེ་སློང་རྣམས་ཀྱིས་རྒྱ་ལ་གསོ་སྦྱོང་ཐ་དད་པར་དབྱར་གནས་པར་དམ་བཅས་ན་དེ་ལ་རྙེད་པ་གྲུབ་པ་གང་ཡིན་པ་དེ་ནི་གཙུག་ལག་ཁང་དེ་ཉིད་དུ་སྦྱིན་ནོ། །གསོ་སྦྱོང་ཐ་དད་པ་ཉིད་
ཀྱིས་དེའི་གཉུག་མར་གནས་པའི་དགེ་སློང་རྣམས་ཀྱིས་ལོངས་སྤྱད་པར་བྱ་སྟེ། འདི་ནི་མཚམས་ཀྱིས་ཐོབ་པའི་རྙེད་པ་ཞེས་བྱའོ། །ཁྲིམས་ཀྱིས་ཐོབ་པའི་རྙེད་པ་གང་ཞེ་ན། འདི་ལྟ་སྟེ། དགེ་སློང་རྣམས་ཀྱིས་འདི་ལྟ་བུའི་ཁྲིམས་སུ་བཅའ་
བ་ཁྱེད་ཀྱི་ནི་ཁྱིམ་ཆེ་གེ་མོ་ཞིག་གོ། །ཁོ་བོ་ཅག་གི་ནི་ཁྱིམ་ཆེ་གེ་མོ་ཞིག་གོ། །ལམ་ཆེན་པོ་དང༌། ཚོང་དུས་དང༌། བཞི་མདོ་དང༌། སུམ་མདོ་ནི་སྤྱིའི་ཡིན་ནོ། །ཞེས་བྱ་བ་ནས་དབྱར་གནས་པར་དམ་བཅས་པ་ལས་གལ་ཏེ་བྲམ་ཟེ་དང་ཁྱིམ་
