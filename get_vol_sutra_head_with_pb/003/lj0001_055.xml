<vol n="3" t="ག">ག</vol>
<pb id="3.1a"/>
༼ག༽ ༄༅། ༈ །འདུལ་བ་ལུང་བཞུགས་སོ། །
(黃)  律師戒行經第三部
<pb id="3.1b"/>
<head n="1" t="འདུལ་བ་གཞི། ༼ག༽"  st="བི་ན་ཡ་བསྟུ།"/><head n="2" t="སྨན་གྱི་གཞི་འཆད་པ། ༼ག༽" type="shi"/><head n="3" t="གཏམ་དུ་གྱུར་པའི་སྡེ་ཚན།(སྨད)" type="detshen"/>འདུལ་བ་གཞི། <bampo n="1.55" zh="3.3"/><head n="4" t="སུམ་བཅུ་སོ་བདུན་པ། དེ་བཞིན་གཤེགས་པའི་ལེའུ།(སྨད)" type="lewu" lv="1.6.12.42" zh="3.3"/>བམ་པོ་ལྔ་བཅུ་ལྔ་པ། ཐུན་མོང་མ་ཡིན་པ་གང་ཞེ་ན། དགེ་སློང་དག་
སྔོན་བྱུང་བ་བཱ་རཱ་ཎ་སཱིའི་གྲོང་ཁྱེར་དུ་རྒྱལ་པོ་ཚངས་སྦྱིན་ཞེས་བྱ་བ་རྒྱལ་སྲིད་བྱེད་དུ་འཇུག་སྟེ་འབྱོར་པ་དང་ཞེས་
རྒྱས་པར་བྱ་སྟེ། དེའི་ཚེ་སྨད་འཚོང་མ་བཟང་མོ་ཞེས་བྱ་བ་དང༌། སྐྱེས་བུ་གཡོན་ཅན་པད་མའི་རྩ་ལག་ཅེས་
བྱ་བ་ཞིག་གནས་སོ། །དེས་དེ་ལ་དགའ་མགུར་སྤྱད་པའི་ཕྱིར་གོས་དང༌། རྒྱན་རྣམས་བསྐུར་བ་དང༌། 
དེས་གོས་དང་རྒྱན་རྣམས་བགོས་ནས་སོང་བ་ལས། སྐྱེས་པ་གཞན་ཞིག་ཀྱང་དོང་ཚེ་ལྔ་བརྒྱ་ཐོགས་ཏེ་འོངས་
ནས། བཟང་མོ་དགའ་མགུར་སྤྱད་ཀྱིས་ཚུར་ཤོག་ཅེས་སྨྲས་སོ། །དེས་བསམས་པ། གལ་ཏེ་སོང་ན་ནི་དོང་
ཚེ་ལྔ་བརྒྱ་ཡང་མི་འཐོབ་ལ། ཁྱིམ་དུ་འོངས་པ་བོར་ཏེ་གཞན་དུ་འགྲོ་བ་འདི་ནི་གསོལ་ཀ་མི་ཡང་བར་ཡང་འགྱུར་རོ་སྙམ་
ནས། དེས་བུ་མོ་མངག་གཞུག་མ་ལ་སྨྲས་པ། སོང་ལ་པད་མའི་རྩ་ལག་ལ་ཇོ་བོ་རེ་ཤིག་བདག་གིས་སྟ་གོན་
<pb id="3.2a"/>
མ་བགྱིས་ཀྱིས་སླད་ཀྱིས་མཆིའོ་ཞེས་ཟེར་རོ་ཞེས་སྨྲོས་ཤིག །དེ་དེའི་གན་དུ་སོང་ནས་སྨྲས་སོ། །སྐྱེས་པ་དེ་ཡང་བྱ་བ་མང་པོ་ཞིག་པས་དགའ་མགུར་སྤྱད་ནས་སྲོད་ཉིད་ལ་ཕྱིར་སོང་ངོ༌། །དེས་བསམས་པ། ཐུན་མོངས་དུ་ཡོད་
པས་བདག་གིས་དེའི་སེམས་ཀྱང་བསྲུང་ནུས་སོ་སྙམ་ནས། དེས་ཡང་བུ་མོ་དེ་ལ་སྨྲས་པ། སོང་ལ་པད་མའི་རྩ་ལག་ལ་ཇོ་བོ་སྟ་གོན་བགྱིས་ལགས་ན། བསྐྱེད་མོས་ཚལ་གང་དུ་མཆི་ཤིག་ཅེས་མཆིའོ་ཞེས་སྨྲོས་ཤིག །དེས་དེའི་
དྲུང་དུ་སོང་ནས་སྨྲས་པ་དང༌། དེས་སྨྲས་པ། ཁྱོད་ཀྱི་ཇོ་མོ་སྐད་གཅིག་གིས་ནི་སྟ་གོན་བྱས། སྐད་གཅིག་གིས་ནི་སྟ་གོན་མ་བྱས། བུ་མོ་དེ་ཡང་དེ་དང་རིགས་མི་འཕྲོད་པ་ཞིག་པས་དེས་སྨྲས་པ། རྗེའི་སྲས་དེས་སྟ་གོན་མ་
བགྱིས་ཏེ། འོན་ཀྱང་ཁྱོད་ཀྱི་གོས་དང་རྒྱན་རྣམས་ཀྱིས་སྐྱེས་པ་གཞན་དང་ལྷན་གཅིག་དགའ་མགུར་སྤྱད་དོ། །དེ་འདོད་ཆགས་ཀྱི་ཀུན་ནས་དཀྲིས་པ་གང་ཡིན་པ་དེ་དང་ནི་བྲལ། གནོད་སེམས་ཀྱིས་ཀུན་ནས་དཀྲིས་པ་ནི་སྐྱེས་
པར་གྱུར་ཏེ། དེ་མི་བཟོད་པ་སྐྱེས་ནས་སྨྲས་པ། བུ་མོ་བཟང་མོའི་དྲུང་དུ་སོང་ལ། པད་མའི་རྩ་ལག་ན་རེ་བསྐྱེད་མོས་ཚལ་ག་གེ་མོ་ཞིག་ཏུ་ཤོག་ཤིག་ཅེས་ཟེར་རོ་ཞེས་སྨྲོས་ཤིག །དེས་སོང་ནས་བཟང་མོ་ལ་སྨྲས་པ་དང༌། དེ་ནས་དེ་བསྐྱེད་
མོས་ཚལ་དེར་སོང་བ་དང༌། སྐྱེས་བུ་གཡོན་ཅན་པད་མའི་རྩ་ལག་གིས་སྨྲས་པ། ཁྱོད་ཁོ་བོའི་གོས་དང་རྒྱན་གྱིས་གཞན་དང་ལྷན་ཅིག་དགའ་མགུར་ཡོངས་སུ་སྤྱད་པ་ཇི་ག་རིགས་སམ་དེས་སྨྲས་པ། རྗེའི་སྲས་འདི་ནི་བདག་གིས་ནོངས་ལགས་ཏེ། འོན་
ཀྱང་བུད་མེད་ནི་རྟག་པར་སྐྱོན་ཅན་ལགས་ཀྱིས་བཟོད་པ་མཛོད་ཅིག །དེ་ནས་དེས་མི་བཟོད་པ་སྐྱེས་ནས། རལ་གྲི་ཤུབས་ནས་ཕྱུང་སྟེ་སྲོག་དང་ཕྲལ་ལོ། །དེ་ནས་བུ་མོ་དེས་ཇོ་མོ་བསད་དོ་ཇོ་མོ་བསད་དོ་ཞེས་ཀུ་ཅོའི་སྒྲ་ཆེན་པོ་བཏོན་པ་དེ་སྐྱེ་བོའི་ཚོགས་ཆེན་
པོས་ཐོས་ནས་བརྒྱུགས་སོ། །དེ་ཙམ་ན་བསྐྱེད་མོས་ཚལ་དེ་ན་རང་སངས་རྒྱས་ལེགས་སྨོན་ཞེས་བྱ་བ་བསམ་གཏན་བྱེད་དོ། །དེ་ནས་སྐྱེས་བུ་གཡོན་ཅན་པད་མའི་རྩ་ལག་དེ་སྐྲག་པས་རལ་གྲི་ཁྲག་ཅན་རང་སངས་རྒྱས་ལེགས་སྨོན་གྱི་མདུན་དུ་བོར་
<pb id="3.2b"/>
ནས་སྐྱེ་བོའི་ཚོགས་ཆེན་པོ་དེ་ཉིད་ཀྱི་ནང་དུ་ཞུགས་སོ། །སྐྱེ་བོའི་ཚོགས་ཆེན་པོས་རལ་གྲི་ཁྲག་ཅན་མཐོང་ནས་རབ་ཏུ་བྱུང་བ་འདིས་ནི་བཟང་མོའི་སྲོག་དང་ཕྲལ་ལོ་ཞེས་དེ་ནས་རང་སངས་རྒྱས་དེ་ཀུན་ནས་བསྐོར་ནས་མི་བཟོད་པ་བསྐྱེད་དེ་སྨྲས་པ། 
ཀྱེ་རབ་ཏུ་བྱུང་བ་དྲང་སྲོང་གི་རྒྱལ་མཚན་བསྲེལ་ནས་འདི་འདྲ་བའི་ལས་བྱེད་དམ། དེས་སྨྲས་པ་ཅི་ཞིག་བྱས། དེ་རྣམས་ཀྱིས་སྨྲས་པ། ཁྱོད་ཀྱིས་བཟང་མོ་དང་ལྷན་ཅིག་དགའ་མགུར་སྤྱད་ནས་དེ་སྲོག་དང་ཕྲལ་ལོ། །དེས་སྨྲས་པ། རྣས་མི་བཟོད་
པ་དེ་ང་ནི་ལས་འདི་མི་བྱེད་དོ། །དེས་མི་བཟོད་པའི་ཚིག་སྨྲས་ཀྱང༌། སྐྱེ་བོའི་ཚོགས་ཆེན་པོ་དེས་ལག་པ་ཕྱིང་ཀ་ལོག་ཏུ་དམ་དུ་བཅིངས་ནས་རྒྱལ་པོ་ལ་ཕུལ་ཏེ། ལྷ་རབ་ཏུ་བྱུང་བ་འདིས་བཟང་མོ་དང་ལྷན་ཅིག་དགའ་མགུར་སྤྱད་ནས་དེས་སྲོག་དང་ཕྲལ་
ལགས་སོ། །རྒྱལ་པོ་དག་ནི་མི་རྟོག་པ་ཡིན་པས་དེས་སྨྲས་པ། གལ་ཏེ་དེ་ལྟ་ན་རབ་ཏུ་བྱུང་བ་འདི་ངས་སྤངས་ཀྱིས་དེང་ལ་སོད་ཅིག །དེ་ནས་དེའི་མགུལ་པར་མེ་ཏོག་ཀ་ར་བི་རའི་ཕྲེང་བས་བཏགས་ནས་གཤེད་མ་གོས་སྔོན་པོ་གྱོན་པ་མཚོན་ཐོགས་
པ་རྣམས་ཀྱིས་ཡོངས་སུ་བསྐོར་ནས་ལམ་པོ་ཆེ་དང༌། ཚོང་དུས་དང༌། བཞི་མདོ་དང༌། སུམ་མདོ་རྣམས་སུ་བསྒྲགས་ཏེ། གྲོང་ཁྱེར་ནས་བསྐྱེད་མོས་ཚལ་ལོགས་སུ་ཁྲིད་དོ། །དེ་ནས་སྐྱེས་བུ་གཡོན་ཅན་པད་མའི་རྩ་ལག་གི་བློ་སྐྱེས་པ་རབ་ཏུ་
བྱུང་བ་དཀའ་ཐུབ་ཅན་སྐྱོན་མེད་པ་ཉེས་པ་མི་བྱེད་པ་འདི་ལ་ཡང་དག་པ་མ་ཡིན་པས་བསྐུར་པ་བཏབ་པས་ད་འདི་གསད་པ་ལ་ཐུག་ན། བདག་གིས་འདི་ཡལ་བར་དོར་བ་ནི་བདག་གི་ཆ་མ་ཡིན་ནོ་སྙམ་དུ་བསམས་ནས་སླར་ལོག་སྟེ་རྒྱལ་པོའི་དྲུང་དུ་སོང་ནས་
རྐང་པ་གཉིས་ལ་གཏུགས་ཏེ་སྨྲས་པ། ལྷ་རབ་ཏུ་བྱུང་བ་འདིས་ནི་ལས་འདི་མ་བགྱིས་ཏེ། སྡིག་པའི་ལས་འདི་ནི་བདག་གིས་བགྱིས་ཀྱིས་རབ་ཏུ་བྱུང་བ་འདི་གཏང་བར་གསོལ། དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྐྱེས་
བུ་གཡོན་ཅན་པད་མའི་རྩ་ལག་གང་ཡིན་པ་དེ་ནི་ང་ཉིད་ཡིན་ཏེ། ངས་རང་སངས་རྒྱས་ལ་ཡང་དག་པར་མ་ཡིན་པས་སྐུར་པ་བཏབ་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་ལོ་མང་པོ་དང་ཞེས་བྱ་བ་ནས། སེམས་ཅན་དམྱལ་བ་རྣམས་སུ་བཙོས་
<pb id="3.3a"/>
སོ་ཞེས་བྱ་བའི་བར་གོང་མ་བཞིན་དུའོ། །ལས་ཀྱི་ལྷག་མ་དེ་ཁོ་ནས་ད་ལྟར་ང་མངོན་པར་རྫོགས་པར་བྱང་ཆུབ་པ་ན་ཡང་བྲམ་ཟེའི་བུ་མོ་རྩྭ་མིས་ཡང་དག་པ་མ་ཡིན་པས་སྐུར་པ་བཏབ་སྟེ་འདི་ནི་ཐུན་མོང་མ་ཡིན་པའོ། །བཙུན་པ་
བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན། ཕྲིན་ལས་དེའི་རྣམ་པར་སྨིན་པས་ཡུལ་དགྲ་མཐར་དགེ་སློང་གཉིས་ཀྱིས་ལྔ་བརྒྱར་མ་ཚང་བའི་དགེ་སློང་རྣམས་དང་ཐབས་གཅིག་ནས་རུལ་གསོལ་བ། ཚེ་དང་ལྡན་པ་ཤཱ་རིའི་བུ་དང༌། མཽད་
གལ་གྱི་བུ་གཉིས་ནི་ལྷའི་ཞལ་ཟས་ལ་ལོངས་སྤྱོད་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་ཞེས་བྱ་བ་ནས། 
འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་དུའོ། །དགེ་སློང་དག་སྔོན་བྱུང་བ་སྐྱེ་དགུ་རྣམས་ཀྱི་ཚེ་ལོ་བརྒྱད་ཁྲི་ཐུབ་པ་ན་འཇིག་རྟེན་དུ་སྟོན་པ་རྣམ་པར་གཟིགས་ཞེས་བྱ་བ་ཞིག་བྱུང་ནས་ཞེས་བྱ་བ་ནས། སངས་རྒྱས་བཅོམ་ལྡན་འདས་
ཤེས་བྱ་བའི་བར་གོང་མ་བཞིན་དུའོ། །དེ་འཁོར་དྲུག་ཁྲི་དང་ལྗོངས་རྒྱུ་ཞིང་གཤེགས་པ་ན། རྒྱལ་པོའི་ཕོ་བྲང་བཤེས་ལྡན་དུ་བྱོན་ཏོ། །བཤེས་ལྡན་དེའི་བྲམ་ཟེ་ཞིག་བྲམ་ཟེའི་ཁྱེ་འུ་ལྔ་བརྒྱ་ལ་བྲམ་ཟེ་རྣམས་ཀྱི་གསང་ཚིག་ཀློག་ཏུ་འཇུག་
གོ། །དེས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་འཁོར་ལྔ་བརྒྱ་དང་མཐོང་ནས། དེས་བྲམ་ཟེའི་ཁྱེའུ་རྣམས་ལ་སྨྲས་པ། ཤེས་ལྡན་དག་དགེ་སྦྱོང་མགོ་རེག་འདི་དག་ལྷའི་ཞལ་ཟས་ལ་ལོངས་སྤྱད་པའི་འོས་མ་
ཡིན་གྱི། ནས་རུལ་པ་ཟ་བའི་འོས་ཡིན་ནོ། །དེ་རྣམས་ཀྱིས་ཀྱང་རྗེས་སུ་ཡི་རང་བ་བྱས་ཏེ། མཁན་པོ་དེ་མད་དེ། དགེ་སྦྱོང་མགོ་རེག་འདི་དག་ནི་ལྷའི་ཞལ་ཟས་ལ་ལོངས་སྤྱད་པའི་འོས་མ་ལགས་ཀྱི་ནས་རུལ་བ་འཚལ་བའི་འོས་
ལགས་སོ། །དེ་ན་ཡང་བྲམ་ཟེའི་ཁྱེའུ་དཀར་པོ་ཅན་གཉིས་ཤིག་གིས་སྨྲས་པ། མཁན་པོས་ནི་མ་ལེགས་པ་ཞིག་གསུངས་ཏེ། བདག་ཉིད་ཆེན་པོ་འདི་དག་ནི་ལྷའི་ཞལ་ཟས་ལ་ལོངས་སྤྱོད་པའི་འོས་ལགས་སོ། །དགེ་སློང་དག་ཇི་སྙམ་དུ་སེམས། 
<pb id="3.3b"/>
དེའི་ཚེ་དེའི་དུས་ཀྱི་བྲམ་ཟེ་ལྔ་བརྒྱ་ཅན་གང་ཡིན་པ་དེ་ནི་ང་ཉིད་ཡིན་ཏེ། ངས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཉན་ཐོས་ཀྱི་དགེ་འདུན་དང་བཅས་པ་ལ་ངག་གི་ལས་རྩུབ་མོ་ཕྱུང་བ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་
ལོ་མང་པོ་དང༌། ལོ་བརྒྱ་ཕྲག་མང་པོ་དང༌། ལོ་སྟོང་ཕྲག་མང་པོ་དང༌། ལོ་བརྒྱ་སྟོང་ཕྲག་མང་པོར་ནས་རུལ་བ་ཟོས་སོ། །ལས་ཀྱི་ལྷག་མ་དེ་ཁོ་ནས་ད་ལྟར་མངོན་པར་རྫོགས་པར་བྱང་ཆུབ་པ་ན་ཡང་དགྲ་མཐར་དགེ་སློང་གཉིས་ཀྱིས་ལྔ་བརྒྱར་མ་ཚང་
བའི་དགེ་སློང་རྣམས་དང་ཐབས་གཅིག་ནས་རུལ་བ་ལ་ལོངས་སྤྱད་དོ། །བྲམ་ཟེའི་ཁྱེའུ་གཉིས་པོ་གང་ཡིན་པ་དེ་ནི་དགེ་སློང་ཤཱ་རིའི་བུ་དང༌། མཽད་གལ་གྱི་བུ་འདི་དག་ཉིད་ཡིན་ནོ། །བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན་
ཕྲིན་ལས་དེའི་རྣམ་པར་སྨིན་པས་ལོ་དྲུག་ཏུ་དཀའ་བ་སྤྱད་པར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་དག་ནི་ཞེས་བྱ་བ་
ནས། །འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་དུའོ། །དགེ་སློང་དག་སྔོན་བྱུང་བ་ལྗོངས་ཀྱི་གྲོང་རྡལ་བེའི་བྷི་ཊིང་གི་ཞེས་བྱ་བ་འབྱོར་པ་དང་རྒྱས་པ། བདེ་བ་དང༌། ལོ་ལེགས་པ། སྐྱེ་བོ་དང༌། མི་མང་པོས་རབ་ཏུ་གང་བ་ཞིག་ཡོད་
དེ། དགེ་སློང་དག་ལྗོངས་ཀྱི་གྲོང་རྡལ་བེའི་བྷི་ཊིང་གི་ན་རྫ་མཁན་དགའ་སྐྱོང་ཞེས་བྱ་བ་སངས་རྒྱས་ལ་མངོན་པར་དད་པ། ཆོས་དང་དགེ་འདུན་ལ་མངོན་པར་དད་པ། སངས་རྒྱས་ལ་སྐྱབས་སུ་སོང་བ།  ཆོས་དང་དགེ་འདུན་ལ་སྐྱབས་སུ་སོང་བ།  
སངས་རྒྱས་ལ་གཅིག་ཏུ་བྱེད་པ། ཆོས་དང་དགེ་འདུན་ལ་གཅིག་ཏུ་བྱེད་པ། སངས་རྒྱས་ལ་ཡིད་གཉིས་དང་ཐེ་ཚོམ་མེད་པ། ཆོས་དང་དགེ་འདུན་ལ་ཡིད་གཉིས་དང་ཐེ་ཚོམ་མེད་པ། སྡུག་བསྔལ་དང་ཀུན་འབྱུང་དང༌། འགོག་པ་དང༌། ལམ་ལ་
ཡིད་གཉིས་དང་ཐེ་ཚོམ་མེད་པ། བདེན་པ་མཐོང་བ། འབྲས་བུ་ཐོབ་པ། ལོ་མ་དང་གཏུན་སྤངས་པ་ཞིག་བྱུང་སྟེ། དེ་གང་ན་ཆུས་བརྐོས་པ་འམ། བྱི་བྲུན་མ་གཏོགས་པ་རང་གི་ལག་གིས་ས་མི་རྐོ་ཞིང་རྐོར་མི་འཇུག་གོ། །དེ་ནས་རང་གིས་ས་བླངས་ནས་
<pb id="3.4a"/>
སྲོག་ཆགས་མེད་པའི་ཆུས་སྦྲུས་ཏེ་སྣོད་རྣམས་བྱས་ནས་མཐའ་གཅིག་ཏུ་བཞག་སྟེ། འདི་སྐད་ཅེས་འཕགས་པ་འམ། བཞིན་བཟངས་དག་འདིར་ཏིལ་ལམ། འབྲས་སམ། སྲན་མུད་ག་ཚལ་ཚོལ་དག་མཐའ་གཅིག་ཏུ་ཞོག་ལ། ཁྱེད་ཅག་ལས་གང་ཞིག་
སྣོད་གང་དགོས་པ་དེ་དེ་ལོང་ལ་དེང་ཤིག་ཅེས་སྨྲས་ནས། དེ་ནས་ཕ་མ་ལོང་བ་གཉིས་གསོ་ཞིང་དུས་དུས་སུ་ཡང་དག་པར་རྫོགས་པའི་སངས་རྒྱས་འོད་སྲུང་ལ་བསོད་སྙོམས་འབུལ་ལོ། །བྲམ་ཟེའི་ཁྱེའུ་བླ་མའི་གྲོགས་པོ་དང༌། སྙིང་དུ་སྡུག་པ་དང༌། ནེའུ་ཟླ་ཡང་ཡིན་ནོ། །
དགེ་སློང་དག་ལྗོངས་ཀྱི་གྲོང་ཁྱེར་བེའི་བྷི་ཊིང་གི་ན་བྲམ་ཟེ་ཤིང་སཱ་ལ་ཆེན་པོ་ལྟ་བུ་ནྱ་གྲོ་དྷ་ཞེས་བྱ་བ་ཕྱུག་ཅིང་ནོར་མང་ལ་ལོངས་སྤྱོད་ཆེ་བ་ཞིག་བྱུང་སྟེ། བེའི་བྷི་ཊིང་གི་རྒྱས་པ། འདུ་ཐང་དང་བཅས་རྩྭ་ཤིང་དང་འབབ་ཆུར་བཅས་པ། རྒྱལ་པོ་ཀྲི་ཀིས་བྲམ་ཟེའི་སྦྱིན་
པར་བྱིན་པ་ལ་ཡོངས་སུ་ལོངས་སྤྱོད་དོ། །བྲམ་ཟེ་ཤིང་སཱ་ལ་ཆེན་པོ་ལྟ་བུ་ནྱ་གྲོ་དྷའི་སློབ་མ་བྲམ་ཟེའི་ཁྱེའུ་བླ་མ་ཞེས་བྱ་བ་ཕ་དང་མའི་རིགས་དང་ལྡན་པ། མོ་ཕྱོགས་ནས་དག་པ། མེས་པོའི་ཕྱོགས་དང༌། ཕྱི་མོའི་ཕྱོགས་ཟུང་བདུན་རྒྱུད་ཀྱི་བར་གྱིས་
བཟུང་སྟེ། རིགས་ལ་གཏམ་གྱིས་མ་ཕོག་པ། ཀློག་ཏུ་འཇུག་པ། གསང་ཚིག་འཛིན་པ། རིག་བྱེད་གསུམ་པོ་སྒྲ་ངེས་པར་སྦྱར་བ་དང༌། ཤེས་གསལ་དང་བཅས་པའི་ཡི་གེ་རབ་ཏུ་འབྱེད་པ་དང་བཅས་པ་དང༌། ལྔ་པ་དེ་ལྟ་བུ་བྱུང་བ་ཅན་
རྣམས་ཀྱིས་ཕ་རོལ་ཏུ་ཕྱིན་ཅིང་ལུང་སྟོན་པར་བྱེད་པ། གཟུགས་བཟང་བ། བལྟ་ན་སྡུག་པ། མཛེས་པ་ཞིག་ཡོད་དེ། བྲམ་ཟེ་ཤིང་སཱ་ལ་ཆེན་པོ་ལྟ་བུ་ནྱ་གྲོ་དྷའི་བྲམ་ཟེའི་ཁྱེའུ་ལྔ་བརྒྱ་ཙམ་ལ་བྲམ་ཟེ་རྣམས་ཀྱི་གསང་ཚིག་ཀློག་ཏུ་འཇུག་གོ། །
རྫ་མཁན་དགའ་སྐྱོང་གི་གྲོགས་པོ་དང༌། སྙིང་དུ་སྡུག་པ་དང་ནེའུ་ཟླ་ཡང་ཡིན་ནོ། །དེ་ནས་རྫ་མཁན་དགའ་སྐྱོང་ཡང་དག་པར་རྫོགས་པའི་སངས་རྒྱས་འོད་སྲུང་གང་ན་བ་དེར་སོང་སྟེ་ཕྱིན་པ་དང༌། ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་གཉིས་
ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང༌། ཡང་དག་པར་རྫོགས་པའི་སངས་རྒྱས་འོད་སྲུང་གིས་རྫ་མཁན་དགའ་སྐྱོང་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་པར་
<pb id="3.4b"/>
འཛིན་དུ་འཇུག་པར་མཛད། ཡང་དག་པར་གཟེང་བསྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེང་
བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ༌། །དེ་ནས་རྫ་མཁན་དགའ་སྐྱོང་ཡང་དག་པར་རྫོགས་པའི་སངས་རྒྱས་འོད་སྲུང་གིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་རང་ནས། བཅོམ་ལྡན་འདས་ཀྱི་ཞབས་གཉིས་ལ་
མགོ་བོས་ཕྱག་བྱས་ཏེ་སྟན་ལས་ལངས་ནས་སོང་ངོ༌། །དེའི་ཚེ་བྲམ་ཟེའི་ཁྱེའུ་བླ་མ་རྟ་རྒོད་མ་དང་ལྡན་པའི་ཤིང་རྟ་ཐམས་ཅད་ནས་དཀར་བའི་ནང་དུ་ཞུགས་ཏེ། གསེར་གྱི་རིལ་བ་དང༌། དབྱུག་པ་ཐོགས་ནས་བྲམ་ཟེའི་ཁྱེའུ་ཡི་ཚོགས་ཀྱིས་ཡོངས་སུ་བསྐོར་ཅིང༌། བྲམ་
ཟེའི་ཁྱེའུ་ཡི་ཚོགས་ཀྱིས་མདུན་དུ་བདར་ནས། བེའི་བྷི་ཊིང་གི་ཕྱི་རོལ་དུ་བྲམ་ཟེ་རྣམས་ཀློག་ཏུ་འཇུག་པར་འདོད་ནས། བེའི་བྷི་ཊིང་གི་ནས་བྱུང་བ་དང་བྲམ་ཟེའི་ཁྱེའུ་བླ་མས་རྫ་མཁན་དགའ་སྐྱོང་ཐག་རིང་པོ་ཁོ་ན་ནས་མཐོང་ངོ༌། །མཐོང་ནས་ཀྱང་
འདི་སྐད་ཅེས་སྨྲས་སོ། །དེས་པ་དགའ་སྐྱོང་ཁྱོད་ད་གཟོད་ག་ལས་འོངས། དེས་པ་བླ་མ་ཁོ་བོ་ནི་འོ་ནི་ནས་ཡང་དག་པར་རྫོགས་པའི་སངས་རྒྱས་འོད་སྲུང་ལ་བསྙེན་བཀུར་བྱེད་དུ་འགྲོས་དེས་པ་བླ་མ་ཚུར་ཤོག །བདག་ཅག་ཡང་དག་པར་རྫོགས་པའི་
སངས་རྒྱས་འོད་སྲུང་ལ་བསྙེན་བཀུར་བྱེད་དུ་དོང་ངོ༌། །དེས་པ་དགའ་སྐྱོང་ཡང་དག་པར་རྫོགས་པའི་སངས་རྒྱས་འོད་སྲུང་ལ་བསྙེན་བཀུར་བྱེད་པ་ཐོང་ཤིག །དགེ་སྦྱོང་མགོ་རེག་དེ་ལ་བྱང་ཆུབ་ག་ལ་ཡོད། བྱང་ཆུབ་ནི་མཆོག་ཏུ་དཀའ་བ་ཡིན་ནོ། །
དེས་པ་བླ་མ་དགེ་སྦྱོང་མགོ་རེག་དེ་ལ་བྱང་ཆུབ་ག་ལ་ཡོད། བྱང་ཆུབ་ནི་མཆོག་ཏུ་དཀའ་བའོ་ཞེས་དེ་སྐད་མ་སྨྲ་ཤིག །འོན་ཀྱང་བཅོམ་ལྡན་འདས་དེ་ཉིད་སངས་རྒྱས་ཡིན་ཏེ། འདིས་ཆོས་ཐམས་ཅད་སངས་རྒྱས་སོ། །དེས་པ་བླ་མ་ཚུར་བདག་ཅག་
ཡང་དག་པར་རྫོགས་པའི་སངས་རྒྱས་འོད་སྲུང་ལ་བསྙེན་བཀུར་བྱེད་དུ་འདོང༌། བྲམ་ཟེའི་ཁྱེའུ་བླ་མས་ལན་གསུམ་དུ་ཡང་རྫ་མཁན་དགའ་སྐྱོང་ལ་འདི་སྐད་ཅེས་སྨྲས་སོ། །དེས་པ་དགའ་སྐྱོང་ཐོང་ཤིག །སངས་རྒྱས་འོད་སྲུང་ཞེས་བྱ་བ་ནས། 
<pb id="3.5a"/>
བྱང་ཆུབ་ནི་མཆོག་ཏུ་དཀའ་བའོ་ཞེས་བྱ་བའི་བར་གོང་མ་བཞིན་དུའོ། །རྫ་མཁན་དགའ་སྐྱོང་གིས་ཀྱང་ལན་གཉིས་ལན་གསུམ་དུ་བྲམ་ཟེའི་ཁྱེའུ་བླ་མ་ལ་འདི་སྐད་ཅེས་སྨྲས་སོ། །དེས་པ་བླ་མ་ཁྱོད་དེ་སྐད་མ་སྨྲ་བར་ཞེས་བྱ་བ་ནས། བསྙེན་བཀུར་
བྱེད་དུ་ཞེས་བྱ་བའི་བར་དུའོ། །དེ་ནས་རྫ་མཁན་དགའ་སྐྱོང་གིས་བྲམ་ཟེའི་ཁྱེའུ་བླ་མའི་ཤིང་རྟ་ལ་འཛེགས་ནས་བྲམ་ཟེའི་ཁྱེའུ་བླ་མའི་ཅོ་ཏོ་ནས་བཟུང་སྟེ། འདི་སྐད་ཅེས་སྨྲས་སོ། །དེས་པ་བླ་མ་ཚུར་ཡང་དག་པར་རྫོགས་པའི་སངས་རྒྱས་འོད་
སྲུང་ལ་བསྙེན་བཀུར་བྱེད་དུ་འདོང༌། དེ་ནས་བྲམ་ཟེའི་ཁྱེའུ་བླ་མ་འདི་སྙམ་དུ་སེམས་ཏེ། ཨེ་མའོ་སངས་རྒྱས་ནི་མཆོག་མ་ཡིན་པ་མ་ཡིན་ཞིང་ཆོས་བསྟན་པ་ཡང་མཆོག་མ་ཡིན་པ་མ་ཡིན་པས་ད་ལྟར་རྫ་མཁན་དགའ་སྐྱོང་ཡུན་རིང་པོ་ནས་གཏུམ་པོ་མ་
ཡིན། གཟུ་ལུམས་ཅན་མ་ཡིན། བརླང་པོ་མ་ཡིན་བསྲི་བ་མེད་པ་མ་ཡིན་པ་དེས་བདག་གི་སྐྲ་རྣམས་བཟུང་བར་གྱུར་ཏོ། །སྙམ་དུ་རིག་ནས་རྫ་མཁན་དགའ་སྐྱོང་ལ་འདི་སྐད་ཅེས་སྨྲས་སོ། །དེས་པ་དགའ་སྐྱོང་དེ་ཙམ་བྱ་བ་ལ་ཐུག་གམ། དེས་པ་དེ་ཙམ་བྱ་བ་
ལ་ཐུག་ཅེས་སོ། །དེས་པ་དགའ་སྐྱོང་དེ་ལྟ་ན་ཐོང་ཤིག་དང་ཡང་དག་པར་རྫོགས་པའི་སངས་རྒྱས་འོད་སྲུང་ལ་བསྙེན་བཀུར་བྱེད་དུ་འདོང་ངོ༌། །དེ་ནས་རྫ་མཁན་དགའ་སྐྱོང་དང་བྲམ་ཟེའི་ཁྱེའུ་བླ་མ་ཤིང་རྟ་གཅིག་གི་ནང་དུ་ཞུགས་ནས་ཡང་དག་པར་རྫོགས་པའི་
སངས་རྒྱས་འོད་སྲུང་གང་ན་བ་དེར་དོང་སྟེ། དེ་གཉིས་ཀྱིས་ཇི་ཙམ་བཞོན་པའི་སའི་རབ་དུ་བཞོན་པས་སོང་ནས་བཞོན་པ་ལས་བབས་ཏེ། རྐང་པ་ཁོ་ནས་ཀུན་དགའ་ར་བའི་ནང་དུ་ཞུགས་ཏེ་ཡང་དག་པར་རྫོགས་པའི་སངས་རྒྱས་འོད་སྲུང་གང་ན་བ་དེར་ཕྱིན་པ་དང༌། 
 དེ་ནས་རྫ་མཁན་དགའ་སྐྱོང་གིས་ཡང་དག་པར་རྫོགས་པའི་སངས་རྒྱས་འོང་སྲུང་གི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །བྲམ་ཟེའི་ཁྱེའུ་བླ་མས་ནི་བཅོམ་ལྡན་འདས་དང་ལྷན་ཅིག་མངོན་དུ་ཡང་དག་པར་དགའ་བར་འགྱུར་བ་
དང༌། ཡང་དག་པར་མགུ་བར་འགྱུར་བའི་གཏམ་རྣམ་པ་སྣ་ཚོགས་བྱས་ཏེ་ཕྱོགས་གཅིག་ཏུ་འདུག་གོ། །དེ་ནས་རྫ་མཁན་དགའ་སྐྱོང་གིས་ཐལ་མོ་སྦྱར་བ་བཏུད་དེ་ཡང་དག་པར་རྫོགས་པའི་སངས་རྒྱས་འོད་སྲུང་གང་ན་བ་དེ་ལོགས་སུ་འདི་སྐད་ཅེས་
<pb id="3.5b"/>
གསོལ་ཏོ། །བཙུན་པ་བྲམ་ཟེའི་ཁྱེའུ་བླ་མ་འདི་སངས་རྒྱས་ལ་མངོན་པར་མ་དད་ཅིང་ཆོས་དང་དགེ་འདུན་ལ་མངོན་པར་མ་དད་ལགས་ན། བཅོམ་ལྡན་འདས་ཀྱིས་ཇི་ལྟར་བྲམ་ཟེའི་ཁྱེའུ་བླ་མ་འདི་སངས་རྒྱས་ལ་མངོན་པར་དད་ཅིང་ཆོས་དང་དགེ་
འདུན་ལ་མངོན་པར་དད་པར་འགྱུར་བའི་ཆོས་དེ་ལྟ་བུ་ལེགས་པར་བཤད་དུ་གསོལ། དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། ཡང་དག་
པར་འཛིན་དུ་འཇུག་པར་མཛད། ཡང་དག་པར་གཟེང་བསྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ་རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན་ཡང་དག་པར་འཛིན་དུ་བཅུག །ཡང་དག་པར་གཟེང་བསྟོད། ཡང་དག་པར་
རབ་ཏུ་དགའ་བར་མཛད་ནས་ཅང་མི་གསུང་ངོ༌། །དེ་ནས་བྲམ་ཟེའི་ཁྱེའུ་བླ་མས་རྫ་མཁན་དགའ་སྐྱོང་ལ་འདི་སྐད་ཅེས་སྨྲས་སོ། །དེས་པ་དགའ་སྐྱོང་ཁྱོད་ཆོས་འདུལ་བ་འདི་ལྟ་བུ་ཐོས་ན་ཅིའི་ཕྱིར་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་མི་འབྱུང༌། དེས་པ་བླ་མ་
ཁོ་བོ་འདི་ལྟར་ཕ་མ་ལོང་བ་གཉིས་གསོ་བ་དང༌། ཡང་དག་པར་རྫོགས་པའི་སངས་རྒྱས་འོད་སྲུང་ལ་དུས་དུས་སུ་བསོད་སྙོམས་འབུལ་བ་ཁྱོད་ཀྱིས་མི་ཤེས་སམ། དེས་པ་བླ་མ་ཁྱོད་རབ་ཏུ་བྱུང་ཤིག །ཁོ་བོ་ནི་རེ་ཤིག་རབ་ཏུ་མི་འབྱུང་ངོ༌། །དེ་ནས་
ཡང་དག་པར་རྫོགས་པའི་སངས་རྒྱས་འོད་སྲུང་ལ་རྫ་མཁན་དགའ་སྐྱོང་གིས་འདི་སྐད་ཅེས་གསོལ་ཏོ། །བཙུན་པ་བྲམ་ཟེའི་ཁྱེའུ་བླ་མ་འདི་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་
སློང་གི་དངོས་པོ་འཐོབ་པ་ལྟ་ན། བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་བཟུང་སྟེ། རབ་ཏུ་འབྱུང་བ་དང་བསྙེན་པར་རྫོགས་པར་མཛད་དུ་གསོལ། བྲམ་ཟེའི་ཁྱེའུ་བླ་མས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་
བ་དང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་པར་གྱུར་ཏོ། །དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་རབ་ཏུ་ཕྱུང་ཞིང་བསྙེན་པར་རྫོགས་པར་མཛད་ནས། བེའི་བྷི་ཊིང་གིར་ཇི་ཙམ་བཞེད་ཀྱི་
<pb id="3.6a"/>
བར་དུ་བཞུགས་ནས་བཱ་རཱ་ཎ་སཱི་གང་ན་བ་དེར་རྒྱུ་ཞིང་གཤེགས་ཏེ་རིམ་གྱིས་རྒྱུ་ཞིང་གཤེགས་པ་དང་བཱ་རཱ་ཎ་སཱིར་བྱོན་ཏོ། །རྒྱལ་པོ་ཀྲི་ཀིས་ཡང་དག་པར་རྫོགས་པའི་སངས་རྒྱས་འོད་སྲུང་ཡུལ་ཀ་ཤི་ནས་ལྗོངས་རྒྱུ་ཞིང་གཤེགས་པ་དང་
བཱ་རཱ་ཎ་སཱིར་གཤེགས་ཏེ། བཱ་རཱ་ཎ་སཱིའི་དྲང་སྲོང་སྨྲ་བ་རི་དགས་ཀྱི་ནགས་ན་བཞུགས་སོ་ཞེས་ཐོས་སོ། །ཐོས་ནས་ཀྱང་ཡང་དག་པར་རྫོགས་པའི་སངས་རྒྱས་འོད་སྲུང་གང་ན་བ་དེར་སོང་སྟེ། ཕྱིན་པ་དང་ཡང་དག་པར་རྫོགས་པའི་སངས་རྒྱས་འོད་སྲུང་
གི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང་ཡང་དག་པར་རྫོགས་པའི་སངས་རྒྱས་འོད་སྲུང་གིས་རྒྱལ་པོ་ཀྲི་ཀི་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད། 
ཡང་དག་པར་འཛིན་དུ་འཇུག་པར་མཛད། ཡང་དག་པར་གཟེང་བསྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ་རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་
གཟེང་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ༌། །དེ་ནས་རྒྱལ་པོ་ཀྲི་ཀི་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། ཡང་དག་པར་རྫོགས་པའི་
སངས་རྒྱས་འོད་སྲུང་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་ཡང་དག་པར་རྫོགས་པའི་སངས་རྒྱས་འོད་སྲུང་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་གཅིག་ལ་སང་བདག་གིས་
གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། ཡང་དག་པར་རྫོགས་པའི་སངས་རྒྱས་འོད་སྲུང་གིས་རྒྱལ་པོ་ཀྲི་ཀི་ལ་ཅང་མི་གསུང་བས་གནང་ངོ༌། །དེ་ནས་རྒྱལ་པོ་ཀྲི་ཀིས་ཡང་དག་པར་རྫོགས་པའི་སངས་རྒྱས་འོད
སྲུང་ཅང་མི་གསུང་བས་གནང་བར་རིག་ནས། ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་གཉིས་ལ་མགོ་བོས་ཕྱག་བྱས་ཏེ་སྟན་ལས་ལངས་ནས་སོང་ངོ༌། །དེ་ནས་རྒྱལ་པོ་ཀྲི་ཀིས་དེ་ཉིད་ཀྱི་ནུབ་མོ་ནས་གཙང་ཞིང་བསོད་
<pb id="3.6b"/>
པའི་བཟའ་བ་དང༌། བཅའ་བ་རྣམས་སྟ་གོན་བྱས་ནས་ནང་པར་སྔར་ལངས་ཏེ་གདན་བཤམས། ནོར་བུའི་ཆུ་སྣོད་བཞག་ནས་ཡང་དག་པར་རྫོགས་པའི་སངས་རྒྱས་འོད་སྲུང་ལ་དུས་ཚོད་གསོལ་པ། བཙུན་པ་གདུགས་ཚོད་ལགས་ཤིང་
མཆིས་ན་བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་སྔ་དྲོ་ན་བཟའ་ཤམ་ཐབས་མནབས་ལྷུང་བཟེད་དང་ཆོས་གོས་བསྣམས་ཏེ། དགེ་སློང་གི་ཚོགས་ཀྱིས་
ཡོངས་སུ་བསྐོར་ཅིང༌། དགེ་སློང་གི་དགེ་འདུན་གྱིས་མདུན་དུ་བདར་ཏེ་རྒྱལ་པོ་ཀྲི་ཀིའི་བཀད་ས་གང་ན་བ་དེར་གཤེགས་ཏེ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །དེ་ནས་རྒྱལ་པོ་ཀྲི་ཀིས་སངས་རྒྱས་ལ་སོགས་
པ་དགེ་སློང་གི་དགེ་འདུན་བདེ་བར་བཞུགས་ཟིན་པར་རིག་ནས་གཙང་ཞིང་བསོད་པའི་བཟའ་བ་དང༌། བཅའ་བ་རྣམས་ཀྱིས་རང་གི་ལག་ནས་སྟོབས་ཤིང་ཚིམ་པར་བྱེད་དེ། གཙང་ཞིང་བསོད་པའི་བཟའ་བ་དང་བཅའ་བ་རྣམས་ཀྱིས་རང་གི་ལག་ནས་བསྟབས་
ཤིང་ཚིམ་པར་བྱས་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ་ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་གསོལ་བ་བཏབ་པ་
བཅོམ་ལྡན་འདས་དགེ་སློང་གི་དགེ་འདུན་དང་ཐབས་གཅིག་ལ་བདག་གིས་དགུང་ཟླ་གསུམ་དུ་ན་བཟའ་ཆོས་གོས་དང༌བསོད་སྙོམས་དང་གཟིམས་ཆ་དང་སྙུན་དཔྱད་ཀྱི་རྐྱེན་སྨན་གྱི་ཡོ་བྱད་རྣམས་འབུལ་ཞིང་བདག་གིས་བཅོམ་ལྡན་འདས་ཀྱི་སླད་དུ་གཙུག་
ལག་ཁང་ལྔ་བརྒྱ་ཙམ་བརྩིག་ཅིང་ཁྲི་དང་ཁྲིའུ་དང༌། སྟན་ནང་ཚངས་ཅན་དང༌། སྔས་ནང་ཚངས་ཅན་དང༌། གོར་བུ་ལྔ་བརྒྱ་ཙམ་དབུལ་ཞིང་འབྲས་སྦུབས་སུ་སྨིན་པ་དེ་ལྟ་བུ་འདིས་བཅོམ་ལྡན་འདས་དགེ་སློང་གི་དགེ་འདུན་ལ་བསྙེན་བཀུར་བགྱིད་
ལགས་ན་གནང་བར་མཛད་དུ་གསོལ། རྒྱལ་པོ་ཆེན་པོ་ཇི་ཙམ་སེམས་མངོན་པར་དད་པར་བྱས་པ་དེ་ཙམ་གྱིས་བྱས་ཟིན་གྱིས་ཆོག་གོ། །ལན་གཉིས་ལན་གསུམ་དུ་ཡང་དག་པར་རྫོགས་པའི་སངས་རྒྱས་འོད་སྲུང་ལ་རྒྱལ་པོ་ཀྲི་ཀིས་འདི་སྐད་ཅེས་གསོལ་
<pb id="3.7a"/>
ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་གཅིག་ལ་ཞེས་བྱ་བ་ནས། བདག་ལ་གནང་བར་མཛད་དུ་གསོལ་ཞེས་བྱ་བའི་བར་གོང་མ་བཞིན་དུའོ། །ལན་གཉིས་ལན་གསུམ་དུ་ཡང་ཡང་དག་པར་རྫོགས་པའི་སངས་རྒྱས་འོད་སྲུང་
གིས་རྒྱལ་པོ་ཀྲི་ཀི་ལ་འདི་སྐད་ཅེས་བཀའ་སྩལ་ཏོ། །རྒྱལ་པོ་ཆེན་པོ་ཇི་ཙམ་སེམས་མངོན་པར་དད་པར་བྱས་པ་དེ་ཙམ་གྱིས་བྱས་ཟིན་གྱིས་ཆོག་གོ། །དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་ལ་རྒྱལ་པོ་ཀྲི་ཀིས་འདི་སྐད་ཅེས་གསོལ་ཏོ། །བཙུན
པ་བཅོམ་ལྡན་འདས་ལ་བསྙེན་བཀུར་བགྱིད་པ། དཔེར་ན་ད་ལྟར་གྱི་བདག་འདྲ་བ་གཞན་འགའ་ལྟ་མཆིས་ལགས་སམ། རྒྱལ་པོ་ཆེན་པོ་ཁྱོད་ཉིད་ཀྱི་ཡུལ་ན་བེའི་བྷི་ཊིང་གི་ཞེས་བྱ་བའི་གྲོང་ཡོད་དེ་དེ་ན་རྫ་མཁན་དགའ་སྐྱོང་ཞེས་བྱ་བ་སངས་རྒྱས་ལ་མངོན་པར་དད་པ་
ཞེས་བྱ་བ་ནས་གནས་སོ་ཞེས་བྱ་བའི་བར་གོང་མ་བཞིན་དུའོ། །དེས་ཕ་མ་ལོང་བ་གཉིས་གསོ་ཞིང་དུས་དུས་སུ་ང་ལ་ཡང་བསོད་སྙོམས་ཀྱིས་སྟོབས་པར་བྱེད་དེ། རྒྱལ་པོ་ཆེན་པོ་དུས་གཅིག་ཅིག་ན་ང་བེའི་བྷི་ཊིང་གིའི་ལྗོངས་ཀྱི་གྲོང་རྡལ་ན་ཉེ་བར་བསྟེན་
ཅིང་བཞུགས་ནས་སྔ་དྲོ་ཤམ་ཐབས་མནབས་ཏེ་ལྷུང་བཟེད་དང་ཆོས་གོས་བསྣམས་ནས་བེའི་བྷི་ཊིང་གི་ལྗོངས་ཀྱི་གྲོང་རྡལ་དུ་བསོད་སྙོམས་ལ་ཞུགས་ཏེ། ངས་བེའི་བྷི་ཊིང་གིར་བསོད་སྙོམས་སྤྱོད་ཅིང་རྫ་མཁན་དགའ་སྐྱོང་གི་ཁྱིམ་གང་ན་བ་དེར་གཤེགས་པ་
དང༌། དེའི་ཚེ་རྫ་མཁན་དགའ་སྐྱོང་དགོས་པ་ཞིག་ལ་ཕྱི་ལོགས་སུ་སོང་ནས། ངས་རྫ་མཁན་དགའ་སྐྱོང་གི་སྒོ་འཕར་ལ་རིམ་གྱིས་དལ་བུ་དལ་བུས་བརྡུངས་པ་ལས་རྫ་མཁན་དགའ་སྐྱོང་གི་ཕ་དང་མས་སྒོ་འཕར་ལ་བརྡུངས་པའི་སྒྲ་ཐོས་སོ། །
ཐོས་ནས་ཀྱང་འདི་སྐད་ཅེས་སྨྲས་སོ། །འཕགས་པ་འདི་སུ་ཞིག་བཞིན་བཟངས་འདི་སུ་ཞིག་རྫ་མཁན་དགའ་སྐྱོང་གི་སྒོ་འཕར་ལ་རྡུང༌། དེ་གཉིས་ལ་ངས་འདི་སྐད་ཅེས་སྨྲས་ཏེ། ང་ནི་ཡང་དག་པར་རྫོགས་པའི་སངས་རྒྱས་འོད་སྲུང་ཡིན་ཏེ་
བསོད་སྙོམས་བཞེད་དོ། །དེ་གཉིས་ཀྱིས་འདི་སྐད་ཅེས་སྨྲས་སོ། །འཕགས་པ་ནང་དུ་སྤྱོན་ཅིག་བཞིན་བཟངས་ནང་དུ་སྤྱོན་ཅིག །ཁྱོད་ལ་རིམ་གྲོ་བགྱིད་པ་ནི་སླད་རོལ་དུ་མཆིས་ཀྱིས་ཕྲུ་བ་ན་ཟན་དྲོན་དང་རྗེའུ་ན་སྲན་ཚོད་མཆིས་ཀྱིས་ཉིད་ཀྱིས་
<pb id="3.7b"/>
བཞེས་ཏེ་ལོངས་སྤྱད་དུ་གསོལ། རྒྱལ་པོ་ཆེན་པོ་ངས་བྱང་གི་སྒྲ་མི་སྙན་གྱི་དུས་བྱིན་གྱིས་བརླབས་ནས་ཕྲུ་བ་ན་ཟན་དྲོན་དང༌། རྗེའུ་ན་སྲན་ཚོད་ཡོད་པ་དེ་ཉིད་ཀྱིས་བླངས་ནས་ལོངས་སྤྱད་དོ། །དེ་ནས་ཕྱི་ཞིག་ན་རྫ་མཁན་དགའ་སྐྱོང་འོངས་ནས་
ཕྲུ་བ་ན་ཟན་དྲོན་དང་རྗེའུ་ན་སྲན་ཚོད་ཡོད་པ་ཟོས་པར་མཐོང་ནས་ཕ་མ་ལ་འདི་སྐད་ཅེས་སྨྲས་སོ། །ཡབ་ཡུམ་ཕྲུ་བ་ན་ཟན་དྲོན་དང་རྗེའུ་ཡི་སྲན་ཚོད་སུ་ཞིག་གིས་འཚལ་ལགས། དེ་གཉིས་ཀྱིས་འདི་སྐད་ཅེས་སྨྲས་སོ། །དགའ་སྐྱོང་ཁྱོད་འདི་ནས་
ཕྱིར་བྱུང་བ་ན་བདག་ཅག་གིས་སྒོ་འཕར་ལ་རྡུང་བའི་སྒྲ་ཞིག་ཐོས་སོ། །ཐོས་ནས་འདི་སྐད་ཅེས་སྨྲས་སོ། །འཕགས་པ་འདི་སུ་ཞིག་བཞིན་བཟངས་འདི་སུ་ཞིག་སྒོ་འཕར་ལ་རྡུང༌། དེས་འདི་སྐད་ཅེས་གསུངས་སོ། །ང་ནི་ཡང་དག་པར་རྫོགས་
པའི་སངས་རྒྱས་འོད་སྲུང་ཡིན་ཏེ་བསོད་སྙོམས་བཞེད་དོ། །དེ་ལ་བདག་ཅག་གིས་འདི་སྐད་ཅེས་གསོལ་ཏོ། །འཕགས་པ་ནང་དུ་སྤྱོན་ཅིག །བཞིན་བཟངས་ནང་དུ་སྤྱོན་ཅིག །ཁྱོད་ལ་རིམ་གྲོ་བགྱིད་པ་ནི་སླད་རོལ་དུ་མཆིས་ཀྱིས་ཕྲུ་བ་ན་ཟན་
དྲོན་དང༌། རྗེའུ་ན་སྲན་ཚོད་མཆིས་ཀྱིས་ཉིད་ཀྱིས་བཞེས་ལ་ལོངས་སྤྱད་དུ་གསོལ། དེས་དེ་དག་ལོངས་སྤྱད་པར་གྱུར་ཏོ། །དེ་ནས་རྫ་མཁན་དགའ་སྐྱོང་འདི་སྙམ་དུ་སེམས་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གིས་བདག་གི་
ཁྱིམ་དུ་ཤིན་ཏུ་བག་ཕབ་ཅིང་འདྲིས་པར་གྱུར་པ་ནི་བདག་གིས་རྙེད་པ་ལེགས་པར་རྙེད་དོ་སྙམ་ནས་དགའ་བ་དང་རབ་ཏུ་དགའ་བས་སྐྱིལ་མོ་དཀྲུང་བཅས་ཏེ་ཞག་བདུན་འདས་པར་བྱས་སོ། །ཟླ་བ་ཕྱེད་ཀྱི་བར་དུ་ཡང་དེའི་ལྷན་ཅིག་ལྡན་པའི་
དགའ་བ་ལུས་མི་འདོར་ཞིང་དེ་རྟག་ཏུ་ལུས་ལ་བར་ཆད་མེད་པར་འདུག་གོ། །འདི་ལྟར་སངས་རྒྱས་རྣམས་ཀྱི་སངས་རྒྱས་ཀྱི་མཐུ་དང༌། ལྷ་རྣམས་ཀྱི་ལྷའི་མཐུས་ཞག་བདུན་གྱི་བར་དུ་ཕ་དང་མ་གཉིས་ཀྱི་ཕྲུ་བའི་ཟན་དྲོན་དང་རྗེའུ་ཡི་སྲན་ཚོད་
ཀྱང་དེ་བཞིན་དུ་འདུག་གོ་རྒྱལ་པོ་ཆེན་པོ་དུས་གཅིག་ན་ང་བེའི་བྷི་ཊིང་གི་ལྗོངས་ཀྱི་གྲོང་རྡལ་དུ་ཉེ་བར་བརྟེན་ཏེ་དབྱར་གནས་པར་དམ་བཞེས་པ་དང༌། ངའི་གཙུག་ལག་ཁང་དུ་ཆར་འབེབས་པའི་ལྷས་ཐོག་མར་ཆར་ཕབ་པར་གྱུར་ཏོ། །དེའི་ཚེ་རྫ་མཁན་
<pb id="3.8a"/>
དགའ་སྐྱོང་གི་ལས་བྱེད་པའི་ཁང་པ་རྩྭ་སར་པས་གཡོགས་སོ། །ངའི་ཞམ་འབྲིང་བྱེད་པ་དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱེད་ཅག་དེང་ལ་རྫ་མཁན་དགའ་སྐྱོང་གི་ལས་བྱེད་པའི་ཁང་པའི་གཡོགས་མས་
ངའི་གཙུག་ལག་ཁང་གཡོགས་ཤིག ། བཙུན་པ་བཀའ་བཞིན་འཚལ་ཞེས་དགེ་སློང་དེ་རྣམས་ཀྱིས་ང་ལས་མཉན་ནས། རྫ་མཁན་དགའ་སྐྱོང་གི་ལས་བྱེད་པའི་ཁང་པའི་གཡོགས་མ་འཆུ་བར་བྱེད་པ་ན། དེའི་ཚེ་རྫ་མཁན་དགའ་སྐྱོང་དགོས་པ་འགའ་
ཞིག་ལ་ཕྱི་རོལ་ཏུ་སོང་ངོ༌། །རྫ་མཁན་དགའ་སྐྱོང་གི་ཕ་དང་མ་གཉིས་ཀྱིས་ལས་བྱེད་པའི་ཁང་པའི་གཡོགས་མ་འཆུ་བའི་སྒྲ་ཐོས་སོ། །ཐོས་ནས་ཀྱང་འདི་སྐད་ཅེས་སྨྲས་སོ། །འཕགས་པ་འདི་སུ་ཞིག་བཞིན་བཟངས་འདི་སུ་ཞིག་
ལས་བྱེད་པའི་ཁང་པའི་གཡོགས་མ་འཆུ། དེ་རྣམས་ཀྱིས་འདི་སྐད་ཅེས་སྨྲས་སོ། །ཁོ་བོ་ཅག་ནི་ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་འབྲིང་བའི་དགེ་སློང་དག་ཡིན་ཏེ། ཡང་དག་པར་རྫོགས་པའི་སངས་རྒྱས་འོད་
སྲུང་གི་གཙུག་ལག་ཁང་དུ་ཆར་འབེབས་པའི་ལྷས་ཐོག་མར་ཆར་ཕབ་པས་ཁོ་བོ་ཅག་གིས་འདི་བཤུས་ཏེ་དེ་གཡོག་གོ། །དེ་གཉིས་ཀྱིས་འདི་སྐད་ཅེས་སྨྲས་སོ། །ཁྱེད་ལ་རིམ་གྲོ་བགྱིད་པ་ནི་སླད་རོལ་དུ་མཆིས་ཀྱིས། འཕགས་པ་དག་སྣོམས་
ཤིག །བཞིན་བཟངས་དག་སྣོམས་ཤིག །དེ་ནས་དགེ་སློང་དེ་རྣམས་ཀྱིས་ལས་བྱེད་པའི་ཁང་པ་བཤུས་ནས་ངའི་གཙུག་ལག་ཁང་གཡོགས་སོ། །དེ་ནས་ཕྱི་ཞིག་ན་རྫ་མཁན་དགའ་སྐྱོང་འོངས་ནས་རྫ་མཁན་དགའ་སྐྱོང་གིས་ལས་བྱེད་
པའི་ཁང་པའི་གཡོགས་མ་བཤུས་པ་མཐོང་ངོ༌། །མཐོང་ནས་ཀྱང་ཕ་དང་མ་ལ་འདི་སྐད་ཅེས་སྨྲས་སོ། །ཡབ་ཡུམ་ལས་བྱེད་པའི་ཁང་པ་འདི་སུ་ཞིག་གིས་བཤུས་དེ་གཉིས་ཀྱིས་འདི་སྐད་ཅེས་སྨྲས་སོ། །འདི་ནས་ཁྱོད་ཕྱི་ལོགས་སུ་སོང་བ་ན་བདག་
ཅག་གིས་ལས་བྱེད་པའི་ཁང་པའི་གཡོགས་མ་འཆུ་བའི་སྒྲ་ཐོས་སོ། །ཐོས་ནས་ཀྱང་འདི་སྐད་ཅེས་སྨྲས་སོ། །འཕགས་པ་འདི་སུ་ཞིག་བཞིན་བཟངས་འདི་སུ་ཞིག་ལས་བྱེད་པའི་ཁང་པ་འཆུ། དེ་རྣམས་ཀྱིས་འདི་སྐད་ཅེས་སྨྲས་སོ། །ཁོ་བོ་
<pb id="3.8b"/>
ཅག་ནི་ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་འབྲིང་བ་དགེ་སློང་དག་ཡིན་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་གི་གཙུག་ལག་ཁང་དུ་ཆར་འབེབས་པའི་ལྷས་ཐོག་མར་ཆར་ཕབ་པས་ཁོ་བོ་ཅག་གིས་འདི་བཤུས་ལ་དེ་
གཡོག་གོ། །དེ་རྣམས་ལ་བདག་ཅག་གིས་འདི་སྐད་ཅེས་སྨྲས་སོ། །ཁྱེད་ཅག་ལ་རིམ་གྲོ་བགྱིད་པ་ནི་སླད་རོལ་དུ་མཆིས་ཀྱིས་འཕགས་པ་དག་སྣོམས་ཤིག །བཞིན་བཟངས་དག་སྣོམས་ཤིག །དེ་རྣམས་ཀྱིས་ལས་བྱེད་པའི་ཁང་པ་དེ་བཤུས་སོ། །དེ་ནས་
རྫ་མཁན་དགའ་སྐྱོང་འདི་སྙམ་དུ་སེམས་ཏེ་ཡང་དག་པར་རྫོགས་པའི་སངས་རྒྱས་འོད་སྲུང་གིས་བདག་གི་ཁྱིམ་དུ་ཤིན་ཏུ་བག་ཕབ་ཅིང་འདྲིས་པར་གྱུར་པ་ནི་བདག་གིས་རྙེད་པ་ལེགས་པར་རྙེད་དོ་ཞེས་བྱ་བ་ནས་ཞག་བདུན་དུ་ཞེས་བྱ་བའི་བར་གོང་མ་བཞིན་
དུའོ། །འདི་ལྟར་སངས་རྒྱས་རྣམས་ཀྱི་སངས་རྒྱས་ཀྱི་མཐུ་དང་ལྷ་རྣམས་ཀྱི་ལྷའི་མཐུས་རྫ་མཁན་དགའ་སྐྱོང་གི་ཕ་མའི་དབྱར་གྱི་གནས་དེར་ལས་བྱེད་པའི་ཁང་པར་ཆར་པ་ཐིགས་པ་གཅིག་ཀྱང་མ་བབ་བོ། །རྒྱལ་པོ་ཆེན་པོ་ཁྱོད་ནི་ཡང་དག་པར་རྫོགས་
པའི་སངས་རྒྱས་འོད་སྲུང་ཟླ་བ་གསུམ་དུ་ན་བཟའ་ཆོས་གོས་དང༌། བསོད་སྙོམས་དང༌། གཟིམས་ཆ་དང༌། སྙུན་དཔྱད་ཀྱི་རྐྱེན་སྨན་གྱི་ཡོ་བྱད་རྣམས་འབུལ་ན་མ་གནང་ངོ༌། །ཞེས་ཁྱོད་ཀྱི་སེམས་གཞན་དུ་འགྱུར་གྱི། དགའ་སྐྱོང་ནི་ལས་བྱེད་པའི་
ཁང་པའི་གཡོགས་མ་བཤུས་ཀྱང་སེམས་གཞན་དུ་མ་གྱུར་ཏོ། །བཙུན་པ་རྫ་མཁན་དགའ་སྐྱོང་གིས་ནི་ཐོབ་པ་ལེགས་པར་ཐོབ་ལགས་ཏེ། བཅོམ་ལྡན་འདས་ཀྱིས་དེའི་སྡུམ་པར་ཤིན་ཏུ་བག་ཕབ་ཅིང་འདྲིས་པར་གྱུར་ལགས་སོ། །
དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་གིས་རྒྱལ་པོ་ཀྲི་ཀིའི་སྦྱིན་པ་དེ་ལ་རྗེས་སུ་ཡི་རང་བ་འདིས་རྗེས་སུ་ཡི་རང་བར་མཛད་དེ། སྦྱིན་སྲེག་མཆོད་སྦྱིན་རྣམས་ཀྱི་མཆོག །བདེ་སྦྱར་མཆོག་ནི་ཉི་མའི་ལྷ། །མི་ཡི་མཆོག་ནི་
རྒྱལ་པོ་སྟེ། །རྒྱ་མཚོ་ཆུ་བོ་རྣམས་ཀྱི་མཆོག །ཟླ་བ་རྒྱུ་སྐར་རྣམས་ཀྱི་གཙོ། །ཉི་མ་སྣང་བྱེད་རྣམས་ཀྱི་གཙོ། །སྟེང་དང་འོག་དང་ཐད་ཀར་ཡང༌། །འགྲོ་བའི་འགྲོ་བ་ཇི་སྙེད་པ། །ལྷ་དང་བཅས་པའི་འཇིག་རྟེན་ན། །སྨྲ་བའི་མཆོག་ནི་
<pb id="3.9a"/>
རྫོགས་སངས་རྒྱས། །དེ་ནས་ཡང་དག་པར་རྫོགས་པའི་སངས་རྒྱས་འོད་སྲུང་གིས་རྒྱལ་པོ་ཀྲི་ཀི་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེང་བསྟོད། ཡང་དག་
པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །དེ་ནས་བཅོམ་ལྡན་འདས་གཤེགས་ནས་རིང་པོ་མ་ལོན་པར་རྒྱལ་པོ་ཀྲི་ཀིས་མི་ཞིག་ལ་སྨྲས་པ། ཀྭའི་ནང་རྗེ་ཁྱོད་སོང་ལ་སྦུབས་སུ་སྨིན་པའི་འབྲས་ཀྱིས་ཤིང་རྟ་ལྔ་བརྒྱ་ཙམ་
ཁོང་ལ། རྫ་མཁན་དགའ་སྐྱོང་གང་ན་བ་དེར་སོང་སྟེ་ཕྱིན་པ་དང༌། དེ་ལ་འདི་སྐད་ཅེས་དེས་པ་དགའ་སྐྱོང་རྒྱལ་པོ་ཀྲི་ཀིས་ཁྱོད་ལ་སྦུབས་སུ་སྨིན་པའི་འབྲས་ཀྱིས་བཀང་བའི་ཤིང་རྟ་ལྔ་བརྒྱ་ཙམ་པོ་འདི་དག་བསྐུར་གྱིས་འདིས་ཁྱོད་ཀྱི་ཕ་མ་ལོང་བ་
གཉིས་གསོ་བ་དང༌། ཡང་དག་པར་རྫོགས་པའི་སངས་རྒྱས་འོད་སྲུང་ལ་དུས་དུས་སུ་བསོད་སྙོམས་དབུལ་བ་དང༌། བདག་ཉིད་ཀྱང་ལེགས་པར་བདེ་བས་ཚིམ་པར་བྱོས་ཤིག །ལྷ་བཀའ་བཞིན་འཚལ་ཞེས་མི་དེས་རྒྱལ་པོ་ཀྲི་ཀི་ལས་མཉན་
ནས་སྦུབས་སུ་སྨིན་པའི་འབྲས་ཀྱིས་ཤིང་རྟ་ལྔ་བརྒྱ་ཙམ་བཀང་སྟེ། རྫ་མཁན་དགའ་སྐྱོང་གང་ན་བ་དེར་སོང་ནས་ཕྱིན་པ་དང༌། རྫ་མཁན་དགའ་སྐྱོང་ལ་འདི་སྐད་ཅེས་སྨྲས་སོ། །དེས་པ་དགའ་སྐྱོང་རྒྱལ་པོ་ཀྲི་ཀིས་ཁྱོད་ལ་སྦུབས་སུ་སྨིན་པའི་འབྲས་
ཀྱིས་བཀང་བའི་ཤིང་རྟ་ལྔ་བརྒྱ་ཙམ་པོ་འདི་དག་བསྐུར་གྱིས། འདིས་ཁྱོད་ཀྱི་ཕ་མ་ལོང་བ་གཉིས་གསོ་བ་དང༌། ཡང་དག་པར་རྫོགས་པའི་སངས་རྒྱས་འོད་སྲུང་ལ་བསོད་སྙོམས་དབུལ་བ་དང༌། བདག་ཉིད་ཀྱང་ལེགས་པར་བདེ་བས་ཚིམ་པར་
བྱོས་ཤིག །ཅེས་གསུང་ངོ༌། །ཀྱེ་ནང་རྗེ་རྒྱལ་པོ་ཀྲི་ཀི་ནི་དགོས་པ་མང་ཞིང་བྱ་བ་མང་བ་ཡིན་ལ། བདག་ནི་དགོས་པ་ཉུང་ཞིང་བྱ་བ་ཉུང་བ་ཡིན་ནོ་ཞེས་སྨྲས་ནས་མ་བླངས་སོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་བྲམ་ཟེའི་ཁྱེའུ་བླ་མ་
གང་ཡིན་པ་དེ་ནི་ང་ཉིད་ཡིན་ཏེ། ངས་གང་ཟག་ལ་སྐུར་གྱི་བྱང་ཆུབ་ལ་མ་ཡིན་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་བྱང་ཆུབ་ཀྱི་སྙིང་པོར་དཀའ་བ་ལོ་དྲུག་སྤྱད་དོ། །གལ་ཏེ་ངས་བྱང་ཆུབ་ལ་བསྐུར་བར་གྱུར་ན། ངས་སླར་ཡང་བསྐལ་པ་གྲངས་
<pb id="3.9b"/>
མེད་པ་གསུམ་དུ་བྱང་ཆུབ་ཀྱི་ཆེད་དུ་བདག་ཉིད་ཤིན་དུ་དུབ་པར་འགྱུར་རོ། །བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན། ཕྲིན་ལས་དེའི་རྣམ་པར་སྨིན་པས་མངོན་པར་རྫོགས་པར་བྱང་ཆུབ་པ་ན་ཡང་བཅོམ་ལྡན་འདས་ལ་འཁྲུ་བའི་
སྙུན་གྱིས་ཐེབས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་འདི་དག་བྱས་ཤིང་བསགས་པ་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་
བྱ་བའི་བར་གོང་མ་བཞིན་ནོ། །དགེ་སློང་དག་སྔོན་བྱུང་བ་རི་འོར་ཞིག་ན་སྨན་པ་ཞིག་ཡོད་པ་ལས་དེ་ན་ཁྱིམ་བདག་ཅིག་གི་བུ་ནད་ཀྱིས་ཐེབས་ནས། དེས་སྨན་པ་དེ་བཀུག་སྟེ་དྲིས་ནས་དེས་དེ་ལ་སྨན་བྱིན་པས་སོས་པར་གྱུར་ན། ཁྱིམ་བདག་དེས་
དེ་ལ་རྔན་པ་མ་བྱིན་ནོ། །ཁྱིམ་བདག་གི་བུ་དེ་ལན་གསུམ་གྱི་བར་དུ་ནད་ཀྱིས་ཐེབས་ཏེ། སྨན་པ་དེས་ལན་གསུམ་གྱི་བར་དུ་སོས་པར་བྱས་ཀྱང་དེས་དེ་ལ་རྔན་པ་མ་བྱིན་ནས་དེ་ནས་སྨན་པ་དེ་ཀུན་ནས་དཀྲིས་པ་དྲག་པོས་མི་བཟོད་པར་གྱུར་ནས་
བསམས་པ། ཁྱིམ་བདག་གི་བུ་འདི་བདག་གིས་ལན་གསུམ་གྱི་བར་དུ་དཔྱད་བྱས་ཀྱང་འདིས་ཅུང་ཟད་ཀྱང་ལན་དུ་ཕན་མ་བཏགས་ཀྱིས། ད་ནི་བརྒྱ་ལ་ནད་ཀྱིས་ཐེབས་པར་གྱུར་དང༌། དེ་ལ་སྨན་མ་ཡིན་པ་གང་ཞིག་གིས་དེའི་ནང་གྲོལ་
རྣམས་དུམ་བུ་དུམ་བུར་འཛག་པར་འགྱུར་བ་དེ་ལྟ་བུ་སྦྱིན་ནོ་སྙམ་པ་ལས་ཇི་ཙམ་ན་ཁྱིམ་བདག་དེའི་བུ་མ་བདེ་སྟེ་སླར་ན་བར་གྱུར་པ་དང༌། སྨན་པ་དེས་མི་བཟོད་པ་སྐྱེས་པས། དེ་ལ་སྨན་མ་ཡིན་པ་བྱིན་ནས་དེས་ནང་གྲོལ་རྣམས་དུམ་བུ་དུམ་
བུར་ཟགས་སོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྨན་པ་གང་ཡིན་པ་དེ་ནི་ང་ཉིད་ཡིན་ཏེ། ངས་ངན་སེམས་ཀྱིས་ཁྱིམ་བདག་གི་བུ་ལ་སྨན་མ་ཡིན་པ་བྱིན་པས་དེས་ནང་གྲོལ་རྣམས་དུམ་བུ་དུམ་བུར་ཟགས་པ་གང་
ཡིན་པ་དེའི་ལས་དེའི་རྣམ་པར་སྨིན་པས་ལོ་མང་པོ་ཞེས་བྱ་བ་ནས། སེམས་ཅན་དམྱལ་བ་རྣམས་སུ་བཙོས་སོ་ཞེས་བྱ་བའི་བར་གོང་མ་བཞིན་དུའོ། །ལས་དེའི་ལྷག་མ་དེ་ཁོ་ནས་ད་ལྟར་མངོན་པར་རྫོགས་པར་བྱང་ཆུབ་པ་ན་ཡང་
<pb id="3.10a"/>
འཁྲུ་བའི་སྙུན་གྱིས་ཐེབས་སོ། །བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་ན། ཕྲིན་ལས་དེའི་རྣམ་པར་སྨིན་པས་ཤཱཀྱ་རྣམས་བཀུམ་པ་ན། བཅོམ་ལྡན་འདས་ཀྱི་དབུ་སྙུན་རབ་ཏུ་དྲག་པོས་ཐེབས་པར་གྱུར་
ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་འདི་དག་བྱས་ཤིང་བསགས་པ་ཞེས་བྱ་བ་ནས། འབྲས་བུ་དག་དུ་འགྱུར་བ་ཉིད་ཅེས་བྱ་བའི་བར་གོང་
མ་བཞིན་དུའོ། །དགེ་སློང་དག་སྔོན་བྱུང་བ་ཆུ་བོ་གཉེན་ལྡན་གྱི་འགྲམ་ན་ཉ་པ་ལྔ་བརྒྱ་རྟེན་ཅིང་གནས་ཏེ། དེ་རྣམས་ཀྱིས་ཉ་ཤིན་ཏུ་ཆེ་བ་གཉིས་ཤིག་ཇི་ལྟར་གཉེན་ལྡན་གྱི་ནང་དུ་ཞུགས་ཏེ་ཉལ་བ་ཟིན་པ་དང༌། དེ་དག་འདི་སྙམ་དུ་སེམས་ཏེ། གལ་
ཏེ་འདི་གཉིས་བསད་ན་ཤ་ལོམ་པར་མི་འགྱུར་ཞིང་རུལ་བར་འགྱུར་རོ་སྙམ་ནས་དེ་རྣམས་ཀྱིས་དེ་གཉིས་ཕུར་པ་ལ་བཏགས་ནས་བཞག་གོ། །གང་གི་ཚེ་ལན་འགའ་ཞིག་ཉོ་བར་འོངས་པ་དེའི་ཚེ་བཅད་ཅིང་བཅད་ཅིང་སྦྱིན་པར་བྱེད་དོ། །དེ་གཉིས་
ཀྱི་ལུས་ལ་གཅོད་པ་ན་སྡུག་བསྔལ་གྱི་ཚོར་བས་ཉེན་པས་རང་གི་རིས་འཐུན་པའི་སྐད་འབྱིན་པས་འབོ་སྒྲ་འདོན་པར་བྱེད་དོ། །དེ་ན་ཉ་པའི་ཁྱེའུ་གཅིག་ཅིག་དེ་གཉིས་ཀྱི་ཤ་གཅོད་པ་ན་ཡང་དང་ཡང་དུ་འབོ་སྒྲ་འདོན་པ་ལ་དགའ་བར་གྱུར་ཏོ། །
དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཉ་པའི་ཁྱེའུ་གང་ཡིན་པ་དེ་ནི་ང་ཡིན་ཏེ། ངས་ཉ་གསོད་པར་བྱེད་པ་ལ་དགའ་བ་བསྐྱེད་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་ལོ་མང་པོ་ཞེས་བྱ་བ་ནས། གླད་པ་ན་བར་གྱུར་ཏོ་
ཞེས་བྱ་བའི་བར་གོང་མ་བཞིན་དུའོ། །ལས་ཀྱི་ལྷག་མ་དེ་ཁོ་ནས་ད་ལྟར་མངོན་པར་རྫོགས་པར་བྱང་ཆུབ་པ་ན་ཡང་ཤཱཀྱ་རྣམས་བསད་པ་ན་གླད་ནད་རབ་ཏུ་དྲག་པོས་ཐེབས་པར་གྱུར་ཏོ། །བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་
མཛད་ན། ཕྲིན་ལས་དེའི་རྣམ་པར་སྨིན་པས་མངོན་པར་རྫོགས་པར་བྱང་ཆུབ་པ་ན་ཡང་བཅོམ་ལྡན་འདས་ཀྱི་སྐུ་རྒྱབ་བསེར་མའི་སྙུན་གྱིས་ཐེབས་པར་གྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་བཞིན་
<pb id="3.10b"/>
གཤེགས་པ་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་འདི་དག་བྱས་ཤིང་བསགས་པས་ཞེས་བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་དུའོ། །དགེ་སློང་དག་སྔོན་བྱུང་བ་གྱད་གཅིག་གིས་ཡུལ་
ལྗོངས་ཀྱི་གྱད་ཐམས་ཅད་བརྡབས་ནས་རྒྱལ་པོའི་ཕོ་བྲང་དུ་ཕྱིན་པ་དང༌། རྒྱལ་པོའི་ཕོ་བྲང་དེ་ན་རྒྱལ་པོའི་གྱད་སྟོབས་དང་ཕ་རོལ་གནོན་པ་ཐུབ་རླག་པ་ཞིག་ཡོད་དེ། དེ་དེ་དང་ལྷན་ཅིག་རྒྱལ་མཚན་གྱི་ཕྱིར་སྟོབས་འགྱེད་པ་ལ་ཞུགས་སོ། །གྱད་དེ་དག་གི་ཀུན་ཏུ་
སྤྱོད་པ་ནི་ལག་པ་ནས་བཟུང་བ་ཁོ་ནས་གྱད་ཀྱིས་གྱད་ཤེས་པ་ཡིན་པས། དེ་ནས་རྒྱལ་པོའི་གྱད་དེས་ཡུལ་ལྗོངས་ཀྱི་གྱད་འདི་ནི་བདག་པས་སྟོབས་ཆེའོ་ཞེས་བྱ་བར་ཤེས་ནས་དེས་སྨྲས་པ། ནེའུ་ཟླ་བདག་གི་འདི་ནི་རིགས་ཀྱི་རྒྱུད་ཀྱིས་འོངས་པ་ཡིན
གྱིས། ཁྱོད་བདག་ཉིད་འགྱེལ་བར་བྱོས་ཤིག་དང༌། བདག་ལ་ནི་གྲགས་པར་ཟད་ལ་རུ་མཚོན་ནི་ཁྱོད་ཀྱི་ཡིན་པར་འགྱུར་རོ། །དེས་ཁས་བླངས་པ་དང༌། དེས་དེ་མནན་ཏོ། །དེས་རུ་མཚོན་བླང་བར་བརྩམས་པ་དང༌། དེས་སྨྲས་པ། 
ནེའུ་ཟླ་རྒྱུ་འམ་མཐུས་རྒྱལ་བ་དོན་དུ་གཉེར་བ་ཡིན་པ་ལས་ཁྱོད་ངས་སྒྱུས་བསླུས་ན། ཅིའི་ཕྱིར་རུ་མཚོན་སྦྱིན་བདག་ཉིད་ཆེན་པོ་དེ་ང་རྒྱལ་བཅོམ་པ་ཞིག་པས་ལན་གསུམ་གྱི་བར་དུ་གྱད་དེ་དང་ལྷན་ཅིག་འགྱེད་པར་ཞུགས་པ་ན་ཡང་དེ་ལ་བསླུ་
བར་བརྩམས་པ་ན་ནེའུ་ཟླ་ཁྱོད་ལ་རུ་མཚོན་གྱིས་ཅི་ཞིག་བྱ་བདག་གི་སྲིང་མོ་ཕྱུགས་ཆུང་མ་ཁྱིམ་ཐབ་ལ་མ་སོང་བ་ཞིག་ཡོད་པ་དེ་ཁྱོད་ལ་སྦྱིན་གྱིས་བདག་ཉིད་འགྱེལ་བར་བྱོས་ཤིག །བསླུས་པ་དེ་དེའི་ཆུང་མས་ཐོས་ནས་དེས་སྨྲས་
པ། རྗེའི་སྲས་སྔ་མའི་གླེང་གཞི་དག་དགོངས་སམ། དེ་ནས་དེའི་ཆུང་མས་ང་རྒྱལ་བསྐྱེད་ནས་ཀུན་ནས་དཀྲིས་པ་དྲག་པོས་དེ་བཏེག་སྟེ། བརྡབས་པས་དེ་སྒལ་ཚིགས་ཆག་ནས་ཤི་འོ། །དགེ་སློང་དག་ཇི་སྙམ་དུ་སེམས། དེའི་ཚེ་
དེའི་དུས་ཀྱི་ཡུལ་ལྗོངས་ཀྱི་གྱད་གང་ཡིན་པ་དེ་ནི་ང་ཉིད་ཡིན་ཏེ། ངས་ངན་སེམས་བསྐྱེད་ནས་ཀུན་ནས་དཀྲིས་པ་དྲག་པོས་རྒྱལ་པོའི་གྱད་སྒལ་ཚིགས་བཅག་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ང་ལོ་མང་པོ་དང༌། ལོ་བརྒྱ་
