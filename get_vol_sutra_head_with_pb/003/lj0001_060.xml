<pb id="3.51a"/>
དག་གིས་ཟས་སྦྱར་བ་ཇི་ལྟ་བུ་ཡིན་པ་མ་ཤེས་ནས། དེ་རྣམས་ཀྱིས་སྨན་པ་ལ་དྲིས་པ་དང༌། དེས་སྨྲས་པ། འཕགས་པ་དག་ཁྱེད་ཉིད་ཀྱི་སྟོན་པ་བཅོམ་ལྡན་འདས་ནི་ཐམས་ཅད་མཁྱེན་པ་ཐམས་ཅད་
གཟིགས་པ་ཁོ་ན་ཉིད་ཡིན་ཏེ། དེ་ཉིད་མཁྱེན་ཏོ་ཞེས་པ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཟས་སྦྱར་བ་ནི་ལྕི་བ་དང༌། གཅིན་དང༌། 
ཐལ་བ་དང་། སའོ། །དེ་ལ་ལྕི་བ་ནི་བྱུང་ནས་རིང་པོ་མ་ལོན་པའི་བེའུ་རྣམས་ཀྱིའོ། །གཅིན་ཡང་དེ་དག་ཁོ་ནའོ། །ཐལ་བ་ནི་ཤིང་ལྔ་པོ་ཀན་ཙ་ནའི་དང༌། ཀ་པ་དྷི་ཀའི་དང༌། ཨ་ཤྭ་ཐའི་དང༌། ཨུ་དུམ་བ་རའི་
དང༌། ནྱ་གྲོ་དྷའི་འོ། །ས་ནི་ས་ལས་སོར་བཞིའི་འོག་ནས་ཕྱུང་བའོ། །འདི་ནི་སྦྱར་བའི་ཟས་ཡིན་ནོ། །དེ་ནས་དགེ་སློང་རྣམས་ཀྱིས་ཚེ་དང་ལྡན་པས་རིལ་ཟས་སྦྱར་བ་བྱིན་ན། འོན་ཀྱང་སོས་པར་མ་གྱུར་པའི་
སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཁྱོད་ཀྱིས་ང་ལས་རྨ་བྱ་ཆེན་མོའི་རིག་སྔགས་བཟུང་ནས་ཀུན་ཆུབ་པར་བྱས་ཏེ། དགེ་སློང་
ས་རི་ལ་བསྲུང་བ་དང༌། ཡོངས་སུ་བསྐྱབ་པ་དང༌། ཡོངས་སུ་གཟུང་བ་དང༌། དུག་གཞིལ་བ་དང༌། ཆད་པ་སྤང་བ་དང༌། དུག་གསད་པ་དང༌། མཚམས་གཅད་པ་དང༌། ས་བཅིང་བར་ནུས་སམ། བཅོམ་ལྡན་འདས་
ཀྱིས་བཀའ་སྩལ་དུ་གསོལ་མཉན་ཏེ་བགྱིའོ།།         །།འདུལ་བ་གཞི། <bampo n="1.60" zh="3.114"/>བམ་པོ་དྲུག་བཅུ་པ། དེ་ནས་བཅོམ་ལྡན་འདས་ཀྱིས་དེའི་ཚེ་རྨ་བྱ་ཆེན་མོའི་རིག་སྔགས་འདི་བཀའ་སྩལ་ཏོ། །སངས་རྒྱས་ལ་ཕྱག་
འཚལ་ལོ། ཆོས་ལ་ཕྱག་འཚལ་ལོ། །དགེ་འདུན་ལ་ཕྱག་འཚལ་ལོ། །འདི་ལྟ་སྟེ། ཨ་མ་ལེ། བི་མ་ལེ། ནིར་མ་ལེ། མངྒ་ལྱེ། ཧི་ར་ཎྱེ། ཧི་ར་ཎྱེ། གརྦྷེ། བྷ་དྲེ། སུ་བྷ་དྲེ། ས་མནྟ། བྷ་དྲེ། 
<pb id="3.51b"/>
ཤྲཱི་བྷ་དྲེ། སརྦ་ཨརྠ་སཱ་དྷ་ནི། པ་ར་མཱ་ར་ཐ་སཱ་དྷ་ནི། སརྦ་ཨ་ན་ར་ཐ་པྲ་ཤ་མ་ནི། སརྦ་མང་ག་ལ་པཱ་དྷ་ནི། མ་ན་སི། མཱ་ན་སི། མ་ཧཱ་མཱ་ན་སི། ཨ་ཙྱུཏེ། ཨད་བྷུ་ཏེ། ཨད་དྱན་བྷུ་ཏེ། མུ་ག་ཏེ། མོ་ཙ་ནི། མོ་ཀྵ་ནི། 
ཨ་ར་ཛེ། བི་ར་ཛེ། ཨ་མ་རེ། ཨ་མྲྀ་ཏེ། ཨ་མར་ཎི། བྲཧྨེ། བྲཧྨེ་སྭ་རེ། སཱུ་ར་ཎི། སཱུ་ར་ན་མ་ནོ་ར་ཐེ། མུ་ག་ཏེ། ཛཱི་བན་ཏེ། ས་རིའི་གནོད་པ་དང༌། འཇིགས་པ་དང༌། ནད་ཐམས་ཅད་ལས་སྲུངས་ཤིག་སྭཱ་ཧཱ། བཙུན་པ་
བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་སྤྱན་སྔ་ནས་རྨ་བྱ་ཆེན་མོའི་རིག་སྔགས་བླངས་ནས། དགེ་སློང་ས་རི་ལ་བདེ་ལེགས་སུ་འགྱུར་བ་བྱས་པས་དུག་མེད་ནས་སྔོན་གྱི་ཇི་ལྟ་བ་བཞིན་དུ་
གྱུར་ཏོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཅོམ་ལྡན་འདས་ཇི་ཙམ་དུ་བཅོམ་ལྡན་འདས་ཀྱིས་རྨ་བྱ་ཆེན་མོའི་རིགས་སྔགས་སྨན་པ་དང༌། གཅེས་
སྤྲས་བགྱིད་པ་ངོ་མཚར་ཆེ་ལགས་སོ། །དགེ་སློང་དག་ད་ལྟར་འབའ་ཞིག་ཏུ་མ་ཡིན་ཏེ། ཇི་ལྟར་འདས་པའི་དུས་ན་ཡང་ང་ལོག་པར་ལྟུང་བའི་ལུས་མི་ཁོམ་པར་གྱུར་པ་ན་རིག་སྔགས་ཀྱི་རྒྱལ་མོ་རྨ་བྱ་ཆེན་མོས་ཕན་པ་དང་
གཅེས་སྤྲས་བྱས་པ་དེ་ཉོན་ཅིག །དགེ་སློང་དག་སྔོན་བྱུང་བ་རིའི་རྒྱལ་པོ་གངས་རིའི་ལྷོ་ཕྱོགས་ཀྱི་ངོས་ལ་རྨ་བྱའི་རྒྱལ་པོ་གསེར་དུ་སྣང་བ་ཞེས་བྱ་བ་ཞིག་གནས་ཏེ། དེ་ནང་པར་རྨ་བྱ་ཆེན་མོའི་རིག་སྔགས་འདིས་བདེ་ལེགས་
སུ་འགྱུར་བ་བྱས་ཏེ་ཉིན་མོ་བདེ་ལེགས་སུ་གནས། ནུབ་ཀར་བདེ་ལེགས་སུ་འགྱུར་བ་བྱས་ཏེ་མཚན་མོ་བདེ་ལེགས་སུ་གནས་སོ། །དེ་དུས་གཞན་ཞིག་ན་འདོད་པའི་འདོད་ཆགས་ལ་ལྷག་པར་ཆགས། འདོད་པ་རྣམས་ལ་ཞེན། 
འཆུམས། བརྒྱལ། མྱོས། རབ་ཏུ་རྨོངས། རབ་ཏུ་བརྒྱལ་ཏེ། བག་མེད་པས་ནགས་ཀྱི་རྨ་བྱ་ཆེན་མོ་རབ་ཏུ་མང་པོ་རྣམས་དང་ལྷན་ཅིག་ཏུ་ཀུན་དགའི་ར་བ་ནས་ཀུན་དགའི་ར་བ་དང༌། བསྐྱེད་མོས་ཚལ་ནས་བསྐྱེད་མོས་
<pb id="3.52a"/>
ཚལ་དང༌། རིའི་ངོས་ནས་རིའི་ངོས་སུ་རྒྱུ་བ་ལས་ཇི་ཙམ་ན་རིའི་སེར་ག་ཞིག་ཏུ་ཞུགས་པ་དང༌། དེ་དེར་ཡུན་རིང་དུ་ཕྱིར་རྒོལ་བ། དགྲར་གྱུར་པ། འཚེ་བར་གྱུར་པ། གླགས་ལྟ་བ་རྣམས་ཀྱིས་རྨ་བྱའི་རྙིས་བཟུང་སྟེ། 
དེ་མི་མཛའ་བའི་ནང་དུ་སོན་པ་དང༌། རབ་ཏུ་རྨོངས་པ་ལས་དྲན་པ་རྙེད་ནས་རྨ་བྱ་ཆེན་མོའི་རིག་སྔགས་འདི་ཁོ་ན་ཡིད་ལ་བྱས་སོ། །ཨ་མ་ལེ། བི་མ་ལེ། ནིར་མ་ལེ། མང་ག་ལྱེ། ཧི་ར་ཎྱེ། ཧི་ར་ཎྱེ། གརྦྷེ། བྷ་དྲེ། སུ་བྷ་དྲེ། ས་མན
ཏ་བྷ་དྲེ། ཤྲཱིར་བྷ་དྲེ། སརྦ་ཨརྠ་སཱ་དྷ་ནི། པ་ར་མཱ་ར་ཐ་སཱ་དྷ་ནི། སརྦ་ཨ་ན་ར་ཐ་པྲ་ཤ་མ་ནི། སརྦ་མང་ག་ལ་སཱ་དྷ་ནི། མ་ན་སི། མཱ་ན་སི། མ་ཧཱ་མཱ་ན་སི། ཨ་ཙྱུ་ཏེ། ཨད་བྷུ་ཏེ། ཨད་དྱན་བྷུ་ཏེ། མུ་ག་ཏེ། མོ་ཙ་ནི། མོ་ཀྵ་ནི། 
ཨ་ར་ཛེ། བི་ར་ཛེ། ཨ་མ་རེ། ཨ་མྲྀ་ཏེ། ཨ་མ་ར་ཎི། བྲཧྨེ། བྲཧྨཱེ་སྭ་རེ། སཱུ་ར་ཎི། སཱུ་ར་ཎ་མ་ནོ་ར་ཐེ། མུ་ག་ཏེ། ཛཱི་བན་ཏེ། བདག་གནོད་པ་ཐམས་ཅད་ལས་སྲུངས་ཤིག་སྭཱ་ཧཱ། དེས་རྨ་བྱའི་རྙི་ཆད་ནས་བྲོས་སོ། །
དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་རྨ་བྱའི་རྒྱལ་པོ་གསེར་དུ་སྣང་བ་ཞེས་བྱ་བ་གང་ཡིན་པ་དེ་ནི་ང་ཡིན་ཏེ། དེ་ན་ཡང་ང་ལ་རྨ་བྱ་ཆེན་མོའི་རིག་སྔགས་ཀྱིས་ཕན་པ་དང་གཅེས་སྤྲས་བྱས་སོ། །ད་ལྟར་ན་ཡང་
ངའི་རྨ་བྱ་ཆེན་མོའི་རིག་སྔགས་ཀྱིས་ཕན་པ་དང་གཅེས་སྤྲས་བྱས་སོ། །བཙུན་པ་བཅོམ་ལྡན་འདས་ཀྱི་རིག་སྔགས་ཀྱིས་དགེ་སློང་ས་རི་ལ་ཇི་ཙམ་པ་བདེ་ལེགས་སུ་བྱས་པར་གྱུར་པ་ལ་གཟིགས། དགེ་སློང་དག་ད་ལྟར་
འབའ་ཞིག་མ་ཡིན་གྱི་ཇི་ལྟར་འདས་པའི་དེ་ཡང་ཉོན་ཅིག །དགེ་སློང་དག་སྔོན་བྱུང་བ་བཱ་རཱ་ཎ་སཱིའི་གྲོང་ཁྱེར་ན་སྦྲུལ་སྔགས་མཁན་ཞིག་ཡོད་དོ། །རྒྱལ་རིགས་ཀྱི་ཁྱེའུ་ཞིག་སྦྲུལ་གྱིས་ཟིན་ནས་དེ་ཤི་བ་དང༌། སྦྲུལ་སྔགས་མཁན་
གྱིས་རིག་སྔགས་ཀྱིས་དེ་སོས་པར་བྱས་སོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་སྦྲུལ་སྔགས་མཁན་གང་ཡིན་པ་དེ་ནི་ང་ཉིད་ཡིན་ནོ། །དེའི་ཚེ་དེའི་དུས་ཀྱི་ཁྱེའུ་གང་ཡིན་པ་དེ་ནི་དགེ་སློང་ས་རི་ཡིན་ནོ། །
།<pb id="3.52b"/>སྨན་གྱི་གཞི་རྫོགས་སོ།        <head n="2" t="གོས་ཀྱི་གཞི་འཆད་པ།" type="shi" lv="1.7" zh="3.117"/>གོས་ཀྱི་གཞིའི་བསྡུས་པའི་སྡོམ་ནི། །འཚོ་བྱེད་དང་ནི་གསོ་རས་དང༌། །དེ་བཞིན་ཁ་ཚར་རིང་པོ་དང༌། །དབྱར་རལ་བར་ནི་རིག་བྱ་དང༌། །ཤི་བའི་དུས་དང་ཉེ་དགའ་དང༌། །ཐ་མ་དག་ནི་ནད་པ་ཡིན། །སྡུས་
པའི་སྡོམ་ནི། འཚོ་བྱེད་དང་ནི་གསུམ་འདྲལ་དང༌། །དབྱར་གྱི་རས་ཆེན་གདིང་བ་དང༌། །གཡན་པ་བདེ་གཤེགས་མོན་དར་དང༌། །བལ་དང་ཤ་ན་ཟར་མའི་རས། །<head n="3" t="འཚོ་བྱེད་ཀྱི་སྡེ་ཚན།" type="detshen" lv="1.7.1" zh="3.117"/>སྡོམ་ལ། དུམ་བུ་ས་སྐྱོང་སེང་གེ་དང༌། དེ་བཞིན་ཡངས་པར་སོང་བ་
དང༌། །སེམས་འཕྲོག་དྲང་སྲོང་ས་འཚོ་དང༌། །ཨ་མྲ་སྐྱོང་དང་འཇིགས་མེད་དང༌། །ཚོང་དཔོན་ཆུང་མ་རིགས་སྐྱེས་དང༌། །སྨན་པ་ཡི་ནི་ལུང་དང་ནི། །རྡོ་འཇོག་དང་ནི་བཟང་བྱེད་དང༌། །ཨུ་དུམ་བ་ར་གཞལ་བ་དང༌། །
བསྐྱེད་དང་རྒྱལ་རིགས་བསྐྱེད་མོས་ཚལ། །བཅོམ་བརླག་གྱད་དང་བུད་མེད་སྤྲུལ། །ཡ་མུ་ན་དང་དུར་ཁྲོད་དང༌། །ཡངས་པ་མིག་དང་སྲིན་གྱི་མེད། །རྒྱལ་པོའི་ཁབ་བདུན་བཞི་ལྔ་དང༌། །འཚོ་བྱེད་སྡེ་ཚན་བསྡུས་པ་ཡིན། །
ལུས་འཕགས་ན་རྒྱལ་པོ་འཕགས་སྐྱེས་པོ་ཞེས་བྱ་བ་འབྱོར་པ་དང༌། རྒྱས་པ་དང༌། བདེ་བ་དང༌། ལོ་ལེགས་པ། སྐྱེ་བོ་དང་མི་མང་པོས་གང་བ་ན་རྒྱལ་སྲིད་བྱེད་དུ་འཇུག་གོ། །དེའི་བློན་པོ་དུམ་བུ་ལ་སོགས་པ་ལྔ་བརྒྱ་ཡོད་པ་
ལས་བློན་པོའི་མཆོག་དུམ་བུས་ཆོས་དང་མཐུན་པར་རྒྱལ་སྲིད་བྱེད་དུ་འཇུག་སྟེ། ཐ་སྙད་དུ་བྱ་བ་ཡང་རིགས་པས་ལྟ་བར་བྱེད་དོ། །དེས་ན་སྐྱེ་བོའི་ཚོགས་ཐམས་ཅད་དེའི་ངོར་བལྟས་ཤིང་འདུག་གོ། །དེས་རིགས་
མཉམ་པ་ལས་ཆུང་མ་བླངས་ཏེ། དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དེ་དེ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཁྱེའུ་ཞིག་བཙས་ཏེ། དེའི་བཙས་
སྟོན་ཉི་མ་བདུན་གསུམ་ཉི་ཤུ་གཅིག་ཏུ་ཞེས་བྱ་བ་ནས་ས་སྐྱོང་ཞེས་བྱ་བར་བཏགས་སོ་ཞེས་བྱ་བའི་བར་གོང་མ་བཞིན་དུའོ། །དེ་ཡང་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཁྱེའུ་ཞིག་
<pb id="3.53a"/>
བཙས་ཏེ་གོང་མ་བཞིན་དུ་རྒྱས་པར་སྦྱར་ཏེ། དེ་ནི་སེང་གེ་ཞེས་བྱ་བར་བཏགས་སོ། །ས་སྐྱོང་དང་སེང་གེ་རིམ་གྱིས་གཞོན་ནུར་གྱུར་ན་ཡང་བློན་པོའི་མཆོག་ཏུ་དུམ་བུ་ནི་ཐོག་མ་ཉིད་ནས་དཔའ་ཞིང་ཕ་རོལ་གནོན་པ་
གནས་ལྔ་ལ་བྱང་བ་ཡིན་ཏེ། དེས་ན་བློན་པོ་རྣམས་ཀྱི་མཆོག་ཏུ་གྱུར་ཏོ། །གང་གི་ཚེ་བུའི་མཐུ་སྐྱེས་པ་དེའི་ཚེ། ལྷག་པར་ཡང་བློན་པོ་ཐམས་ཅད་ཟིལ་གྱིས་མནན་ཏེ་འདུག་གོ། །དེ་ནས་བློན་པོ་དེ་རྣམས་ཟིལ་གྱིས་ནོན་
པས་མི་བཟོད་པ་སྐྱེས་ནས་ཕན་ཚུན་དུ་གྲོས་བྱས་ཏེ་རྒྱལ་པོའི་དྲུང་དུ་དོང་ངོ༌། །དེ་ནས་སྐབས་ལ་བབ་པར་རིག་ནས་རྒྱལ་པོ་ལ་སྨྲས་པ། ལྷ་རྒྱལ་པོ་སུ་ལགས། དེས་སྨྲས་པ། ཤེས་ལྡན་དག་གིས་བརྟག་ཏུ་ཅི་ཡོད་རྒྱལ་པོ་ལྟ་
ང་ཡིན་མོད། གཞན་སུ་ཞིག་ཡིན། དེ་རྣམས་ཀྱིས་སྨྲས་པ། ལྷ་རྒྱལ་པོ་ནི་དུམ་བུ་ལགས་ཀྱིས་ལྷ་མ་ལགས་སོ། །གལ་ཏེ་དེ་འཚལ་བར་གྱུར་ན་ལྷ་རྒྱལ་སྲིད་ལས་ཕྱུང་ནས་རང་ཉིད་ཅོད་པན་བཅིངས་ཏེ། རྒྱལ་སྲིད་ཀྱི་དབང་
ཕྱུག་ལ་དབང་བགྱིད་པར་འགྱུར་རོ། །རྒྱལ་པོས་བསམས་པ། དེས་འདི་དག་ཐམས་ཅད་ཟིལ་གྱིས་མནན་པས་དེས་ན་དབྱེན་བྱེད་དོ་སྙམ་མོ། །རེ་ཤིག་དུས་གཞན་ཞིག་ན་རྒྱལ་པོ་བློན་པོའི་ཚོགས་ཀྱིས་ཡོངས་སུ་བསྐོར་ཏེ་
འདུག་པ་དང༌། བློན་པོའི་མཆོག་དུམ་བུ་རྒོལ་བ་དང་ཕྱིར་རྒོལ་བ་བརྒྱད་སྟོང་གིས་ཡོངས་སུ་བསྐོར་ནས་རྒྱལ་པོའི་ཕོ་བྲང་དུ་ཞུགས་ཏེ། རྒྱལ་པོའི་ཕོ་བྲང་དེ་གང་བར་བྱས་ནས་གང་གི་ཚེ་རྒྱལ་སྲིད་ཀྱི་བྱ་བ་བྱས་ནས་ཕྱིར་
བྱུང་བ་དེའི་ཚེ་ཡང་རྒྱལ་པོའི་ཕོ་བྲང་དེ་སྟོང་པར་འདུག་གོ། །རྒྱལ་པོས་སྨྲས་པ། ཤེས་ལྡན་དག་སྐྱེ་བོའི་ཚོགས་ཐམས་ཅད་ཕྱིར་བྱུང་བར་གྱུར་ཏམ། བློན་པོ་རྣམས་ཀྱིས་གླགས་རྙེད་ནས་དེ་རྣམས་ཀྱིས་སྨྲས་པ། ལྷ་གང་གི་
སླད་དུ་སྙན་དུ་གསོལ་བ་སྤྱན་སྔར་བབ་ལགས་མོད། གལ་ཏེ་དུམ་བུ་འཚལ་བར་གྱུར་ན་ལྷ་རྒྱལ་སྲིད་ལས་ཕྱུང་ནས་རང་ཉིད་ཅོད་པན་བཅིངས་ཏེ་རྒྱལ་སྲིད་ཀྱི་དབང་ཕྱུག་ལ་དབང་བགྱིད་པར་འགྱུར་རོ། །རྒྱལ་པོ་རྣམས་ཁྭ་ལྟར་ཁུམ་
<pb id="3.53b"/>
ཕྲིག་ཟ་བ་ཡིན་པས་དེས་བསམས་པ། འདི་རྣམས་ཀྱིས་ཇི་སྐད་སྨྲས་པ་དེ་བཞིན་དུ་གདོན་མི་ཟའོ་སྙམ་ནས་དེ་དེ་ལ་གླན་ཀ་ཚོལ་བར་གྱུར་ཏོ། །འཇིག་རྟེན་ན་མཛའ་བ་དང༌། མི་མཛའ་བ་དང༌། བར་མ་ཡོད་པས་ཇི་ཙམ་ན་གཞན་དག་
གིས་དུམ་བུ་ལ་སྨྲས་པ། ཁྱོད་ལ་རྒྱལ་པོ་ཀླན་ཀ་ཚོལ་ཞིང་འདུག་གིས་ཐབས་ལེགས་པར་སོམས་ཤིག །དེ་རྟོག་པ་སྐྱེས་ཤིང་དེ་དཔྱོད་པ་ལ་ཞུགས་པ་གང་དུ་འགྲོ །གལ་ཏེ་མཉན་ཡོད་དུ་སོང་ན་ནི་མཉན་ཡོད་དེ་ཡང་རྒྱལ་པོའི་
མངའ་རིས་ཡིན་པས་ཉེན་འདི་ཉིད་ཡོད་དོ། །དེ་བཞིན་དུ་བཱ་རཱ་ཎ་སཱི་དང༌། རྒྱལ་པོའི་ཁབ་དང༌། ཙམ་པ་ཡང་གཅིག་གི་དབང་དུ་གྱུར་པས་ཉེན་འདི་ཉིད་ཡོད་དོ། །ཡངས་པ་ཅན་ནི་ཚོགས་ཀྱི་དབང་ཡིན་ཏེ། བཅུ་དགའ་བ་གང་ཡིན་པ་དེ་
ལ་ནི་ཉི་ཤུ་མི་དགའ་བར་འགྱུར་བ་ཡིན་པས་ཡེ་ཡངས་པ་ཅན་དུ་འགྲོའོ་སྙམ་ནས་དེས་ཡངས་པ་ཅན་གྱི་ལི་ཙ་བི་རྣམས་ལ་བདག་ནི་ཁྱེད་ཅག་གི་དཔུང་གི་ཕག་ན་འདུག་པར་འདོད་དོ་ཞེས་ཕོ་ཉ་བཏང་ངོ༌། །དེ་རྣམས་ཀྱིས་གུས་པའི་ཚུལ་
གྱིས་ལན་སྤྲིང་བ། ཡངས་པ་ཅན་འདིར་བྱོན་པ་ལེགས་ཀྱིས་སྤྱོན་ཅིག །དེ་ནས་བློན་པོའི་མཆོག་དུམ་བུས་ཉེ་དུ་རྣམས་བོས་ཏེ་སྨྲས་པ། ཤེས་ལྡན་དག་བདག་ནི་ཡངས་པ་ཅན་དུ་ཆས་ཀྱིས་ཁྱེད་ཅག་ལས་གང་དག་འདིར་དགའ་བ་
དེ་དག་ནི་འདུག་ཤིག །གང་དག་མི་འདོད་པ་དེ་དག་ནི་སྟ་གོན་གྱིས་ཤིག་དང་འདོང་ངོ༌། །བ་ལང་རྫི་དང་ཕྱུགས་རྫི་རྣམས་ལ་བསྒོ་བ། ཁྱེད་ཅག་གིས་བ་ལང་དང་མ་ཧེ་ཡངས་པ་ཅན་གང་ན་བ་དེར་སྐྱོངས་ཤིག །ཞོ་ཤས་འཚོ་བ་
རྣམས་ལ་བསྒོ་བ་ཡངས་པ་ཅན་དུ་འདོང་གིས་གོ་གྱོན་ཅིག །དེ་ནས་སྐྱེ་བོའི་ཚོགས་དེ་ལྟར་སྟ་གོན་བྱེད་དུ་བཅུག་ནས། རྒྱལ་པོའི་དྲུང་དུ་སོང་སྟེ་རྐང་པ་གཉིས་ལ་གཏུགས་ཏེ་སྨྲས་པ། ལྷ་བགྱི་བ་ཅུང་ཞིག་མཆིས་ཏེ། 
བསྐྱེད་མོས་ཚལ་དུ་མཆི་ན་གཟིགས་སུ་གསོལ། །རྒྱལ་པོས་སྨྲས་པ། དེ་བཞིན་བྱས་སོང་ཤིག །དེས་བསྐྱེད་མོས་ཚལ་བྱི་དོར་བྱས་ནས་ནོར་གཅེས་པས་ཤིང་རྟ་བཀང་སྟེ། སྟེང་བཟའ་བ་དང་བཅའ་བས་གཡོགས་ནས་
<pb id="3.54a"/>
སོང་ངོ༌། །བློན་པོ་རྣམས་ཀྱིས་དུམ་བུ་བྲོས་སོ་ཞེས་ཐོས་ནས། དེ་རྣམས་རིངས་པ་རིངས་པར་རྒྱལ་པོའི་དྲུང་དུ་སོང་ནས་སྨྲས་པ། ལྷ་དུམ་བུ་ནི་བྲོས་སོ། །རྒྱལ་པོས་སྨྲས་པ། དེང་ལ་སླར་ཁུག་ཤིག །དེ་རྣམས་
ཀྱིས་དཔུང་གི་ཚོགས་ཡན་ལག་བཞི་པ་གོ་བསྐོན་ནས་བསྙགས་ཏེ་སྨྲས་པ། དུམ་བུ་ལྷས་བཀའ་སྩལ་གྱིས་སླར་ལོག་ཤིག །དེས་སྨྲས་པ། ཤེས་ལྡན་དག་ཁྱེད་ཅག་གིས་ཡུན་རིང་མོ་ཞིག་ནས་ཀྱེ་མའོ་དུམ་བུ་ཤི་འམ་
བྲོས་པར་གྱུར་ཀྱང་ཅི་མ་རུང་སྙམ་དུ་བསམས་པ་དེ་ཚེགས་ཆུང་ངུས་གྲུབ་ཀྱིས་དེང་ཤིག །ཁོ་བོ་ནི་བྲོས་པ་ཡིན་ནོ། །དེ་རྣམས་ཀྱིས་རྒྱལ་པོའི་སེམས་བསྲུང་བའི་ཕྱིར་མདའ་དང་མདའ་དག་འདྲེས་པར་བྱས་ནས་ལོག་སྟེ་རྒྱལ་པོ་
ལ་སྨྲས་པ། ལྷ་བློན་པོའི་མཆོག་དུམ་བུ་ནི་བྲོས་སོ། །རྒྱལ་པོས་མ་ལེགས་སོ་སྙམ་དུ་བསམས་ནས་ཅང་མི་སྨྲ་བར་འདུག་གོ། །དུམ་བུ་ཡང་རིམ་གྱིས་ཡངས་པ་ཅན་དུ་ཕྱིན་ཏོ། །དེའི་ཚེ་ཡངས་པ་ཅན་ན་རིས་གསུམ་དུ་གནས་ཏེ། 
རིས་དང་པོ་ན་ནི་ཁང་པ་རྩེག་མ་བདུན་སྟོང་བ་གམ་གསེར་ལས་བྱས་པའོ། །རིས་བར་མ་ན་ནི་ཁང་པ་རྩེག་མ་ཁྲི་བཞི་སྟོང་བ་གམ་དངུལ་ལས་བྱས་པའོ། །རིས་ཐ་མ་ན་ནི་ཁང་པ་རྩེག་མ་ཉི་ཁྲི་ཆིག་སྟོང་བ་གམ་ཟངས་ལས་བྱས་པ་སྟེ། 
དེ་རྣམས་ན་མི་དམ་པ་དང༌། བར་མ་དང༌། ཕལ་པ་རྣམས་ཅི་རིགས་པར་གནས་སོ། །ཡངས་པ་ཅན་གྱི་ཚོགས་ཀྱིས་ཁྲིམས་སུ་བཅས་ཏེ་བཞག་པ་ནི་རིས་དང་པོར་བུ་མོ་བཙས་པ་གང་ཡིན་པ་དེ་ནི་རིས་དང་པོ་ཉིད་དུ་གཏོང་བར་བྱེད་
ཀྱི་བར་མར་མ་ཡིན། ཐ་མར་མ་ཡིན་ནོ། །བར་མའི་གང་ཡིན་པ་དེ་ནི་རིས་དང་པོ་དང་བར་མ་ལ་གཏོང་བར་བྱེད་དོ། །ཐ་མའི་གང་ཡིན་པ་དེ་ནི་རིས་གསུམ་ཆར་དུ་གཏོང་བར་བྱེད་དོ། །བུད་མེད་རྣམས་ནི་ཡངས་པ་ཅན་མ་
གཏོགས་པར་གཞན་དུ་མི་གཏོང་ཞིང་མི་འབྱིན་ཏོ། །བུད་མེད་རིན་པོ་ཆེ་ནི་སུ་ལ་ཡང་མི་གཏོང་བར་ཚོགས་སྤྱིའི་ཡོངས་སུ་ལོངས་སྤྱད་པ་ཁོ་ནར་བྱེད་དོ། །དུམ་བུ་ནི་སྐྱེས་བུ་དམ་པ་ཡིན་ནོ་ཞེས་ཏེ་རིས་དང་པོར་ཁང་པ་བྱིན་ནས། 
<pb id="3.54b"/>
དེ་ན་གནས་པར་བརྩམས་པ་ལས་གང་གི་ཚེ་ཚོགས་འདུས་པ་དེའི་ཚེ་དེ་བོས་ཀྱང་འདུར་མ་བཏུབ་ནས། དེ་ལ་ཡངས་པ་ཅན་གྱི་ལི་ཙ་བི་རྣམས་ཀྱིས་སྨྲས་པ། དུམ་བུ་ཁྱོད་ཅིའི་ཕྱིར་མི་འདུ། དེས་སྨྲས་པ། འདུ་བ་ཁོ་ན་ལས་བདག་
ལ་ཉེས་དམིགས་བྱུང་བས་བདག་མི་འདུའོ། །ཡངས་པ་ཅན་པ་རྣམས་ཀྱིས་སྨྲས་པ། དུམ་བུ་འདུས་ཤིག །འདིར་ཉེས་དམིགས་ཅི་ཞིག་འབྱུང་དེས་འདུ་བར་བརྩམས་ནས་བློ་གྲོས་མ་བྱིན་ནོ། །དེ་རྣམས་ཀྱིས་སྨྲས་པ། 
དུམ་བུ་བློ་གྲོས་བྱིན་ཅིག །དེས་སྨྲས་པ། གང་གི་ཕྱིར་བློ་གྲོས་ཁོ་ནས་བདག་ལ་ཉེས་དམིགས་བྱུང་བས་ན་བློ་གྲོས་ནི་མི་སྦྱིན་ནོ། །དེ་རྣམས་ཀྱིས་སྨྲས་པ། བློ་གྲོས་བྱིན་ཅིག་འདིར་ཉེས་དམིགས་ཅི་ཞིག་འབྱུང༌། དེ་ཚོགས་
དང་ལྷན་ཅིག་འདུས་ནས་བློ་གྲོས་ཀྱང་བྱིན་ནོ། །སྔོན་ཡངས་པ་ཅན་གྱི་ལི་ཙ་བི་རྣམས་གང་སུ་ལ་ཡང་རུང་ཡི་གེ་སྤྲིང་བར་བྱེད་ན་རྩུབ་པོ་དང་བཅས་པར་ཡི་གེ་སྤྲིང་བར་བྱེད་དོ། །གང་གི་ཚེ་དུམ་བུས་བློ་གྲོས་བྱིན་པ་དེའི་ཚེ་འཇམ་པོ་
དང་བཅས་པར་ཡི་གེ་སྤྲིང་བར་བྱེད་དོ། །གང་དག་ལ་འཇམ་པོ་དང་བཅས་པར་ཡི་གེ་འོངས་པར་གྱུར་པ་དེ་རྣམས་ཕན་ཚུན་དུ་གྲོས་བྱས་པ། ཤེས་ལྡན་དག་གང་གིས་ན་ཡངས་པ་ཅན་གྱི་ཚོགས་སྔོན་རྩུབ་པ་དང་བཅས་
པར་སྤྲིང་བར་བྱེད་པ་ལས། ད་འཇམ་པོ་དང་བཅས་པར་གྱུར་པ་ལ་རྒྱུ་ཅི་ཞིག་ཡོད། གཞན་དག་གིས་སྨྲས་པ། ཁྱད་པར་ཡོད་དེ་ལུས་འཕགས་ཀྱི་རྒྱལ་པོའི་བློན་པོའི་མཆོག་དུམ་བུ་དེར་འོངས་ནས། དེ་དག་དེའི་
བློ་གྲོས་བཞིན་བྱེད་དེ། དེས་ན་ད་ལྟར་འཇམ་པོ་དང་བཅས་པར་སྤྲིང་བར་བྱེད་དོ། །དུམ་བུས་ས་སྐྱོང་དང་སེང་གེ་ཁྱིམ་ཕུབ་ནས་སེང་གེ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་བུ་མོ་ཞིག་
བཙས་ཏེ། དེའི་བཙས་སྟོན་རྒྱ་ཆེར་བྱས་ནས་གོས་ཅན་ཞེས་བྱ་བར་བཏགས་སོ། །དེ་ལྟས་མཁན་རྣམས་ཀྱིས་མཐོང་ནས་ཁྱེའུ་ཞིག་བཙའ་བར་འགྱུར་ཏེ། དེས་ཕ་སྲོག་དང་ཕྲལ་ནས་རང་ཉིད་ཅོད་པན་བཅིངས་ཏེ་
<pb id="3.55a"/>
རྒྱལ་སྲིད་བྱེད་པར་འགྱུར་རོ་ཞེས་ལུང་བསྟན་ཏོ། །དེ་ཡང་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་བུ་མོ་ཞིག་བཙས་ཏེ། དེའི་བཙས་སྟོན་ཡང་རྒྱ་ཆེར་བྱས་ནས་ཉེ་གོས་ཅན་ཞེས་བྱ་བར་
བཏགས་སོ། །དེ་ཡང་ལྟས་མཁན་རྣམས་ཀྱིས་མཐོང་ནས་བུ་མཚན་རྫོགས་པ་ཞིག་བཙའ་བར་འགྱུར་རོ་ཞེས་ལུང་བསྟན་ཏོ། །ས་སྐྱོང་གདུག་པ་རྩལ་ཆེ་བ་ཞིག་པས་ཡངས་པ་ཅན་གྱི་ལི་རྩ་བི་རྣམས་ཀྱི་བསྐྱེད་མོས་ཚལ་རྣམས་
མ་རུང་བར་བྱས་པ་དང༌། བསྐྱེད་མོས་ཚལ་སྲུང་བ་རྣམས་ཀྱིས་སྨྲས་པ། ཡངས་པ་ཅན་གྱི་ལི་རྩ་བི་རྣམས་ནི་གདུག་པ་རྩལ་པོ་ཆེ་ཡིན་གྱིས་དེ་དག་གི་བསྐྱེད་མོས་ཚལ་རྣམས་མ་རུང་བར་མ་བྱ་ཤིག་ཅེས་དེས་སླར་བཟློག་ཀྱང་མ་བཏུབ་
ནས་བསྐྱེད་མོས་ཚལ་སྲུང་བ་རྣམས་ཀྱིས་དུམ་བུ་ལ་སྨྲས་པ། ཁྱོད་ཀྱི་བུས་ཡངས་པ་ཅན་གྱི་ལི་རྩ་བི་རྣམས་ཀྱི་བསྐྱེད་མོས་ཚལ་རྣམས་མ་རུང་བར་བྱས་ཏེ། ལི་རྩ་བི་འདི་དག་རྣམས་གདུག་པ་རྩལ་པོ་ཆེ་ཡིན་པས་འདི་ལ་གནོད་པ་བྱས་སུ་
འོང་གིས་འདི་སླར་ཟློག་ཤིག །དེས་དེ་བཀུག་ནས་སྨྲས་པ། བུ་ཡངས་པ་ཅན་གྱི་ལི་ཙ་བི་རྣམས་ནི་གདུག་པ་རྩལ་པོ་ཆེ་ཡིན་གྱིས་འདི་དག་གི་བསྐྱེད་མོས་ཚལ་མ་རུང་བར་མ་བྱ་ཤིག །དེ་དག་གིས་གནོད་པར་བྱས་ས་རེ། 
དེས་སྨྲས་པ། ཡབ་འདི་དག་ལ་ནི་བསྐྱེད་མོས་ཚལ་མཆིས་ན་བདག་ཅག་ལ་ནི་མ་མཆིས་སོ། །དེས་སྨྲས་པ། བུ་བསྐྱེད་མོས་ཚལ་གྱི་དོན་དུ་ཚོགས་ལ་གསོལ་བ་གདབ་བོ། །དེས་ཚོགས་ལ་གསོལ་བ་བཏབ་པ། ཤེས་ལྡན་དག་བདག་
གི་བུ་གཉིས་ལ་བསྐྱེད་མོས་ཚལ་མ་མཆིས་ཀྱིས་བདག་ལ་བསྐྱེད་མོས་ཚལ་ཤིག་ཐུགས་དཔག་མཛད་པའི་རིགས་སོ། །དེ་རྣམས་ཀྱིས་དེ་དག་ལ་བསྐྱེད་མོས་ཚལ་རྙིང་པ་ཞིག་བྱིན་པ་ལས། དེ་ན་ཤིང་སཱ་ལ་ཆེན་པོ་ཞིག་ཡོད་དེ། 
དེ་ལ་གཅིག་གིས་བཅོམ་ལྡན་འདས་ཀྱི་སྐུའི་གཟུགས་བརྙན་བྱེད་དུ་བཅུག་གོ། །གཅིག་ཤོས་ཀྱིས་ནི་ཞལ་སྲོས་བྱས་སོ། །དེ་བཞིན་དུ་གནས་བརྟན་རྣམས་ཀྱིས་ཀྱང་མདོ་སྡེའི་ནང་དུ་སངས་རྒྱས་བཅོམ་ལྡན་འདས་ཡངས་པ་
<pb id="3.55b"/>
ཅན་ན་ས་སྐྱོང་དང་སེང་གེའི་ཤིང་ས་ལའི་ཚལ་ན་བཞུགས་སོ་ཞེས་བརྗོད་དོ། །ས་སྐྱོང་གིས་བྱ་བ་མ་ཡིན་པ་སྟོང་ཕྲག་དག་བྱས་པས་ལི་ཙ་བི་རྣམས་སྨོད་པར་བྱེད། གཞོགས་འཕྱས་བྱེད། ཁ་ཟེར་བར་བྱེད་དོ། །དེ་ནས་དུམ་བུས་
བཀུག་སྟེ་བསྒོ་བ། བུ་ཁྱོད་ཚོགས་འཁྲུག་པར་མ་བྱེད་པར་རི་འོར་ཆེ་གེ་མོ་ཞིག་ཏུ་སོང་ལ་དེར་རང་གི་ཞིང་ལས་ཀྱི་མཐའ་རྣམས་ལ་ཞལ་ཏ་བྱེད་ཅིང་འདུག་ཤིག །དེ་དེར་སོང་ནས་རང་གི་ཞིང་ལས་ཀྱི་མཐའ་རྣམས་ལ་ཞལ་ཏ་བྱེད་པར་
བརྩམས་སོ། །ཇི་ཙམ་དུས་གཞན་ཞིག་ན་ཡངས་པ་ཅན་གྱི་སྡེ་དཔོན་ཤི་ནས་དེ་རྣམས་ཀྱིས་བློན་པོའི་མཆོག་དུམ་བུ་སྡེ་དཔོན་དུ་བཅུག་པ་ལས་དེས་ཀྱང་དུས་ཐུང་ངུ་ཞིག་ཏུ་ཆོས་དང་འཐུན་པས་སྡེ་དཔོན་བྱས་ནས་ཤིའོ། །ཡངས་པ་ཅན་གྱི་
ཚོགས་འདུས་ནས་སུ་ཞིག་སྡེ་དཔོན་དུ་གཞུག་ཅེས་བྱས་པ་དང༌། དེ་ནས་ཁ་ཅིག་གིས་སྨྲས་པ། བློན་པོའི་མཆོག་དུམ་བུས་ཚོགས་ཡོངས་སུ་བསྐྱངས་པས་ན་དེ་ཉིད་ཀྱི་བུ་གཞུག་གོ། །ཁ་ཅིག་གིས་སྨྲས་པ། དེའི་བུ་ས་
སྐྱོང་ནི་གདུག་པ་རྩལ་པོ་ཆེ་ཞིག་སྟེ། གལ་ཏེ་དེ་སྡེ་དཔོན་དུ་བཅུག་ན་གདོན་མི་ཟ་བར་ཚོགས་ཕྱེ་བར་འགྱུར་རོ། །དེའི་ནུ་བོ་སེང་གེ་གང་ཡིན་པ་དེ་ནི་དེས་པ་འགྲོགས་ན་བདེ་བ་ཚོགས་ཀྱི་སེམས་མགུ་བར་བྱེད་ནུས་པ་ཞིག་པས། གལ་ཏེ་
ཚོགས་འདོད་ན་དེ་སྡེ་དཔོན་དུ་གཞུག་གོ། །ཐམས་ཅད་དགའ་བས་དེ་རྣམས་འདུས་ནས་སེང་གེའི་གན་དུ་སོང་སྟེ། སེང་གེ་ཁྱོད་ལ་སྡེ་དཔོན་སྦྱིན་ནོ། །དེས་སྨྲས་པ། ས་སྐྱོང་ནི་བདག་གི་ཕུ་བོ་ཡིན་པས་དེ་སྡེ་དཔོན་དུ་ཆུག་
ཤིག །དེ་རྣམས་ཀྱིས་སྨྲས་པ། སེང་གེ་སྡེ་དཔོན་ཁྱོད་ཀྱི་རིགས་བརྒྱུད་ཀྱིས་རིམ་པས་འོངས་པ་ཡིན་ནམ་ཅི་ཚོགས་གང་ལ་འདྲང་བ་དེས་སྡེ་དཔོན་བྱ་བར་ཟད་མོད། གལ་ཏེ་ཁྱོད་མི་འདོད་ན་ཁོ་བོ་ཅག་གིས་གཞན་ཞིག་སྡེ་
དཔོན་དུ་གཞུག་གོ། །དེས་བསམས་པ། གལ་ཏེ་བདག་གི་ཁྱིམ་ནས་སྡེ་དཔོན་གཞན་དུ་ཤོར་ན་དེ་ནི་མ་འོས་པས་ཡེ་བཀུར་རོ་སྙམ་ནས་དེས་ཁས་བླངས་པ་དང༌། དེ་རྣམས་ཀྱིས་བཀུར་སྟི་ཆེན་པོས་སྡེ་དཔོན་དུ་བཅུག་གོ། །ཡངས་
<pb id="3.56a"/>
པ་ཅན་པ་རྣམས་སྔོན་གང་ལ་ཡི་གེ་སྤྲིང་བ་དེ་ལ་དུམ་བུ་ལ་སོགས་པ་ཚོགས་ཀྱིས་བཀའ་སྩལ་པ་ཞེས་འདྲི་བར་བྱེད་པ་ལས། གང་གི་ཚེ་སེང་གེ་སྡེ་དཔོན་དུ་གྱུར་པ་དེའི་ཚེ་སེང་གེ་ལ་སོགས་པ་ཚོགས་ཀྱིས་བཀའ་སྩལ་པ་ཞེས་
འདྲི་བར་བྱེད་དོ། །ཇི་ཙམ་དུས་གཞན་ཞིག་ན་རི་འོར་ན་ས་སྐྱོང་རང་གི་ཞིང་བླས་ཀྱི་མཐའ་རྣམས་ལ་ཞལ་ཏ་བྱེད་པའི་རི་འོར་བ་གང་ཡིན་པ་དེར་སྤྲིང་བ་འོངས་པ་དང༌། ས་སྐྱོང་གིས་ཕྱེ་སྟེ་བླགས་ནས་དེས་སྨྲས་པ། ཤེས་ལྡན་དག་
སྔོན་ནི་ཡངས་པ་ཅན་གྱི་ཚོགས་དུམ་བུ་ལ་སོགས་པའི་ཚོགས་ཀྱིས་བཀའ་སྩལ་པ་ཞེས་འབྲི་ན། ད་ནི་སེང་གེ་ལ་སོགས་པ་ཚོགས་ཀྱིས་བཀའ་སྩལ་པ་ཞེས་འབྲི་ན། ཅི་ཁོ་བོའི་ཕ་ཤི་འམ། དེ་རྣམས་ཀྱིས་སྨྲས་པ་ཤིའོ། །དེ་མི་
བཟོད་པ་སྐྱེས་ནས་ཡངས་པ་ཅན་དུ་སོང་སྟེ་སྨྲས་པ། ཕུ་བོ་ང་འདུག་བཞིན་དུ་ཁྱོད་ཀྱིས་སྡེ་དཔོན་བྱ་བ་ཅི་ག་རིགས་སམ། སེང་གེས་ཇི་ལྟར་གྱུར་པ་དེ་ལ་སྨྲས་པ་དང༌། དེ་ཡངས་པ་ཅན་གྱི་ལི་ཙ་བི་རྣམས་ལ་མི་བཟོད་པ་སྐྱེས་ནས་
བསམས་པ། བདག་ལ་ཡངས་པ་ཅན་པ་རྣམས་ཀྱིས་བཀུར་སྟི་མ་ཡིན་པ་བྱས་ཀྱིས་རྒྱལ་པོའི་ཁབ་ཏུ་འགྲོའོ་སྙམ་ནས། དེས་རྒྱལ་པོ་གཟུགས་ཅན་སྙིང་པོ་ལ་བདག་ལྷའི་བཙན་ཕག་ན་མཆིས་པར་འཚལ་ལོ་ཞེས་ཕོ་ཉ་བཏང་
ངོ༌། །དེས་དེ་ལ་སྤྲིང་བ་འོང་བ་ལེགས་ཀྱིས་ཤོག་ཤིག་ཅེས་སྤྲིང་ངོ༌། །དེ་རྒྱལ་པོའི་ཁབ་ཏུ་འོངས་པ་དང༌། དེ་ནས་རྒྱལ་པོ་གཟུགས་ཅན་སྙིང་པོས་བློན་པོའི་མཆོག་ཏུ་བཅུག་གོ། །ཇི་ཙམ་དུས་གཞན་ཞིག་ན་རྒྱལ་པོ་
གཟུགས་ཅན་སྙིང་པོའི་བཙུན་མོ་དམ་པ་ཤི་ནས་དེ་འགྲམ་པ་ལ་ལག་པ་གཏད་དེ་སེམས་ཁོང་དུ་ཆུད་ཅིང་འདུག་པ་དེ་ས་སྐྱོང་གིས་མཐོང་ནས་སྨྲས་པ། ལྷ་ཅིའི་སླད་དུ་ཞལ་ལ་ཕྱག་གཏད་དེ་ཐུགས་མི་དགྱེས་ཤིང་བཞུགས། 
དེས་སྨྲས་པ། ངའི་བཙུན་མོ་དམ་པ་ཤི་ན་ཅིའི་ཕྱིར་སེམས་ཁོངས་སུ་ཆུད་ཅིང་མི་འདུག །ལྷ་ཐུགས་ངན་མ་མཛད་ཅིག །བདག་གི་ནུ་བོ་ལ་བུ་མོ་གཟུགས་དང་ལང་ཚོ་ཕུན་སུམ་ཚོགས་པ་ལྷ་ཁོ་ན་ལ་འོས་པ་གཉིས་
<pb id="3.56b"/>
མཆིས་ན། དེ་ལ་གཅིག་ལ་ནི་ཕ་འགུམས་པའི་བུ་ཞིག་བཙའ་བར་འགྱུར། གཅིག་ཤོས་ལ་ནི་མཚན་ཕུན་སུམ་ཚོགས་པ་ཞིག་བཙའ་བར་འགྱུར་རོ་ཞེས་ལུང་བསྟན་ན་ལྷའི་ཆེད་དུ་དེ་གང་ཁྲིད་དེ་མཆི། བུ་མཚན་
ཕུན་སུམ་ཚོགས་པ་བཙའ་བར་འགྱུར་བ་ཞེས་ལུང་བསྟན་པ་གང་ཡིན་པ་དེའོ། །དེ་ནས་ས་སྐྱོང་གིས་སེང་གེ་ལ་སྤྲིང་བ་རྒྱལ་པོ་གཟུགས་ཅན་སྙིང་པོའི་བཙུན་མོ་དམ་པ་ཤི་ནས་ཁྱོད་ཀྱི་ཉེ་གོས་ཅན་ཚུར་སྐྲི་ཤིག་དང་
བཙུན་མོ་དམ་པར་འགྱུར་རོ། །དེས་དེ་ལ་ཡི་གེ་ལན་སྤྲིང་བ། གར་བསྐོར་ཀྱང་ཁྱོད་ཁོ་ན་ལ་བདག་འདྲི་བར་ཟད་དེ། ཁྱོད་ཀྱིས་བྱས་པ་གང་ཡིན་པ་དེ་ནི་ཚད་མའི་མཆོག་ཡིན་པས་ཁྱོད་ཉིད་ཤེས་སོ། །ཇི་
ལྟར་ཚོགས་ཀྱིས་ཁྲིམས་སུ་བཅས་པ་ཡངས་པ་ཅན་ལས་གཞན་དུ་བུ་མོ་མི་གཏོང་ངོ་ཞེས་བཅས་མོད་ཀྱི། འོན་ཀྱང་ཁྱོད་ཉིད་འོངས་ཏེ་བསྐྱེད་མོས་ཚལ་དུ་སྡོད་ཅིག་དང༌། ཁོ་བོས་དེ་བསྐྱེད་མོས་ཚལ་དུ་ཕྱུང་
བ་དང་ཁྱོད་ཀྱིས་ཁྲིད་དེ་སོང་ཤིག །དེ་ནས་ས་སྐྱོང་གིས་རྒྱལ་པོ་ལ་མཆི་ཕྱག་བྱས་ནས་ཤིང་རྟར་ཞུགས་ཏེ་ཡངས་པ་ཅན་དུ་སོང་བ་ལས་རིམ་གྱིས་ཕྱིན་ནས་བསྐྱེད་མོས་ཚལ་དུ་བསྡད་དོ། །དེའི་ཚེ་ཡངས་པ་
ཅན་གྱི་སྒོ་སྲུངས་ཤིག་ཤི་ནས་མི་མ་ཡིན་པ་རྣམས་སུ་སྐྱེས་པ་དེས་ཡངས་པ་ཅན་པ་རྣམས་ལ་བསྟན་པ། བདག་ནི་མི་མ་ཡིན་པ་རྣམས་སུ་སྐྱེས་ཀྱིས་བདག་གི་གནོད་སྦྱིན་གྱི་གནས་བྱོས་ལ་མགུལ་པ་ལ་དྲིལ་
སྦྱོངས་ཤིག་དང་གལ་ཏེ་ཡངས་པ་ཅན་རྣམས་ལ་ཕྱིར་རྒོལ་བ་འགའ་ཞིག་འོངས་ན་བདག་གིས་ཇི་ཙམ་དུ་ཟིན་པ་འམ། འབྲོས་པར་གྱུར་པ་དེ་སྲིད་དུ་དྲིལ་གྱི་སྒྲ་བསྒྲགས་པར་བྱའོ། །དེ་རྣམས་ཀྱིས་གནོད་སྦྱིན་གྱི་
གཟུགས་བརྙན་བྱས་ནས་མགུལ་པ་ལ་དྲིལ་བཏགས་ཏེ། གར་དང༌། གླུ་དང༌། རོལ་མོའི་སྒྲ་དང༌། གཏོར་མ་དང༌། མེ་ཏོག་ཕྲེང་གི་ཡོ་བྱད་ཀྱིས་སྒོ་ཁང་དུ་བཞག་གོ། །ས་སྐྱོང་གིས་སེང་གེ་ལ་སྤྲིང་བ། ཁོ་བོ་
<pb id="3.57a"/>
བསྐྱེད་མོས་ཚལ་ན་སྡོད་ཀྱིས་བྱུང་ཤིག །དེས་ཡངས་པ་ཅན་གྱི་ཚོགས་ལ་བརྟགས་ནས་ཁྱིམ་དུ་སོང་སྟེ་ཉེ་གོས་ཅན་ལ་སྨྲས་པ། ཁྱོད་རྒྱལ་པོ་གཟུགས་ཅན་སྙིང་པོ་ལ་བྱིན་གྱིས་རྒྱན་རྣམས་ཐོགས་ལ་བསྐྱེད་
མོས་ཚལ་དུ་བྱུང་ཤིག །དེས་རྒྱན་རྣམས་ཐོགས་པར་བརྩམས་པ་དང༌། གོས་ཅན་གྱིས་མཐོང་ནས་དེས་སྨྲས་པ། ཅི་ཞིག་གི་ཕྱིར་རྒྱན་ཐོགས། ཁོ་མོ་བག་མར་བཏང་ངོ༌། །སུ་ཞིག་ལ། རྒྱལ་པོ་གཟུགས་ཅན་
སྙིང་པོ་ལའོ། །དེས་སྨྲས་པ། ཁོ་མོ་ཕུ་མོ་ཡིན་ན་ཁྱོད་ཅི་སྟེ་བག་མར་གཏང༌། གལ་ཏེ་དེ་ལྟ་ན་ཁྱོད་རྒྱན་ཐོགས་ཤིག །དེ་ཡང་སྨྲ་བ་ལས་དྲིལ་གྱི་སྒྲ་བྱུང་ངོ༌། །ཡངས་པ་ཅན་གྱི་ཚོགས་རོད་རོད་པོར་གྱུར་ཏེ། བདག་ཅག་
གི་མི་མཛའ་བ་ཞིག་ཡངས་པ་ཅན་དུ་ཞུགས་སོ། །སེང་གེ་སྔངས་པས་ཉེ་གོས་ཅན་ཡིན་ནོ་སྙམ་ནས་གོས་ཅན་ཁྲིད་དེ་མྱུར་བ་མྱུར་བར་ཕྱིར་བྱུང་བ་དང༌། ས་སྐྱོང་ཡང་སྔངས་པས་གོས་ཅན་ཤིང་རྟར་བཅུག་སྟེ་སོང་ངོ༌། །ཡངས་
པ་ཅན་གྱི་ཚོགས་ཀྱིས་ཕྱི་བཞིན་བསྙགས་ནས། དེ་དང་དེ་རྣམས་སུ་ལྷན་ཅིག་འཐབ་པར་བརྩམས་པ་དང༌། དེ་གནས་ལྔ་རྣམས་ལ་བྱང་བ་ཡིན་པས་དེས་ལི་ཙ་བི་ལྔ་བརྒྱའི་གནད་དུ་བསྣུན་ནས་དེས་སྨྲས་པ། ཤེས་ལྡན་
དག་ངས་ཁྱེད་ཅག་ལས་ལྔ་བརྒྱ་གནད་དུ་བསྣུན་ཟིན་གྱིས་ལྷག་མ་རྣམས་སྲོག་བསྐྱབ་ཀྱིས་སླར་དེང་ཤིག །དེ་རྣམས་ཀྱིས་སྨྲས་པ། ངེད་ཅག་ལས་སེམས་ཅན་གཅིག་ཀྱང་བསད་པ་མེད་དོ། །གོ་ཕུད་ཅིག་དེ་རྣམས་ཀྱིས་གོ་
ཕུད་པ་དང་ལྔ་བརྒྱ་ས་ལ་འགྱེལ་ནས་སྲོག་དང་བྲལ་བར་གྱུར་ཏོ། །དེ་ནས་དེ་རྣམས་ཀྱིས་མི་འདི་ནི་སྲིན་པོ་ཡིན་ནོ་སྙམ་ནས་སྐྲག་སྟེ་བྲོས་སོ། །ཡངས་པ་ཅན་དུ་ལྷགས་ནས་གྲོས་བྱ་བར་བརྩམས་པ། ཤེས་ལྡན་དག་བདག་
ཅག་གི་དགྲ་འདི་ལ་གཟུགས་ཅན་སྙིང་པོའི་བུ་རྣམས་ལན་གློན་དུ་གཞུག་གིས་གླེགས་བུ་ལ་ཡི་གེར་བྲིས་ཏེ་སྒྲོམ་བུར་བཅུག་ནས་རྒྱ་སྐྱགས་ལ་རྒྱས་བཏབ་ནས་གཞག་གོ་ཞེས་དེ་རྣམས་ཀྱིས་དེ་བཞིན་དུ་བྱས་ནས་བཞག་གོ། །
<pb id="3.57b"/>
ས་སྐྱོང་ཡང་རིམ་གྱིས་རྒྱལ་པོའི་ཁབ་ཏུ་ཕྱིན་ནས་སྨྲས་པ། ཉེ་གོས་ཅན་བོབས་ཤིག །དེས་སྨྲས་པ། ཁུ་གུ་བདག་ནི་ཉེ་གོས་ཅན་མ་ལགས་ཏེ། བདག་ནི་གོས་ཅན་ལགས་སོ། །ཁྱོད་ཀྱིས་ཅིའི་ཕྱིར་བདག་ལ་མ་སྨྲས། 
དེ་ཅང་མི་སྨྲ་བར་འདུག་གོ། །དེ་ནས་དེ་སྡུག་བསྔལ་ཞིང་ཡིད་མི་བདེ་བས་རྒྱལ་པོའི་དྲུང་དུ་སོང་བ་རྒྱལ་པོས་མཐོང་ནས་སྨྲས་པ། ས་སྐྱོང་འོངས་སམ་འོངས་པ་ལེགས་སོ། །ལྷ་བདག་མཆིས་ལགས་སོ། །ཉེ་གོས་ཅན་ཁྲིད་དེ་
འོངས་སམ། ལྷ་ཁྲིད་དེ་མཆིས་ཀྱང་མཆིས་ལ་ཁྲིད་དེ་མ་མཆིས་ཀྱང་མ་མཆིས་སོ། །ཅི་ཞིག་ཟེར། ཉེ་གོས་ཅན་ལགས་སྙམ་ནས་གོས་ཅན་ཁྲིད་དེ་མཆིས་སོ། །བལྟས་ཁྲིད་དེ་ཤོག་ཤིག །དེ་ནང་དུ་ཁྲིད་པ་དང་རྒྱལ་
པོས་ལྷག་པར་གཟུགས་དང་ལང་ཚོ་ཕུན་སུམ་ཚོགས་པ་མཐོང་ནས་བུད་མེད་ཀྱི་ཡུལ་གྱིས་ཕྲོགས་པས་མཐོང་མ་ཐག་ཁོ་ནར་རྒྱལ་པོ་ཆགས་པར་གྱུར་ནས་སྨྲས་པ། ཤེས་ལྡན་དག་བུ་ཕ་གསོད་པ་གང་ཡིན་པ་དེ་ནི་རྒྱལ་
སྲིད་ཀྱི་ཕྱིར་ཡིན་པས་གལ་ཏེ་ང་ལ་བུ་ཡོད་པར་གྱུར་ན་དེ་བཙས་མ་ཐག་ཏུ་ངས་ཅོད་པན་གྱིས་བཅིང་བར་བྱའོ། །དེ་ནས་དེ་དཔལ་གྱི་འབྱོར་པ་ཆེན་པོས་བག་མར་བླངས་ཏེ། ཡུལ་ལུས་འཕགས་ནས་འོངས་པས་ན་ལུས་
འཕགས་མ་ཞེས་བྱ་བར་གྲགས་སོ། །དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །རེ་ཤིག་དུས་གཞན་ཞིག་ན་རྒྱལ་པོ་གཟུགས་ཅན་སྙིང་པོ་རི་དགས་ཀྱི་ཕྱིར་བྱུང་བ་ན་བསྟི་
གནས་ཤིག་ན་དྲང་སྲོང་མངོན་པར་ཤེས་པ་ལྔ་དང་ལྡན་པ་ཞིག་གནས་སོ། །ཇི་ཙམ་ན་རི་དགས་མདའི་ལོང་བཏགས་པས་སྐྲག་པ་ཞིག་དྲང་སྲོང་དེའི་བསྟི་གནས་སུ་ཞུགས་ཤིང་བྱུང་བ་རྒྱལ་པོའི་མདས་གནད་དུ་བསྣུན་ཏོ། །
དེ་ནས་དྲང་སྲོང་དེ་ཁྲོས་ནས་སྨྲས་པ། འཐབ་ཀྲོལ་ཅན་གྱི་རྒྱལ་པོ་བདག་གི་བསྟི་གནས་གཅན་གཟན་གདུག་པས་ཀྱང་གཟེམ་པར་བྱ་བར་རི་དགས་སྐྱབས་སུ་འོངས་པ་ཁྱོད་ཀྱིས་གསོད་དམ་ཞེས་དྲང་སྲོང་དེ་རྒྱལ་པོ་
<pb id="3.58a"/>
ལ་དེ་སྐད་དུ་ཁ་ཟེར་བ་དང༌། དཔུང་གི་ཚོགས་འོངས་ནས་སྨྲས་པ། ལྷ་འདི་སུ་ལ་གཡར་མཆི། རྒྱལ་པོས་སྨྲས་པ། ང་ལ་ཡིན་ན། ཤེས་ལྡན་དག་རྒྱལ་པོ་ལ་ཁ་ཚས་ཟེར་བ་གང་ཡིན་པ་དེ་ལ་ཆད་པ་ཅི་ཡོད། 
ལྷ་དེའི་ཆད་པ་དགུམ་པ་ལགས་སོ། །གལ་ཏེ་དེ་ལྟ་ན་ངས་དྲང་སྲོང་འདི་ཡོངས་སུ་སྤངས་སོ། །དེ་གསད་པར་བརྩམས་ཏེ་དེ་གསོད་པ་ན་སྨོན་ལམ་ལོག་པར་བཏབ་པ། རྒྱལ་པོ་འཐབ་ཀྲོལ་ཅན་འདིས་བདག་ཉེས་པ་མེད་
ཅིང་གནོད་པ་མི་བྱེད་པ་གསད་པར་བསྐྲིས། གང་དུ་སྐྱེས་པ་དེར་འདི་སྲོག་དང་བྲལ་བར་བྱེད་པར་གྱུར་ཅིག །ཡང་བསམས་པ། རྒྱལ་པོ་འདི་དག་ནི་ཤིན་ཏུ་སྦས་པ། ཤིན་ཏུ་བསྲུངས་པ། ཤིན་ཏུ་བཙས་པ་ཡིན་
པས་གལ་ཏེ་གཞན་དུ་སྐྱེ་བ་བླངས་ན་ལན་འགའ་ཡང་སྐབས་རྙེད་པར་མི་འགྱུར་གྱིས། རྣམ་པ་ཐམས་ཅད་དུ་བདག་འདིའི་བཙུན་མོ་དམ་པའི་མངལ་དུ་སྐྱེ་བར་གྱུར་ཅིག་ཅེས་བྱས་སོ། །དེ་སྨོན་ལམ་ལོག་པར་བཏབ་པས་གོས་
ཅན་གྱི་མངལ་དུ་སྐྱེས་སོ། །གང་གི་ཚེ་ཉི་མ་ཁོ་ན་ལ་ཉིང་མཚམས་སྦྱོར་བ་བླངས་པ་དེ་ཉིད་ཀྱི་ཉི་མ་ལ་ཁྲག་གི་ཆར་བབ་བོ། །གོས་ཅན་འདོད་པ་སྐྱེས་པ། ཨེ་མའོ་བདག་གིས་ལྷའི་རྒྱབ་ཀྱི་ཤ་བཅད་ཅིང་བཅད་ཅིང་ཟོས་ཀྱང་ཅི་
མ་རུང་སྙམ་མོ། །དེ་ལྟར་གྱུར་པ་རྒྱལ་པོ་ལ་སྨྲས་པ་དང༌། རྒྱལ་པོས་ལྟས་མཁན་རྣམས་བཀུག་ནས་སྨྲས་པ་ལས། དེ་རྣམས་ཀྱིས་སྨྲས་པ། ལྷ་འདི་ནི་བཙུན་མོའི་རུམ་དུ་སེམས་ཅན་ཞིག་ཞུགས་པ་གང་ལགས་པ་དེའི་
མཐུ་ལགས་སོ། །རྒྱལ་པོ་སེམས་ཁོངས་སུ་ཆུད་ཅིང་འདུག་ནས། འདིའི་འདོད་པ་ཅི་ཞིག་གིས་སེལ་བར་འགྱུར་སྙམ་མོ། །མཁས་པའི་རང་བཞིན་ཅན་གཞན་དག་གིས་སྨྲས་པ། ལྷ་རས་ཀྱི་བར་སྩང་ཤས་བལྟམ་པར་
བགྱིས་ཏེ་གསོལ་ལ་ཉིད་བཙུན་མོ་ལ་སྟོབས་མཛོད་ཅིག །དེ་ནས་རྒྱལ་པོས་རས་ཀྱི་བར་ཤས་གང་བར་བྱས་པ་བགོས་ནས་བདག་ཉིད་གོས་ཅན་ལ་བཏབས་པ་དང༌། དེས་རྒྱབ་ཀྱི་ཤ་ཡིན་ནོ་སྙམ་ནས་ཟོས་སོ། །
<pb id="3.58b"/>
དེ་ནས་དེའི་འདོད་པ་གང་ཡིན་པ་དེ་དང་བྲལ་བར་གྱུར་ཏོ། །ཡང་དེའི་འདོད་པ་སྐྱེས་པ། ཀྱེ་མའོ་བདག་གིས་ལྷའི་ཁྲག་ཁོ་ན་འཐུངས་ཀྱང་ཅི་མ་རུང་སྙམ་པ་དེ་ཡང་རྒྱལ་པོ་ལ་སྨྲས་པ་དང༌། དེ་ནས་རྒྱལ་པོས་ཡན་ལག་
ལྔའི་རྩ་གཏར་ནས་ཁྲག་བླུད་པས་དེ་འདོད་པ་དེ་དང་བྲལ་བར་གྱུར་ཏོ། །ཇི་ཙམ་ན་ཟླ་བ་དགུ་ཚང་བ་དང༌། ཁྱེའུ་གཟུགས་བཟང་བ། མཛེས་པ་བལྟ་ན་སྡུག་པ་ཞིག་བཙས་སོ། །བཙས་ཏེ་གང་གི་ཉི་མ་ལ་བཙས་པ་དེ་ཉིད་ཀྱི་
ཉི་མ་ལ་ཡང་ཁྲག་གི་ཆར་བབ་བོ། །རྒྱལ་པོས་ཡང་ལྟས་མཁན་རྣམས་བཀུག་ནས་སྨྲས་པ་དང༌། དེ་རྣམས་ཀྱིས་སྨྲས་པ། ལྷ་བསྟན་བཅོས་ལས་ཇི་ལྟར་གདའ་བ་ལྟར་ན་གདོན་མི་འཚལ་བར་ཁྱེའུ་འདིས་ལྷ་སྐུ་
ཚེ་དང་ཕྲལ་ནས་རང་ཉིད་ཅོད་པན་བཅིངས་ཏེ་རྒྱལ་སྲིད་བགྱིད་པར་འགྱུར་རོ། །རྒྱལ་པོས་བསམས་པ། རྣམ་པ་ཐམས་ཅད་དུ་རྒྱལ་སྲིད་ཀྱི་ཆེད་དུ་འདིས་སྲོག་དང་བྲལ་བར་བྱེད་ཀྱིས་འདི་ལ་བདག་ཉིད་ཀྱིས་རྒྱལ་
སྲིད་བྱིན་ན་ཅིའི་ཕྱིར་བདག་སྲོག་དང་བྲལ་བར་བྱེད་སྙམ་མོ་དེའི་ཚེ་ཡངས་པ་ཅན་ན་ལི་ཙ་བི་མིང་ཆེན་ཞེས་བྱ་བ་ཞིག་གནས་ཏེ། དེའི་བསྐྱེད་མོས་ཚལ་ན་ཨ་མྲའི་ཚལ་ཡོད་པ་ལས་དེར་གློ་བུར་དུ་ཆུ་ཤིང་གི་སྡོང་པོ་ཞིག་སྐྱེས་པ་
ཀུན་དགའི་ར་བ་སྲུང་བས་མཐོང་ངོ༌། །དེ་མ་ཐག་ཁོ་ནར་མེ་ཏོག་ཆགས་པ་དང༌། དེ་ངོ་མཚར་སྐྱེས་ནས་མིང་ཆེན་ལ་སྨྲས་པ་དང༌། དེས་ལྟས་མཁན་རྣམས་བཀུག་ནས་དྲིས་པ་དང་དེ་རྣམས་ཀྱིས་སྨྲས་པ། ལྷ་དེ་
སྲུང་དུ་གསོལ་ཅིག་དང་དགུང་བདུན་གྱི་ཉིན་པར་གས་པར་འགྱུར་ཏེ། དེའི་ནང་ནས་བུ་མོ་ཞིག་འབྱུང་བར་འགྱུར་རོ། །ཁྱིམ་བདག་མིང་ཆེན་གྱིས་ཐོས་ནས་ལྷག་པར་ཡང་ངོ་མཚར་སྐྱེས་པར་གྱུར་ཏེ། བསྐྱེད་
མོས་ཚལ་དེར་ཀུན་ནས་སྲུངས་མའི་མི་རྣམས་བཀོད་ནས་ཉི་མ་བགྲང་བ་ལ་ཞུགས་སོ། །ཇི་ཙམ་ན་ཞག་བདུན་ལོན་པ་དང་བསྐྱེད་མོས་ཚལ་དེ་རྡོ་བ་དང༌། གསེག་མ་དང༌། གྱོ་མོ་རྣམས་བསལ་ནས་ཙན་དན་གྱི་ཆུས་
<pb id="3.59a"/>
ཆག་ཆག་བཏབ། ཤིན་ཏུ་དྲི་ཞིམ་པོའི་པོག་པོར་དག་བཤམས། དར་གྱི་ཆུན་འཕྱང་མང་པོ་བྲེས། མེ་ཏོག་སིལ་མས་བཀྲམ། གླུ་དང་རོལ་མོའི་སྒྲ་རྣམ་པ་དུ་མ་དག་དང༌། མཛའ་བོ་དང༌། གཉེན་བཤེས་ཀྱི་སྐྱེ་
བོས་ཡོངས་སུ་བསྐོར་ནས་དཔལ་གྱི་འབྱོར་པ་ཆེན་པོས་ཆུང་མ་དང་ལྷན་ཅིག་བྱུང་ནས་བསྐྱེད་མོས་ཚལ་དེ་ན་དེ་རྩེ་བར་བྱེད། དགའ་བར་བྱེད་དགའ་མགུར་སྤྱོད་པར་བྱེད་པ་ལས་ཆུ་ཤིང་གི་སྡོང་པོ་གས་ནས་བུ་མོ་གཟུགས་
བཟང་བ། མཛེས་པ་བལྟ་ན་སྡུག་པ་ཡན་ལག་ཐམས་ཅད་དང་ལྡན་པ་ཞིག་བྱུང་ངོ༌། །དེ་ནས་མིང་ཆེན་གྱིས་ཆུང་མ་དམ་པ་ལ་གཏད་པ་དང༌། དེས་སྨྲས་པ། ལྷ་འདིའི་མིང་གདགས་སུ་གསོལ། མིང་ཆེན་གྱིས་སྨྲས་པ། 
བུ་མོ་འདི་ནི་ཨ་མྲའི་ཚལ་ནས་རྙེད་པ་ཡིན་པས་འདིའི་མིང་ཨ་མྲ་སྐྱོང་མ་ཞེས་བྱའོ། །ཇི་ཙམ་ན་ཁྱིམ་བདག་མིང་ཆེན་བསྐྱེད་མོས་ཚལ་ནས་རང་གི་ཁྱིམ་དུ་སོང་སྟེ་བུ་མོ་ཨ་མྲ་སྐྱོང་མ་བསྐྱེད་བསྲིངས་ཏེ་ཞེས་བྱ་བ་ནས་ཆེན་མོར་གྱུར་ཏོ་
ཞེས་བྱ་བར་གོང་མ་བཞིན་དུའོ། །དེ་སློང་བའི་ཕྱིར་ཡུལ་ཀྲུང་ཀྲུང་པ་རྣམས་དང༌། ཤཱཀྱ་རྣམས་དང༌། གཞན་ཡང་ཡུལ་སྣ་ཚོགས་ན་གནས་པའི་རྒྱལ་པོའི་བུ་དང༌། བློན་པོའི་བུ་དང༌། ཚོང་པ་དང༌། ཚོང་དཔོན་དང༌། དེད་དཔོན་
དུ་མ་དག་འོངས་པ་དང༌། ཁྱིམ་བདག་མིང་ཆེན་གྱིས་བསམས་པ་གང་ཁོ་ན་ལ་མ་བྱིན་པ་དེ་དག་ཁོ་ན་སྡང་བར་འགྱུར་ན་འོན་ཀྱང་ཚོགས་ཀྱིས་ཁྲིམས་སུ་བཅས་པས་རེ་ཤིག་ཚོགས་ལ་བརྟག་གོ་སྙམ་ནས། དེས་ཡངས་པ་
ཅན་གྱི་ཚོགས་བསྡུས་ཏེ། ཤེས་ལྡན་བྲམ་ཟེ་དང་ཁྱིམ་བདག་རྣམས་ཉོན་ཅིག །བདག་གིས་བསྐྱེད་མོས་ཚལ་ནས་བུ་མོ་ཞིག་རྙེད་པ་དེ་བདག་གིས་བསྣུན་བསྙོད་དེ་བསྐྱེད་ནས། དེ་བདག་གིས་རང་གི་རིགས་རྒྱུད་
དང་འཚམ་པར་འགའ་ཞིག་ལ་ཆུང་མར་བྱིན་ན་ཚོགས་ཀྱིས་ལྟོས་ཤིག །དེ་རྣམས་ཀྱིས་སྨྲས་པ། ཁྱིམ་བདག་སྔོན་ཚོགས་ཁོ་ནས་ཁྲིམས་སུ་བཅས་པ། བུད་མེད་རིན་པོ་ཆེ་ནི་མི་གཏང་སྟེ་ཚོགས་ཀྱིས་སྤྱད་དོ། །
<pb id="3.59b"/>
ཞེས་བཅས་པ་ཡིན་གྱིས་རེ་ཤིག་བུ་མོ་དེ་ཅི་འདྲ་བ་ཞིག་བལྟས་ཁྲིད་དེ་ཤོག་ཤིག །དེས་དེ་ཚོགས་ཀྱི་ནང་དུ་ཁྲིད་དེ་འོངས་པ་དང༌། གཟུགས་དང་ལང་ཚོ་ཕུན་སུམ་ཚོགས་པ་མཐོང་ནས་ཚོགས་ཐམས་ཅད་ངོ་མཚར་དུ་གྱུར་
པའི་མིག་བགྲད་དེ་ཀུན་ཏུ་བརྟགས་པར་བརྩམས་ནས་སྨྲས་པ། ཁྱིམ་བདག་འདི་ནི་བུད་མེད་རིན་པོ་ཆེ་ཡིན་པས་ཚོགས་ཀྱིས་སྤྱད་ཀྱིས་སུ་ལ་ཡང་མི་སྦྱིན་ནོ། །དེ་ནས་ཁྱིམ་བདག་མིང་ཆེན་ཡིད་མི་བདེ་ཞིང་རང་གི་
ཁྱིམ་དུ་སོང་ནས་དེ་འགྲམ་པ་ལ་ལག་པ་གཏད་ནས་སེམས་ཁོང་དུ་ཆུད་ཅིང་འདུག་པ་ཨ་མྲ་སྐྱོང་མས་མཐོང་ནས་དྲིས་པ། ཡབ་ཅིའི་སླད་དུ་ཐུགས་མི་དགྱེས། བུ་མོ་ཁྱོད་བུད་མེད་རིན་པོ་ཆེ་ཡིན་ནོ་ཞེས་ཚོགས་ཀྱིས་
སྤྱད་པར་གྱུར་ཏེ། བདག་གི་ཡིད་ལ་རེ་བ་མ་རྫོགས་སོ། །ཡབ་ཅི་ཁྱོད་གཞན་གྱི་དབང་དུ་གྱུར་ཏམ། བུ་མོ་སྔོན་ཚོགས་ཀྱིས་ཁྲིམས་སུ་བཅས་པ་བུད་མེད་རིན་པོ་ཆེ་ནི་ཚོགས་ཀྱིས་སྤྱད་དོ་ཞེས་བཅས་ལ། ཁྱོད་
ཀྱང་བུད་མེད་རིན་པོ་ཆེ་ཡིན་པས་དེའི་ཕྱིར་བདག་ལ་དབང་མེད་དོ། །དེས་སྨྲས་པ། དམ་ཞིག་བཅའ་སྟེ་གལ་ཏེ་བདག་ལ་ཚོགས་ཀྱི་དམ་པ་ལྔ་ཞིག་སྩལ་ན། བདག་ཚོགས་ཀྱིས་སྤྱད་པར་བགྱི་སྟེ། རིས་དང་
པོའི་ཁང་པ་སྩལ་བ་དང༌། སྐྱེས་པ་གཅིག་ནང་དུ་ཞུགས་པ་ན་གཅིག་ཤོས་ནང་དུ་མི་འཇུག་པ་དང༌། ནང་དུ་འཇུག་པ་གང་ཡིན་པ་དེ་ཡང་ཀར་ཥ་པཱ་ཎ་ལྔ་བརྒྱ་འཚལ་ཏེ་མཆི་བ་དང༌། གང་གི་ཚེ་ཁྱིམ་ཉུལ་བ་དེའི་ཚེ་
བདག་གི་ཁྱིམ་ཞག་བདུན་ན་བྱུལ་བ་དང༌། བདག་གི་ཁྱིམ་དུ་མཆི་བ་རྣམས་ཀྱི་ཕྱིར་འབྱུང་བ་དང༌། ནང་དུ་འཇུག་པ་ལ་མི་བརྟག་པའོ། །མིང་ཆེན་གྱིས་ཨ་མྲ་སྐྱོང་མའི་སྤྲིང་པ་བཟླས་པ་དང༌ཚོགས་ཀྱིས་སྨྲས་པ། དེ་བཞིན་
དུ་བྱས་ཏེ། རིས་དང་པོའི་ཁང་པ་ཞེས་གང་སྨྲས་པ་ལ་རིས་དང་པོའི་ཁང་པ་ནི་བུད་མེད་རིན་པོ་ཆེ་འདི་ཁོ་ན་ལ་འོས་སོ། །གཅིག་ནང་དུ་ཞུགས་པ་ན་གཅིག་ཤོས་ནང་དུ་མི་འཇུག་པར་བྱའོ་ཞེས་གང་སྨྲ་བ་དེ་ཡང་བདེན་ཏེ་
<pb id="3.60a"/>
ཤ་ཁོན་རྣམས་ལས་ནི་འདི་ལྟ་སྟེ། བུད་མེད་ཀྱི་ཤ་ཁོན་ཐ་ཆད་ཡིན་པས་གལ་ཏེ་གཅིག་ནང་དུ་ཞུགས་པ་ན་གཅིག་ཤོས་ཀྱང་ནང་དུ་ཞུགས་ན་གདོན་མ་ཟོས་པར་གཅིག་ལ་གཅིག་གསོད་པར་འགྱུར་རོ། །ནང་དུ་
འཇུག་པ་དེས་ཀར་ཥ་པཱ་ཎ་ལྔ་བརྒྱ་ཐོགས་ཏེ་ནང་དུ་འཇུག་པར་བྱའོ་ཞེས་གང་སྨྲས་པ་དེ་ཡང་བདེན་ཏེ། གདོན་མི་ཟ་བར་དེའི་གོས་དང་རྒྱན་དུ་དགོས་སོ། །ཞག་བདུན་ལོན་པ་ན་ཁང་པ་བྱུལ་བར་བྱའོ་ཞེས་གང་སྨྲས་པ་དེ་ཡང་
བདེན་ཏེ། སྔར་རམ་ཕྱིས་བྱས་ཀྱང་རུང་དེ་ལ་འགལ་བ་ཅི་ཞིག་ཡོད། སྐྱེས་པ་རྣམས་ཀྱི་ཕྱིར་འབྱུང་བ་དང་ནང་དུ་འཇུག་པ་ལ་མི་བརྟག་གོ་ཞེས་གང་སྨྲས་པ་དེ་ཡང་བདེན་ཏེ། འདི་སྨད་འཚོང་མ་ཡིན་པས་གལ་ཏེ་མི་རྣམས་
ཀྱི་ཕྱིར་འབྱུང་བ་དང་ནང་དུ་འཇུག་པ་བརྟགས་ན་སུ་ཞིག་དེའི་ཁྱིམ་དུ་འཇུག །དེ་ནས་ཚོགས་ཀྱིས་དེ་ལ་མཆོག་ལྔ་བྱིན་ནས་ཚོགས་ཀྱིས་སྤྱད་པར་གྱུར་ཏོ། །ཡངས་པ་ཅན་གྱི་ལི་ཙ་བི་རྣམས་ཀྱིས་དགའ་མགུར་སྤྱད་པའི་
ཕྱིར་དེའི་ཁྱིམ་དུ་འཇུག་པར་བརྩམས་པ་ལས། དེ་ན་ཁ་ཅིག་ནི་ཡུལ་ལ་ཆགས་ཆེས་པའི་ཕྱིར་མཐོང་མ་ཐག་ཁོ་ནར་འདོད་ཆགས་དང་བྲལ་བར་གྱུར་ཏོ། །ཁ་ཅིག་གིས་ནི་རེག་པ་ཁོ་ནས་ཏེ། དེ་ལ་འགས་ཀྱང་སྐྱེས་
པའི་བྱ་བ་མ་བྱས་སོ། །དེས་བསམས་པ། འདི་དག་ནི་སྐྱེས་པ་མ་ཡིན་གྱིས་ཐབས་ཤིག་བཤམས་པར་བྱའོ་སྙམ་ནས། དེས་ཡུལ་སྣ་ཚོགས་ན་གནས་པའི་རི་མོ་མཁན་རྣམས་བཀུག་ནས་སྨྲས་པ། ཤེས་ལྡན་
དག་གང་ན་རྒྱལ་པོ་འམ་བློན་པོའམ་ཕྱུག་པོ་འམ། ཚོང་དཔོན་ནམ། ཚོང་པ་འམ། དེད་དཔོན་ཅི་འདྲ་བ་མཐོང་བ་དེ་འདྲ་བ་དག་རྩིག་པ་ལ་བྲིས་ཤིག །དེ་རྣམས་ཀྱིས་ཇི་ལྟར་མཐོང་བ་བཞིན་བྲིས་པ་དང༌། དེ་ནས་
ཨ་མྲ་སྐྱོང་མ་རྒྱན་སྣ་ཚོགས་ཀྱིས་བརྒྱན་ནས་རི་མོའི་ལས་རྣམས་ལ་སོ་སོར་བརྟགས་ཏེ་དྲིས་པ། ཤེས་ལྡན་དག་འདི་གང་ཞིག་འདི་ནི་རྒྱལ་པོ་རབ་སྣང་ངོ༌། །གཞན་འདི་གང་ཞིག །ཀོ་ས་ལའི་རྒྱལ་པོ་གསལ་རྒྱལ་ལོ། །
<pb id="3.60b"/>
གཞན་འདི་གང་ཞིག་བད་ས་ལའི་རྒྱལ་པོ་འཆར་བྱེད་དོ། །གཞན་འདི་གང་ཞིག །མ་ག་དྷའི་རྒྱལ་པོ་བཟོ་སྦྱངས་གཟུགས་ཅན་སྙིང་པོའོ། །དེས་དེ་བཞིན་དུ་དྲིས་པ་དང་དེ་རྣམས་ཀྱིས་ཀྱང་ཐམས་ཅད་སྨྲས་སོ། །དེ་ནས་དེས་
ཐམས་ཅད་ལ་བརྟགས་པ་དང་གཟུགས་ཅན་སྙིང་པོ་ལ་མིག་ཆགས་ནས་དེས་བསམས་པ། སྐྱེས་བུ་འདི་ལྟར་ཆུ་ཞེང་གབ་པས་ནི་བདག་དང་ལྷན་ཅིག་དགའ་མགུར་སྤྱད་པར་ནུས་སོ་སྙམ་མོ། །ཇི་ཙམ་དུས་གཞན་ཞིག་ན་
མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་སྟེང་གི་ཁང་བཟངས་ཀྱི་གཞིར་སོང་ནས་བློན་པོའི་ཚོགས་ཀྱིས་ཡོངས་སུ་བསྐོར་ཏེ་འདུག་ནས་ཚུལ་མ་ཡིན་པའི་གཏམ་སྨྲས་པ། ཤེས་ལྡན་དག་སུས་སྨད་འཚོང་མ་
ཇི་ལྟ་བུ་མཐོང༌། ས་སྐྱོང་གིས་སྨྲས་པ། ལྷ་རེ་ཞིག་གཞན་ལྟ་ཞོག །ཡངས་པ་ཅན་ན་སྨད་འཚོང་མ་ཨ་མྲ་སྐྱོང་མ་ཞེས་བགྱི་བ་ཤིན་ཏུ་གཟུགས་དང་ལང་ཚོ་ཕུན་སུམ་ཚོགས་པ་སྒྱུ་རྩལ་དྲུག་བཅུ་རྩ་བཞི་འཚལ་བ་
ལྷ་ཁོ་ནས་སྤྱད་དུ་རུང་བ་ཞིག་མཆིས་སོ། །དེས་སྨྲས་པ། ས་སྐྱོང་གལ་ཏེ་དེ་ལྟ་ན་ཡངས་པ་ཅན་དུ་འདོང༌། དེ་དང་ལྷན་ཅིག་དགའ་མགུར་སྤྱད་དོ། །དེས་སྨྲས་པ། ཡངས་པ་ཅན་གྱི་ལི་ཙ་བི་རྣམས་ནི་ཡུན་རིང་པོ་
ནས་གནོད་པ་བགྱིད་པ་སླར་རྒོལ་བ་དགྲ་བོ་ལགས་པས་ཁྱོད་ལ་གནོད་པ་བགྱིད་དུ་མཆི་འོ། །རྒྱལ་པོས་སྨྲས་པ། ཤེས་ལྡན་དག་མི་རྣམས་ནི་སྐྱེས་བུའི་དཔའ་སྙིང་ཅན་ཡིན་པས་འདོང་ངོ༌། །དེས་སྨྲས་པ། ལྷ་གལ་ཏེ་
དོན་མ་མཆིས་པ་ལ་གཙིགས་ཆེ་བར་མཛད་ན་གཤེགས་མོད། དེ་ཤིང་རྟར་ཞུགས་ནས་ས་སྐྱོང་དང་ལྷན་ཅིག་ཡངས་པ་ཅན་དུ་ཆས་ཏེ། རིམ་གྱིས་ཡངས་པ་ཅན་དུ་ཕྱིན་ནས་ས་སྐྱོང་ནི་བསྐྱེད་མོས་ཚལ་ན་སྡོད་དོ། །རྒྱལ་
པོ་ནི་ཨ་མྲ་སྐྱོང་མའི་ཁྱིམ་དུ་ཞུགས་པ་དང༌། ཇི་ཙམ་ན་དྲིལ་གྱི་སྒྲ་བྱུང་ངོ༌། །ཡངས་པ་ཅན་གྱི་ལི་ཙ་བི་རྣམས་རོད་རོད་པོར་གྱུར་ནས་ཤེས་ལྡན་དག་བདག་ཅག་གི་མི་མཛའ་བ་ཞིག་ནང་དུ་ཞུགས་པས་དྲིལ་འཁྲོལ་ལོ་
<pb id="3.61a"/>
ཞེས་སྒྲ་གསལ་བ་དང༌། སྒྲ་ཆེན་པོ་བྱུང་བ་དང༌། རྒྱལ་པོ་གཟུགས་ཅན་སྙིང་པོས་ཨ་མྲ་སྐྱོང་མ་ལ་དྲིས་པ། བཟང་མོ་འདི་ཅི་ཞིག་ཡིན། ལྷ་སྡུམ་པ་ཉུལ་བར་བགྱིད་དོ། །ཅི་ཞིག་གི་ཕྱིར། ལྷའི་སླད་དུའོ། །ཇི་ལྟར་བྱ། 
ཅི་འབྲོས་སམ། ལྷ་མི་དགྱེས་པ་མ་མཛད་ཅིག །ལྷ་དགུང་བདུན་ལོན་པ་དང་བདག་གི་སྡུམ་པ་ཉུལ་བར་བགྱིད་པས་རེ་ཤིག་དགུང་བདུན་དུ་རོལ་པས་དགྱེས་པར་མཛོད། དགྱེས་དགུར་མཛོད་ལ་དགུང་བདུན་ལགས་དང་དུས་
མཁྱེན་པར་བགྱིའོ། །དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཇི་ཙམ་ན་ཨ་མྲ་སྐྱོང་མ་སེམས་ཅན་དང་ལྡན་པར་གྱུར་ནས་དེས་རྒྱལ་པོ་གཟུགས་ཅན་སྙིང་པོ་ལ་སྨྲས་པ། ལྷ་བདག་
ལ་སེམས་ཅན་ཞུགས་སོ། །དེས་དེ་ལ་སེང་རས་ཤིག་དང་སོར་གདུབ་རྒྱ་བྱིན་ནས་སྨྲས་པ། གལ་ཏེ་བུ་མོ་ཞིག་ཡིན་ན་ཁྱོད་ཉིད་ཀྱི་ཡིན་ནོ། །འོན་ཏེ་ཁྱེའུ་ཡིན་ན་སེང་རས་འདི་སྐོན་ལ་སོར་གདུབ་གྱི་རྒྱ་མགུལ་ཏུ་ཐོགས་ཏེ་ངའི་
དྲུང་དུ་སྐྲི་ཤིག །དེ་བྱུང་སྟེ་ཤིང་རྟར་ཞུགས་ཏེ་ས་སྐྱོང་དང་ལྷན་ཅིག་ཆས་པ་དང་དྲིལ་བུ་འཁྲོལ་བར་འདུག་གོ། །དེ་རྣམས་ཀྱིས་སྨྲས་པ། ཤེས་ལྡན་དག་དགྲ་བོ་བྱུང་གིས་རྗེས་བཞིན་དུ་བཙལ་ལོ་ཞེས་ལི་ཙ་བི་སྐྱིན་འཁོར་གྱི་མདའ་
རྩིབས་ཅན་ལྔ་བརྒྱས་རྒྱལ་པོ་གཟུགས་ཅན་སྙིང་པོའི་ཕྱི་བཞིན་བསྙགས་པ་དང་ས་སྐྱོང་གིས་མཐོང་ནས་དེས་སྨྲས་པ། ལྷ་ཡངས་པ་ཅན་གྱི་ལི་ཙ་བི་རྣམས་མཆི་ན། ལྷ་ཅི་འདི་དག་དང་ལྷན་ཅིག་འཐབ་མོ་བགྱི་འམ། འོན་ཏེ་ཤིང་རྟ་
བརྡའ། དེས་སྨྲས་པ། ང་ནི་དུབ་པས་ཤིང་རྟ་དེད་ཀྱིས་ཁྱོད་ཁོ་ནས་འདི་དག་དང་ལྷན་ཅིག་འཐབ་མོ་ཁྱེ་ཤིག །དེས་དེ་རྣམས་དང་ལྷན་ཅིག་འཐབ་མོ་འགྱེད་པར་བརྩམས་པ་ལས་ཡངས་པ་ཅན་རྣམས་ཀྱིས་ངོ་ཤེས་ནས་དེ་རྣམས་ཀྱིས་སྨྲས་པ། 
ཤེས་ལྡན་དག་མིའི་སྲིན་པོ་དེ་ཉིད་འདི་ཡིན་གྱིས་སླར་ལྡོག་གོ། །དེ་རྣམས་སླར་ལོག་ནས་ཡངས་པ་ཅན་དུ་འོངས་ཏེ་འདུས་ནས་ཡང་ཁྲིམས་སུ་བཅས་པ། ཤེས་ལྡན་དག་བདག་ཅག་གི་དགྲ་འདི་ལ་ཡང་གཟུགས་ཅན་སྙིང་པོའི་བུ་རྣམས་ཤ་གློན་
<pb id="3.61b"/>
དུ་གཞུག་གོ་ཞེས་བཅས་སོ། །ཇི་ཙམ་ན་ཟླ་བ་དགུ་འདས་པ་དང་ཨ་མྲ་སྐྱོང་མ་ལ་ཁྱེའུ་གཟུགས་བཟང་ལ་མཛེས་པ་བལྟ་ན་སྡུག་པ་ཞིག་བཙས་སོ། །བཙས་ནས་ཞེས་བྱ་བ་ནས་བསྲིངས་བསྐྱེད་དེ་ཆེན་པོར་གྱུར་ཏོ་ཞེས་བྱ་བའི་བར་དུའོ། །
དེ་ཡངས་པ་ཅན་པའི་ལི་ཙ་བི་ཁྱེའུ་རྣམས་དང་ལྷན་ཅིག་རྩེ་བར་བྱེད་པ་ལས། དེ་རྣམས་ཀྱིས་མི་དགའ་བའི་ཚིག་གིས་སྨྲས་པ། བྲན་མོའི་བུ་ཁྱོད་བརྒྱ་སྟོང་ཕྲག་དུ་མ་ཞིག་ལས་ནི་སྐྱེས་ན་ཕ་སུ་ཡིན། དེ་ངུས་ནས་མའི་དྲུང་དུ་སོང་བ་དང་དེས་
སྨྲས་པ། བུ་ཅིའི་ཕྱིར་དུ་ངུ་། དེས་ཐམས་ཅད་རྒྱས་པར་སྨྲས་པ་དང༌། དེས་སྨྲས་པ། བུ་གལ་ཏེ་ཡང་འདྲི་དང་ངའི་ཕ་ལྟ་བུ་ནི་ཁྱེད་ཅག་གཅིག་ལ་ཡང་མེད་དོ་ཞེས་སྨྲོས་ཤིག །གལ་ཏེ་སུ་ཡིན་ཞེས་སྨྲ་དང༌། རྒྱལ་པོ་གཟུགས་ཅན་
སྙིང་པོ་ཡིན་ནོ་ཞེས་སྨྲོས་ཤིག །ཇི་ཙམ་ན་དེ་དེ་རྣམས་དང་ལྷན་ཅིག་ཡང་རྩེ་བར་བྱེད་པ་ལས་དེ་རྣམས་ཀྱིས་དེ་ལ་དེ་བཞིན་དུ་སྨྲས་པ་དང༌། དེས་སྨྲས་པ། ངའི་ཕ་ལྟ་བུ་ནི་ཁྱེད་ཅག་གཅིག་ལ་ཡང་མེད་དོ། །སུ་ཡིན། རྒྱལ་པོ་
གཟུགས་ཅན་སྙིང་པོ་ཡིན་ནོ། །དེ་རྣམས་ཀྱིས་ཤེས་ལྡན་དག་བདག་ཅག་གི་དགྲ་གང་ཡིན་པ་དེ་ནི་འདིའི་ཕ་ཡིན་ནོ་ཞེས་ལྷག་པར་ཡང་བརྡེགས་སོ། །དེས་ངུས་ནས་ཇི་ལྟར་གྱུར་པ་རྣམས་མ་ལ་སྨྲས་པ་དང༌། དེས་བསམས་པ། 
ཡངས་པ་ཅན་གྱི་ལི་ཙ་བི་རྣམས་ནི་གདུག་པ་རྩལ་པོ་ཆེ་ཡིན་ཏེ། གལ་ཏེ་འདི་བསད་པར་འགྱུར་བའི་གནས་དེ་ཡོད་དོ་སྙམ་མོ། །དེ་དེ་ལྟ་བུ་སེམས་ཤིང་འདུག་པ་དང་ཚོང་པ་རབ་ཏུ་མང་པོ་ཟོང་ཐོགས་ནས་རྒྱལ་པོའི་ཁབ་ཏུ་འདོང་བ་
དེ་དག་དེས་མཐོང་ནས་སྨྲས་པ། སོར་གདུབ་ཀྱི་རྒྱ་འདིས་སྣོད་རྒྱས་ཐོབ་ལ་དེང་ཤིག་དང་ཤོ་གམ་མི་གཅོད་པར་འགྱུར་རོ། །ཁྱེའུ་འདི་ཡང་རྒྱལ་པོའི་ཕོ་བྲང་དུ་ཁྲིད་ལ་སོར་གདུབ་ཀྱི་རྒྱ་འདི་འདིའི་མགུལ་དུ་ཐོགས་ཏེ་རྒྱལ་པོའི་
ཁབ་ཏུ་ཞོག་ཤིག །དེ་རྣམས་ཀྱིས་ཀྱང་དེ་བཞིན་དུ་བྱའོ་ཞེས་ཁས་བླངས་སོ། །བུ་ལ་ཡང་མུ་ཏིག་གི་དོ་ཤལ་ཅིག་བྱིན་ནས་སྨྲས་པ། བུ་རྒྱལ་པོ་དགོས་པའི་ཆེད་དུ་འདུས་དང་མུ་ཏིག་གི་དོ་ཤལ་རྐང་པའི་སྟེང་དུ་ཞོག་ལ་འཛེགས་
