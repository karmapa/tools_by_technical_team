<pb id="3.251b"/>
བུ་ནང་གི་ཡང་རུང༌། ཕྱིའི་ཡང་རུང་ལེགས་པར་སྤངས་པར་ཡང་དག་པར་མཐོང་ན། དེ་ལ་ཁྱེད་ཅག་ལྷན་ཅིག་འཐུན་ཞིང་ཀུན་དུ་དགའ་བ་དང༌། འགྱེད་པ་མེད་པས་འདུན་པ་དྲག་པོ་དང༌། བརྩོན་འགྲུས་དང༌། འབད་པ་དང༌། 
སྤྲོ་བ་དང༌། སྒྲིམ་པ་དང༌། མི་བཟློག་པའི་དྲན་པ་དང༌། ཤེས་བཞིན་གྱིས་ཇི་ནས་ཀྱང་རྩོད་པའི་རྩ་བ་སྤངས་པ་དེ་ཉིད་ཕྱིས་ཀྱང་མི་འབྱུང་བར་བརྩོན་པར་བྱ་སྟེ། དེ་ལྟར་ན་ཁྱེད་ཀྱིས་འགྱེད་པའི་རྩ་བ་དེ་དག་ཡང་དག་པར་ལེགས་
པར་བསལ་བས་ཕྱིས་སྐྱེ་བར་མི་འགྱུར་རོ།           །འདུལ་བ་གཞི། <bampo n="1.78" zh="3.558"/>བམ་པོ་བདུན་བཅུ་བརྒྱད་པ། ཁྲོ་ཞིང་ཁོན་དུ་འཛིན་པ་ཇི་ལྟ་བ་བཞིན་དུ་འཆབ་ཅིང་འཚིག་པ་དང༌། ཕྲག་དོག་བྱེད་ཅིང་སེར་སྣ་ཅན་དང༌། གཡོ་བྱེད་ཅིང་སྒྱུ་ཅན་དང༌། ངོ་ཚ་
མེད་ཅིང་ཁྲེལ་མེད་པ་ཡང་དེ་དང་འདྲའོ། །གཞན་ཡང་འདི་ན་ལ་ལ་རང་གི་ལྟ་བ་མཆོག་ཏུ་འཛིན་པ་ཡིན་ཞིང་འཆལ་བ་འཛིན་པ་དང༌། སྨྲས་པ་ལ་དངན་ཐེན་བྱེད་པ་ཡིན་ཏེ། རང་གི་ལྟ་བ་མཆོག་ཏུ་འཛིན་པ། འཆལ་བ་འཛིན་
པ། སྨྲས་པ་ལ་དངན་ཐེན་བྱེད་པ་གང་ཡིན་པ་དེ་ནི་སྟོན་པ་ལ་བཀུར་སྟི་མི་བྱེད། བླ་མར་མི་བྱེད། རི་མོར་མི་བྱེད། མཆོད་པར་མི་བྱེད་དོ། །དེ་སྟོན་པ་ལ་བཀུར་སྟི་མ་བྱས། བླ་མར་མ་བྱས། རི་མོར་མ་བྱས། མཆོད་པར་མ་
བྱས་པས་ཆོས་མི་མཐོང་ངོ༌། །ཆོས་མ་མཐོང་བས་དགེ་སྦྱོང་གི་ཚུལ་ལ་མི་ལྟའོ། །དགེ་སྦྱོང་གི་ཚུལ་ལ་མི་ལྟ་ན་དགེ་འདུན་ལ་དེ་ལྟ་བུའི་འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་དག་འབྱིན་པར་འགྱུར་
རོ། འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་གང་ཡིན་པ་དེ་ནི་སྐྱེ་བོ་མང་པོ་ལ་ཕན་པ་མ་ཡིན་པ་དང༌། སྐྱེ་བོ་མང་པོ་ལ་གནོད་པ་དང༌། སྐྱེ་བོ་མང་པོ་ལ་སྡུག་བསྔལ་བ་དང༌། ལྷ་དང་མི་རྣམས་ལ་
མི་ཕན་པ་དང༌། གནོད་པ་དང༌། སྡུག་བསྔལ་བར་བྱེད་པ་ཡིན་ནོ། །དགེ་སློང་དག་གལ་ཏེ་ཁྱེད་ཀྱིས་འགྱེད་པའི་རྩ་བ་དེ་ལྟ་བུ་ནང་གི་ཡང་རུང་ཕྱིའི་ཡང་རུང་མ་སྤངས་པར་ཡང་དག་པར་མཐོང་ན། དེ་ལ་ཁྱེད་ཅག་ལྷན་ཅིག་
<pb id="3.252a"/>
འཐུན་ཞིང་ཀུན་དུ་དགའ་བ་དང༌། འགྱེད་པ་མེད་པས་འདུན་པ་དྲག་པོ་དང༌། བརྩོན་འགྲུས་དང༌། འབད་པ་དང༌། སྤྲོ་བ་དང༌། སྒྲིམ་པ་དང༌། མི་བཟློག་པའི་དྲན་པ་དང༌། ཤེས་བཞིན་གྱིས་ཇི་ཙམ་འགྱེད་པའི་རྩ་བ་བྱུང་
བ་དེ་ཉིད་སྤོངས་པའི་བར་དུ་བརྩོན་པར་བྱ་སྟེ། དེ་ལྟར་ན་ཁྱེད་ཀྱིས་འགྱེད་པའི་རྩ་བ་དེ་སྤོངས་པར་འགྱུར་རོ། །དགེ་སློང་དག་གལ་ཏེ་ཁྱེད་ཀྱིས་འགྱེད་པའི་རྩ་བ་དེ་ལྟ་བུ་ནང་གི་ཡང་རུང༌། ཕྱིའི་ཡང་རུང༌། ལེགས་པར་སྤངས་པར་
ཡང་དག་པར་མཐོང་ན། དེ་ལ་ཁྱེད་ཅག་ལྷན་ཅིག་འཐུན་ཞིང་ཀུན་དུ་དགའ་བ་དང་འགྱེད་པ་མེད་པས་འདུན་པ་དྲག་པོ་དང༌། བརྩོན་འགྲུས་དང༌། འབད་པ་དང༌། སྤྲོ་བ་དང༌། སྒྲིམ་པ་དང༌། མི་བཟློག་པའི་དྲན་པ་དང༌། 
ཤེས་བཞིན་གྱིས་ཅི་ནས་ཀྱང་འགྱེད་པའི་རྩ་བ་སྤངས་པ་དེ་ཉིད་ཕྱིས་ཀྱང་མི་འབྱུང་བར་བརྩོན་པར་བྱ་སྟེ། དེ་ལྟར་ན་ཁྱེད་ཀྱིས་འགྱེད་པའི་རྩ་བ་དེ་ཡང་དག་པར་ལེགས་པར་བསལ་བས། ཕྱིས་སྐྱེ་བར་མི་འགྱུར་རོ། །འདི་
དག་ནི་འགྱེད་པའི་རྩ་བ་དྲུག་ཅེས་བྱའོ། །འགྱེད་པར་བྱེད་པའི་གཞི་བཅུ་བཞི་གང་ཞེ་ན། འདི་ལྟ་སྟེ། ཆོས་སོ་ཞེའམ། ཆོས་མ་ཡིན་ནོ་ཞེ་འམ། འདུལ་བའོ་ཞེ་འམ། འདུལ་བ་མ་ཡིན་ནོ་ཞེ་འམ། ལྟུང་བའོ་ཞེ་འམ་ལྟུང་བ་མ་ཡིན་ནོ་
ཞེ་འམ། ལྕི་བ་འམ། ཡང་བ་འམ། ལྷག་མ་དང་བཅས་པ་འམ། ལྷག་མ་མེད་པ་འམ། བཤགས་པར་བྱ་བ་འམ། བསྡམ་པར་བྱ་བ་འམ། ཉེས་པར་བཤད་པར་གཏོགས་པ་འམ། ལེགས་པར་བཤད་པར་གཏོགས་པ་སྟེ། འདི་
དག་ནི་འགྱེད་པར་བྱེད་པའི་གཞི་བཅུ་བཞི་ཞེས་བྱའོ། །དགེ་སློང་དག་འགྱེད་པའི་རྩོད་པ་ནི་དེའི་རྩ་བ་ཡིན་ཞིང་འགྱེད་པའི་རྩོད་པའི་རྩ་བ་ནི་དེ་ཡིན་ནོ། །དགེ་སློང་དག་གདམ་ངག་མེད་པའི་རྩོད་པ་ནི་ཅི་ཞིག་གི་རྩ་བ་ཅན་ཡིན་ཞིང་གདམས་ངག་མེད་
པའི་རྩོད་པའི་རྩ་བ་ནི་ཅི་ཡིན་ཞེ་ན། དགེ་འདུན་གདམས་ངག་མི་ལེན་པ་དང༌། གདམས་ངག་མི་སྦྱིན་པ་དང༌། གདམས་ངག་གཞག་པ་གང་ཡིན་པ་དེ་ལ་བརྟེན་ནས་འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་
<pb id="3.252b"/>
གང་ཡིན་པ་སྟེ། དགེ་སློང་དག་གདམས་ངག་མེད་པའི་རྩོད་པ་ནི་དེའི་རྩ་བ་ཅན་ཡིན་ཞིང་གདམས་ངག་མེད་པའི་རྩོད་པའི་རྩ་བ་ནི་དེ་ཡིན་ནོ། །དགེ་སློང་དག་ལྟུང་བའི་རྩོད་པ་ནི་ཅི་ཞིག་གི་རྩ་བ་ཅན་ཡིན་ཞིང་ལྟུང་བའི་རྩོད་པའི་རྩ་བ་ནི་ཅི་ཡིན་ཞེ་ན། 
ལྟུང་བའི་རིས་ལྔ་ནི་ལྟུང་བའི་རིས་དང་ལྟུང་བའི་ཕུང་པོ་ཞེས་བྱ་སྟེ། ལྔ་གང་ཞེ་ན། ཕས་ཕམ་པ་དང༌། དགེ་འདུན་ལྷག་མ་དང༌། ལྟུང་བྱེད་དང༌། སོ་སོར་བཤགས་པར་བྱ་བ་དང༌། ཉེས་བྱས་སོ། །གཞན་ཡང་ལུས་ཀྱི་ལྟུང་བ་ཡིན་
གྱི་ངག་གི་མ་ཡིན་སེམས་ཀྱི་མ་ཡིན་པ་ཡང་ཡོད། ངག་གི་ཡིན་གྱི་ལུས་ཀྱི་མ་ཡིན་སེམས་ཀྱི་མ་ཡིན་པ་ཡང་ཡོད། ལུས་ཀྱི་དང་སེམས་ཀྱི་ཡིན་གྱི་ངག་གི་མ་ཡིན་པ་ཡང་ཡོད། ལུས་དང་ངག་དང་སེམས་ཀྱི་ཡིན་པ་ཡང་ཡོད་དོ། །
ལུས་ཀྱི་ལྟུང་བ་ཡིན་གྱི་ངག་གི་མ་ཡིན་སེམས་ཀྱི་མ་ཡིན་པ་གང་ཞེ་ན། འདི་ལྟ་སྟེ། དགེ་སློང་ཁྱིམ་པའམ། བསྙེན་པར་མ་རྫོགས་པ་ཕྱིར་མ་བྱུང་བར་ཁྱིམ་པའམ་བསྙེན་པར་མ་རྫོགས་པ་ཕྱིར་བྱུང་ངོ་སྙམ་ནས་ཉལ་བར་བྱེད་པ་ན། དེ་གཉིད་
ལོག་པ་དང་བུད་མེད་ཉལ་བའམ། གཉིད་ལོག་ནས་ཁྲི་སྟན་ཆེན་པོའི་སྟེང་དུ་བཞག་པ་སྟེ། འདི་ནི་ལུས་ཀྱི་ལྟུང་བ་ཡིན་གྱི་ངག་གི་མ་ཡིན་སེམས་ཀྱི་མ་ཡིན་ནོ། །ངག་གི་ལྟུང་བ་ཡིན་གྱི་ལུས་ཀྱི་མ་ཡིན་སེམས་ཀྱི་མ་ཡིན་པ་གང་
ཞེ་ན། འདི་ལྟ་སྟེ་དགེ་སློང་བུད་མེད་ལ་ཆོས་ཚིག་ལྔ་འཆད་པ་ལས་ཆེད་དུ་མ་བསམས་པར་ཚིག་དྲུག་ཏུ་ཐལ་བ་འམ། ཚིག་དྲུག་འཆད་པ་ན་ཚིག་བདུན་དུ་ཐལ་བ་སྟེ། འདི་ནི་ངག་གི་ལྟུང་བ་ཡིན་གྱི་ལུས་ཀྱི་མ་ཡིན་སེམས་མ་
ཡིན་ནོ། །ལུས་དང་སེམས་ཀྱི་ལྟུང་བ་ཡིན་གྱི་ངག་གི་མ་ཡིན་པ་གང་ཞེ་ན། འདི་ལྟ་སྟེ་དགེ་སློང་གིས་ཆེད་དུ་བསམས་ཏེ་དུད་འགྲོའི་སྐྱེ་གནས་སུ་སོང་བའི་སྲོག་ཆགས་སྲོག་དང་ཕྲལ་ནས་འདི་སྐད་ཅེས་ཇི་ལྟར་བདག་གིས་བསད་
པ་དེ་བཞིན་དུ་སྲོག་ཆགས་སྲོག་དང་དབྲལ་བར་བྱ་སྟེ། དེ་ལྟར་བསད་པ་ནི་ལེགས་པར་བསད་པ་ཡིན་ནོ་ཞེས་མི་སྨྲ་ཞིང་མ་བྱིན་པར་ལེན་པ་དང༌། འདོད་པས་ལོག་པར་གཡེམ་པ་དང༌། མྱོས་པར་འགྱུར་བ་འཐུང་ལ་འདི་
<pb id="3.253a"/>
སྐད་ཅེས་ཇི་ལྟར་བདག་གིས་འཐུངས་པ་དེ་བཞིན་དུ་མྱོས་པར་འགྱུར་བ་བཏུང་བར་བྱ་སྟེ། དེ་ལྟར་འཐུངས་པ་ནི་ལེགས་པར་འཐུངས་པ་ཡིན་ནོ་ཞེས་མི་སྨྲ་བ་སྟེ། འདི་ནི་ལུས་དང་སེམས་ཀྱི་ལྟུང་བ་ཡིན་གྱི་ངག་གི་
མ་ཡིན་ནོ། །ལུས་དང་ངག་དང་སེམས་ཀྱི་ལྟུང་བ་ཡིན་པ་གང་ཞེ་ན། འདི་ལྟ་སྟེ་དགེ་སློང་གིས་ཆེད་དུ་བསམས་ཏེ་དུད་འགྲོའི་སྐྱེ་གནས་སུ་སོང་བའི་སྲོག་ཆགས་སྲོག་དང་ཕྲལ་ལ་འདི་སྐད་ཅེས་ཇི་ལྟར་བདག་གིས་བསད་པ་དེ་བཞིན་དུ་སྲོག་ཆགས་
སྲོག་དང་དབྲལ་བར་བྱ་སྟེ། དེ་ལྟར་བསད་པ་ནི་ལེགས་པར་བསད་པ་ཡིན་ནོ་ཞེས་སྨྲ་ཞིང་མ་བྱིན་པར་ལེན་པ་དང༌། འདོད་པས་ལོག་པར་གཡེམ་པ་དང༌། མྱོས་པར་འགྱུར་བའི་ཆང་འཐུང་ལ་འདི་སྐད་ཅེས་ཇི་ལྟར་བདག་གིས་
འཐུངས་པ་དེ་བཞིན་དུ་མྱོས་པར་འགྱུར་བ་བཏུང་བར་བྱ་སྟེ། དེ་ལྟར་མྱོས་པར་འགྱུར་བ་འཐུངས་པ་ནི་ལེགས་པར་འཐུངས་པ་ཡིན་ནོ་ཞེས་སྨྲ་བ་སྟེ། འདི་ནི་ལུས་དང་ངག་དང་སེམས་ཀྱི་ལྟུང་བ་ཡིན་ཏེ། དགེ་སློང་དག་
ལྟུང་བའི་རྩོད་པ་ནི་དེའི་རྩ་བ་ཅན་ཡིན་ཞིང་ལྟུང་བའི་རྩོད་པའི་རྩ་བ་ནི་དེ་ཡིན་ནོ། །དགེ་སློང་དག་བྱ་བའི་རྩོད་པ་ནི་ཅི་ཞིག་གི་རྩ་བ་ཅན་ཡིན་ཞིང་བྱ་བའི་རྩོད་པའི་རྩ་བ་ནི་ཅི་ཡིན་ཞེ་ན། དགེ་འདུན་གྱི་བྱ་བ་གང་ཡིན་པ་གསོལ་བ་དང་
གསོལ་བ་དང་གཉིས་དང༌། གསོལ་བ་དང་བཞིའི་ལས་གང་ཡིན་པ་སྟེ། དགེ་སློང་དག་བྱ་བའི་རྩོད་པ་ནི་དེའི་རྩ་བ་ཅན་ཡིན་ཞིང་བྱ་བའི་རྩོད་པའི་རྩ་བ་ནི་དེ་ཡིན་ནོ། །དགེ་སློང་དག་འགྱེད་པའི་རྩོད་པ་ནི་དགེ་བ་ཞེས་བརྗོད་
པར་བྱ། མི་དགེ་བ་ཞེས་བརྗོད་པར་བྱ། ལུང་དུ་མ་བསྟན་པ་ཞེས་བརྗོད་པར་བྱ་སྟེ། དགེ་བ་གང་ཞེ་ན། དགེ་འདུན་དོན་སྒྲུབ་ཅིང་དོན་སེམས་ལ། དགེ་བའི་དོན་སྒྲུབ་ཅིང་དགེ་བ་སེམས་པའི་དོན་སྣ་ཚོགས་སུ་སྨྲ་བ། 
འགལ་བར་སྨྲ་བ། རིགས་མི་མཐུན་པར་སྨྲ་བ་གང་ཡིན་པ་དེ་ལས་བརྟེན་ཏེ་འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་གང་ཡིན་པ་འདི་ནི་དགེ་བ་ཡིན་ནོ། །མི་དགེ་བ་གང་ཞེ་ན། དགེ་འདུན་
<pb id="3.253b"/>
དོན་མི་སྒྲུབ་ཅིང་དོན་མི་སེམས་ལ། དགེ་བའི་དོན་མི་སྒྲུབ་ཅིང་དགེ་བ་མི་སེམས་པའི་དོན་སྣ་ཚོགས་སུ་སྨྲ་བ། འགལ་བར་སྨྲ་བ། རིགས་མི་འཐུན་པར་སྨྲ་བ་གང་ཡིན་པ་དེ་ལས་བརྟེན་ནས་འཐབ་པ་དང༌། མཚང་འདྲུ་བ་དང༌། 
འཐབ་མོ་དང༌། འགྱེད་པ་གང་ཡིན་པ་དེ་ནི་མི་དགེ་བ་ཡིན་ནོ། །ལུང་དུ་མ་བསྟན་པ་གང་ཞེ་ན། དགེ་འདུན་དོན་སྒྲུབ་པ་ཡང་མ་ཡིན། དོན་མ་ཡིན་པ་སྒྲུབ་པ་ཡང་མ་ཡིན་ཞིང་དོན་སེམས་པ་ཡང་མ་ཡིན། དོན་མ་ཡིན་པ་
སེམས་པ་ཡང་མ་ཡིན་ལ། དགེ་བའི་དོན་སྒྲུབ་པ་ཡང་མ་ཡིན། མི་དགེ་བའི་དོན་སྒྲུབ་པ་ཡང་མ་ཡིན་ཞིང་དགེ་བ་སེམས་པ་ཡང་མ་ཡིན། མི་དགེ་བ་སེམས་པ་ཡང་མ་ཡིན་པའི་སྣ་ཚོགས་སུ་སྨྲ་བ། འགལ་བར་སྨྲ་བ། རིགས་
མི་འཐུན་པར་སྨྲ་བ་གང་ཡིན་པ་དེ་ལས་བརྟེན་ནས་འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་གང་ཡིན་པ་འདི་ནི་ལུང་དུ་མ་བསྟན་པ་ཡིན་ནོ། །གདམས་ངག་མེད་པའི་རྩོད་པ་ནི་དགེ་བ་ཞེས་བརྗོད་
པར་བྱ། མི་དགེ་བ་ཞེས་བརྗོད་པར་བྱ། ལུང་དུ་མ་བསྟན་པ་ཞེས་བརྗོད་པར་བྱ་སྟེ། དགེ་བ་གང་ཞེ་ན། དགེ་འདུན་དོན་སྒྲུབ་ཅིང་དོན་སེམས་ལ། དགེ་བའི་དོན་སྒྲུབ་ཅིང་དགེ་བའི་དོན་སེམས་པའི་གདམས་
ངག་མི་ལེན་པ་དང༌། གདམས་ངག་མི་སྦྱིན་པ་དང༌། གདམས་ངག་འཇོག་པ་གང་ཡིན་པ་དེ་ལས་བརྟེན་ཏེ་འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་གང་ཡིན་པ་འདི་ནི་དགེ་བ་ཡིན་ནོ། །མི་དགེ་
བ་གང་ཞེ་ན། དགེ་འདུན་དོན་མི་སྒྲུབ་ཅིང་དོན་མི་སེམས་ལ། དགེ་བའི་དོན་མི་སྒྲུབ་ཅིང་དགེ་བ་མི་སེམས་པའི་གདམས་ངག་མི་ལེན་པ་དང༌། གདམས་ངག་མི་སྦྱིན་པ་དང༌། གདམས་ངག་འཇོག་པ་གང་ཡིན་པ་དེ་
ལས་བརྟེན་ཏེ་འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་གང་ཡིན་པ་འདི་ནི་མི་དགེ་བ་ཡིན་ནོ། །ལུང་དུ་མ་བསྟན་པ་གང་ཞེ་ན། དགེ་འདུན་དོན་སྒྲུབ་པ་ཡང་མ་ཡིན། དོན་མ་ཡིན་པ་བསྒྲུབ་པ་ཡང་
<pb id="3.254a"/>
མ་ཡིན་ཞིང་དོན་སེམས་པ་ཡང་མ་ཡིན། དོན་མ་ཡིན་པ་སེམས་པ་ཡང་མ་ཡིན་ལ། དགེ་བའི་དོན་སྒྲུབ་པ་ཡང་མ་ཡིན། མི་དགེ་བའི་དོན་སྒྲུབ་པ་ཡང་མ་ཡིན་ཞིང༌། དགེ་བ་སེམས་པ་ཡང་མ་ཡིན། མི་དགེ་བ་
སེམས་པ་ཡང་མ་ཡིན་པའི་གདམས་ངག་མི་ལེན་པ་དང༌། གདམས་ངག་མི་སྦྱིན་པ་དང༌། གདམས་ངག་འཇོག་པ་གང་ཡིན་པ་དེ་ལས་བརྟེན་ནས་འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་གང་
ཡིན་པ་འདི་ནི་ལུང་དུ་མ་བསྟན་པ་ཡིན་ནོ། །ལྟུང་བའི་རྩོད་པ་ནི་མི་དགེ་བ་ཞེས་བརྗོད་པར་བྱ། ལུང་དུ་མ་བསྟན་པ་ཞེས་བརྗོད་པར་བྱ་སྟེ། མི་དགེ་བ་གང་ཞེ་ན། སངས་རྒྱས་ཀྱིས་བསླབ་པ་བཅས་པ་དང༌། དགེ་འདུན་
གྱིས་ཁྲིམས་སུ་བཅས་པ་ལས་ཆེད་དུ་བསམས་ཏེ་འདས་པ་གང་ཡིན་པ་འདི་ནི་མི་དགེ་བ་ཡིན་ནོ། །ལུང་དུ་མ་བསྟན་པ་གང་ཞེ་ན། སངས་རྒྱས་ཀྱིས་བསླབ་པ་བཅས་པ་དང༌། དགེ་འདུན་གྱིས་ཁྲིམས་སུ་བཅས་པ་ལས་
ཆེད་དུ་མ་བསམས་པར་འདས་པ་གང་ཡིན་པ་འདི་ནི་ལུང་དུ་མ་བསྟན་པ་ཡིན་ནོ། །བྱ་བའི་རྩོད་པ་ནི་དགེ་བ་ཞེས་བརྗོད་པར་བྱ། མི་དགེ་བ་ཞེས་བརྗོད་པར་བྱ། ལུང་དུ་མ་བསྟན་པ་ཞེས་བརྗོད་པར་བྱ་སྟེ། དགེ་བ་གང་ཞེ་ན། 
དགེ་འདུན་དོན་སྒྲུབ་ཅིང་དོན་སེམས་ལ། དགེ་བའི་དོན་སྒྲུབ་ཅིང་དགེ་བ་སེམས་པའི་གསོལ་བ་དང༌། གསོལ་བ་དང་གཉིས་དང༌། གསོལ་བ་དང་བཞིའི་ལས་གང་ཡིན་པ་དེ་ལས་བརྟེན་ཏེ་འཐབ་པ་དང༌། མཚང་
འདྲུ་བ་དང༌། འཐབ་མོ་དང༌། འགྱེད་པ་གང་ཡིན་པ་འདི་ནི་དགེ་བ་ཡིན་ནོ། །མི་དགེ་བ་གང་ཞེ་ན། དགེ་འདུན་དོན་མི་སྒྲུབ་ཅིང་དོན་མི་སེམས་ལ། དགེ་བའི་དོན་མི་སྒྲུབ་ཅིང་དགེ་བ་མི་སེམས་པའི་གསོལ་བ་དང་
གསོལ་བ་དང་གཉིས་དང༌། གསོལ་བ་དང་བཞིའི་ལས་གང་ཡིན་པ་དེ་ལས་བརྟེན་ཏེ་འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་གང་ཡིན་པ་འདི་ནི་མི་དགེ་བ་ཡིན་ནོ། །ལུང་དུ་མ་བསྟན་པ་གང་
<pb id="3.254b"/>
ཞེ་ན། དགེ་འདུན་དོན་སྒྲུབ་པ་ཡང་མ་ཡིན། དོན་མ་ཡིན་པ་སྒྲུབ་པ་ཡང་མ་ཡིན་ཞིང༌། དོན་སེམས་པ་ཡང་མ་ཡིན། དོན་མ་ཡིན་པ་སེམས་པ་ཡང་མ་ཡིན་ལ། དགེ་བའི་དོན་སྒྲུབ་པ་ཡང་མ་ཡིན། མི་དགེ་བའི་དོན་སྒྲུབ་
པ་ཡང་མ་ཡིན་ཞིང་དགེ་བ་སེམས་པ་ཡང་མ་ཡིན་ལ། མི་དགེ་བ་སེམས་པ་ཡང་མ་ཡིན་པའི་འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་གང་ཡིན་པ་འདི་ནི་ལུང་དུ་མ་བསྟན་པ་ཡིན་ནོ། །འགྱེད་པ་
གང་ཡིན་པ་དེ་རྩོད་པ་ལགས་ལ་རྩོད་པ་གང་ལགས་པ་དེ་འགྱེད་པ་ལགས་སམ། བཀའ་སྩལ་པ། འགྱེད་པ་ཡིན་ལ་རྩོད་པ་མ་ཡིན་པ་ཡང་ཡོད། །རྩོད་པ་ཡིན་ལ་འགྱེད་པ་མ་ཡིན་པ་ཡང་ཡོད། འགྱེད་པ་ཡང་ཡིན་རྩོད་པ་
ཡང་ཡིན་པ་ཡང་ཡོད། འགྱེད་པ་ཡང་མ་ཡིན་རྩོད་པ་ཡང་མ་ཡིན་པ་ཡང་ཡོད་དོ། །རེ་ཤིག་འགྱེད་པ་ཡིན་ལ་རྩོད་པ་མ་ཡིན་པ་ནི། དགེ་འདུན་སྣ་ཚོགས་སུ་སྨྲ་བ། འགལ་བར་སྨྲ་བ། རིགས་མི་འཐུན་པར་སྨྲ་བ་གང་
ཡིན་པའོ། །རྩོད་པ་ཡིན་ལ་འགྱེད་པ་མ་ཡིན་པ་ནི་རྩོད་པ་གསུམ་པོ་གདམས་ངག་མེད་པའི་རྩོད་པ་དང༌། བྱ་བའི་རྩོད་པ་དང༌། ལྟུང་བའི་རྩོད་པའོ། །རྩོད་པ་ཡང་ཡིན་ལ་འགྱེད་པ་ཡང་ཡིན་པ་ནི་དགེ་འདུན་སྣ་
ཚོགས་སུ་སྨྲ་བ། འགལ་བར་སྨྲ་བ། རིགས་མི་འཕྲོད་པར་སྨྲ་བ། མི་མཐུན་པ་ཀུན་དུ་མི་དགའ་བ། རྒྱུད་གཅིག་ཏུ་མ་གྱུར་པ་གང་ཡིན་པ་དེ་ལས་བརྟེན་ཏེ་འཐབ་པ་དང༌། མཚང་འདྲུ་བ་དང༌། འཐབ་མོ་དང༌
འགྱེད་པ་གང་ཡིན་པའོ། །འགྱེད་པ་ཡང་མ་ཡིན་རྩོད་པ་ཡང་མ་ཡིན་པ་ནི་རྣམ་པ་དེ་དག་མ་གཏོགས་པའོ། །གདམས་ངག་མ་མཆིས་པ་གང་ལགས་པ་དེ་རྩོད་པ་ལགས་ལ། རྩོད་པ་གང་ལགས་པ་དེ་གདམས་ངག་མ་
མཆིས་པ་ལགས་སམ། བཀའ་སྩལ་པ། གདམས་ངག་མེད་པ་ཡིན་ལ་རྩོད་པ་མ་ཡིན་པ་ཡང་ཡོད། རྩོད་པ་ཡིན་ལ་གདམས་ངག་མེད་པ་མ་ཡིན་པ་ཡང་ཡོད། གདམས་ངག་མེད་པ་ཡང་ཡིན་ལ་རྩོད་པ་ཡང་ཡིན་པ་ཡང་ཡོད། གདམས་ངག་མེད་པ་
<pb id="3.255a"/>
ཡང་མ་ཡིན་ལ་རྩོད་པ་ཡང་མ་ཡིན་པ་ཡང་ཡོད་དོ། །རེ་ཤིག་གདམས་ངག་མེད་པ་ཡིན་ལ་རྩོད་པ་མ་ཡིན་པ་ནི་དགེ་འདུན་གདམས་ངག་མི་ལེན་པ་དང༌། གདམས་ངག་མི་སྦྱིན་པ་དང༌། གདམས་ངག་འཇོག་པ་གང་ཡིན་པའོ། །རྩོད་པ་ཡིན་ལ་
གདམས་ངག་མེད་པ་མ་ཡིན་པ་ནི་རྩོད་པ་གསུམ་པོ་འགྱེད་པའི་རྩོད་པ་དང་ལྟུང་བའི་རྩོད་པ་དང༌། བྱ་བའི་རྩོད་པའོ། །གདམས་ངག་མེད་པ་ཡང་ཡིན་ལ་རྩོད་པ་ཡང་ཡིན་པ་ནི་དགེ་འདུན་གདམས་ངག་མི་ལེན་པ་དང༌། 
གདམས་ངག་མི་སྦྱིན་པ་དང༌། གདམས་ངག་འཇོག་པ་གང་ཡིན་པ་དེ་ལས་བརྟེན་ཏེ་འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་གང་ཡིན་པའོ། །གདམས་ངག་མེད་པ་ཡང་མ་ཡིན་ལ་རྩོད་པ་ཡང་
མ་ཡིན་པ་ནི་རྣམ་པ་དེ་དག་མ་གཏོགས་པའོ། །ལྟུང་བ་གང་ལགས་པ་དེ་རྩོད་པ་ལགས་ལ། རྩོད་པ་གང་ལགས་པ་དེ་ལྟུང་བ་ལགས་སམ། བཀའ་སྩལ་པ། ལྟུང་བ་ཡིན་ལ་རྩོད་པ་མ་ཡིན་པ་ཡང་ཡོད། རྩོད་པ་ཡིན་ལ་
ལྟུང་བ་མ་ཡིན་པ་ཡང་ཡོད། ལྟུང་བ་ཡང་ཡིན་ལ་རྩོད་པ་ཡང་ཡིན་པ་ཡང་ཡོད། ལྟུང་བ་ཡང་མ་ཡིན་ལ་རྩོད་པ་ཡང་མ་ཡིན་པ་ཡང་ཡོད་དོ། །རེ་ཤིག་ལྟུང་བ་ཡིན་ལ་རྩོད་པ་མ་ཡིན་པ་ནི་ལྟུང་བ་རིས་ལྔ་ནི་ལྟུང་བའི་རིས་དང༌། ལྟུང་
བའི་ཕུང་པོ་ཞེས་བྱ་སྟེ། ཕས་ཕམ་པ་དང༌། དགེ་འདུན་ལྷག་མ་དང༌། ལྟུང་བྱེད་དང༌། སོ་སོར་བཤགས་པར་བྱ་བ་དང༌། ཉེས་བྱས་ཡིན་ནོ། །རྩོད་པ་ཡིན་ལ་ལྟུང་བ་མ་ཡིན་པ་ནི་རྩོད་པ་གསུམ་པོ་འགྱེད་པའི་རྩོད་པ་དང་
གདམས་ངག་མེད་པའི་རྩོད་པ་དང༌། བྱ་བའི་རྩོད་པའོ། །ལྟུང་བ་ཡང་ཡིན་ལ་རྩོད་པ་ཡང་ཡིན་པ་ནི་ལྟུང་བའི་རིས་ལྔ་པོ་ནི་ལྟུང་བའི་རིས་དང༌། ལྟུང་བའི་ཕུང་པོ་ཞེས་བྱ་སྟེ། ཕས་ཕམ་པ་དང༌། དགེ་འདུན་ལྷག་མ་དང༌། ལྟུང་
བྱེད་དང༌། སོ་སོར་བཤགས་པར་བྱ་བ་དང༌། ཉེས་བྱས་གང་ཡིན་པ་དེ་ལས་བརྟེན་ཏེ་འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་གང་ཡིན་པའོ། །ལྟུང་བ་ཡང་མ་ཡིན་ལ་རྩོད་པ་ཡང་མ་ཡིན་པ་ནི་རྣམ་
<pb id="3.255b"/>
པ་དེ་དག་མ་གཏོགས་པའོ། །བྱ་བ་གང་ལགས་པ་དེ་རྩོད་པ་ལགས་ལ། རྩོད་པ་གང་ལགས་པ་དེ་ཡང་བྱ་བ་ལགས་སམ། བཀའ་སྩལ་པ། བྱ་བ་ཡིན་ལ་རྩོད་པ་མ་ཡིན་པ་ཡང་ཡོད། རྩོད་པ་ཡིན་ལ་བྱ་བ་མ་ཡིན་པ་ཡང་ཡོད། 
བྱ་བ་ཡང་ཡིན་ལ་རྩོད་པ་ཡང་ཡིན་པ་ཡང་ཡོད། བྱ་བ་ཡང་མ་ཡིན་ལ་རྩོད་པ་ཡང་མ་ཡིན་པ་ཡང་ཡོད་དོ། །རེ་ཤིག་བྱ་བ་ཡིན་ལ་རྩོད་པ་མ་ཡིན་པ་ནི་དགེ་འདུན་གྱི་གསོལ་བ་དང༌། གསོལ་བ་དང་གཉིས་དང༌། གསོལ་བ་
དང་བཞིའི་ལས་གང་ཡིན་པའོ། །རྩོད་པ་ཡིན་ལ་བྱ་བ་མ་ཡིན་པ་ནི་རྩོད་པ་གསུམ་པོ་འགྱེད་པའི་རྩོད་པ་དང༌། གདམས་ངག་མེད་པའི་རྩོད་པ་དང༌། ལྟུང་བའི་རྩོད་པའོ། །བྱ་བ་ཡང་ཡིན་ལ་རྩོད་པ་ཡང་ཡིན་པ་ནི་
དགེ་འདུན་གྱི་བྱ་བ་གསོལ་བ་དང༌། གསོལ་བ་དང་གཉིས་དང༌། གསོལ་བ་དང་བཞིའི་ལས་གང་ཡིན་པ་དེ་ལས་བརྟེན་ཏེ་འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་གང་ཡིན་པའོ། །བྱ་བ་
ཡང་མ་ཡིན་ལ་རྩོད་པ་ཡང་མ་ཡིན་པ་ནི་རྣམ་པ་དེ་དག་མ་གཏོགས་པའོ། །དགེ་སློང་དག་འགྱེད་པའི་རྩོད་པ་ལ་རྩོད་པ་ཞི་བར་བྱེད་པའི་ཆོས་དུ་ཞིག་གིས་འདུལ་བར་བྱ། ཞི་བར་བྱ། ཉེ་བར་ཞི་བར་བྱ་ཞེ་ན། བཀའ་སྩལ་
པ། གཉིས་ཀྱིས་ཏེ། མངོན་སུམ་དུ་འདུལ་བར་འོས་པ་དང༌། གང་ཡང་ཚུལ་ཤིང་མང་པོ་བླང་བས་སོ། །མངོན་སུམ་དུ་འདུལ་བ་ནི་ཇི་ལྟར་རྩོད་པ་ཞི་བར་བྱེད་པ་ཡིན། ཇི་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ་
མངོན་སུམ་དུ་འདུལ་བར་འོས་པའི་རྩོད་པ་ཞི་བར་བྱེད་པས་འདུལ་བ་དང༌། ཞི་བ་དང༌། ཉེ་བར་ཞི་བར་བྱེད་པ་ཡིན་ཞེ་ན། སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་
ར་བར་དབྱར་བཞུགས་པར་ཞལ་གྱིས་བཞེས་སོ། །དེའི་ཚེ་དགེ་སློང་རབ་ཏུ་མང་པོ་དག་ལྗོངས་ཤིག་ཏུ་དབྱར་གནས་པར་དམ་བཅས་པ་ལས་དེ་རྣམས་དབྱར་གྱི་ནང་ལོགས་སུ་འཐབ་པ་དང༌། མཚང་འདྲུ་བ་
<pb id="3.256a"/>
དང༌། འཐབ་མོ་དང༌། འགྱེད་པ་བྱུང་ནས། དེ་རྣམས་ཀྱིས་རྩོད་པ་དེ་ཚེ་དང་ལྡན་པ་ཤཱ་རིའི་བུ་དང༌། མཽད་གལ་གྱི་བུ་ལ་གཏད་པ་དང༌། དེ་གཉིས་ཀྱིས་སྟོན་པའི་བསྟན་པའི་ཆོས་འདུལ་བས་རྩོད་པ་ཞི་བར་
བྱས་སོ། །དེ་ནས་དགེ་སློང་རབ་ཏུ་མང་པོ་ལྗོངས་སུ་དབྱར་གནས་པའི་དབྱར་གྱི་ཟླ་བ་གསུམ་པོ་དག་འདས་པ་དང༌། ཆོས་གོས་བྱས་པ་དང་ལྡན། ཆོས་གོས་ཟིན་པ་དང་ལྡན་ནས་ལྷུང་བཟེད་དང་ཆོས་གོས་བླངས་ཏེ་མཉན་
ཡོད་གང་ན་བ་དེར་རྒྱུ་ཞིང་དོང་ནས། རིམ་གྱིས་རྒྱུ་ཞིང་དོང་བ་དང་མཉན་ཡོད་དུ་ཕྱིན་ཏོ། །དེ་ནས་དགེ་སློང་རབ་ཏུ་མང་པོས་ལྷུང་བཟེད་དང་ཆོས་གོས་མཁོས་སུ་ཕབ་ནས་རྐང་པ་བཀྲུས་ཏེ། བཅོམ་ལྡན་འདས་གང་ན་བ་
དེར་དོང་ནས་ལྷགས་པ་དང༌། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཆོས་ཉིད་ཀྱིས་སངས་རྒྱས་བཅོམ་ལྡན་འདས་རྣམས་ནི་བློ་བུར་པའི་དགེ་སློང་རྣམས་ལ་སོ་སོར་ཡང་
དག་པར་དགའ་བར་མཛད་པ་འདིས་སོ་སོར་ཡང་དག་པར་དགའ་བར་མཛད་པ་ཡིན་པས། བཅོམ་ལྡན་འདས་ཀྱིས་སོ་སོར་ཡང་དག་པར་དགའ་བར་མཛད་པས་དགེ་སློང་རབ་ཏུ་མང་པོ་ལ་ཀྱེ་དགེ་སློང་དག་ཁྱེད་ཅག་
གང་ནས་འདིར་འོངས། གང་དུ་ཁྱེད་ཅག་དབྱར་གནས། བཙུན་པ་བདག་ཅག་ནི་ལྗོངས་ཤིག་ནས་འདིར་མཆིས་ཏེ། ལྗོངས་ཤིག་ན་བདག་ཅག་དབྱར་གནས་ལགས་སོ། །དགེ་སློང་དག་ཁྱེད་ཅག་ཇི་ག་ལྗོངས་སུ་བདེ་
བ་ལ་རེག་པར་དབྱར་གནས་སམ། ཁྱེད་བསོད་སྙོམས་ཀྱིས་ཕོངས་པར་མ་གྱུར་ཏམ། བཙུན་པ་མད་པར་བདག་ཅག་ལྗོངས་སུ་བདེ་བ་ལ་རེག་པར་གནས་པས་དབྱར་གནས་ཤིང་བདག་ཅག་བསོད་སྙོམས་
ཀྱིས་ཀྱང་ཕོངས་པར་མ་གྱུར་ཏོ། །དེ་ལྟ་ལགས་མོད་ཀྱི་བདག་ཅག་དབྱར་གྱི་ནང་ལོགས་སུ་འཐབ་པ་དང༌། མཚང་འདྲུ་བ་དང༌། འཐབ་མོ་དང༌། འགྱེད་པ་བྱུང་ནས་བདག་ཅག་གིས་རྩོད་པ་དེ་ཚེ་དང་ལྡན་པ་ཤཱ་
<pb id="3.256b"/>
རིའི་བུ་དང༌། མཽད་གལ་གྱི་བུ་ལ་གཏད་པ་དང༌། དེ་གཉིས་ཀྱིས་སྟོན་པའི་བསྟན་པ་ཆོས་འདུལ་བས་རྩོད་པ་དེ་ཞི་བར་བགྱིས་ལགས་སོ། །བཅོམ་ལྡན་འདས་ཀྱིས་དགོངས་པ། ཀྱེ་མའོ་ངའི་ཉན་ཐོས་སྐམ་ལ་གནས་
པ་དག་གིས་ནི་སྟོན་པའི་བསྟན་པ་ཆོས་འདུལ་བས་རྩོད་པ་སྐྱེས་ཤིང་བྱུང་བ་ཞི་བར་ནུས་སོ་སྙམ་ནས། དགེ་སློང་དག་དེ་ལྟ་བས་ན་སྐམ་ལ་གནས་པའི་དགེ་སློང་རྣམས་ཀྱིས་སྟོན་པའི་བསྟན་པ་ཆོས་འདུལ་བས་རྩོད་པ་
སྐྱེས་ཤིང་བྱུང་བ་ཞི་བར་བྱའོ། །དགེ་སློང་རྣམས་ཀྱིས་སྐམ་ལ་གནས་པ་དང་དུ་ཡིན་པ་མ་ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། གང་དག་དགེ་འདུན་ལ་མི་ལྟོས་པར་རྩོད་པ་སྐྱེས་ཤིང་བྱུང་བ་ཞི་བར་ནུས་པའོ། །
དེ་ཡང་གསུམ་སྟེ། སྐམ་ལ་གནས་པ་ལུས་ཀྱིས་བསྡམས་པ་མ་ཡིན་ཞིང་ངག་གིས་ཀྱང་མ་ཡིན་པ་ཡང་ཡོད། ལུས་ཀྱིས་བསྡམས་ལ་ངག་གིས་མ་ཡིན་པ་ཡང་ཡོད། ལུས་དང་ངག་གིས་བསྡམས་པ་ཡང་ཡོད་དོ། །
ལུས་ཀྱིས་བསྡམས་པ་མ་ཡིན་ཞིང་ངག་གིས་ཀྱང་མ་ཡིན་པ་གང་ཞེ་ན། འདི་ལྟ་སྟེ། སྐམ་ལ་གནས་པ་དགེ་སློང་འཐབ་པར་གྱུར། མཚང་འདྲུ་བར་གྱུར། འཐབ་མོ་བྱུང༌། འགྱེད་པར་གྱུར་ནས་ཕྱོགས་
དང་ཕྱོགས་གཞན་དུ་གནས་པ་རྣམས་ཀྱི་དྲུང་དུ་བདག་ཉིད་སོང་ནས་འདི་སྐད་ཅེས་ཚེ་དང་ལྡན་པ་དག་ལེགས་སོ། །རྩོད་པ་འདི་ནི་ལེགས་པར་བཟུང་བ་ཡིན་གྱི་ཉེས་པར་བཟུང་བ་མ་ཡིན། ལེགས་པར་སྦྱར་བ་ཡིན་
གྱི་ཉེས་པར་སྦྱར་བ་མ་ཡིན། ལེགས་པར་བརྟགས་པ་ཡིན་གྱི་ཉེས་པར་བརྟགས་པ་མ་ཡིན་པས་འདི་དང་འདི་ནི་སྨྲོས་ཤིག །འདི་དང་འདི་ནི་མ་སྨྲ་ཤིག །ཚེ་དང་ལྡན་པ་དག་ཕ་རོལ་པོ་དག་ཆོམ་ཤིག ། 
ཕ་རོལ་པོ་དག་གིས་ཆོམས་ས་རེ། བདག་ནི་ཚེ་དང་ལྡན་པ་དག་གི་ཕྱོགས་དང་དཔུང་དང་གྲོགས་བྱེད་པ་ཡིན་ནོ་ཞེས་སྨྲ་ཞིང༌། ཕྱོགས་གཅིག་ཤོས་ཀྱི་དྲུང་དུ་ཡང་བདག་ཉིད་སོང་ནས་འདི་སྐད་ཅེས། ཚེ་དང་
<pb id="3.257a"/>
ལྡན་པ་དག་ལེགས་སོ། །རྩོད་པ་འདི་ནི་ལེགས་པར་བཟུང་བ་ཡིན་གྱི་ཉེས་པར་བཟུང་བ་མ་ཡིན། ལེགས་པར་སྦྱར་བ་ཡིན་གྱི་ཉེས་པར་སྦྱར་བ་མ་ཡིན། ལེགས་པར་བརྟགས་པ་ཡིན་གྱི་ཉེས་པར་
བརྟགས་པ་མ་ཡིན་པས་འདི་དང་འདི་ནི་སྨྲོས་ཤིག །འདི་དང་འདི་ནི་མ་སྨྲ་ཤིག །ཚེ་དང་ལྡན་པ་དག་གིས་ཕ་རོལ་པོ་དག་ཆོམ་ཤིག །ཕ་རོལ་པོ་དག་གིས་ཆོམས་ས་རེ། བདག་ནི་ཚེ་དང་ལྡན་པ་དག་གི་ཕྱོགས་
དང༌། དཔུང་དང༌། གྲོགས་ཡིན་ནོ་ཞེས་སྨྲ་བ་སྟེ། འདི་ནི་སྐམ་ལ་གནས་པ་ལུས་ཀྱིས་བསྡམས་པ་མ་ཡིན་ཞིང་ངག་གིས་ཀྱང་མ་ཡིན་པའོ། །སྐམ་ལ་གནས་པ་ལུས་ཀྱིས་བསྡམས་ལ་ངག་གིས་མ་ཡིན་པ་གང་ཞེ་
ན། འདི་ལྟ་སྟེ། སྐམ་ལ་གནས་པའི་དགེ་སློང་འཐབས་པར་གྱུར། མཚང་འདྲུ་བར་གྱུར། འཐབ་མོ་བྱུང༌། འགྱེད་པར་གྱུར་ནས་གནས་ཤིང་ཕྱོགས་དང་ཕྱོགས་གཞན་དུ་གནས་པ་རྣམས་ཀྱིས་ཕྱོགས་
གཅིག་ཏུ་བདག་ཉིད་མི་འགྲོ་མོད་ཀྱི་ཕོ་ཉ་བཏང་ནས་ཚེ་དང་ལྡན་པ་དག་ལེགས་སོ། །རྩོད་པ་འདི་ནི་ལེགས་པར་བཟུང་བ་ཡིན་གྱི་ཉེས་པར་བཟུང་བ་མ་ཡིན། ལེགས་པར་སྦྱར་བ་ཡིན་གྱི་ཉེས་པར་སྦྱར་
བ་མ་ཡིན། ལེགས་པར་བརྟགས་པ་ཡིན་གྱི་ཉེས་པར་བརྟགས་པ་ནི་མ་ཡིན་པས་འདི་དང་འདི་ནི་སྨྲོས་ཤིག །འདི་དང་འདི་ནི་མ་སྨྲ་ཤིག །ཚེ་དང་ལྡན་བདག་གིས་ཕ་རོལ་པོ་དག་ཆོམ་ཤིག །ཕ་རོལ་པོ་དག་
གིས་ཆོམས་ས་རེ། བདག་ནི་ཚེ་དང་ལྡན་པ་དག་གི་ཕྱོགས་དང་དཔུང་དང༌། གྲོགས་ཡིན་ནོ། །ཕྱོགས་གཅིག་ཤོས་སུ་ཡང་བདག་ཉིད་མི་འགྲོ་མོད་ཀྱི་ཕོ་ཉ་བཏང་ནས་ཚེ་དང་ལྡན་པ་དག་ལེགས་སོ། །རྩོད་པ་
ནི་ལེགས་པར་བཟུང་བ་ཡིན་གྱི་ཉེས་པར་བཟུང་བ་མ་ཡིན། ལེགས་པར་སྦྱར་བ་ཡིན་གྱི་ཉེས་པར་སྦྱར་བ་མ་ཡིན། ལེགས་པར་བརྟགས་པ་ཡིན་གྱི་ཉེས་པར་བརྟགས་པ་མ་ཡིན་པས་འདི་དང་འདི་ནི་སྨྲོས་
<pb id="3.257b"/>
ཤིག །འདི་དང་འདི་ནི་མ་སྨྲ་ཤིག །ཚེ་དང་ལྡན་པ་དག་གིས་ཕ་རོལ་པོ་དག་ཆོམ་ཤིག །ཕ་རོལ་པོ་དག་གིས་ཆོམས་ས་རེ། བདག་ནི་ཚེ་དང་ལྡན་པ་དག་གི་ཕྱོགས་དང༌། དཔུང་དང༌། གྲོགས་ཡིན་ནོ་ཞེས་ཟེར་བ་སྟེ། 
འདི་ནི་སྐམ་ལ་གནས་པ་ལུས་ཀྱིས་བསྡམས་པ་ངག་གིས་མ་ཡིན་པ་ཡིན་ནོ། །སྐམ་ལ་གནས་པ་ལུས་དང་ངག་གིས་བསྡམས་པ་གང་ཞེ་ན། འདི་ལྟ་སྟེ། སྐམ་ལ་གནས་པ་དགེ་སློང་འཐབ་པར་གྱུར། མཚང་འདྲུ་བར་
གྱུར་འཐབ་མོ་བྱུང༌། འགྱེད་པར་གྱུར་ནས་གནས་ཤིང་ཕྱོགས་གཞན་དང་གཞན་ལ་གནས་པ་རྣམས་ཀྱིས་ཕྱོགས་གཅིག་ཏུ་བདག་ཉིད་མི་འགྲོ་ཞིང་ཕོ་ཉ་ཡང་གཏོང་བར་མི་བྱེད་ལ། ཕྱོགས་གཅིག་ཤོས་སུ་ཡང་བདག་
ཉིད་མི་འགྲོ་ཞིང་ཚིག་གིས་ཕོ་ཉ་ཡང་གཏོང་བར་མི་བྱེད་པའོ། །དེ་ལ་སྐམ་ལ་གནས་པ་ལུས་ཀྱིས་བསྡམས་པ་མ་ཡིན་ཞིང་ངག་གིས་ཀྱང་མ་ཡིན་པ་གང་ཡིན་པ་དེ་ལྟ་བུའི་སྐམ་ལ་གནས་པ་ཡང་མ་བསྐོས་པ་ནི་བསྐོ་བར་མི་བྱའོ། །
བསྐོས་པ་ནི་དབྱུང་བར་བྱའོ། །དེ་ཅིའི་ཕྱིར་ཞེ་ན། དེ་ལྟ་བུ་སྐམ་ལ་གནས་པ་ལ་བརྟེན་ནས་དགེ་འདུན་ལ་རྩོད་པ་མ་བྱུང་བ་རྣམས་ནི་འབྱུང་ལ། བྱུང་བ་རྣམས་ནི་སྟོན་པའི་བསྟན་པ་ཆོས་འདུལ་བས་མྱུར་དུ་ཞི་བར་མི་འགྱུར་རོ། །
དེ་ལ་སྐམ་ལ་གནས་པ་ལུས་ཀྱིས་བསྡམས་ལ་ངག་གིས་མ་ཡིན་པ་གང་ཡིན་པ་དེ་ལྟ་བུའི་སྐམ་ལ་གནས་པ་ཡང་མ་བསྐོས་པ་ནི་བསྐོ་བར་མི་བྱའོ། །བསྐོས་པ་ནི་དབྱུང་བར་བྱའོ། །དེ་ཅིའི་ཕྱིར་ཞེ་ན། དེ་ལྟ་བུའི་སྐམ་ལ་
གནས་པ་ལ་བརྟེན་ནས་ཀྱང་དགེ་འདུན་ལ་རྩོད་པ་མ་བྱུང་བ་རྣམས་ནི་འབྱུང་ལ། བྱུང་བ་རྣམས་ནི་སྟོན་པའི་བསྟན་པ་ཆོས་འདུལ་བས་མྱུར་དུ་ཞི་བར་མི་འགྱུར་རོ། །དེ་ལ་སྐམ་ལ་གནས་པ་ལུས་དང་ངག་གིས་བསྡམས་
པ་གང་ཡིན་པ་དེ་ལྟ་བུའི་སྐམ་ལ་གནས་པ་མ་བསྐོས་པ་ནི་བསྐོ་བར་བྱའོ། །བསྐོས་པ་ནི་དབྱུང་བར་མི་བྱའོ། །དེ་ཅིའི་ཕྱིར་ཞེ་ན། དེ་ལྟ་བུའི་སྐམ་ལ་གནས་པ་ལ་བརྟེན་ནས་དགེ་འདུན་ལ་རྩོད་པ་མ་བྱུང་བ་རྣམས་ནི་
<pb id="3.258a"/>
མི་འབྱུང་ལ། བྱུང་བ་རྣམས་ནི་སྟོན་པའི་བསྟན་པ་ཆོས་འདུལ་བས་མྱུར་དུ་ཞི་བར་འགྱུར་རོ། །དགེ་སློང་དག་དེ་ལྟ་བུའི་སྐོམ་ལ་གནས་པ་ནི་རྩོད་པ་ཞི་བར་བྱེད་པ་ཡིན་གྱི། གཞན་དག་ནི་མ་ཡིན་ནོ། །དེ་ལྟ་བུ་
སྐམ་ལ་གནས་པ་རྣམས་ཀྱིས་རྩོད་པ་སྐྱེས་ཤིང་བྱུང་བ་ཞི་བར་བྱ་སྟེ། དེ་ལྟ་བུའི་སྐམ་ལ་གནས་པ་རྣམས་ཀྱིས་རྩོད་པ་ཞི་བར་བྱས་པ་ནི་མངོན་སུམ་དག་པ་ཡིན་ནོ། །དེ་ལ་མངོན་སུམ་ཇི་ལྟ་བུ་ཞེ་ན། མངོན་སུམ་ནི་གཉིས་ཏེ། གང་
ཟག་མངོན་སུམ་དང༌། ཆོས་མངོན་སུམ་མོ། །གང་ཟག་མངོན་སུམ་གང་ཞེ་ན། གང་དག་གིས་རྩོད་པ་དེ་ཞི་བར་བྱེད་པ་དང༌། གང་དག་གིས་རྩོད་པ་དེ་ཞི་བར་བྱ་བ་དེ་དག་ཐམས་ཅད་འདུས་པར་གྱུར་ཅིང་མངོན་སུམ་དུ་གྱུར་པ་སྟེ། འདི་ནི་
གང་ཟག་མངོན་སུམ་ཞེས་བྱའོ། །ཆོས་མངོན་སུམ་གང་ཞེ་ན། སྟོན་པའི་བསྟན་པ་གང་དང༌། ཆོས་གང་དང༌། འདུལ་བ་གང་དང་གང་གིས་རྩོད་པ་དེ་ཞི་བར་འགྱུར་བ་སྟོན་པའི་བསྟན་པ་དེ་དང༌། ཆོས་དེ་དང༌། འདུལ་བ་དེས་
རྩོད་པ་དེ་ཞི་བར་བྱེད་པ་འདི་ནི་ཆོས་མངོན་སུམ་ཞེས་བྱའོ། །གལ་ཏེ་དགེ་སློང་སྐམ་ལ་གནས་པ་དག་གིས་རྩོད་པ་དེ་ཞི་བར་བྱེད་མི་ནུས་ན་དེ་རྣམས་ཀྱིས་རྩོད་པ་དེ་དགེ་འདུན་ལ་གཏད་པར་བྱ་ཞིང༌། དགེ་འདུན་གྱིས་སྟོན་པའི་བསྟན་པ་
ཆོས་འདུལ་བས་རྩོད་པ་དེ་ཞི་བར་བྱའོ། །དགེ་འདུན་གྱིས་སྟོན་པའི་བསྟན་པ་ཆོས་འདུལ་བས་རྩོད་པ་དེ་ཞི་བར་བྱས་ན་ལེགས་པར་ཞི་བར་བྱས་པའོ་ཞེས་བརྗོད་པར་བྱ་སྟེ། མངོན་སུམ་དག་པ་ཡིན་ནོ། །དེ་ལ་མངོན་སུམ་ཇི་ལྟ་
བུ་ཡིན་ཞེ་ན། མངོན་སུམ་ནི་གསུམ་སྟེ། དགེ་འདུན་མངོན་སུམ་དང༌། གང་ཟག་མངོན་སུམ་དང༌། ཆོས་མངོན་སུམ་མོ། །དགེ་འདུན་མངོན་སུམ་གང་ཞེ་ན། མཚམས་ན་གནས་པའི་དགེ་སློང་བྱ་བར་འོས་པ་ཇི་སྙེད་བ་དེ་དག་
ཐམས་ཅད་འདུས་ཤིང་མངོན་སུམ་དུ་གྱུར་པ་དང༌། འདུན་པ་བླང་བར་འོས་པ་རྣམས་ལས་འདུན་པ་བླངས་པ་དང༌། དགེ་སློང་རྣམས་འདུས་ཤིང་མངོན་སུམ་དུ་གྱུར་ཀྱང་མི་བཏུབ་ཅིང་གཤེ་བ་གང་དག་གིས་གཤེ་བར་འོས་པ་
<pb id="3.258b"/>
རྣམས་མི་བཏུབ་པ་མེད་ཅིང་མི་གཤེ་ལ་ལས་དག་བྱེད་པ་འདི་ནི་དགེ་འདུན་མངོན་སུམ་ཞེས་བྱའོ། །གང་ཟག་མངོན་སུམ་གང་ཞེ་ན། གང་དག་གིས་རྩོད་པ་དེ་ཞི་བར་བྱེད་པ་དང༌། གང་དག་གི་རྩོད་པ་དེ་ཞི་བར་བྱ་བ་དེ་
ཐམས་ཅད་འདུས་ཤིང་མངོན་སུམ་དུ་གྱུར་པ་སྟེ། འདི་ནི་གང་ཟག་མངོན་སུམ་ཞེས་བྱའོ། །ཆོས་མངོན་སུམ་གང་ཞེ་ན། སྟོན་པའི་བསྟན་པ་གང་དང༌། ཆོས་གང་དང༌། འདུལ་བ་གང་གིས་རྩོད་པ་དེ་ཉེ་བར་ཞི་བར་
འགྱུར་བའི་སྟོན་པའི་བསྟན་པ་དེ་དང༌། ཆོས་དེ་དང༌། འདུལ་བ་དེས་རྩོད་པ་དེ་ཞི་བར་བྱེད་པ་འདི་ནི་ཆོས་མངོན་སུམ་ཞེས་བྱའོ། །གལ་ཏེ་དགེ་འདུན་གྱིས་རྩོད་པ་དེ་ཞི་བར་བྱ་མི་ནུས་ན་དེའི་འོག་ཏུ་དགེ་འདུན་གྱིས་དགེ་སློང་
གསལ་བ་བཅུ་འམ་བཅུ་གཉིས་བསྐོ་བར་བྱའོ། །བསྐོ་བ་ནི་འདི་ལྟར་བྱ་སྟེ། གནས་མལ་བཤམས་ནས་གཎ་ཌཱི་བརྡུངས་ལ་དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ལ། དགེ་འདུན་ཐམས་ཅད་ཚོགས་
ཤིང་འཐུན་པར་གྱུར་པ་དང༌། རེ་ཤིག་ཐོག་མར་སྤྲོ་བར་བྱ་སྟེ། སངས་རྒྱས་སྐྱོང་དང༌། ཆོས་སྦྱིན་དང༌། དགེ་འདུན་སྡེ་ཁྱོད་གསལ་བ་ཡིན་ན་མཚམས་ཀྱི་ཕྱི་ལོགས་སུ་དོང་ནས་དགེ་འདུན་གྱི་རྩོད་པ་ཞི་བར་སྤྲོ་འམ། 
གལ་ཏེ་སྤྲོ་བར་གྱུར་ན་དེ་རྣམས་ཀྱིས་སྤྲོའོ་ཞེས་བརྗོད་པར་བྱའོ། །དེའི་འོག་ཏུ་དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་གསོལ། སངས་རྒྱས་སྐྱོང་དང༌། ཆོས་སྦྱིན་
དང༌། དགེ་འདུན་སྡེ་འདི་རྣམས་གསལ་བ་ལགས་ཏེ་མཚམས་ཀྱི་སླད་རོལ་དུ་མཆིས་ནས་དགེ་འདུན་གྱི་རྩོད་པ་ཞི་བར་བགྱི་བར་སྤྲོ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་
དང༌། འདི་ལྟར་དགེ་འདུན་གྱིས་སངས་རྒྱས་སྐྱོང་དང༌། ཆོས་སྦྱིན་དང༌། དགེ་འདུན་སྡེ་གསལ་བ་རྣམས་བསྐོས་ཏེ། སངས་རྒྱས་སྐྱོང་དང༌། ཆོས་སྦྱིན་དང༌། དགེ་འདུན་སྡེ་གསལ་བ་མཚམས་ཀྱི་སླད་རོལ་དུ་མཆིས་ནས་
<pb id="3.259a"/>
དགེ་འདུན་གྱི་རྩོད་པ་ཞི་བར་བགྱིད་པར་འགྱུར་རོ། །འདི་ནི་གསོལ་བའོ། །ལས་བྱ་བ་ནི། དགེ་འདུན་བཙུན་པ་རྣམས་གསན་དུ་གསོལ། སངས་རྒྱས་སྐྱོང་དང༌། ཆོས་སྦྱིན་དང༌། དགེ་འདུན་སྡེ་འདི་རྣམས་
གསལ་བ་ལགས་ཏེ་མཚམས་ཀྱི་སླད་རོལ་དུ་མཆིས་ནས་དགེ་འདུན་གྱི་རྩོད་པ་ཞི་བར་བགྱི་བར་སྤྲོ་ནས། དེའི་སླད་དུ་དགེ་འདུན་གྱིས་སངས་རྒྱས་སྐྱོང་དང་། ཆོས་སྦྱིན་དང༌། དགེ་འདུན་སྡེ་གསལ་བ་རྣམས་བསྐོས་ཏེ། སངས་རྒྱས་
སྐྱོང་དང༌། ཆོས་སྦྱིན་དང༌། དགེ་འདུན་སྡེ་གསལ་བ་རྣམས་མཚམས་ཀྱི་སླད་རོལ་དུ་མཆིས་ནས་དགེ་འདུན་གྱི་རྩོད་པ་ཞི་བར་བགྱིད་ན། ཚེ་དང་ལྡན་པ་གང་དག་སངས་རྒྱས་སྐྱོང་དང༌། ཆོས་སྦྱིན་དང༌། དགེ་འདུན་སྡེ་གསལ་བ་
རྣམས་བསྐོས་ཏེ། སངས་རྒྱས་སྐྱོང་དང༌། ཆོས་སྦྱིན་དང༌། དགེ་འདུན་སྡེ་གསལ་བ་མཚམས་ཀྱི་སླད་རོལ་དུ་མཆིས་ནས་དགེ་འདུན་གྱི་རྩོད་པ་ཞི་བར་བགྱི་བར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་
བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་སངས་རྒྱས་སྐྱོང་དང༌། ཆོས་སྦྱིན་དང༌། དགེ་འདུན་སྡེ་གསལ་བ་དེ་རྣམས་མཚམས་གྱི་སླད་རོལ་དུ་མཆིས་ནས་དགེ་འདུན་གྱི་
རྩོད་པ་ཞི་བར་བགྱི་བར་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །གསལ་བ་རྣམས་ཀྱིས་སྟོན་པའི་བསྟན་པ་ཆོས་འདུལ་བས་རྩོད་པ་དེ་ཞི་བར་བྱའོ། །གསལ་བ་རྣམས་ཀྱིས་སྟོན་པའི་
བསྟན་པ་ཆོས་འདུལ་བས་རྩོད་པ་དེ་ཞི་བར་བྱས་ན་ལེགས་པར་ཞི་བར་བྱས་པར་བརྗོད་པར་བྱ་སྟེ། མངོན་སུམ་དག་པ་ཡིན་ནོ། །དེ་ལ་མངོན་སུམ་དག་པ་ཇི་ལྟ་བུ་ཞེ་ན། མངོན་སུམ་ནི་གཉིས་ཏེ། གང་ཟག་མངོན་
སུམ་དང༌། ཆོས་མངོན་སུམ་མོ། །གང་ཟག་མངོན་སུམ་གང་ཞེ་ན། གང་དག་གིས་རྩོད་པ་དེ་ཞི་བར་བྱེད་པ་དང༌། གང་དག་གི་རྩོད་པ་དེ་དག་ཞི་བར་བྱ་བ་དེ་ཐམས་ཅད་འདུས་ཤིང་མངོན་སུམ་དུ་གྱུར་པ་སྟེ། འདི་ནི་
<pb id="3.259b"/>
གང་ཟག་མངོན་སུམ་ཞེས་བྱའོ། །ཆོས་མངོན་སུམ་གང་ཞེ་ན། སྟོན་པའི་བསྟན་པ་གང་དང༌། ཆོས་གང་དང༌། འདུལ་བ་གང་གིས་རྩོད་པ་དེ་ཞི་བར་འགྱུར་བའི་སྟོན་པའི་བསྟན་པ་དེ་དང༌། ཆོས་དེ་དང༌། འདུལ་བ་དེས་རྩོད་པ་དེ་ཞི་བར་བྱེད་
པ་འདི་ནི་ཆོས་མངོན་སུམ་ཞེས་བྱའོ། །གལ་ཏེ་དགེ་སློང་གསལ་བ་རྣམས་ཀྱིས་རྩོད་པ་དེ་ཞི་བར་མི་ནུས་ན་དེ་རྣམས་ཀྱིས་དགེ་སློང་གསལ་བ་བས་ཀྱང་གསལ་བ་བརྒྱད་དམ་དགུ་བསྐོ་བར་བྱ་སྟེ། གསལ་བ་བས་ཀྱང་གསལ་བ་རྣམས་
ཀྱང་སྟོན་པའི་བསྟན་པ་ཆོས་འདུལ་བས་རྩོད་པ་དེ་ཞི་བར་བྱའོ། །གསལ་བ་བས་ཀྱང་གསལ་བ་རྣམས་ཀྱིས་རྩོད་པ་དེ་ཞི་བར་བྱས་ན་ལེགས་པར་ཞི་བར་བྱས་པར་བརྗོད་པར་བྱའོ། །གལ་ཏེ་དགེ་སློང་གསལ་བ་བས་ཀྱང་གསལ་
བ་རྣམས་ཀྱིས་རྩོད་པ་དེ་ཞི་བར་བྱ་མི་ནུས་ན་དེ་རྣམས་ཀྱིས་རྩོད་པ་དེ་དགེ་འདུན་ལ་གཏད་པར་བྱའོ། །དེ་ནས་དགེ་འདུན་གྱིས་དགེ་སློང་རྩོད་པ་དེ་སྦེད་པ་བསྐོ་བར་བྱའོ། །ཆོས་ལྔ་དང་ལྡན་པའི་དགེ་སློང་རྩོད་པ་སྦེད་པ་
མ་བསྐོས་པ་ནི་བསྐོ་བར་མི་བྱའོ། །བསྐོས་པ་ནི་དབྱུང་བར་བྱའོ། །ལྔ་གང་ཞེ་ན། འདུན་པས་འགྲོ་བ་དང༌། ཞེ་སྡང་གིས་འགྲོ་བ་དང༌། གཏི་མུག་གིས་འགྲོ་བ་དང༌། འཇིགས་པས་འགྲོ་བ་དང༌། རྩོད་པ་སྦོས་པ་དང་མ་སྦོས་
པ་མི་ཤེས་པ་སྟེ། ཆོས་འདི་ལྔ་དང་ལྡན་པའི་དགེ་སློང་རྩོད་པ་སྦེད་པ་མ་བསྐོས་པ་ནི་བསྐོ་བར་མི་བྱའོ། །བསྐོས་པ་ནི་དབྱུང་བར་བྱའོ། །ཆོས་ལྔ་དང་ལྡན་པའི་དགེ་སློང་རྩོད་པ་སྦེད་པ་མ་བསྐོས་པ་ནི་བསྐོ་བར་བྱའོ། །བསྐོས་པ་ནི་དབྱུང་བར་
མི་བྱའོ། །ལྔ་གང་ཞེ་ན། འདུན་པས་མི་འགྲོ་བ་དང༌། ཞེ་སྡང་གིས་མི་འགྲོ་བ་དང༌། གཏི་མུག་གིས་མི་འགྲོ་བ་དང༌། འཇིགས་པས་མི་འགྲོ་བ་དང༌། རྩོད་པ་སྦོས་པ་དང་མ་སྦོས་པ་ཤེས་པ་སྟེ། ཆོས་འདི་ལྔ་དང་ལྡན་པའི་དགེ་སློང་རྩོད་
པ་སྦེད་པ་མ་བསྐོས་པ་ནི་བསྐོ་བར་བྱའོ། །བསྐོས་པ་ནི་དབྱུང་བར་མི་བྱའོ། །བསྐོས་པ་ནི་འདི་ལྟར་བྱ་སྟེ། གནས་མལ་བཤམས་ལ་གཎ་ཌཱི་བརྡུངས་ཏེ་དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ལ། དགེ་འདུན་ཐམས་ཅད་
<pb id="3.260a"/>
ཚོགས་ཤིང་འཐུན་པར་གྱུར་པ་དང༌། རེ་ཤིག་ཐོག་མར་སྤྲོ་བར་བྱ་སྟེ། ཚེ་དང་ལྡན་པ་ཁྱོད་དགེ་འདུན་གྱི་རྩོད་པ་སྦེད་པ་སྤྲོ་འམ། གལ་ཏེ་སྤྲོ་ན་དེས་སྤྲོའོ་ཞེས་བརྗོད་པར་བྱའོ། །དེའི་འོག་ཏུ་དགེ་སློང་གཅིག་གིས་གསོལ་
བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་གསོལ། རྩོད་པ་སྦེད་པའི་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་རྩོད་པ་སྦེད་པར་སྤྲོ་ན། གལ་ཏེ་དགེ་འདུན་གྱི་དུས་ལ་བབ་ཅིང༌། བཟོད་ན་དགེ་འདུན་གྱིས་
གནང་བར་མཛོད་ཅིག་དང༌། འདི་ལྟར་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་རྩོད་པ་སྦེད་པར་བསྐོས་ཏེ། རྩོད་པ་སྦེད་པའི་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་རྩོད་པ་སྦེད་པར་འགྱུར་རོ། །འདི་ནི་གསོལ་
བའོ། །ལས་བྱ་བ་ནི། དགེ་འདུན་བཙུན་པ་རྣམས་གསན་དུ་གསོལ། རྩོད་པ་སྦེད་པའི་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་རྩོད་པ་སྦེད་པར་སྤྲོ་ནས། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་རྩོད་པ་སྦེད་
པར་བསྐོས་ཏེ། རྩོད་པ་སྦེད་པའི་དགེ་སློང་མིང་འདི་ཞེས་བགྱི་བ་དགེ་འདུན་གྱི་རྩོད་པ་སྦེད་པར་བགྱི་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་རྩོད་པ་སྦེད་པར་བསྐོས་ཏེ། རྩོད་པ་སྦེད་པའི་དགེ་སློང་མིང་འདི་ཞེས་
བགྱི་བ་དགེ་འདུན་གྱི་རྩོད་པ་སྦེད་པར་བགྱི་བར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་རྩོད་པ་སྦེད་པ་མིང་འདི་
ཞེས་བགྱི་བ་དགེ་འདུན་གྱི་རྩོད་པ་སྦེད་པར་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །ངས་རྩོད་པ་སྦེད་པའི་དགེ་སློང་གི་ཀུན་དུ་སྤྱོད་པའི་ཆོས་བཅའ་བར་བྱ་སྟེ། རྩོད་པ་སྦེད་པའི་དགེ་སློང་གིས་
རྩོད་པ་དེ་གནས་བརྟན་དང་བཅས། སོ་སོར་ཐར་པ་དང་བཅས་པའི་དགེ་འདུན་ལ་གཏད་པར་བྱ་ཞིང་རྒན་རབས་ཇི་ལྟ་བ་བཞིན་དུ་བརྗོད་པར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། རྩོད་པ་འདི་གནས་ག་གེ་མོ་ཞིག་ཏུ་
<pb id="3.260b"/>
གཞི་འདི་ལས་བྱུང་ནས་དུས་འདི་སྲིད་ཅིག་ལོན་ཏེ། རྩོད་པ་དེ་སྐམ་ལ་གནས་པའི་དགེ་སློང་རྣམས་ཀྱིས་ཞི་བར་བགྱི་བར་རྔོ་མ་ཐོག་ནས། དེ་རྣམས་ཀྱིས་དགེ་འདུན་ལ་གཏད་པ་ལས་དགེ་འདུན་གྱིས་ཀྱང་མ་སྤྱོད་ནས། དེས་གསལ་
བའི་དགེ་སློང་རྣམས་བསྐོས་པ་ལས་དགེ་སློང་གསལ་བ་རྣམས་ཀྱིས་རྔོ་མ་ཐོག་ནས། དེ་རྣམས་ཀྱིས་ཀྱང་དགེ་སློང་གསལ་བ་བས་ཀྱང་གསལ་བ་རྣམས་བསྐོས་པ་ལས་དགེ་སློང་གསལ་བ་བས་ཀྱང་གསལ་བ་དེ་རྣམས་ཀྱིས་ཀྱང་རྔོ་མ་
ཐོག་ནས། དེ་རྣམས་ཀྱིས་ཀྱང་དགེ་འདུན་ལ་གཏད་པ་དང༌། དགེ་འདུན་གྱིས་ཀྱང་བདག་དགེ་སློང་མིང་འདི་ཞེས་བགྱི་བ་རྩོད་པ་སྦེད་པར་བསྐོས་ནས། བདག་དགེ་སློང་རྩོད་པ་སྦེད་པ་མིང་འདི་ཞེས་བགྱི་བས་རྩོད་པ་འདི་གནས་བརྟན་
དང་བཅས། སོ་སོར་ཐར་པ་དང་བཅས་པའི་དགེ་འདུན་ལ་དབུལ་གྱིས། དགེ་འདུན་བཙུན་པ་རྣམས་ཀྱིས་འདི་ནས་བཟུང་སྟེ་རྩོད་པ་འདི་ཟླ་བ་དྲུག་གི་མཐའི་བར་གྱིས་ཞི་བར་མཛད་དུ་གསོལ། གནས་བརྟན་དང་བཅས་སོ་སོར་ཐར་
པ་དང་བཅས་པའི་དགེ་འདུན་གྱིས་སྟོན་པའི་བསྟན་པ་ཆོས་འདུལ་བས་རྩོད་པ་དེ་ཞི་བར་བྱའོ། །གནས་བརྟན་དང་བཅས། སོ་སོར་ཐར་པ་དང་བཅས་པའི་དགེ་འདུན་གྱིས་སྟོན་པའི་བསྟན་པ་ཆོས་འདུལ་བས་རྩོད་པ་དེ་ཞི་བར་
བྱས་ན་ལེགས་པར་ཞི་བར་བྱས་པར་བརྗོད་པར་བྱ་སྟེ། མངོན་སུམ་དག་པ་ཡིན་ནོ། །དེ་ལ་མངོན་སུམ་ཇི་ལྟ་བུ་ཞེ་ན། མངོན་སུམ་ནི་གསུམ་སྟེ། དགེ་འདུན་མངོན་སུམ་དང༌། གང་ཟག་མངོན་སུམ་དང༌། ཆོས་མངོན་སུམ་
མོ། །དགེ་འདུན་མངོན་སུམ་གང་ཞེ་ན། མཚམས་ན་གནས་པའི་དགེ་སློང་བྱ་བར་འོས་པ་ཇི་སྙེད་པ་དེ་དག་ཐམས་ཅད་འདུས་ཤིང་མངོན་སུམ་དུ་གྱུར་པ་དང༌། འདུན་པ་བླང་བར་འོས་པ་རྣམས་ལ་འདུན་པ་བླངས་པ་དང༌། དགེ་སློང་
རྣམས་འདུས་ཤིང་མངོན་སུམ་དུ་གྱུར་ཀྱང་མི་བཏུབ་ཅིང་གཤེ་བ་གང་དག་གི་གཤེ་བ་འོས་པ་རྣམས་མི་བཏུབ་པ་མེད་ཅིང་མི་གཤེ་ལ། ལས་དག་བྱེད་པ་འདི་ནི་དགེ་འདུན་མངོན་སུམ་ཞེས་བྱའོ། །གང་ཟག་མངོན་སུམ་གང་ཞེ་ན། གང་
<pb id="3.261a"/>
དག་གིས་རྩོད་པ་དེ་ཞི་བར་བྱེད་པ་དང༌། གང་དག་གི་རྩོད་པ་དེ་ཞི་བར་བྱ་བ་དེ་དག་ཐམས་ཅད་འདུས་ཤིང་མངོན་སུམ་དུ་གྱུར་པ་འདི་ནི་གང་ཟག་མངོན་སུམ་ཞེས་བྱའོ། །ཆོས་མངོན་སུམ་གང་ཞེ་ན། སྟོན་པའི་བསྟན་པ་གང་དང༌། 
ཆོས་གང་དང༌། འདུལ་བ་གང་གིས་རྩོད་པ་དེ་ཞི་བར་གྱུར་པའི་སྟོན་པའི་བསྟན་པ་དེ་དང༌། ཆོས་དེ་དང༌། འདུལ་བ་དེས་རྩོད་པ་དེ་ཞི་བར་བྱེད་པ་འདི་ནི་ཆོས་མངོན་སུམ་ཞེས་བྱའོ། །གལ་ཏེ་གནས་བརྟན་དང་བཅས། སོ་སོར་
ཐར་པ་དང་བཅས་པའི་དགེ་འདུན་གྱིས་རྩོད་པ་དེ་ཞི་བར་བྱེད་མི་ནུས་ན་དེས་རྩོད་པ་དེ་རྩོད་པ་སྦེད་པའི་དགེ་སློང་ཉིད་ལ་གཏད་པར་བྱའོ། །རྩོད་པ་སྦེད་པའི་དགེ་སློང་གིས་མདོ་སྡེ་དང༌། འདུལ་བ་དང༌། མ་མོ་འཛིན་པའི་
དགེ་སློང་རྣམས་ལ་གཏད་པར་བྱ་ཞིང་རྒན་རིམས་ཇི་ལྟ་བ་བཞིན་ལ་བརྗོད་པར་བྱ་སྟེ། ཤེས་ལྡན་མདོ་སྡེ་དང༌། འདུལ་བ་དང༌། མ་མོ་འཛིན་པའི་དགེ་སློང་རྣམས་གསན་དུ་གསོལ། རྩོད་པ་འདི་ནི་གནས་ག་གེ་མོ་ཞིག་
ཏུ་གཞི་འདི་ལས་བྱུང་ནས་དུས་འདི་སྲིད་ཅིག་ལོན་ཏེ། རྩོད་པ་དེ་སྐམ་ལ་གནས་པའི་དགེ་སློང་རྣམས་ཀྱིས་ཞི་བར་བྱེད་མ་ནུས་ནས། དེ་རྣམས་ཀྱིས་དགེ་འདུན་ལ་གཏད་པ་ལས་དགེ་འདུན་གྱིས་ཀྱང་མ་སྤྱོད་ནས། དེས་ཀྱང་དགེ་སློང་
གསལ་བ་རྣམས་བསྐོས་པ་ལས་དགེ་སློང་གསལ་བ་རྣམས་ཀྱིས་ཀྱང་མ་ནུས་ནས། དེ་རྣམས་ཀྱིས་ཀྱང་དགེ་སློང་གསལ་བ་བས་ཀྱང་གསལ་བ་རྣམས་བསྐོས་པ་ལས་དགེ་སློང་གསལ་བ་བས་ཀྱང་གསལ་བ་རྣམས་
ཀྱིས་ཀྱང་མ་ནུས་ནས། དེ་རྣམས་ཀྱིས་ཀྱང་དགེ་འདུན་ལ་གཏད་པ་དང༌། དགེ་འདུན་གྱིས་བདག་དགེ་སློང་མིང་འདི་ཞེས་བགྱི་བ་རྩོད་པ་སྦེད་པར་བསྐོས་ཏེ། བདག་དགེ་སློང་རྩོད་པ་སྦེད་པ་མིང་འདི་ཞེས་བགྱི་བས་རྩོད་པ་
འདི་གནས་བརྟན་དང་བཅས། སོ་སོར་ཐར་པ་དང་བཅས་པའི་དགེ་འདུན་ལ་གཏད་པ་ལས། གནས་བརྟན་དང་བཅས། སོ་སོར་ཐར་པ་དང་བཅས་པའི་དགེ་འདུན་གྱིས་མ་སྤྱོད་ནས། བདག་དགེ་སློང་རྩོད་པ་སྦེད་པ་
<pb id="3.261b"/>
མིང་འདི་ཞེས་བགྱི་བ་ལ་གཏད་དེ། བདག་དགེ་སློང་རྩོད་པ་སྦེད་པ་མིང་འདི་ཞེས་བགྱི་བས་རྩོད་པ་འདི་མདོ་སྡེ་དང༌། འདུལ་བ་དང༌། མ་མོ་འཛིན་པའི་དགེ་སློང་རྣམས་ལ་གཏད་ཀྱིས། ཤེས་ལྡན་མདོ་སྡེ་དང༌། འདུལ་བ་དང༌། མ་མོ་
འཛིན་པའི་དགེ་སློང་རྣམས་ཀྱིས་འདི་ནས་བཟུང་སྟེ། རྩོད་པ་འདི་ལོ་གཅིག་གི་མཐའི་བར་གྱིས་ཞི་བར་མཛོད་ཅིག །མདོ་སྡེ་དང༌། འདུལ་བ་དང༌། མ་མོ་འཛིན་པའི་དགེ་སློང་རྣམས་ཀྱིས་སྟོན་པའི་བསྟན་པ་ཆོས་འདུལ་བས་རྩོད་པ་དེ་
ཞི་བར་བྱའོ། །མདོ་སྡེ་དང༌། འདུལ་བ་དང༌། མ་མོ་འཛིན་པའི་དགེ་སློང་རྣམས་ཀྱིས་རྩོད་པ་དེ་ཞི་བར་བྱས་ན་ལེགས་པར་ཞི་བར་བྱས་པར་བརྗོད་པར་བྱ་སྟེ། མངོན་སུམ་དག་པ་ཡིན་ནོ། །དེ་ལ་མངོན་སུམ་ཇི་ལྟ་བུ་ཞེ་ན། 
མངོན་སུམ་ནི་གཉིས་ཏེ། གང་ཟག་མངོན་སུམ་དང༌། ཆོས་མངོན་སུམ་མོ། །གང་ཟག་མངོན་སུམ་གང་ཞེ་ན། གང་དག་གིས་རྩོད་པ་དེ་ཞི་བར་བྱེད་པ་དང༌། གང་དག་གི་རྩོད་པ་ཞི་བར་བྱ་བ་དེ་ཐམས་ཅད་འདུས་ཤིང་མངོན་
སུམ་དུ་གྱུར་པ་འདི་ནི་གང་ཟག་མངོན་སུམ་ཞེས་བྱའོ། །ཆོས་མངོན་སུམ་གང་ཞེ་ན། སྟོན་པའི་བསྟན་པ་གང་དང༌། ཆོས་གང་དང༌། འདུལ་བ་གང་གིས་རྩོད་པ་དེ་ཞི་བར་འགྱུར་བའི་སྟོན་པའི་བསྟན་པ་དེ་དང་
ཆོས་དེ་དང༌། འདུལ་བ་དེས་རྩོད་པ་དེ་ཞི་བར་བྱེད་པ་འདི་ནི་ཆོས་མངོན་སུམ་ཞེས་བྱའོ། །གལ་ཏེ་མདོ་སྡེ་དང༌། འདུལ་བ་དང༌། མ་མོ་འཛིན་པའི་དགེ་སློང་རྣམས་ཀྱིས་རྩོད་པ་དེ་ཞི་བར་བྱེད་མི་ནུས་ན་དེ་རྣམས་ཀྱིས་རྩོད་པ་སྦེད་པའི་དགེ་སློང་
ཉིད་ལ་གཏད་པར་བྱའོ། །རྩོད་པ་སྦེད་པའི་དགེ་སློང་གིས་གནས་གང་ན་དགེ་སློང་གནས་བརྟན་གནས་བརྟན་གང་ཡང་རུང་བ་འམ། ཤེས་ཉེན་ཅན་ཤེས་ཉེན་ཅན་གང་ཡང་རུང་བ་འམ། གཙོ་བོ་གཙོ་བོ་གང་ཡང་རུང་བ་ཡོད་པ་དེ་ལ་
གཏད་པར་བྱ་ཞིང་རྒན་རིམས་ཇི་ལྟ་བ་བཞིན་ལ་བརྗོད་པར་བྱ་སྟེ། གནས་བརྟན་དག་གསོན་ཅིག །རྩོད་པ་འདི་ནི་གནས་ག་གེ་མོ་ཞིག་ཏུ་གཞི་འདི་ལས་བྱུང་ནས་དུས་འདི་སྲིད་གཅིག་ལོན་ཏེ། རྩོད་པ་དེ་སྐམ་ལ་གནས་
<pb id="3.262a"/>
པའི་དགེ་སློང་རྣམས་ཀྱིས་ཞི་བར་བྱེད་མ་ནུས་ནས། དེ་རྣམས་ཀྱིས་དགེ་འདུན་ལ་གཏད་པ་དང༌། དགེ་འདུན་གྱིས་ཀྱང་མ་སྤྱོད་ནས། དེས་ཀྱང་དགེ་སློང་གསལ་བ་རྣམས་བསྐོས་པ་ལས་དགེ་སློང་གསལ་བ་རྣམས་ཀྱིས་
ཀྱང་མ་ནུས་ནས། དེ་རྣམས་ཀྱིས་ཀྱང་དགེ་སློང་གསལ་བ་བས་ཀྱང་གསལ་བ་བསྐོས་པ་ལས་དགེ་སློང་གསལ་བ་བས་ཀྱང་གསལ་བ་རྣམས་ཀྱིས་ཀྱང་མ་ནུས་ནས། དེ་རྣམས་ཀྱིས་ཀྱང་དགེ་འདུན་ལ་གཏད་པ་ལས་དགེ་འདུན་གྱིས་
བདག་དགེ་སློང་མིང་འདི་ཞེས་བགྱི་བ་རྩོད་པ་སྦེད་པར་བསྐོས་ནས། བདག་དགེ་སློང་རྩོད་པ་སྦེད་པ་མིང་འདི་ཞེས་བགྱི་བས་རྩོད་པ་འདི་གནས་བརྟན་དང་བཅས། སོ་སོར་ཐར་པ་དང་བཅས་པའི་དགེ་འདུན་ལ་གཏད་པ་ལས། གནས་
བརྟན་དང་བཅས། སོ་སོར་ཐར་པ་དང་བཅས་པའི་དགེ་འདུན་གྱིས་ཞི་བར་མ་སྤྱོད་ནས། དེས་ཀྱང་བདག་དགེ་སློང་རྩོད་པ་སྦེད་པ་མིང་འདི་ཞེས་བགྱི་བ་ལ་གཏད་ནས། བདག་དགེ་སློང་རྩོད་པ་སྦེད་པ་མིང་འདི་ཞེས་བགྱི་བས་རྩོད་པ་འདི་
མདོ་སྡེ་དང༌། འདུལ་བ་དང༌། མ་མོ་འཛིན་པའི་དགེ་སློང་རྣམས་ལ་གཏད་པ་དང༌། མདོ་སྡེ་དང༌། འདུལ་བ་དང༌། མ་མོ་འཛིན་པ་རྣམས་ཀྱིས་ཀྱང་མ་ནུས་ནས། དེ་རྣམས་ཀྱིས་ཀྱང་བདག་དགེ་སློང་རྩོད་པ་སྦེད་པ་མིང་འདི་ཞེས་
བགྱི་བ་ལ་གཏད་ནས། བདག་དགེ་སློང་རྩོད་པ་སྦེད་པ་མིང་འདི་ཞེས་བགྱི་བས་རྩོད་པ་འདི་གནས་བརྟན་ལ་འབུལ་ན། གནས་བརྟན་གྱིས་འདི་ནས་བཟུང་སྟེ། རྩོད་པ་འདི་ཇི་ཙམ་གྱིས་མཐར་ཕྱིན་གྱི་བར་དུ་ཞི་བར་མཛད་དུ་
གསོལ་ཞེས་བརྗོད་པར་བྱའོ། །ངས་དགེ་སློང་གནས་བརྟན་གྱི་ཀུན་དུ་སྤྱོད་པའི་ཆོས་བཅའ་བར་བྱ་སྟེ། དགེ་སློང་གནས་བརྟན་གྱིས་རྒོལ་བ་དང་ཕྱིར་རྒོལ་བའི་དགེ་སློང་རྣམས་སོ་ཤིང་སྟོབས་ན་བདག་གིར་མི་བྱ་སྟེ། བའི་ལྕི་བ་
སྟོབས་ན་མ་ཡིན། འདག་འཆལ་སྟོབས་ན་མ་ཡིན་ཞིང༌། གདོན་པ་དང་འདྲི་བ་ཡང་བྱེད་དུ་མི་གཞུག་སྟེ། གཞན་དུ་ན་མདུན་ནམ་རྒྱབ་ཏུ་འདུག་ནས་ཚིག་འདི་སྐད་ཅེས། ཚེ་དང་ལྡན་པ་དག་མ་འཐབ་ཤིག །མཚང་མ་འདྲུ་
<pb id="3.262b"/>
ཤིག །འཐབ་མོ་མ་བྱེད་ཅིག །མ་འགྱེད་ཅིག །དེ་ཅིའི་ཕྱིར་ཞེ་ན། ཚེ་དང་ལྡན་པ་དག་རྩོད་པ་ལ་གཉིས་ཀ་རྒྱལ་བ་མེད་ཀྱི། འོན་ཀྱང་གཅིག་རྒྱལ་གཅིག་ཕམ་པར་འགྱུར་རོ། །འགྱེད་པ་ལ་གཉིས་ཀ་རྒྱལ་བ་མེད་ཀྱི། འོན་ཀྱང་
གཅིག་རྒྱལ་གཅིག་ཕམ་པར་འགྱུར་རོ་ཞེས་བྱ་ཞིང༌། དགེ་སློང་གནས་བརྟན་གྱིས་སྟོན་པའི་བསྟན་པ་ཆོས་འདུལ་བས་རྩོད་པ་དེ་ཞི་བར་བྱའོ། །དགེ་སློང་གནས་བརྟན་གྱིས་རྩོད་པ་དེ་ཞི་བར་བྱས་ན་ལེགས་པར་ཞི་བར་བྱས་པར་
བརྗོད་པར་བྱའོ། །དགེ་སློང་དག་དེ་ལྟར་ན་མངོན་སུམ་དུ་འདུལ་བར་འོས་པ་ནི་རྩོད་པ་ཞི་བར་བྱེད་པ་ཡིན་ཞིང༌། དེ་ལྟར་ཁ་ཅིག་གི་རྩོད་པ་རྣམས་འདི་ལྟ་སྟེ། མངོན་སུམ་དུ་འདུལ་བར་འོས་པའི་རྩོད་པ་ཞི་བར་བྱེད་པས་འདུལ་བ་
དང༌། ཞི་བ་དང༌། ཉེ་བར་ཞི་བ་ཡིན་ནོ། །དགེ་སློང་དག་གང་ཚུལ་ཤིང་མང་པོ་བླང་བའི་རྩོད་པ་ཞི་བར་བྱེད་པ་ཡིན། ཇི་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ། གང་ཚུལ་ཤིང་མང་པོ་བླང་བའི་རྩོད་པ་
ཞི་བར་བྱེད་པས་འདུལ་བ་དང༌། ཞི་བ་དང༌། ཉེ་བར་ཞི་བ་ཡིན་ཞེ་ན། སྐམ་ལ་གནས་པ་ནས་བཟུང་སྟེ་གནས་བརྟན་གྱི་བར་གོང་མ་བཞིན་དུ་སྟེ། གལ་ཏེ་དགེ་སློང་གནས་བརྟན་གྱིས་རྩོད་པ་དེ་ཞི་བར་བྱེད་མི་ནུས་ན་རྩོད་པ་
དེ་རྩོད་པ་སྦེད་པའི་དགེ་སློང་དེ་ཉིད་ལ་གཏད་པར་བྱའོ། །དེས་ཀྱང་རྩོད་པ་དེ་དགེ་འདུན་ལ་གཏད་པར་བྱའོ། །དགེ་འདུན་གྱིས་རྩོད་པ་དེ་གང་ཚུལ་ཤིང་མང་པོ་བླང་བའི་རྩོད་པ་ཞི་བས་ཞི་བར་བྱའོ། །རྒྱུ་ལྔས་གང་ཚུལ་ཤིང་
མང་པོ་ལེན་པའི་རྩོད་པ་ཞི་བ་ནི་རྩུབ་པ་དང༌། གདུག་པ་དང༌། དམ་པོ་དང༌། དབྱེ་བའི་བསམ་པ་དང༌། སྦྱོར་བ་གཞན་དུ་མི་འགྱུར་བ་ཅན་ཡིན་ནོ། །རྩུབ་པ་ཇི་ལྟ་བུ་ཞེ་ན། རྒོལ་བ་དང་ཕྱིར་རྒོལ་བའི་དགེ་སློང་རྣམས་ཀྱིས་རྩུབ་
པོ་རབ་ཏུ་བཟུང་བ་ཡིན་ཏེ། དེ་ལྟར་ན་རྩུབ་པོ་ཅན་ཡིན་ནོ། །གདུག་པ་ཇི་ལྟ་བུ་ཞེ་ན། རྒོལ་བ་དང་ཕྱིར་རྒོལ་བའི་དགེ་སློང་རྣམས་གདུག་པ་དང༌། རྣམ་པར་གནོན་པ་ཡིན་ཏེ། དེ་ལྟར་ན་གདུག་པ་ཅན་ནོ། །དམ་པོ་ཇི་ལྟ་བུ་ཞེ་
<pb id="3.263a"/>
ན། རྒོལ་བ་དང་ཕྱིར་རྒོལ་བའི་དགེ་སློང་རྣམས་ཀྱིས་དམ་པོར་རབ་ཏུ་བཟུང་བ་ཡིན་ཏེ། དེ་ལྟར་ན་དམ་པོ་ཅན་ཡིན་ནོ། །དབྱེ་བའི་བསམ་པ་ཇི་ལྟ་བུ་ཞེ་ན། དབྱེ་བར་བྱེད་པའི་གཞི་བཅུ་བཞི་ལས་འབྱེད་པར་བྱེད་པའི་
གཞི་གང་ཡང་རུང་བ་ཞིག་ལེགས་པར་ཤིན་དུ་རབ་ཏུ་བཟུང་བ་ཡིན་ཏེ། དེ་ལྟར་ན་དབྱེ་བའི་བསམ་པ་ཅན་ཡིན་ནོ། །སྦྱོར་བ་གཞན་དུ་མི་འགྱུར་བ་ཅན་ཇི་ལྟ་བུ་ཞེ་ན། སྐམ་ལ་གནས་པ་ནས་བཟུང་ནས་གནས་བརྟན་གྱི་བར་གྱིས་
ཏེ། དེ་ལྟར་ན་སྦྱོར་བ་གཞན་དུ་མི་འགྱུར་བ་ཅན་ཡིན་ཏེ། ཆོས་འདི་ལྔ་དང་ལྡན་པས་ན་གང་ཚུལ་ཤིང་མང་པོ་བླང་བའི་ཞི་བ་ནི་རྩུབ་པ་དང༌། གདུག་པ་དང༌། དམ་པོ་དང༌། དབྱེ་བའི་བསམ་པ་དང༌། སྦྱོར་བ་གཞན་དུ་མི་འགྱུར་
བ་ཅན་ཡིན་ནོ། །དེས་ན་ཚུལ་ཤིང་འདྲིམ་པའི་དགེ་སློང་བསྐོ་བར་བྱ་སྟེ། ཆོས་ལྔ་དང་ལྡན་པའི་དགེ་སློང་ཚུལ་ཤིང་འབྲིམ་པར་མ་བསྐོས་པ་ནི་བསྐོ་བར་མི་བྱའོ། །བསྐོས་པ་ནི་དབྱུང་བར་བྱའོ། །ལྔ་གང་ཞེ་ན། འདུན་
པས་འགྲོ་བ་དང༌། ཞེ་སྡང་གིས་འགྲོ་བ་དང༌། གཏི་མུག་གིས་འགྲོ་བ་དང༌། འཇིགས་པས་འགྲོ་བ་དང༌། ཚུལ་ཤིང་བྲིམས་པ་དང་མ་བྲིམས་པ་མི་ཤེས་པ་སྟེ། ཆོས་འདི་ལྔ་དང་ལྡན་པའི་དགེ་སློང་ཚུལ་ཤིང་འདྲིམ་པར་མ་
བསྐོས་པ་ནི་བསྐོ་བར་མི་བྱའོ། །བསྐོས་པ་ནི་དབྱུང་བར་བྱའོ། །ཆོས་ལྔ་དང་ལྡན་པའི་དགེ་སློང་ཚུལ་ཤིང་འདྲིམ་པར་མ་བསྐོས་པ་ནི་བསྐོ་བར་བྱའོ། །བསྐོས་པ་ནི་དབྱུང་བར་མི་བྱའོ། །ལྔ་གང་ཞེ་ན། འདུན་པས་མི་འགྲོ་
བ་དང༌། ཞེ་སྡང་གིས་མི་འགྲོ་བ་དང༌། གཏི་མུག་གིས་མི་འགྲོ་བ་དང༌། འཇིགས་པས་མི་འགྲོ་བ་དང༌། ཚུལ་ཤིང་བྲིམས་པ་དང་མ་བྲིམས་པ་ཤེས་པ་སྟེ། ཆོས་འདི་ལྔ་དང་ལྡན་པའི་དགེ་སློང་ཚུལ་ཤིང་འབྲིམ་པར་མ་བསྐོས་
པ་ནི་བསྐོ་བར་བྱའོ། །བསྐོས་པ་ནི་དབྱུང་བར་མི་བྱའོ། །ཚུལ་ཤིང་བྲིམ་པ་ནི་བཞི་སྟེ། བཞི་གང་ཞེ་ན། སྲ་བ་དང༌། མངོན་པ་དང༌། རྣ་དྲུང་དུ་གཤུབ་པ་དང་བཅས་པ་དང༌། དགེ་འདུན་ཐམས་ཅད་པའོ། །སྦ་བའི་ཚུལ་
<pb id="3.263b"/>
ཤིང་བྲིམ་པ་གང་ཞེ་ན། འདི་ལྟ་སྟེ་ཚུལ་ཤིང་འབྲིམ་པའི་དགེ་སློང་འདི་སྙམ་དུ་སེམས་ཏེ། གནས་འདི་ན་དགེ་སློང་གནས་བརྟན་གནས་བརྟན་རབ་ཏུ་མང་པོ་དག་ནི་ཆོས་མ་ཡིན་པ་སྨྲ་ལ། དགེ་སློང་གསར་བུ་ཉུང་ཟད་ཅིག་ནི་
ཆོས་སྨྲ་བས། གལ་ཏེ་བདག་གིས་ཚུལ་ཤིང་མངོན་པར་བྲིམས་ན་དགེ་སློང་གསར་བུ་དགེ་སློང་གནས་བརྟན་རྣམས་ཀྱི་རྗེས་སུ་བྱེད་པ་རྣམས་ཆོས་མ་ཡིན་པའི་ཚུལ་ཤིང་རབ་ཏུ་མང་པོ་ལེན་པར་འགྱུར་བའི་གནས་གང་
ཡིན་པ་དེ་ཡོད་ཀྱིས། མ་ལ་བདག་གིས་ཚུལ་ཤིང་སྦས་ཏེ་བྲིམ་མོ་སྙམ་ནས། དེ་ཚུལ་ཤིང་སྦས་ནས་འབྲིམ་པ་སྟེ། འདི་ནི་སྦ་བའི་ཚུལ་ཤིང་འབྲིམ་པ་ཞེས་བྱའོ། །མངོན་པའི་ཚུལ་ཤིང་འབྲིམ་པ་གང་ཞེ་ན། 
འདི་ལྟ་སྟེ། ཚུལ་ཤིང་འབྲིམ་པའི་དགེ་སློང་འདི་སྙམ་དུ་སེམས་ཏེ། གནས་འདི་ན་དགེ་སློང་གནས་བརྟན་རབ་ཏུ་མང་པོ་དག་ནི་ཆོས་སྨྲ་ལ། དགེ་སློང་གསར་བུ་ཉུང་ཟད་གཅིག་ནི་ཆོས་མ་ཡིན་པ་སྨྲ་བས། གལ་ཏེ་
བདག་གིས་ཚུལ་ཤིང་སྦས་ཏེ་བྲིམས་ན་དགེ་སློང་གསར་བུ་རྣམས་ཆོས་མ་ཡིན་པའི་ཚུལ་ཤིང་ལེན་པར་འགྱུར་བ་གང་ཡིན་པའི་གནས་དེ་ཡོད་ཀྱིས། མ་ལ་བདག་གིས་ཚུལ་ཤིང་མངོན་པར་བྲིམ་མོ། །བདག་གིས་
ཚུལ་ཤིང་གསལ་བར་བྲིམས་ན་དགེ་སློང་གསར་བུ་དགེ་སློང་གནས་བརྟན་རྣམས་ཀྱི་རྗེས་སུ་བྱེད་པ་རྣམས་ཆོས་ཀྱི་ཚུལ་ཤིང་རབ་ཏུ་མང་པོ་ལེན་པར་འགྱུར་བ་གང་ཡིན་པའི་གནས་དེ་ཡོད་དོ་སྙམ་ནས་དེ་ཚུལ་ཤིང་མངོན་
པར་འབྲིམ་པ་སྟེ། འདི་ནི་མངོན་པའི་ཚུལ་ཤིང་འབྲིམ་པ་ཞེས་བྱའོ། །རྣ་དྲུང་དུ་གཤུབ་པ་དང་བཅས་པའི་ཚུལ་ཤིང་འབྲིམ་པ་གང་ཞེ་ན། འདི་ལྟ་སྟེ་ཚུལ་ཤིང་འབྲིམ་པའི་དགེ་སློང་གིས་རྣ་དྲུང་དུ་གཏུགས་ཏེ་གཤུབས་ལ་
ཚེ་དང་ལྡན་པ་ཁྱོད་ཀྱི་མཁན་པོས་ཆོས་ཀྱི་ཚུལ་ཤིང་བླངས་ཀྱིས་ཁྱོད་ཀྱིས་ཀྱང་ཆོས་ཀྱི་ཚུལ་ཤིང་ལོང་ཤིག །ཁྱོད་ཀྱི་སློབ་དཔོན་དང༌། མཁན་པོ་གཅིག་པ་དང༌། སློབ་དཔོན་གཅིག་པ་དང༌། གཏམ་འདྲེས་པ་དང་
<pb id="3.264a"/>
ཕེབས་པར་སྨྲ་བ་དང༌། སྨོས་འདྲིན་དང༌། འགྲོགས་བཤེས་ཀྱིས་ཆོས་ཀྱི་ཚུལ་ཤིང་བླངས་ཀྱིས། ཁྱོད་ཀྱིས་ཀྱང་ཆོས་ཀྱི་ཚུལ་ཤིང་ལོང་ཤིག་ཅེས་སྨྲ་བ་སྟེ། འདི་ནི་རྣ་དྲུང་དུ་གཤུབ་པ་དང་བཅས་པའི་ཚུལ་
ཤིང་འབྲིམ་པ་ཞེས་བྱའོ། །དགེ་འདུན་ཐམས་ཅད་པའི་ཚུལ་ཤིང་འབྲིམ་པ་གང་ཞེ་ན། འདི་ལྟ་སྟེ་ཚུལ་ཤིང་འབྲིམ་པའི་དགེ་སློང་འདི་སྙམ་དུ་སེམས་ཏེ། གནས་འདི་ན་དགེ་སློང་ནད་པ་རབ་ཏུ་མང་བས། གལ་ཏེ་
བདག་གིས་དགེ་འདུན་མ་ཚོགས་ཤིང་མ་འདུས་པར་ཚུལ་ཤིང་བྲིམས་ན་དགེ་སློང་རབ་ཏུ་མང་པོས་ཆོས་མ་ཡིན་པའི་ཚུལ་ཤིང་ལེན་པར་འགྱུར་བ་གང་ཡིན་པའི་གནས་དེ་ཡོད་ཀྱིས། མ་ལ་བདག་གིས་དགེ་
འདུན་ཐམས་ཅད་ཚོགས་ཤིང་འདུས་པ་དང་ཚུལ་ཤིང་བྲིམ་པར་བྱའོ་སྙམ་ནས། དགེ་འདུན་ཐམས་ཅད་ཚོགས་ཤིང་འདུས་པ་དང་ཚུལ་ཤིང་འབྲིམ་པ་དེ། འདི་ནི་དགེ་འདུན་ཐམས་ཅད་པའི་ཚུལ་ཤིང་འབྲིམ་
པ་ཞེས་བྱའོ། །ཆོས་མ་ཡིན་པའི་ཚུལ་ཤིང་ལེན་པ་བཅུ་དང༌། ཆོས་ཀྱི་བཅུའོ། །ཆོས་མ་ཡིན་པའི་ཚུལ་ཤིང་ལེན་པ་བཅུ་གང་ཞེ་ན། ཆོས་མ་ཡིན་པས་ཚུལ་ཤིང་ལེན་པ་དང༌། མི་མཐུན་པས་ཚུལ་
ཤིང་ལེན་པ་དང༌། ཆུང་བ་བས་ཀྱང་ཆུང་བས་ཚུལ་ཤིང་ལེན་པ་དང༌། དབྱེ་བའི་བསམ་པས་ཚུལ་ཤིང་ལེན་པ་དང༌། སྦྱོར་བ་གཞན་དུ་མ་གྱུར་པས་ཚུལ་ཤིང་ལེན་པ་དང༌། རྟེན་ཁ་ལོ་བསྒྱུར་བ་དང་མི་སྟུན་པས་ཚུལ་
ཤིང་ལེན་པ་དང༌། ཚུལ་ཤིང་བླངས་པས་དགེ་འདུན་བྱེ་ཡང་ཅི་མ་རུང་སྙམ་དུ་བསམས་པས་ཚུལ་ཤིང་ལེན་པ་དང༌། ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་པ་སྨྲ་བར་གྱུར་ཀྱང་ཅི་མ་རུང་སྙམ་
ནས་ཚུལ་ཤིང་ལེན་པ་དང༌། ཚུལ་ཤིང་བླངས་པས་དགེ་འདུན་འབྱེ་བར་འགྱུར་བར་ཤེས་བཞིན་དུ་ཚུལ་ཤིང་ལེན་པ་དང༌། ཚུལ་ཤིང་བླངས་པས་དགེ་སློང་རབ་ཏུ་མང་པོ་དག་ཆོས་མ་ཡིན་པ་སྨྲ་བར་འགྱུར་བར་ཤེས་
