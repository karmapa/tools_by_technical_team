<pb id="3.131a"/>
མཐའ་ཅན་གྱི་སྲ་བརྐྱང་ཕྱུང་བ་ཡིན་ཏེ། ངེས་པའི་མཐའ་ཅན་དང༌། ཉམས་པའི་མཐའ་ཅན་དང༌། ཐོས་པའི་མཐའ་ཅན་ཡང་དེ་བཞིན་ནོ། །ཡུལ་ལྟ་བའི་ལྔ་ཇི་ལྟ་བར་གནས་ལྟ་བའི་ལྔ་ཡང་དེ་བཞིན་ནོ། །
སྲ་བརྐྱང་གི་གཞི་རྫོགས་སོ།།          །།འདུལ་བ་གཞི། <bampo n="1.68" zh="3.296"/>བམ་པོ་དྲུག་བཅུ་བརྒྱད་པ། <head n="2" t="ཀཽ་ཤྭམྦཱིའི་གཞི་འཆད་པ།" type="shi" lv="1.9" zh="3.296"/>ཀཽ་ཤམྦཱིའི་གཞིའི་སྡོམ་ནི། ཀཽ་ཤམྦཱིར་ནི་འཐབ་ཀྲོལ་གྱི། །དགེ་སློང་རྩོད་པ་སྣ་ཚོགས་དང༌། །ཁྲེའུ་ནི་དང་རྩོད་པར་བྱེད་པ་དང༌། །
རིང་པོ་ལེན་གྱི་སྤྱོད་པ་དང༌། །ངན་སྤོང་ལན་ཚྭ་ཁ་བ་དང༌། །སྲུང་དང་ཚལ་སྟུག་གླང་ཆེན་དང༌། །མ་འགགས་པས་ནི་ངེས་བྱས་དང༌། །མཉན་ཡོད་དུ་ནི་ཞི་བར་བྱས། །སངས་རྒྱས་བཅོམ་ལྡན་འདས་ཀཽ་ཤམྦཱིའི་དབྱངས་ལྡན་གྱི་ཀུན་དགའ་ར་
བ་ན་བཞུགས་སོ། །དེའི་ཚེ་ཀཽ་ཤམྦཱིའི་དགེ་སློང་གདུག་པ་རྣམ་པར་གནོན་པ། མདོ་སྡེ་འཛིན་པ། འདུལ་བ་འཛིན་པ། མ་མོ་འཛིན་པ་ཞིག་ཡོད་དེ། དེའི་གྲོགས་བྱེད་པའི་དགེ་སློང་མང་པོ་ཡང་གདུག་པ་རྣམ་པར་གནོན་པ། 
མདོ་སྡེ་འཛིན་པ། འདུལ་བ་འཛིན་པ། མ་མོ་འཛིན་པ་ཡིན་ནོ། །ཡངས་པ་ཅན་ན་ཡངས་པ་ཅན་གྱི་དགེ་སློང་འདུག་པ་རྣམ་པར་གནོན་པ། མདོ་སྡེ་འཛིན་པ། འདུལ་བ་འཛིན་པ། མ་མོ་འཛིན་པ་ཞིག་ཡོད་དེ། དེའི་གྲོགས་
བྱེད་པའི་དགེ་སློང་མང་པོ་ཡང་གདུག་པ་རྣམ་པར་གནོན་པ། མདོ་སྡེ་འཛིན་པ། འདུལ་བ་འཛིན་པ། མ་མོ་འཛིན་པ་ཡིན་ནོ། །དེ་ནས་ཡངས་པ་ཅན་གྱི་དགེ་སློང་དུས་གཞན་ཞིག་ན་ལྗོངས་རྒྱུ་ཞིང་སོང་བ་དང་ཀཽ་ཤམྦཱིར་
ཕྱིན་ཏེ། དེ་ལམ་གྱིས་དུབ་པ་ངལ་བ་སོས་ནས་ཀཽ་ཤམྦཱིའི་དགེ་སློང་གི་དྲུང་དུ་སོང་སྟེ་ཕྱིན་པ་དང༌། ཕན་ཚུན་སོ་སོ་ཡང་དག་པར་དགའ་བར་བྱས་ནས་མདོ་སྡེ་དང༌། འདུལ་བ་དང༌། ཆོས་མངོན་པ་རྣམས་གཏན་ལ་དབབ་
པར་བརྩམས་ཏེ། དེ་ནས་གཅིག་གིས་སྨྲས་པ། མདོ་སྡེ་འདི་ནི་འདི་སྐད་དུ་གདོན་པར་བྱ་སྟེ། མདོ་སྡེ་འདིའི་དོན་ནི་འདི་ཡིན་ནོ། །གཅིག་ཤོས་ཀྱིས་སྨྲས་པ། མདོ་སྡེ་འདི་ནི་དེ་སྐད་དུ་གདོན་པར་མི་བྱ་སྟེ། མདོ་སྡེ་
<pb id="3.131b"/>
འདིའི་དོན་ནི་འདིའི་མ་ཡིན་ནོ། ཁོ་བོའི་ནི་རིགས་སོ། ཁྱོད་ཀྱི་ནི་མི་རིགས་སོ། ཁོ་བོའི་ནི་འབྲེལ་བ་ཡིན་ནོ། ཁྱོད་ཀྱི་ནི་འབྲེལ་བ་མ་ཡིན་ནོ་ཞེས་དེ་གཉིས་ཕན་ཚུན་དུ་མ་མཐུན་པར་གྱུར་ནས་ཀཽ་ཤམྦཱིའི་དགེ་སློང་
གིས་ཡངས་པ་ཅན་གྱི་དགེ་སློང་ལ་གླན་ཀ་བཙལ་བ་ལྷུར་ལེན་ཅིང་འདུག་གོ། །དགེ་འདུན་གྱིས་ཀྱང་འདི་ལྟ་བུའི་ཁྲིམས་སུ་བཅའ་བ་བྱས་ཏེ། གང་གི་ཁྲུས་ཀྱི་བུམ་པ་ཆུ་འགྲིབས་པ་དང༌། ཉུང་བ་དང༌། ཆུ་མེད་པར་
མཐོང་བ་དེས་ཆུས་བཀང་སྟེ་གནས་ཇི་ལྟ་བ་བཞིན་དུ་གཞག་པར་བྱ་བ་འམ། དགེ་བསྐོས་ལ་ཁྲུས་ཀྱི་བུམ་པ་སྟོང་པར་འདུག་གོ་ཞེས་བསྒོ་བར་བྱའོ། །གལ་ཏེ་བདག་ཉིད་ཀྱིས་མ་བཀང་ངམ་དགེ་བསྐོས་ལ་
མ་བསྒོས་པར་གྱུར་ན་དེ་ནི་མ་གུས་པ་ཡིན་ཏེ། མ་གུས་པའི་ཕྱིར་དེ་བདག་ཅག་གིས་ལྟུང་བྱེད་ཀྱི་ལྟུང་བ་འཆགས་སུ་གཞུག་གོ་ཞེས་བྱས་སོ། །ཇི་ཙམ་ན་ཁྱིམ་བདག་ཅིག་གིས་སངས་རྒྱས་ལ་སོགས་པ་དགེ་
སློང་གི་དགེ་འདུན་ཁྱིམ་དུ་གདུགས་ཚོད་ལ་སྤྱན་དྲངས་སོ། །དེ་ན་དགེ་སློང་ཁ་ཅིག་ནི་ཟས་ལ་དོང་ངོ༌། །ཁ་ཅིག་ནི་འགྲོ་བར་ཆས་སོ། །ཡངས་པ་ཅན་གྱི་དགེ་སློང་ཁྲུས་ཀྱི་བུམ་པ་བླངས་ནས་སྣམས་ཕྱི་སར་ཞུགས་པ་དང༌། 
དེའི་ལྷན་ཅིག་གནས་པས་རིངས་རིངས་ལྟར་འོངས་ནས་སྒྲ་ཕྱུང་བ། མཁན་པོ་དགེ་སློང་ཁ་ཅིག་ནི་ཟས་ལ་དོང་ལགས་སོ། །ཁ་ཅིག་ནི་འདོང་པར་ཆས་ཀྱིས་ཚུར་སྤྱོན་བཞུད་དོ། །དེ་དེ་དང་ལྷན་ཅིག་ཁྲུས་ཀྱི་བུམ་པ་
གནས་གཅིག་ཏུ་བཞག་སྟེ་ཆས་སོ། །ཀཽ་ཤམྦཱིའི་དགེ་སློང་དེ་ཡང་ཕྱོགས་དེ་ཉིད་དུ་ཕྱིན་པ་དང༌། དེ་ནས་ཡངས་པ་ཅན་གྱི་དགེ་སློང་དེས་ཁྲུས་ཀྱི་བུམ་པ་བླངས་ཏེ་གཙུག་ལག་ཁང་དུ་འཇུག་པར་བསམས་པ་དང་ལྷན་
ཅིག་གནས་པས་སྨྲས་པ། མཁན་པོ་གར་བཞུད། དེས་སྨྲས་པ། བུ་ཁོ་བོ་ལ་ཀཽ་ཤམྦཱིའི་དགེ་སློང་འདི་གླན་ཀ་ཚོལ་བས་ཁྲུས་ཀྱི་བུམ་པ་འགེངས་སུ་འགྲོའོ། །ཅི་འདི་ཐམས་ཅད་ཀྱི་ཐམས་ཅད་དུ་སྟོང་ངམ། ཐམས་
<pb id="3.132a"/>
ཅད་ཀྱི་ཐམས་ཅད་དུ་སྟོང་པ་མ་ཡིན་མོད་ཀྱི། འོན་ཀྱང་ཆུ་འདིས་ཆུའི་བྱ་བ་བྱེད་མི་ནུས་སོ། །མཁན་པོ་ཐམས་ཅད་ཀྱི་ཐམས་ཅད་དུ་སྟོང་པར་མ་གྱུར་པས་འཚལ་ཏེ། བདག་ཅག་ནི་མཁན་པོའི་ཕྱོགས་
དང༌། དཔུང་དང༌། གྲོགས་བགྱིད་པ་ལགས་ཀྱིས་ཚུར་སྤྱོན་བཞུད་དོ། །དེས་དེ་ཉིད་དུ་བཞག་ནས་དེ་དང་ལྷན་ཅིག་ཏུ་དོང་ངོ༌། །ཀཽ་ཤམྦཱིའི་དགེ་སློང་གིས་མཐོང་ནས་ཁྲུས་ཀྱི་བུམ་པ་དེ་ལ་མནམས་སོ། །དེ་ནས་མི་བཟོད་པ་
སྐྱེས་ཏེ་མཇལ་ཏོ་ཞེས་བྱས་ནས་ཁྲུས་ཀྱི་བུམ་པ་བཀང་ཏེ་ཆུའི་བྱ་བ་བྱས་ནས་སོང་ངོ༌། །དེ་ནས་ཟན་ཟོས་ནས་དགེ་སློང་གི་དགེ་འདུན་གཙུག་ལག་ཁང་དུ་ལྷགས་པ་དང༌། དགེ་སློང་རྣམས་ལ་བསྒྲགས་པ། ཚེ་དང་ལྡན་
པ་དག་ཡངས་པ་ཅན་གྱི་དགེ་སློང་དེས་དགེ་འདུན་གྱི་ནང་ཁྲིམས་དྲལ་ཏོ། །དེ་ནས་རྒན་རིམས་ཇི་ལྟ་བ་བཞིན་དུ་གདུད་པ་བྱས་ནས་རིམ་གྱིས་དེའི་དྲུང་དུ་སོན་པ་དང༌། སྨྲས་པ། ཚེ་དང་ལྡན་པ་སྐབས་ཕྱེ་ཤིག །ལྟུང་བ་
རིགས་ལྔ་ལ་སྐབས་ཕྱེའོ། །ཁྱོད་ལ་དེ་རིང་ལྟུང་བ་བྱུང་གིས་ལྟུང་བ་ཡང་སླར་ཆོས་བཞིན་དུ་གྱིས་ཤིག །ལྟུང་བ་མ་མཐོང་ངོ༌། །དགེ་འདུན་གྱིས་ཁྲིམས་སུ་བཅའ་བ་གང་གིས་ཁྲུས་ཀྱི་བུམ་པ་ཆུ་འགྲིབས་པ་དང༌། 
ཆུ་ཉུང་བ་དང༌། ཆུ་མེད་པ་མཐོང་ན་བདག་ཉིད་ཀྱིས་ཆུས་བཀང་སྟེ། གནས་ཇི་ལྟ་བ་བཞིན་དུ་གཞག་པར་བྱ་བ་འམ། དགེ་བསྐོས་ལ་ཚེ་དང་ལྡན་པ་ཁྲུས་ཀྱི་བུམ་པ་སྟོང་པར་འདུག་གོ་ཞེས་བསྒོ་བར་བྱའོ། །བདག་
ཉིད་ཀྱིས་ཀྱང་མ་བཀང་ལ་དགེ་བསྐོས་ལ་ཡང་མ་བསྒོ་ན་དེ་ནི་མ་གུས་པ་ཡིན་ཏེ། མ་གུས་པའི་ཕྱིར་དེ་བདག་ཅག་གིས་ལྟུང་བྱེད་ཀྱི་ལྟུང་བ་འཆགས་སུ་གཞུག་གོ་ཞེས་བཅས་པ་མ་ཡིན་ནམ། དེས་སྨྲས་པ། 
དེ་ཧ་ཅང་སྟོང་པ་མ་ཡིན་ནོ། །སྟོང་པར་མ་གྱུར་ཀྱང་རུང་སྟེ། ཆུ་དེས་ཆུའི་བྱ་བ་བྱེད་མི་ནུས་སོ། །དེས་ཅང་མི་སྨྲ་བར་འདུག་གོ། །ཀཽ་ཤམྦཱིའི་དགེ་སློང་ནི་ཀཽ་ཤམྦཱི་ན་གཉུག་མ་བ་དང་འཁོར་མང་པོ་ཡིན་པས་
<pb id="3.132b"/>
དེས་དེ་ལ་ནན་གྱིས་གནས་ནས་དབྱུང་བའི་ལས་བྱས་པ་དང༌། ཡངས་པ་ཅན་གྱི་དགེ་སློང་རྣམས་འཁྲུགས་པར་གྱུར་ནས། དེ་ན་ཀཽ་ཤམྦཱིའི་དགེ་སློང་རྣམས་དང་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། 
འགྱེད་པ་བྱུང་བར་གྱུར་ཏེ། འདི་ལྟ་སྟེ་ལྟུང་བ་བྱུང་ངོ་ཞེ་འམ། ལྟུང་བ་མ་བྱུང་ངོ་ཞེ་འམ། གནས་ནས་ཕྱུང་བ་ཡིན་ནོ་ཞེ་འམ། གནས་ནས་ཕྱུང་བ་མ་ཡིན་ནོ་ཞེས། གང་ཡང་ལྟུང་བ་བྱུང་བ་དང༌། ལྟུང་བ་མེད་
པ་དང༌། གནས་ནས་དབྱུང་བ་དང༌། གནས་ནས་དབྱུང་བ་མ་ཡིན་པ་ལ་གནས་ནས་ཕྱུང་བ་གང་ཡིན་པ་དེ་ནི་ཆོས་མ་ཡིན་པ་ལས་འཁྲུགས་པ་གཞག་པར་འོས་པས་ཕྱུང་ངོ་ཞེས་པའི་སྐབས་དེ་དགེ་སློང་རྣམས་
ཀྱིས་བཅོམ་ལྡན་འདས་ལ་གསོལ་པ་དང༌། དེ་ནས་བཅོམ་ལྡན་འདས་ཀྱིས་གནས་ནས་ཕྱུང་བའི་དགེ་སློང་དང༌། གནས་ནས་ཕྱུང་བའི་རྗེས་སུ་ཕྱོགས་པའི་དགེ་སློང་རྣམས་དང༌། གནས་ནས་ཕྱུང་བའི་རྗེས་སུ་
ཕྱོགས་པའི་ཡང་རྗེས་སུ་ཕྱོགས་པ་རྣམས་ཕོ་ཉས་བཀུག་སྟེ་འདི་སྐད་ཅེས་བཀའ་སྩལ་ཏོ། །དགེ་སློང་དག་ཁྱེད་འཐབ་ཀྲོལ་དང་མཚང་འབྲུ་བ་དང༌། རྩོད་པ་དང༌། འགྱེད་པ་བྱུང་ནས། འདི་ལྟ་སྟེ་ལྟུང་བ་བྱུང་ངོ་
ཞེ་འམ་ཞེས་བྱ་བ་ནས་འཁྲུགས་པ་གཞག་པར་འོས་པས་ཞེས་བྱ་བའི་བར་གོང་མ་བཞིན་དུ་སྟེ་བདེན་ནམ། བཙུན་པ་མད་ལགས་སོ། །དགེ་སློང་དག་འཐབ་ཀྲོལ་མ་བྱེད་ཅིག །མཚང་མ་འདྲུ་ཞིག །མ་རྩོད་ཅིག ། 
མ་འགྱེད་ཅིག །གཞན་ཡང་ངས་གནས་ནས་ཕྱུང་བའི་དགེ་སློང་གི་ཀུན་དུ་སྤྱོད་པའི་ཆོས་བཅའ་བར་བྱ་སྟེ། དགེ་སློང་གནས་ནས་ཕྱུང་བས་འདི་སྙམ་དུ་སེམས་བསྐྱེད་པར་བྱའོ། །གནས་ནས་འབྱིན་པའི་དགེ་སློང་འདི་ནི་
གདུག་པ་རྣམ་པར་གནོན་པ། མདོ་སྡེ་འཛིན་པ། འདུལ་བ་འཛིན་པ། མ་མོ་འཛིན་པ་ཡིན་ལ། དེའི་གྲོགས་བྱེད་པའི་དགེ་སློང་མང་པོ་ཡང་གདུག་པ་ཕ་རོལ་གནོན་པ། མདོ་སྡེ་འཛིན་པ། འདུལ་བ་འཛིན་པ། མ་མོ་
<pb id="3.133a"/>
འཛིན་པ་ཡིན་ཏེ། གལ་ཏེ་བདག་གིས་ལྟུང་བ་ཆོས་བཞིན་དུ་སླར་མ་བྱས་ན་དེས་ན་དགེ་འདུན་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་བས་གནས་པར་འགྱུར་གྱིས། མ་ལ་བདག་
གིས་ལྟུང་བ་ཕྱིར་ཆོས་བཞིན་བྱའོ། །གནས་ནས་ཕྱུང་བའི་དགེ་སློང་གིས་ཀུན་ཏུ་སྤྱོད་པའི་ཆོས་ཇི་ལྟར་བཅས་པ་བཞིན་ཡང་དག་པར་བླངས་ཏེ་འཇུག་པར་མི་བྱེད་ན་འགལ་ཚབས་ཅན་དུ་འགྱུར་རོ། །དེ་ནས་བཅོམ་ལྡན་
འདས་ཀྱིས་གནས་ནས་ཕྱུང་བའི་དགེ་སློང་དང༌། གནས་ནས་བྱུང་བའི་རྗེས་སུ་ཕྱོགས་པའི་དགེ་སློང་རྣམས་དང༌། གནས་ནས་ཕྱུང་བའི་རྗེས་སུ་ཕྱོགས་པའི་ཡང་རྗེས་སུ་ཕྱོགས་པ་རྣམས་གཟེང་བསྟོད་ནས་
གནས་ནས་འབྱིན་པའི་དགེ་སློང་དང༌། གནས་ནས་འབྱིན་པའི་རྗེས་སུ་ཕྱོགས་པའི་དགེ་སློང་རྣམས་དང༌། གནས་ནས་འབྱིན་པའི་རྗེས་སུ་ཕྱོགས་པའི་ཡང་རྗེས་སུ་ཕྱོགས་པའི་དགེ་སློང་རྣམས་ཕོ་ཉས་བཀུག་སྟེ་
འདི་སྐད་ཅེས་བཀའ་སྩལ་ཏོ། །དགེ་སློང་དག་ཁྱེད་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ནས། འདི་ལྟ་སྟེ་ལྟུང་བ་བྱུང་ངོ་ཞེ་འམ་ཞེས་བྱ་བ་ནས་འཁྲུགས་པ་གཞག་པར་འོས་པས་
ཞེས་བྱ་བའི་བར་གོང་མ་བཞིན་དུ་སྟེ་བདེན་ནམ་བཙུན་པ་མད་ལགས་སོ། །དགེ་སློང་དག་འཐབ་ཀྲོལ་མ་བྱེད་ཅིག །མཚང་མ་འདྲུ་ཤིག །མ་རྩོད་ཅིག །མ་འགྱེད་ཅིག །གཞན་ཡང་ངས་གནས་ནས་འབྱིན་པའི་དགེ་
སློང་གི་ཀུན་དུ་སྤྱོད་པའི་ཆོས་བཅའ་བར་བྱ་སྟེ། དགེ་སློང་གནས་ནས་འབྱིན་པ་འདི་སྙམ་དུ་སེམས་བསྐྱེད་པར་བྱའོ། །གནས་ནས་ཕྱུང་བའི་དགེ་སློང་འདི་ནི་གདུག་པ་རྣམ་པར་གནོན་པ། མདོ་སྡེ་འཛིན་
པ། འདུལ་བ་འཛིན་པ། མ་མོ་འཛིན་པ་ཡིན་ལ་འདིའི་གྲོགས་བྱེད་པའི་དགེ་སློང་མང་པོ་ཡང་གདུག་པ་རྣམ་པར་གནོན་པ། མདོ་སྡེ་འཛིན་པ། འདུལ་བ་འཛིན་པ། མ་མོ་འཛིན་པ་ཡིན་ཏེ། གལ་ཏེ་བདག་གིས་དེ་ལ་
<pb id="3.133b"/>
མི་འདོད་པ་གླེངས་སམ། དྲན་པར་བྱས་ན་དེས་ན་དགེ་འདུན་འཐབ་ཀྲོལ་དང༌། རྩོད་པ་དང༌། མཚང་འདྲུ་བ་དང༌། འགྱེད་པ་བྱུང་བས་གནས་པར་འགྱུར་གྱིས། མ་ལ་བདག་གིས་འདི་ལ་མི་འདོད་པ་གླེང་
བར་མི་བྱ་དྲན་པར་མི་བྱའོ། །གནས་ནས་འབྱིན་པའི་དགེ་སློང་གིས་ཀུན་དུ་སྤྱོད་པའི་ཆོས་ཇི་ལྟར་བཅས་པ་བཞིན་ཡང་དག་པར་བླངས་ཏེ་འཇུག་པར་མི་བྱེད་ན་འགལ་ཚབས་ཅན་དུ་འགྱུར་རོ། །
བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ན། འོན་ཀྱང་དགེ་སློང་དེ་རྣམས་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་བས་གནས་ཤིང༌ད་དུང་གསོ་སྦྱོང་ལ་ཡང་གསོ་
སྦྱོང་མ་ཡིན་པར་བྱེད་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། དེ་ནས་བཅོམ་ལྡན་འདས་ཀྱིས་གནས་ནས་ཕྱུང་བའི་དགེ་སློང་དང༌། གནས་ནས་ཕྱུང་བའི་རྗེས་སུ་ཕྱོགས་
པའི་དགེ་སློང་རྣམས་དང༌། གནས་ནས་ཕྱུང་བའི་རྗེས་སུ་ཕྱོགས་པའི་ཡང་རྗེས་སུ་ཕྱོགས་པ་རྣམས་ཕོ་ཉས་བཀུག་ཏེ་འདི་སྐད་ཅེས་བཀའ་སྩལ་ཏོ། །དགེ་སློང་དག་ཁྱེད་ལ་ངས་དེ་སྐད་ཅེས་བཀའ་སྩལ་ཀྱང་
འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་བས་གནས་ཤིང༌། ད་དུང་གསོ་སྦྱོང་ལ་ཡང་གསོ་སྦྱོང་མ་ཡིན་པར་བྱེད་པ་བདེན་ནམ། བཙུན་པ་མད་ལགས་སོ། །དགེ་སློང་དག་འཐབ་ཀྲོལ་མ་བྱེད་
ཅིག །མཚང་མ་འདྲུ་ཤིག །མ་རྩོད་ཅིག །མ་འགྱེད་ཅིག །དགེ་སློང་དག་ཁྱེད་ཅག་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་འབྱུང་ཞིང་གནས་ནས་ལས་སུ་བྱ་བ་གང་དག་ཡིན་པ་གསོ་
སྦྱོང་དང༌། དགག་དབྱེ་དང༌། གསོལ་བ་དང༌། གསོལ་བ་དང་གཉིས་དང༌། གསོལ་བ་དང་བཞིའི་ལས་བྱས་པ་རྣམས་མ་བྱས་པ་དང་འཁྲུགས་པར་འགྱུར་ཞིང༌། དགེ་སློང་དག་ཁྱེད་དང་དགེ་སློང་དེ་རྣམས་སུ་དེ་
<pb id="3.134a"/>
རྣམས་དང་ཁྱེད་དུ་ཐ་དད་དུ་གནས་པར་འགྱུར་རོ། །དེ་ཅིའི་ཕྱིར་ཞེ་ན། དགེ་སློང་དག་གཉིས་པོ་འདི་དག་ནི་ཐ་དད་པར་གནས་པ་ཡིན་ཏེ། གང་ཞིག་བདག་ཉིད་ཀྱིས་བདག་ཉིད་ཐ་དད་པའི་གནས་སུ་
བཞག་པ་དང༌། གང་ཞིག་དགེ་འདུན་གྱིས་ཆོས་ཀྱིས་བཞག་པའོ། །བདག་ཉིད་ཀྱིས་བདག་ཉིད་ཐ་དད་པའི་གནས་སུ་བཞག་པ་གང་ཞེ་ན། འདི་ལྟ་སྟེ་དགེ་སློང་དགེ་སློང་རྣམས་འཐབ་ཀྲོལ་དང༌། མཚང་འདྲུ་
བ་དང༌། རྩོད་པ་དང༌། འགྱེད་པ་བྱུང་ཞིང་ཕྱོགས་དང་ཕྱོགས་གཞན་དུ་གནས་པ་ན་ཆེད་དུ་བསམས་ཏེ་ཆོས་ཀྱི་ཕྱོགས་ནས་ཆོས་མ་ཡིན་པའི་ཕྱོགས་སུ་འགྲོ་བ་སྟེ། དེ་ལྟ་བུ་ནི་བདག་ཉིད་ཀྱིས་བདག་ཉིད་
ཐ་དད་པའི་གནས་སུ་བཞག་པ་ཡིན་ནོ། །དགེ་འདུན་གྱིས་ཆོས་ཀྱིས་བཞག་པ་གང་ཞེ་ན། འདི་ལྟ་སྟེ་དགེ་འདུན་གྱིས་མ་མཐོང་བས་གནས་ནས་ཕྱུང་བ་དང༌། ཕྱིར་མི་བྱེད་པ་དང༌། སྡིག་པ་ཅན་གྱི་ལྟ་
བར་སོང་བ་མི་འདོར་བ་གནས་ནས་ཕྱུང་བ་སྟེ། འདི་ནི་དགེ་འདུན་གྱིས་ཆོས་ཀྱིས་ཡིན་ནོ། །དགེ་སློང་དག་གཉིས་པོ་འདི་དག་ནི་འཐུན་པར་གནས་པ་ཡིན་ཏེ། གཉིས་གང་ཞེ་ན། གང་ཞིག་བདག་ཉིད་
ཀྱིས་བདག་ཉིད་འཐུན་པའི་གནས་སུ་བཞག་པ་དང༌། གང་ཞིག་དགེ་འདུན་གྱིས་ཆོས་ཀྱིས་བཞག་པའོ། །བདག་ཉིད་ཀྱིས་བདག་ཉིད་འཐུན་པའི་གནས་སུ་བཞག་པ་གང་ཞེ་ན། དགེ་སློང་དགེ་
སློང་རྣམས་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ཞིང་ཕྱོགས་དང་ཕྱོགས་གཞན་དུ་གནས་པ་ན་ཆེད་དུ་བསམས་ཏེ། ཆོས་མ་ཡིན་པའི་ཕྱོགས་ནས་ཆོས་ཀྱི་ཕྱོགས་སུ་འགྲོ་བ་སྟེ། 
འདི་ནི་བདག་ཉིད་ཀྱིས་བདག་ཉིད་འཐུན་པའི་གནས་སུ་བཞག་པ་ཡིན་ནོ། །དགེ་འདུན་གྱིས་ཆོས་ཀྱིས་བཞག་པ་གང་ཞེ་ན། འདི་ལྟ་སྟེ་དགེ་འདུན་གྱིས་མ་མཐོང་བས་གནས་ནས་ཕྱུང་བ་འབྱིན་
<pb id="3.134b"/>
པ་དང༌། ཕྱིར་མི་བྱེད་པ་དང༌། སྡིག་པ་ཅན་གྱི་ལྟ་བར་སོང་བ་མི་འདོར་བ་གནས་ནས་ཕྱུང་བ་འབྱིན་པ་ནི་དགེ་འདུན་གྱིས་ཆོས་ཀྱིས་བཞག་པ་ཡིན་ནོ། །དེ་ནས་བཅོམ་ལྡན་འདས་ཀྱིས་གནས་ནས་ཕྱུང་བའི་དགེ་སློང་
དང༌། གནས་ནས་ཕྱུང་བའི་རྗེས་སུ་ཕྱོགས་པའི་དགེ་སློང་རྣམས་དང༌། གནས་ནས་ཕྱུང་བའི་རྗེས་སུ་ཕྱོགས་པའི་ཡང་རྗེས་སུ་ཕྱོགས་པ་རྣམས་གཟེང་བསྟོད་ནས། གནས་ནས་འབྱིན་པའི་དགེ་སློང་དང༌། 
གནས་ནས་འབྱིན་པའི་རྗེས་སུ་ཕྱོགས་པའི་དགེ་སློང་རྣམས་དང༌། གནས་ནས་འབྱིན་པའི་རྗེས་སུ་ཕྱོགས་པའི་ཡང་རྗེས་སུ་ཕྱོགས་པ་རྣམས་ཕོ་ཉས་བཀུག་ནས་འདི་སྐད་ཅེས་བཀའ་སྩལ་ཏོ། །དགེ་སློང་དག་ངས་
དེ་སྐད་ཅེས་བཀའ་སྩལ་ན། འོན་ཀྱང་ཁྱེད་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌འགྱེད་པ་བྱུང་བས་གནས་ཤིང༌། ད་དུང་གསོ་སྦྱོང་ལ་ཡང་གསོ་སྦྱོང་མ་ཡིན་པར་བྱེད་པ་བདེན་ནམ། 
བཙུན་པ་མད་ལགས་སོ་ཞེས་བྱ་བ་ནས། བཅོམ་ལྡན་འདས་ཀྱིས་དེ་སྐད་ཅེས་གསུངས་ཀྱང་དགེ་སློང་དེ་རྣམས་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་བས་གནས་སོ་ཞེས་བྱ་བའི་བར་གོང་
མ་བཞིན་དུའོ། །ཁྱིམ་བདག་གཅིག་གིས་སངས་རྒྱས་ལ་སོགས་པའི་དགེ་སློང་གི་དགེ་འདུན་ཁྱིམ་དུ་གདུགས་ཚོད་ལ་སྤྱན་དྲངས་པ་ལས་དགེ་སློང་གི་དགེ་འདུན་ནི་དོང་ངོ༌། །བཅོམ་ལྡན་འདས་ནི་རྫས་ཀྱིས་བསྒྲུབས་
པ་ན་བཞུགས་ཏེ་བསོད་སྙོམས་ཀྱི་སྐུ་སྐལ་ནོད་པར་མཛད་དོ། །བཅོམ་ལྡན་འདས་རྣམས་ནི་རྒྱུ་ལྔས་རྫས་ཀྱིས་བསྒྲུབས་པ་ན་བཞུགས་ཤིང་བསོད་སྙོམས་ཀྱི་སྐུ་སྐལ་ནོད་པར་མཛད་པ་ཡིན་ཞེས་བྱ་བ་ནས། སྐབས་
འདིར་ནི་བཅོམ་ལྡན་འདས་ཉན་ཐོས་རྣམས་འདུལ་བ་ལ་བསླབ་པའི་གཞི་བཅའ་བར་བཞེད་ནས་རྫས་ཀྱིས་བསྒྲུབས་པ་ན་བཞུགས་ཤིང་བསོད་སྙོམས་ཀྱི་སྐུ་སྐལ་ལ་ནོད་པར་མཛད་དོ་ཞེས་བྱ་བའི་བར་གོང་མ་བཞིན་ནོ། །
<pb id="3.135a"/>
དེ་ན་རྒོལ་བ་དང་ཕྱིར་རྒོལ་བའི་དགེ་སློང་རྣམས་ཟས་ཀྱི་ཕྱིར་ཁྱིམ་གྱི་ནང་དུ་ཞུགས་པ་དང་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་བས་གནས་པར་གྱུར་ཏེ། འདི་ལྟ་སྟེ་ལྟུང་བ་
བྱུང་ངོ་ཞེས་བྱ་བ་ནས་གཞག་པར་འོས་པའོ་ཞེས་བྱ་བའི་བར་གོང་མ་བཞིན་དུ་སྟེ། དེ་ནི་ཕན་ཚུན་རྡེག་པ་ལ་ཞུགས་སོ། །དེ་ནས་དགེ་སློང་བསོད་སྙོམས་ནོད་པས་བསོད་སྙོམས་ཁྱེར་ནས་བཅོམ་ལྡན་འདས་
གང་ན་བ་དེར་སོང་སྟེ་ཕྱིན་པ་དང་བསོད་སྙོམས་མཐའ་གཅིག་ཏུ་བཞག་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་སྤྱན་སྔར་འདུག་གོ། །ཆོས་ཉིད་ཀྱིས་སངས་རྒྱས་བཅོམ་ལྡན་འདས་
རྣམས་ནི་བསོད་སྙོམས་ནོད་པའི་དགེ་སློང་ལ་སོ་སོ་ཡང་དག་པར་དགའ་བར་མཛད་དེ། དགེ་སློང་ཅིག་དགེ་སློང་གི་དགེ་འདུན་ལ་བསོད་པའི་ཁ་ཟས་ཀྱིས་ཚིམ་པར་བྱས་སམ་ཞེས་གསུང་བ་ཡིན་པས། 
བཅོམ་ལྡན་འདས་ཀྱིས་བསོད་སྙོམས་ནོད་པའི་དགེ་སློང་ལ་སོ་སོ་ཡང་དག་པར་དགའ་བར་མཛད་པ་འདིས་སོ་སོ་ཡང་དག་པར་དགའ་བར་མཛད་དེ། དགེ་སློང་ཇི་ག་དགེ་སློང་གི་དགེ་འདུན་ལ་ཁ་ཟས་བསོད་པས་
ཚིམ་པར་བྱས་སམ། བཙུན་པ་མད་པར་དགེ་སློང་གི་དགེ་འདུན་ལ་ཞལ་ཟས་བསོད་པས་ཚིམ་པར་བགྱིས་ན། འོན་ཀྱང་རྒོལ་བ་དང་ཕྱིར་རྒོལ་བའི་དགེ་སློང་རྣམ་སྡུམ་པའི་ནང་དུ་འཐབ་ཀྲོལ་དང༌། མཚང་
འདྲུ་བ་དང༌། རྩོད་པ་དང༌། འགྱེད་པ་བྱུང་ནས་འདི་ལྟ་སྟེ། ལྟུང་བ་བྱུང་ངོ་ཞེས་འམ་ཞེས་བྱ་བ་ནས་གཞག་པར་འོས་པ་ཞེས་བྱ་བའི་བར་གོང་མ་བཞིན་དུའོ། །དེ་ནི་ཕན་ཚུན་དུ་རྡེག་པ་ལ་ཞུགས་ལགས་སོ། །
དེ་ནས་བཅོམ་ལྡན་འདས་ཀྱིས་ཞལ་ཟས་ཀྱི་བྱ་བ་མཛད་ནས་གཙུག་ལག་ཁང་གི་ཕྱི་རོལ་དུ་ཞབས་གཉིས་བཀྲུས་ཏེ་ནང་དུ་ཡང་དག་འཇོག་གི་ཕྱིར་གཙུག་ལག་ཁང་དུ་ཞུགས་སོ། །དེ་ནས་བཅོམ་ལྡན་འདས་རྒོངས་ཀ་
<pb id="3.135b"/>
ནང་དུ་ཡང་དག་འཇོག་ལས་བཞེངས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་
ཁྱེད་ཁ་ཟས་ལ་ཁྱིམ་དུ་ཞུགས་པ་ན། འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་བར་གྱུར་ནས་འདི་ལྟ་སྟེ་ལྟུང་བ་བྱུང་ངོ་ཞེས་འམ་ཞེས་བྱ་བ་ནས་ད་ནི་ཕན་ཚུན་དུ་རྡེག་པ་ལ་ཞུགས་སོ། །
ཞེས་བྱ་བའི་བར་དུ་བདེན་ནམ། བཙུན་པ་མད་ལགས་སོ། །དགེ་སློང་དག་འཐབ་ཀྲོལ་མ་བྱེད་ཅིག །མཚང་མ་འདྲུ་ཤིག །མ་རྩོད་ཅིག །མ་འགྱེད་ཅིག །གཞན་ཡང་ངས་རྒོལ་བ་དང་ཕྱིར་རྒོལ་བའི་དགེ་
སློང་རྣམས་ཁང་པའི་ནང་དུ་འཇུག་པའི་ཀུན་དུ་སྤྱོད་པའི་ཆོས་བཅའ་བར་བྱ་སྟེ། རྒོལ་བ་དང་ཕྱིར་རྒོལ་བའི་དགེ་སློང་རྣམས་ཀྱིས་ཁང་པའི་ནང་དུ་ཞུགས་ནས་གང་དུ་ལུས་ཀྱི་ཀུན་དུ་སྤྱོད་པ་རུང་བ་མ་ཡིན་པ་དེ་ལྟ་བུའི་
སྐབས་མི་འབྱུང་བར་བསྟན་བར་ཆད་ཡོད་པར་འདུག་པར་བྱའོ། །རྒོལ་བ་དང་ཕྱིར་རྒོལ་བའི་དགེ་སློང་རྣམས་ཀྱིས་ཁང་པའི་ནང་དུ་ཞུགས་ནས་ཀུན་ཏུ་སྤྱོད་པའི་ཆོས་ཇི་ལྟར་བཅས་པ་བཞིན་ཡང་དག་པར་བླངས་ཏེ་
འཇུག་པར་མི་བྱེད་ན་འགལ་ཚབས་ཅན་དུ་འགྱུར་རོ། །བཅོམ་ལྡན་འདས་ཀྱིས་དེ་སྐད་ཅེས་གསུངས་ན། འོན་ཀྱང་དགེ་སློང་རྣམས་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་བས་
གནས་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང༌། དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་འཐབ་ཀྲོལ་མ་བྱེད་ཅིག །མཚང་མ་འདྲུ་ཤིག ། 
མ་རྩོད་ཅིག །མ་འགྱེད་ཅིག །དགེ་སློང་དག་ཁྱེད་ཅག་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་བས་གནས་ན་རྩོད་པ་བྱུང་ཞིང་བྱུང་བ་སྟོན་པའི་བསྟན་པ་ཆོས་འདུལ་བས་དུལ་བར་བྱ་
<pb id="3.136a"/>
བ་དང༌། ཞི་བར་བྱ་བ་དང༌། ཉེ་བར་ཞི་བར་བྱ་བའི་གནས་འདི་མེད་དོ། །དགེ་སློང་དག་ཁྱེད་ཅག་འཐབ་ཀྲོལ་མེད་པ་དང༌། མཚང་འདྲུ་བ་མེད་པ་དང༌། རྩོད་པ་མེད་པ་དང༌། འགྱེད་པ་མེད་པར་གྱུར་ཅིང་
གནས་ན་རྩོད་པ་བྱུང་ཞིང་བྱུང་བ་སྟོན་པའི་བསྟན་པ་ཆོས་འདུལ་བས་དུལ་བར་བྱ་བ་དང༌། ཞི་བར་བྱ་བ་དང༌། ཉེ་བར་ཞི་བར་བྱ་བའི་གནས་འདི་ཡོད་དོ། །དགེ་སློང་དག་སྔོན་བྱུང་བ་ཡུལ་ཀ་ཤིའི་རྒྱལ་པོ་ཚངས་
བྱིན་ཞེས་བྱ་བ་དང༌། ཡུལ་ཀོ་ས་ལའི་རྒྱལ་པོ་རིང་པོ་ལེན་གཉིས་ཕན་ཚུན་དུ་རྩོད་པར་གྱུར་ཏེ། རྒྱས་པར་ནི་ལུང་བར་མའི་ཏིང་ངེ་འཛིན་དང་ལྡན་པའི་ལེའུ་ལས་རིང་པོ་ལེན་གྱི་མདོ་འབྱུང་བ་བཞིན་ནོ། །དེ་རྣམས་
ཀྱིས་འདི་སྐད་ཅེས་སྨྲས་ཏེ། བཅོམ་ལྡན་འདས་ཀྱིས་འདི་སྐད་ཅེས། །ཚངས་བྱིན་རྒ་བ་སྡུག་བསྔལ་ཏེ། །ནོར་རྣམས་ཡོངས་སུ་གཏུགས་པ་དང༌། །གཉེན་རྣམས་ཀྱང་ནི་མ་མཐོང་དང༌། །ཡུལ་གཞན་
ཤི་བ་སྡུག་བསྔལ་ལོ། །ཞེས་བཀའ་སྩལ་པ་ཞིག་ཀྱང་མཆིས་སོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་དེ་བཀའ་སྩལ་པ། ཚིག་མི་མཐུན་ལ་ཕྱོགས་ཉམས་ཡང༌། །འདི་གཙོ་མིན་
ཞེས་སེམས་བྱེད་པ། །དགེ་འདུན་དབྱེ་བར་འགྱུར་ན་གོ། །མཐུ་ཆུང་ཅུང་ཟད་ཅིས་མི་བསམ། །སྲོག་ཆགས་རུས་པ་གཅོག་པ་དང༌། །རྟ་དང་བ་ལང་ནོར་ཕྲོགས་དང༌། །ཡུལ་འཁོར་ཕུང་བར་བྱས་རྣམས་
ཀྱང༌། །འདུམ་པར་འགྱུར་བ་ཉིད་ཡོད་ན། །ཆོས་འདི་རྣམ་པར་ཤེས་གྱུར་པ། །ཁྱེད་ཅག་ཅི་ཡི་ཕྱིར་མི་འགྱུར། །སྤྱོད་ཡུལ་སྟོན་པར་བྱེད་པའི་གསུང༌། །ཆགས་ལས་ཟློག་པ་ལྷུར་ལེན་པ། །བརྟགས་
ནས་མཁས་པར་སྣང་བ་ནི། །གང་ལ་རྩོད་པ་དེས་མི་ཤེས། །གཞན་ཡང་བདག་ཅག་འདི་ལ་ནི། །བརྩོན་ཞེས་བྱ་བར་མི་ཤེས་ཀྱི། །གང་དག་གིས་ནི་འདི་ཤེས་པ། །དེ་ལ་གཟུ་བོ་མི་དགོས་སོ། །
<pb id="3.136b"/>
བདག་སྤྱོས་བདག་ལ་ཁ་བྱས་དང༌། །བདག་རྒྱལ་བདག་ནི་ཕམ་གྱུར་པ། །དེ་ལ་གང་དག་ཁོན་འཛིན་པ། །དེ་དག་ཤ་ཁོན་ཞི་མི་འགྱུར། །བདག་སྤྱོས་བདག་ལ་ཁ་བྱས་དང༌། །བདག་རྒྱལ་བདག་ནི་ཕམ་གྱུར་པ། །
དེ་ལ་གང་དག་ཁོན་མི་འཛིན། །དེ་དག་ཤ་ཁོན་རབ་ཞིར་འགྱུར། །འཁོན་དུ་འཛིན་པས་ཤ་ཁོན་དག །འདིར་ནི་གཞར་ཡང་ཞི་མི་འགྱུར། །བཟོད་པས་ཤ་ཁོན་ཞི་འགྱུར་བ། །འདི་ནི་གཡུང་དྲུང་ཆོས་ཡིན་ནོ། །འཁོན་
དུ་འཛིན་པས་ཤ་འཁོན་ནམ་ཡང་ཞི་མི་འགྱུར། །འཁོན་དུ་འཛིན་མེད་རྣམས་ཀྱིས་ཤ་ཁོན་ཞི་བར་འགྱུར། །འཁོན་ལ་ཆགས་པ་ལུས་ཅན་རྣམས་ལ་ཕན་མི་འགྱུར། །དེ་ལྟ་བས་ན་མཁས་པ་ཁོན་དུ་འཛིན་མི་བྱེད། །
གལ་ཏེ་གྲོགས་པོ་འགྲུས་སྐྱོང་ལྷན་ཅིག་སྤྱོད་པ་དང༌། །ལེགས་པར་གནས་པ་བརྟན་པ་རྙེད་པར་གྱུར་ན་ནི། །ཟག་པར་འགྱུར་བ་ཐམས་ཅད་ཟིལ་གྱིས་མནན་བྱས་ནས། །དེ་དང་ཡིད་དགའ་དྲན་དང་ལྡན་བཞིན་སྤྱད་པར་
བྱ། །གལ་ཏེ་གྲོགས་པོ་འགྲུས་སྐྱོང་ལྷན་ཅིག་སྤྱོད་པ་དང༌། །ལེགས་པར་གནས་པ་བརྟན་པ་རྙེད་པར་མ་གྱུར་ན། །རྒྱལ་པོས་ཡུལ་འཁོར་རྒྱ་ཆེན་སྤངས་པར་གྱུར་པ་བཞིན། །གཅིག་པུ་འདུག་པར་བྱ་ཞིང་སྡིག་པ་
རྣམས་མི་བྱ། །གལ་ཏེ་བཙལ་ཏེ་བདག་འདྲ་བ་འམ། །ལྷག་པར་རྙེད་པར་མ་གྱུར་ན། །བྱིས་པ་སྟོངས་མོར་འགྱུར་མེད་པས། །གཅིག་པུར་སྤྱད་པ་བརྟན་པར་སྤྱད། །གཅིག་པུར་སྤྱོད་པ་ལེགས་འགྱུར་གྱི། །བྱིས་པ་
བསྟངས་པ་ལེགས་མིན་པས། །མ་ཏང་དགོན་པའི་གླང་ཆེན་ལྟར། །སེམས་ལས་བསྙུངས་ཏེ་གཅིག་པུས་སྤྱད། །དེ་སྐད་ཅེས་བཀའ་སྩལ་པ་དང༌། ཀཽ་ཤམྦཱིའི་དགེ་སློང་གིས་བཅོམ་ལྡན་འདས་ལ་འདི་སྐད་ཅེས་
གསོལ་ཏོ། །བཅོམ་ལྡན་འདས་ནི་ཆོས་ཀྱི་རྗེ་ལགས། བདེ་བར་གཤེགས་པ་ནི་ཆོས་ཀྱི་རྗེ་ལགས་ན། འདི་རྣམས་བདག་ཅག་ལ་ཚིག་ངན་པ་དང་མི་སྙན་པ་མཆི་ན། བདག་ཅག་གིས་དེ་རྣམས་ལ་ཅིའི་སླད་དུ་བཟོད་
<pb id="3.137a"/>
པར་བགྱི་ལགས། དེ་ནས་བཅོམ་ལྡན་འདས་ཀྱིས་དགེ་སློང་དེ་རྣམས་ཀྱི་སྤྱོད་ཚུལ་དང༌། ལོག་པར་སྒྲུབ་པ་དེས་ཐུགས་མི་དགྱེས་ཤིང་ཐུགས་ལ་མ་བབ་པས་དེ་ཉིད་ནས་རྫུ་འཕྲུལ་གྱིས་ནམ་མཁའ་ལས་
གཤེགས་ཏེ། མཉན་ཡོད་གང་ན་བ་དེར་རྒྱུ་ཞིང་གཤེགས་སོ། །རིམ་གྱིས་རྒྱུ་ཞིང་གཤེགས་པ་དང་མཉན་ཡོད་དུ་བྱོན་ནས་མཉན་ཡོད་ཀྱི་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །
བཅོམ་ལྡན་འདས་དེར་གཤེགས་པ་དང༌། ཀཽ་ཤམྦཱིའི་དགེ་སློང་རྣམས་དང༌། ཡངས་པ་ཅན་གྱི་དགེ་སློང་རྣམས་འདི་ལྟ་བུའི་སྤྱོད་ལམ་དུ་གྱུར་ཏེ། སྔ་དྲོ་ནི་ཟས་ཀྱི་ཕྱིར་བསོད་སྙོམས་ལ་འཇུག །ཟས་ཀྱི་འོག་ཏུ་
ནི་སྒོ་བཅད་ནས་འཐབ་མོ་འགྱེད་པར་གྱུར་ཏོ། །དེ་རྣམས་ཚུལ་དང་སྤྱོད་པ་དང་ལོག་པར་སྒྲུབ་པ་དེས་ལོ་བཅུ་གཉིས་འདས་སོ། །ཀཽ་ཤམྦཱིའི་བྲམ་ཟེ་དང་ཁྱིམ་བདག་རྣམས་འདུན་ཁང་དུ་འདུས་ནས་ཕན་ཚུན་གྲོས་
བྱ་བར་བརྩམས་པ། ཤེས་ལྡན་དག་བདག་ཅག་ནི་བཅོམ་ལྡན་འདས་ལ་ན་བཟའ་ཆོས་གོས་དང༌། བསོད་སྙོམས་དང༌། གཟིམས་ཆ་དང༌། སྙུན་སྤྱད་ཀྱི་རྐྱེན་སྨན་དང༌། ཡོ་བྱད་རྣམས་དབུལ་བར་ཤིན་ཏུ་དད་ན། 
འོན་ཀྱང་བཅོམ་ལྡན་འདས་ཀྱིས་སྤྱོད་ཡུལ་འདི་ལོ་བཅུ་གཉིས་ཀྱི་བར་དུ་སྤངས་ཏེ་ད་དུང་ཡང་མ་བྱོན་ནོ། །ཁ་གཅིག་གིས་སྨྲས་པ། ཤེས་ལྡན་དག་བཅོམ་ལྡན་འདས་འདིར་གཤེགས་པར་ག་ལ་འགྱུར། འདི་ན་ད་
ལྟར་ཀོ་ཤམྦཱིའི་དགེ་སློང་རྣམས་ཀྱི་ཚུལ་དང༌། སྤྱོད་པ་དང༌། ལོག་པར་སྒྲུབ་པ་འདི་ལྟ་བུར་བྱེད་དེ། སྔ་དྲོ་ཟས་ཀྱི་ཕྱིར་བསོད་སྙོམས་ལ་ཞུགས་ལ་ཟས་ཀྱི་འོག་ཏུ་སྒོ་བཅད་ནས་འཐབ་མོ་འགྱེད་དོ། །ཁ་ཅིག་གིས་
སྨྲས་པ། ཤེས་ལྡན་དག་དེ་རྣམས་ལ་ཉེས་པ་ཡོད་པ་མ་ཡིན་གྱི། འོན་ཀྱང་བདག་ཅག་གིས་ལན་ཏེ་བདག་ཅག་གིས་དེ་རྣམས་ལ་བསོད་སྙོམས་བྱིན་པ་འམ་ཚིག་སྨྲས་པས་སོ། །ཚུར་བདག་ཅག་གིས་
<pb id="3.137b"/>
ཁྲིམས་བཅས་ལ་བཞག་སྟེ། སུས་ཀྱང་དེ་རྣམས་ལ་བསོད་སྙོམས་མི་སྦྱིན་ཞིང་ཚིག་ཀྱང་མི་སྨྲའོ་ཞེས་དེ་རྣམས་ཀྱིས་ཁྲིམས་སུ་བཅས་ནས་བཞག་གོ། །དེ་ནས་ཕྱི་དེ་ཉིན་ཀཽ་ཤམྦཱིའི་དགེ་སློང་རྣམས་བསོད་སྙོམས་
ལ་ཞུགས་པ་དང༌། སུས་ཀྱང་མ་སྨྲས་ལ་བསོད་སྙོམས་ཀྱང་མ་བྱིན་ཏེ། དེ་རྣམས་ཇི་ལྟར་ལྷུང་བཟེད་བཀྲུས་པ་ཉིད་ཀྱིས་བསོད་སྙོམས་ལ་ཞུགས་པ་དེ་ལྟར་བཀྲུས་པ་ཉིད་ཀྱིས་སྒོར་བྱུང་སྟེ་བསོད་སྙོམས་གཅིག་
ཀྱང་མ་རྙེད་དོ། །དེ་ནས་དེ་རྣམས་འདུས་ནས་ཀོ་ཤམྦཱིའི་བྲམ་ཟེ་དང་ཁྱིམ་བདག་རྣམས་ལ་སྨྲས་པ། ཤེས་ལྡན་དག་རེ་ཤིག་ནོར་ཟད་པར་གྱུར་པས་བསོད་སྙོམས་མི་སྟེར་བ་ནི་རིགས་ན། བདག་ཅག་གིས་
ནི་ཉེས་པ་ཅི་བྱས་ན་ཚིག་ཀྱང་མི་སྟེར། དེ་རྣམས་ཀྱིས་སྨྲས་པ། གང་དག་གིས་ཚུལ་དང་སྤྱོད་པ་དང་ལོག་པར་སྒྲུབ་པས་སྟོན་པ་ཐུགས་མི་དགྱེས་ཤིང་ཐུགས་ལ་མ་བབ་ནས། སྟེང་གི་ནམ་མཁའ་ལ་
གཤེགས་ཏེ། ལོ་བཅུ་གཉིས་འདས་ནས་ད་དུང་ཡང་སླར་མ་གཤེགས་པར་ཁྱེད་ཅག་ཀྱང་ཤཱཀྱའི་སྲས་ཀྱི་དགེ་སྦྱོང་ཡིན་པར་བདག་ཉིད་ཁས་འཆེ་འམ། དེ་རྣམས་ཅང་མི་སྨྲ་བར་འཁོད་ནས། དེ་རྣམས་
ཀྱི་དྲུང་ནས་དོང་སྟེ་སྨྲས་པ། ཚེ་དང་ལྡན་པ་དག་དེ་རྣམས་ཀྱིས་བདག་ཅག་བརྒྱད་པ་ནི་ཐོག་ཏུ་བབ་སྟེ། གང་ཞིག་ས་ལ་འགྱེལ་བ་དེ་ཉིད་ལས་བརྟེན་ཏེ་ལྡང་བས་མདོར་ན་མཉན་ཡོད་དུ་དོང་ལ། བཅོམ་
ལྡན་འདས་དང་དགེ་སློང་གི་དགེ་འདུན་ལ་བཟོད་པ་གསོལ་ལོ། །དེ་ནས་ཀཽ་ཤམྦཱིའི་དགེ་སློང་རྣམས་དེ་ཉིད་ཀྱི་ནུབ་མོ་འདས་ནས་ལྷུང་བཟེད་དང་ཆོས་གོས་ཁྱེར་ཏེ། ཀཽ་ཤམྦཱིར་མ་ཞུགས་པར་མཉན་ཡོད་
གང་ན་བ་དེར་རྒྱུ་ཞིང་དོང་ངོ༌། །ཚེ་དང་ལྡན་པ་ཀུན་དགའ་བོས་ཀཽ་ཤམྦཱིའི་དགེ་སློང་འཐབ་ཀྲོལ་བྱེད་པ། མཚང་འདྲུ་བར་བྱེད་པ། རྩོད་པར་བྱེད་པ། འགྱེད་པར་བྱེད་པ། རྩོད་པའི་གཞི་བྱེད་པ་རྣམས་འོང་
<pb id="3.138a"/>
ངོ་ཞེས་ཐོས་ནས་གང་དག་གིས་བཅོམ་ལྡན་འདས་ཐུགས་ཕྱུང་བར་བགྱིས་ཏེ། འདིར་གཤེགས་པ་དེ་དག་ངོ་ཚ་མེད་པས་ཐོ་བརྩམ་པའི་ཕྱིར་བདག་ཅག་ལ་གླེང་བར་འགྱུར་གྱིས། 
མ་ལ་བདག་ཅག་གིས་བཅོམ་ལྡན་འདས་ལ་གསོལ་ལོ་སྙམ་དུ་བསམས་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང༌། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་
ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་གིས་ཀཽ་ཤམྦཱིའི་དགེ་སློང་འཐབ་ཀྲོལ་བགྱིད་པ། 
མཚང་འདྲུ་བར་བགྱིད་པ། རྩོད་པར་བགྱིད་པ། འགྱེད་པར་བགྱིད་པ། རྩོད་པའི་གཞི་བགྱིད་པ་རྣམས་འདིར་མཆི་འོ་ཞེས་ཐོས་ལགས་ཏེ། གང་དག་གིས་བཅོམ་ལྡན་འདས་ཀྱི་ཐུགས་ཕྱུང་བར་བགྱིས་ཏེ། 
འདིར་བྱོན་པ་དེ་དག་ངོ་ཚ་མ་མཆིས་པས་ཐོ་བརྩམ་པ་ཉིད་དུ་བདག་ཅག་ལ་གླེང་བར་བགྱིད། དྲན་པར་བགྱིད་ན། དེ་རྣམས་ལ་བདག་ཅག་གིས་ཇི་ལྟར་བསྒྲུབ་པར་བགྱི། ཀུན་དགའ་བོ་དེ་དག་ལ་དགེ་སློང་
རྣམས་ཀྱིས་ལག་བརྡས་གནས་མལ་ཐ་མ་ཞིག་བསྟན་པ་མ་གཏོགས་པར་གཏམ་འདྲེ་བར་མི་བྱ། ཕེབས་པར་སྨྲ་བར་མི་བྱ། བལྟ་བར་མི་བྱ། རྣམ་པར་བལྟ་བར་མི་བྱའོ། །གལ་ཏེ་བདག་ཅག་ནི་རྒན་ན། 
ཅིའི་ཕྱིར་ན་གནས་མལ་གྱི་ཐ་མ་སྦྱིན་ཞེས་སྨྲ་ན། གང་དག་གི་ཚུལ་དང་སྤྱོད་པ་དང༌། ལོག་པར་སྒྲུབ་པས་སྟོན་པ་ཐུགས་མི་དགྱེས་ཤིང་ཐུགས་ལ་མ་བབ་ནས་འདིར་གཤེགས་པ་ཁྱེད་ཅག་ཀྱང་ཤཱཀྱའི་
སྲས་ཀྱི་དགེ་སྦྱོང་ཡིན་པར་བདག་ཉིད་ཁས་འཆེ་འམ། སྟོན་པ་ཐུགས་རྗེ་ཅན་དེས་འདི་གནང་བ་ཉིད་ཀྱང་ཁྱེད་དབང་བར་མི་འགྱུར་རོ་ཞེས་སྨྲོས་ཤིག །སྐྱེ་དགུའི་བདག་མོ་ཆེན་མོ་གཽ་ཏ་མཱིས་ཀཽ་ཤམྦཱིའི་དགེ་སློང་
<pb id="3.138b"/>
འཐབ་ཀྲོལ་བྱེད་པ། མཚང་འདྲུ་བར་བྱེད་པ། རྩོད་པར་བྱེད་པ། འགྱེད་པར་བྱེད་པ། རྩོད་པའི་གཞི་བྱེད་པ་རྣམས་འོང་ངོ་ཞེས་ཐོས་སོ། །ཐོས་ནས་ཀྱང་དེ་འདི་སྙམ་དུ་སེམས་ཏེ། སོང་ལ་དེ་རྣམས་ལ་བདག་
གིས་ཇི་ལྟར་བསྒྲུབ་པར་བྱ་བཅོམ་ལྡན་འདས་ལ་ཞུའོ་སྙམ་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་ཕྱོགས་ཅིག་ཏུ་འདུག་གོ། །
ཕྱོགས་ཅིག་ཏུ་འདུག་ནས་བཅོམ་ལྡན་འདས་ལ་སྐྱེ་དགུའི་བདག་མོ་ཆེན་མོ་གཽ་ཏ་མཱིས་འདི་སྐད་ཅེས་གསོལ་ཏོ། །བཙུན་པ་བདག་གིས་ཀཽ་ཤམྦཱིའི་དགེ་སློང་འཐབ་ཀྲོལ་བགྱིད་པ། མཚང་འདྲུ་བར་བགྱིད་པ། 
རྩོད་པར་བགྱིད་པ། འགྱེད་པར་བགྱིད་པ། རྩོད་པའི་གཞི་བགྱིད་པ་རྣམས་མཆི་འོ་ཞེས་ཐོས་ལགས་ན། བདག་གིས་དེ་རྣམས་ལ་ཇི་ལྟར་བསྒྲུབ་པར་བགྱི། གཽ་ཏ་མཱི་ཁྱོད་ཀྱིས་ཀཽ་ཤམྦཱིའི་དགེ་སློང་རྣམས་
ལ་འཁོར་གྱི་གཙོ་བོ་ཡིན་པས་མཐོང་མ་ཐག་སྟན་དོར་བ་མ་གཏོགས་པར་གཏམ་འདྲེ་བར་མི་བྱ། ཕེབས་པར་སྨྲ་བར་མི་བྱ། བལྟ་བར་མི་བྱ། རྣམ་པར་བལྟ་བར་མི་བྱའོ། །ཁྱིམ་བདག་མགོན་མེད་ཟས་
སྦྱིན་གྱིས་ཀཽ་ཤམྦཱིའི་དགེ་སློང་འཐབ་ཀྲོལ་བྱེད་པ། མཚང་འདྲུ་བར་བྱེད་པ། རྩོད་པར་བྱེད་པ། འགྱེད་པར་བྱེད་པ། རྩོད་པའི་གཞི་བྱེད་པ་རྣམས་འོང་ངོ་ཞེས་ཐོས་སོ། །ཐོས་ནས་ཀྱང་འདི་སྙམ་དུ་སེམས་ཏེ། སོང་
ལ་དེ་རྣམས་ལ་བདག་གིས་ཇི་ལྟར་བསྒྲུབ་པར་བྱ་བཅོམ་ལྡན་འདས་ལ་ཞུའོ་སྙམ་དུ་བསམས་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་
ཕྱོགས་ཅིག་ཏུ་འདུག་གོ། །ཕྱོགས་ཅིག་ཏུ་འདུག་ནས་ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་གིས་ཀཽ་ཤམྦཱིའི་དགེ་སློང་འཐབ་ཀྲོལ་བགྱིད་པ། མཚང་འདྲུ་བར་
<pb id="3.139a"/>
བགྱིད་པ། རྩོད་པར་བགྱིད་པ། འགྱེད་པར་བགྱིད་པ། རྩོད་པའི་གཞི་བགྱིད་པ་རྣམས་མཆིའོ་ཞེས་ཐོས་ལགས་ན། བདག་གིས་དེ་རྣམས་ལ་ཇི་ལྟར་བསྒྲུབ་པར་བགྱི། ཁྱིམ་བདག་ཁྱོད་ཀྱིས་ཀཽ་
ཤམྦཱིའི་དགེ་སློང་རྣམས་ལ་སྦྱིན་པ་དང་མི་མཐུན་པ་མེད་པས་བསོད་སྙོམས་ནི་སྦྱིན་གྱི། གཏམ་འདྲེ་བར་མི་བྱ། ཕེབས་པར་སྨྲ་བར་མི་བྱ། བལྟ་བར་མི་བྱ། རྣམ་པར་བལྟ་བར་མི་བྱའོ། །དེ་ནས་ཀཽ་ཤམྦཱིའི་
དགེ་སློང་རྣམས་རིམ་གྱིས་མཉན་ཡོད་དུ་ཕྱིན་ནས། དེར་ལྷུང་བཟེད་དང་ཆོས་གོས་མཁོས་སུ་ཕབ་སྟེ་རྐང་པ་བཀྲུས་ནས་དྲིས་པ། གནས་མལ་འགེད་པ་སུ་ཡིན། ཕྱག་ཚང་དག་གིས་སྨྲས་པ། འཕགས་
པ་ཀུན་དགའ་བོ་ལགས་སོ། །ཚེ་དང་ལྡན་པ་ཀུན་དགའ་བོ་གང་ན་བ་དེར་སོང་སྟེ་ཕྱིན་ནས། ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཀུན་དགའ་བོ་བདག་ཅག་ལ་གནས་མལ་
བྱིན་ཅིག །ཚེ་དང་ལྡན་པ་ཀུན་དགའ་བོས་དེ་རྣམས་ལ་ལག་བརྡས་གནས་མལ་ཐ་མ་ཞིག་བསྟན་པར་བརྩམས་པ་དང་དེ་རྣམས་ཀྱིས་སྨྲས་པ། ཚེ་དང་ལྡན་པ་ཀུན་དགའ་བོ་བདག་ཅག་རྒན་པ་ཡིན་ན་ཅིའི་ཕྱིར་
བདག་ཅག་ལ་གནས་མལ་ཐ་མ་དག་སྦྱིན། དེས་སྨྲས་པ། ཁྱེད་ཅག་ཀྱང་ཤཱཀྱའི་སྲས་ཀྱི་དགེ་སྦྱོང་ཡིན་པར་ཞེས་བྱ་བ་ནས་དེ་ཡང་ཁྱེད་དབང་བར་མི་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །དེ་རྣམས་
ཡི་ཆད་ཅིང་སྡུག་བསྔལ་བས་མཚན་མོ་འདའ་བར་བྱེད་དོ། །དེ་ནས་གནས་ནས་ཕྱུང་བའི་དགེ་སློང་གིས་ནམ་གྱི་ཆ་སྨད་ཀྱི་དུས་སུ་རང་གི་རྒྱུད་ལ་བརྟགས་ན་དེ་འདི་སྙམ་དུ་སེམས་ཏེ། བདག་ཅག་འཐབ་
ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ནས་འདི་ལྟ་སྟེ་ལྟུང་བ་བྱུང་ངོ་ཞེ་འམ། ལྟུང་བ་མ་བྱུང་ངོ་ཞེ་འམ། གནས་ནས་དབྱུང་བ་ཡིན་ནོ་ཞེ་འམ། གནས་ནས་དབྱུང་བ་མ་ཡིན་ནོ་ཞེས་བྱ་བ་
<pb id="3.139b"/>
བདག་ནི་ལྟུང་བ་མ་བྱུང་བ་མ་ཡིན་ཏེ་ལྟུང་བ་བྱུང་བ་ཡིན་ཞིང༌། གནས་ནས་མི་དབྱུང་བ་མ་ཡིན་ཏེ་གནས་ནས་དབྱུང་བ་ཡིན་ལ། གནས་ནས་ཕྱུང་བ་གང་ཡིན་པ་ཡང་ཆོས་དང་འཐུན་པའི་ལས་མི་
འཁྲུགས་པ་གཞག་པར་མི་འོས་པས་ཕྱུང་གིས། མ་ལ་བདག་གིས་འཐུན་པའི་སྡུམས་བྱའོ་སྙམ་དུ་བསམས་ནས། ནང་པར་སྔར་ལངས་ཏེ་གནས་ནས་ཕྱུང་བའི་རྗེས་སུ་ཕྱོགས་པའི་དགེ་སློང་རྣམས་
དང༌། གནས་ནས་ཕྱུང་བའི་རྗེས་སུ་ཕྱོགས་པའི་ཡང་རྗེས་སུ་ཕྱོགས་པ་རྣམས་གང་ན་བ་དེར་སོང་སྟེ། སོང་ནས་གནས་ནས་ཕྱུང་བའི་རྗེས་སུ་ཕྱོགས་པའི་དགེ་སློང་རྣམས་དང་གནས་ནས་ཕྱུང་བའི་
རྗེས་སུ་ཕྱོགས་པའི་ཡང་རྗེས་སུ་ཕྱོགས་པ་རྣམས་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་དག་འདིར་མདང་སུམ་ནམ་གྱི་ཆ་སྨད་ཀྱི་དུས་སུ་བདག་གིས་རང་གི་རྒྱུད་ལ་བརྟགས་ནས་འདི་སྙམ་དུ་སེམས་ཏེ། 
གླེང་གཞི་གང་ལས་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ནས་འདི་ལྟ་སྟེ་ལྟུང་བ་བྱུང་ངོ་ཞེ་འམ། ལྟུང་བ་མ་བྱུང་ངོ་ཞེ་འམ། གནས་ནས་དབྱུང་བ་ཡིན་ནོ་ཞེ་འམ། གནས་
ནས་དབྱུང་བ་མ་ཡིན་ནོ་ཞེས་བྱ་བ་བདག་ནི་ལྟུང་བ་མ་བྱུང་བ་མ་ཡིན་ཏེ་ལྟུང་བ་བྱུང་བ་ཡིན་ཞིང་གནས་ནས་མི་དབྱུང་བ་མ་ཡིན་ཏེ་གནས་ནས་དབྱུང་བ་ཡིན་ལ། གནས་ནས་ཕྱུང་བ་གང་ཡིན་པ་ཡང་
ཆོས་དང་འཐུན་པའི་ལས་མི་འཁྲུགས་པ་གཞག་པར་མི་འོས་པས་ཕྱུང་གིས། མ་ལ་བདག་གིས་འཐུན་པར་སྡུམས་བྱའོ་སྙམ་ན་ཁྱེད་ཅག་ཅི་སྨྲ། དེ་རྣམས་ཀྱིས་སྨྲས་པ། ལེགས་ཀྱིས་དེ་
བཞིན་དུ་བགྱི་འོ། །དེ་ནས་གནས་ནས་ཕྱུང་བའི་དགེ་སློང་དང༌། གནས་ནས་ཕྱུང་བའི་རྗེས་སུ་ཕྱོགས་པའི་དགེ་སློང་རྣམས་དང༌། གནས་ནས་ཕྱུང་བའི་རྗེས་སུ་ཕྱོགས་པའི་ཡང་རྗེས་སུ་ཕྱོགས་
<pb id="3.140a"/>
པའི་དགེ་སློང་རྣམས་གནས་ནས་འབྱིན་བའི་དགེ་སློང་དང༌། གནས་ནས་འབྱིན་པའི་རྗེས་སུ་ཕྱོགས་པའི་དགེ་སློང་རྣམས་དང༌། གནས་ནས་འབྱིན་པའི་རྗེས་སུ་ཕྱོགས་པའི་ཡང་རྗེས་སུ་ཕྱོགས་པ་
རྣམས་གང་ན་བ་དེར་དོང་སྟེ་ཕྱིན་ནས། གནས་ནས་འབྱིན་པའི་དགེ་སློང་དང༌། གནས་ནས་འབྱིན་པའི་རྗེས་སུ་ཕྱོགས་པའི་དགེ་སློང་རྣམས་དང༌། གནས་ནས་འབྱིན་བའི་རྗེས་སུ་ཕྱོགས་པའི་ཡང་རྗེས་སུ་ཕྱོགས་
པའི་དགེ་སློང་རྣམས་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་དག་འདིར་མདང་སུམ་ནམ་གྱི་ཆ་སྨད་ཀྱི་དུས་སུ་བདག་གིས་རང་གི་རྒྱུད་ལ་བརྟགས་ན་འདི་སྙམ་དུ་སེམས་ཏེ། གླེང་གཞི་གང་ལས་འཐབ་ཀྲོལ་དང༌། 
མཚང་འདྲུ་བ་བྱུང་ནས་ཞེས་བྱ་བ་ནས། འཐུན་པར་སྡུམས་བྱ་བར་སེམས་ན་ཞེས་བྱ་བའི་བར་གོང་མ་བཞིན་དུ་སྟེ། ཁྱེད་ཅག་ཅི་སྨྲ། དེ་རྣམས་ཀྱིས་སྨྲས་པ། ལེགས་ཀྱིས་དེ་བཞིན་དུ་བྱའོ། །གནས་
ནས་ཕྱུང་བའི་དགེ་སློང་དང༌། གནས་ནས་ཕྱུང་བའི་རྗེས་སུ་ཕྱོགས་པའི་དགེ་སློང་རྣམས་དང༌། གནས་ནས་ཕྱུང་བའི་རྗེས་སུ་ཕྱོགས་པའི་ཡང་རྗེས་སུ་ཕྱོགས་པ་རྣམས་དང༌། གནས་ནས་འབྱིན་པའི་
དགེ་སློང་དང༌། གནས་ནས་འབྱིན་པའི་རྗེས་སུ་ཕྱོགས་པའི་དགེ་སློང་རྣམས་དང༌། གནས་ནས་འབྱིན་པའི་རྗེས་སུ་ཕྱོགས་པའི་ཡང་རྗེས་སུ་ཕྱོགས་པ་རྣམས་བཅོམ་ལྡན་འདས་གང་ན་བ་དེར་དོང་སྟེ་ཕྱིན་
པ་དང༌། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །ཕྱོགས་གཅིག་ཏུ་འཁོད་ནས་གནས་ནས་ཕྱུང་བའི་དགེ་སློང་གིས་བཅོམ་ལྡན་འདས་ལ་འདི་སྐད་ཅེས་
གསོལ་ཏོ། །བཙུན་པ་འདིར་མདང་སུམ་ནམ་གྱི་ཆ་སྨད་ཀྱི་དུས་སུ་བདག་གིས་རང་གི་རྒྱུད་ལ་བརྟགས་ན་འདི་སྙམ་དུ་སེམས་ཏེ་ཞེས་བྱ་བ་ནས་མཐུན་པར་སྡུམས་བགྱི་བར་ཞེས་བྱ་བའི་བར་གོང་མ་བཞིན་དུ་སྟེ། 
<pb id="3.140b"/>
བདག་གིས་དགེ་སློང་འདི་དག་ཐམས་ཅད་ལ་འཐུན་པར་བགྱི་བར་སྤྲོ་བར་བགྱིས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ལེགས་སོ་ལེགས་སོ། །གང་ཞིག་དགེ་སློང་རྣམས་འཐབ་
ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་བས་གནས་ཤིང༌། ཕྱོགས་དང་ཕྱོགས་གཞན་ལ་གནས་པ་རྣམས་ཀྱི་སྡུམས་བྱེད་པ་དེ་ནི་བསོད་ནམས་མང་པོ་ཚད་མེད་པ་གྲངས་མེད་པ་གཞལ་དུ་མེད་
པ་བསྐྱེད་པར་འགྱུར་རོ། །གང་འགའ་ཞིག་གིས་སྐྲ་དུམ་བུ་བརྒྱར་གཏུབས་པ་ཐོག་མ་དང་ཐ་མར་སྦྱོར་བར་བྱེད་པ་དེ་བཞིན་དུ། གང་ཞིག་དགེ་སློང་རྣམས་འཐབ་ཀྲོལ་དང་ཞེས་བྱ་བ་ནས་འཐུན་པར་སྡུམ་
བྱེད་པ་དེ་ནི་བསོད་ནམས་མང་པོ་ཚད་མེད་པ་གྲངས་མེད་པ་གཞལ་དུ་མེད་པ་སྐྱེད་པར་འགྱུར་རོ་ཞེས་བྱ་བའི་བར་གོང་མ་བཞིན་དུའོ། །དགེ་སློང་དག་འོན་ཀྱང་ངས་གནས་ནས་ཕྱུང་བའི་དགེ་སློང་གི་ཀུན་དུ་སྤྱོད་
པའི་ཆོས་བཅའ་བར་བྱ་སྟེ། གནས་ནས་ཕྱུང་བའི་དགེ་སློང་གིས་དགེ་འདུན་ལ་དབྱུང་བ་གསོལ་བར་བྱའོ། །གསོལ་བ་ནི་འདི་ལྟར་བྱ་སྟེ། གནས་མལ་བཤམས་ལ་གཎ་ཌཱི་བརྡུངས་ནས་དྲིས་པའི་
ཚིག་གིས་དགེ་སློང་རྣམས་ལ་ཡང་དག་པར་བསྒོ་ལ། དགེ་འདུན་ཐམས་ཅད་ཚོགས་ཤིང་འཐུན་པར་གྱུར་པ་དང་རྒན་རིམས་ཇི་ལྟ་བ་བཞིན་དུ་གུས་པ་དང་བཅས་པས་གདུད་པར་བྱས་ལ། རྒན་རིམས་ཀྱི་མདུན་དུ་ཐལ་མོ་སྦྱར་ཏེ་
ཙོག་ཙོག་པོར་འདུག་ལ་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ། བདག་གི་གླེང་གཞི་གང་ལས་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ནས་འདི་ལྟ་སྟེ། ལྟུང་བ་བྱུང་ངོ་ཞེ་འམ། ལྟུང་བ་མ་བྱུང་ངོ་ཞེས་
བགྱི་བ་འམ། གནས་ནས་དབྱུང་བ་ལགས་སོ་ཞེ་འམ། གནས་ནས་དབྱུང་བ་མ་ལགས་སོ་ཞེས་བགྱི་བ་བདག་ནི་ལྟུང་བ་མ་བྱུང་བ་མ་ལགས་ཏེ་ལྟུང་བ་བྱུང་བ་ལགས་ཤིང༌། གནས་ནས་མི་དབྱུང་བ་མ་ལགས་ཏེ། གནས་ནས་དབྱུང་བ་ལགས་ལ་གནས་ནས་
<pb id="3.141a"/>
ཕྱུང་བ་གང་ལགས་པ་ཡང་ཆོས་དང་འཐུན་པའི་ལས་མི་འཁྲུགས་པ་གཞག་པར་མི་འོས་པས་ཕྱུང་སྟེ། གནས་ནས་ཕྱུང་བའི་དགེ་སློང་བདག་མིང་འདི་ཞེས་བགྱི་བ་དགེ་འདུན་ལས་དབྱུང་བར་གསོལ་ན། དགེ་འདུན་བཙུན་པ་ཐུགས་བརྩེ་བ་ཅན་
ཐུགས་བརྩེ་བ་ཉེ་བར་བཟུང་སྟེ་བདག་དབྱུང་དུ་གསོལ། ཆོས་ཇི་ལྟ་བ་བཞིན་དང་འདུལ་བ་ཇི་ལྟ་བ་བཞིན་ཕྱིར་བགྱིའོ་ཞེས་དེ་སྐད་ལན་གཉིས་ལན་གསུམ་དུ་བརྗོད་པར་བྱའོ། །དེ་ནས་དགེ་སློང་
གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་གསོལ། ཚེ་དང་ལྡན་པ་འདིའི་གླེང་གཞི་གང་ལས་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་
པ་བྱུང་ནས་འདི་ལྟ་སྟེ། ལྟུང་བ་བྱུང་ངོ་ཞེ་འམ། ལྟུང་བ་མ་བྱུང་ངོ་ཞེ་འམ། གནས་ནས་དབྱུང་བ་ལགས་སོ་ཞེ་འམ། གནས་ནས་དབྱུང་བ་མ་ལགས་སོ་ཞེས་བགྱི་བ་འདི་ནི་ལྟུང་བ་མ་བྱུང་བ་མ་ལགས་ཏེ་
ལྟུང་བ་བྱུང་བ་ལགས་ཤིང༌། གནས་ནས་མི་དབྱུང་བ་མ་ལགས་ཏེ་གནས་ནས་དབྱུང་བ་ལགས་ལ། གནས་ནས་ཕྱུང་བ་གང་ལགས་པ་ཡང་ཆོས་དང་འཐུན་པའི་ལས་མི་འཁྲུགས་པ་གཞག་པར་མི་
འོས་པས་ཕྱུང་སྟེ། གནས་ནས་ཕྱུང་བའི་དགེ་སློང་མིང་འདི་ཞེས་བགྱི་བ་འདི་དགེ་འདུན་ལས་དབྱུང་བ་གསོལ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན། དགེ་འདུན་གྱིས་གནང་བར་མཛོད་ཅིག་
དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འབྱིན་པར་མཛད་དོ། །འདི་ནི་གསོལ་བའོ། །ལས་བྱ་བ་ནི། དགེ་འདུན་བཙུན་པ་རྣམས་གསན་དུ་གསོལ། ཚེ་དང་ལྡན་པ་འདིའི་གླེང་གཞི་གང་ལས་
འཐབ་ཀྲོལ་བྱུང་བ་ཞེས་བྱ་བ་ནས། དགེ་སློང་གནས་ནས་ཕྱུང་བ་མིང་འདི་ཞེས་བགྱི་བ་འདི་དགེ་འདུན་ལས་དབྱུང་བ་གསོལ་ཏེ། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འབྱིན་པར་
<pb id="3.141b"/>
མཛད་ན། ཚེ་དང་ལྡན་པ་རྣམས་ལས་གང་དག་གནས་ནས་ཕྱུང་བའི་དགེ་སློང་མིང་འདི་ཞེས་བགྱི་བ་འབྱིན་པར་བཟོད་པ་དེ་དག་ནི་ཅང་མ་གསུང་ཅིག །གང་དག་མི་བཟོད་པ་དེ་དག་ནི་གསུངས་ཤིག
དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་གནས་ནས་ཕྱུང་བའི་དགེ་སློང་མིང་འདི་ཞེས་བགྱི་བ་ཕྱུང་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །དགེ་སློང་དག་ངས་
དགེ་སློང་དབྱུང་བའི་ལས་བྱས་པའི་ཀུན་ཏུ་སྤྱོད་པའི་ཆོས་བཅའ་བར་བྱ་སྟེ། དབྱུང་བའི་ལས་བྱས་པའི་དགེ་སློང་གིས་དགེ་འདུན་ལས་འཐུན་པ་གསོལ་བ་བྱའོ། །གསོལ་བ་ནི་འདི་ལྟར་བྱ་སྟེ། 
གནས་མལ་བཤམས་ལ་གཎ་ཌཱི་བརྡུངས་ཏེ་དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ལ། དགེ་འདུན་ཐམས་ཅད་ཚོགས་ཤིང་འཐུན་པར་གྱུར་པ་དང་ཞེས་བྱ་བ་ནས་ཐུགས་བརྩེ་བ་ཅན་
ཞེས་བྱ་བའི་བར་གོང་མ་བཞིན་དུ་སྟེ། དེ་སྐད་ལན་གཉིས་ལན་གསུམ་དུ་བཟླས་སོ། །དེ་ནས་དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་
གསོལ། ཚེ་དང་ལྡན་པ་འདིའི་གླེང་གཞི་གང་ལས་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ནས་འདི་ལྟ་སྟེ། ལྟུང་བ་བྱུང་ངོ་ཞེ་འམ། ལྟུང་བ་མ་བྱུང་ངོ་ཞེ་འམ། 
གནས་ནས་དབྱུང་བ་ལགས་སོ་ཞེ་འམ། གནས་ནས་དབྱུང་བ་མ་ལགས་སོ་ཞེས་བགྱི་བ་འདི་ནི་ལྟུང་བ་མ་བྱུང་བ་མ་ལགས་ཏེ་ལྟུང་བ་བྱུང་བ་ལགས་ཤིང༌། གནས་ནས་མི་དབྱུང་བ་མ་ལགས་ཏེ་གནས་
ནས་དབྱུང་བ་ལགས་ལ། གནས་ནས་ཕྱུང་བ་གང་ལགས་པ་དེ་ཡང་ཆོས་དང་འཐུན་པའི་ལས་མི་འཁྲུགས་པ་གཞག་པར་མི་འོས་པས་ཕྱུང་སྟེ། གནས་ནས་ཕྱུང་བའི་དགེ་སློང་མིང་འདི་ཞེས་
<pb id="3.142a"/>
བགྱི་བ་འདི་དགེ་འདུན་ལས་དབྱུང་བ་གསོལ་ནས་དགེ་འདུན་གྱིས་འདི་དབྱུང་བའི་ཕྲིན་ལས་མཛད་ལགས་ཏེ་དབྱུང་བའི་ཕྲིན་ལས་མཛད་ལགས་པའི་དགེ་སློང་མིང་འདི་ཞེས་བགྱི་བ་དགེ་འདུན་
ལས་འཐུན་པ་གསོལ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དབྱུང་བའི་ཕྲིན་ལས་མཛད་ལགས་པའི་དགེ་སློང་མིང་འདི་
ཞེས་བགྱི་བ་ལ་འཐུན་པ་སྩོལ་བར་མཛད་དོ། །འདི་ནི་གསོལ་བའོ། །ལས་བྱ་བ་ནི། དགེ་འདུན་བཙུན་པ་རྣམས་གསན་དུ་གསོལ། ཚེ་དང་ལྡན་པ་འདིའི་གླེང་གཞི་གང་ལས་འཐབ་ཀྲོལ་དང༌། 
མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ནས་འདི་ལྟ་སྟེ། ལྟུང་བ་བྱུང་ངོ་ཞེ་འམ་ཞེས་བྱ་བ་ནས། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དབྱུང་བའི་ཕྲིན་ལས་མཛད་ལགས་
པའི་དགེ་སློང་མིང་འདི་ཞེས་བགྱི་བ་ལ་འཐུན་པ་སྩལ་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ་ཞེས་བྱ་བའི་བར་གོང་མ་བཞིན་དུའོ། །དགེ་འདུན་གྱིས་དབྱུང་བའི་ལས་བྱས་ཟིན་
པ་གང་ཡིན་པ་དེ་ལ་དགེ་འདུན་གྱིས་འཐུན་པ་སྦྱིན་པར་བྱ་སྟེ། དེ་ལ་འགྱོད་པར་མི་བྱའོ། །ངས་དགེ་འདུན་གྱིས་འཐུན་པ་བྱིན་པའི་དགེ་སློང་གི་ཀུན་ཏུ་སྤྱོད་པའི་ཆོས་བཅའ་བར་བྱ་སྟེ། དགེ་འདུན་
གྱིས་འཐུན་པ་བྱིན་པའི་དགེ་སློང་གིས་གསོ་སྦྱོང་གསོལ་བ་བྱའོ། །གསོལ་བ་ནི་འདི་ལྟར་བྱ་སྟེ། གནས་མལ་བཤམས་ལ་ཞེས་བྱ་བ་ནས་དགེ་འདུན་གྱིས་འཐུན་པ་སྩལ་བ་བདག་མིང་འདི་ཞེས་
བགྱི་བ་དགེ་འདུན་ལས་འཐུན་པའི་གསོ་སྦྱོང་གསོལ་ན། དགེ་འདུན་བཙུན་པ་ཐུགས་བརྩེ་བ་ཅན་ཐུགས་བརྩེ་བ་ཉེ་བར་བཟུང་སྟེ་འཐུན་པ་སྩལ་བའི་དགེ་སློང་བདག་མིང་འདི་ཞེས་བགྱི་བ་ལ་འཐུན་པའི་
<pb id="3.142b"/>
གསོ་སྦྱོང་སྩལ་དུ་གསོལ། དེ་སྐད་ལན་གཉིས་ལན་གསུམ་དུ་བཟླས་ཞེས་བྱ་བའི་བར་གོང་མ་བཞིན་དུའོ། །དེ་ནས་དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་
གསན་དུ་གསོལ། ཚེ་དང་ལྡན་པ་འདིའི་གླེང་གཞི་གང་ལས་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ནས་འདི་ལྟ་སྟེ། ལྟུང་བ་བྱུང་ངོ་ཞེ་འམ་ཞེས་བྱ་བ་ནས་དགེ་འདུན་གྱིས་འཐུན་
པ་སྩལ་བ་མིང་འདི་ཞེས་བགྱི་བ་ཞེས་བྱ་བའི་བར་གོང་མ་བཞིན་དུ་སྟེ། དགེ་འདུན་ལས་འཐུན་པའི་གསོ་སྦྱོང་གསོལ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་
ཅིག་དང༌། དགེ་འདུན་གྱིས་འཐུན་པ་སྩལ་བའི་དགེ་སློང་མིང་འདི་ཞེས་བགྱི་བ་ལ་དགེ་འདུན་གྱིས་འཐུན་པའི་གསོ་སྦྱོང་སྩོལ་བར་མཛད་དོ། །འདི་ནི་གསོལ་བའོ། །ལས་བྱ་བ་ནི། དགེ་འདུན་བཙུན་པ་
རྣམས་གསན་དུ་གསོལ། ཚེ་དང་ལྡན་པ་འདིའི་གླེང་གཞི་གང་ལས་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ནས་འདི་ལྟ་སྟེ། ལྟུང་བ་བྱུང་ངོ་ཞེ་འམ། ལྟུང་བ་མ་བྱུང་ངོ་ཞེ་འམ་ཞེས་
བྱ་བ་ནས། འཐུན་པ་སྩལ་བ་མིང་འདི་ཞེས་བགྱི་བ་འདི་དགེ་འདུན་ལས་འཐུན་པའི་གསོ་སྦྱོང་གསོལ་ཏེ། དེའི་སླད་དུ་དགེ་འདུན་གྱིས་འཐུན་པ་སྩལ་བའི་དགེ་སློང་མིང་འདི་ཞེས་བགྱི་བ་ལ་འཐུན་བའི་
གསོ་སྦྱོང་སྩོལ་བར་མཛད་ན། ཚེ་དང་ལྡན་པ་དག་ལས་གང་དག་འཐུན་པ་སྩལ་བའི་དགེ་སློང་མིང་འདི་ཞེས་བགྱི་བ་ལ་འཐུན་བའི་གསོ་སྦྱོང་སྩལ་བར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་
བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་འཐུན་པ་སྩལ་བའི་དགེ་སློང་མིང་འདི་ཞེས་བགྱི་བ་ལ་འཐུན་པའི་གསོ་སྦྱོང་སྩལ་ལགས་ཏེ། འདི་ལྟར་ཅང་མི་
