<pb id="3.84a"/>
པ་ལ་ཅི་ཞིག་བླང་བར་བགྱི་ཞེ་ན། འཇིག་རྟེན་ལས་ཚིག་ངན་པ་སྨྲས་པའོ། །ཚིག་ངན་པ་ནི་སུ་ལ་ཡང་སྨྲ་བར་མི་བགྱི་བ་སྟེ། དེ་ཡང་བདག་གིས་ཡང་དག་པར་བླངས་ཏེ་གནས་ལགས་སོ། །ཚིག་བསྲུང་བར་བྱའོ་ཞེས་མཆི་བ་
གང་ལགས་པ་ནི་གསང་བའི་ཚིག་མི་འཕེལ་བར་བགྱི་སྟེ། བདག་ལ་ངག་བསྡམ་པ་མཆིས་ལགས་སོ། །ལངས་ནས་སུ་ལ་ཡང་སྟན་བསྟབ་པར་མི་བྱའོ་ཞེས་མཆི་བ་གང་ལགས་པ་ནི་དེ་འདི་སྐད་ཅེས་ཁྱོད་རིགས་ཀྱི་མནའ་མ་ཡིན་པས་ཁྱོད་
གནས་དབེན་པ་ན་འདུག་པར་བྱའོ་ཞེས་མཆི་བ་ལགས་ཏེ། བདག་དབེན་པ་ཁོ་ན་ན་མཆིས་ལགས་སོ། །ཞིམ་པོ་བཟའ་བར་བྱའོ་ཞེས་མཆི་བ་གང་ལགས་པ་ནི་ཤིན་ཏུ་བཀྲེས་ནས་བཟའ་བར་བགྱི་བ་སྟེ། བདག་ནི་རྟག་ཏུ་ཁྱིམ་གྱི་སྐྱེ་བོ་
ཟས་འཚལ་བའི་འོག་ཏུ་འཚལ་ལོ། །བདེ་བར་ཉལ་བར་བྱ་ཞེས་མཆི་བ་གང་ལགས་པ་ནི་མཚན་མོ་ཁྱིམ་གྱི་དགོས་པ་ཐམས་ཅད་བགྱིས་ནས་སྣོད་བརྟུལ་ཏེ་ཅི་ནས་ཀྱང་ལྡང་མི་དགོས་པར་ཁྱོད་ཉལ་བར་བྱའོ་ཞེས་བགྱི་བ་ལགས་ཏེ། འདི་ནི་
ལེགས་པར་བཞག་པའོ། །འདི་ནི་ཉེས་པར་བཞག་པའོ་ཞེས་བདག་དེ་ཁོ་ན་བཞིན་དུ་བགྱིད་དོ། །ཐེམ་སྐས་བཅའ་བར་བྱའོ་ཞེས་མཆི་བ་གང་ལགས་པ་ནི་འདི་སྐད་ཅེས་ཁྱོད་སྔོན་དགེ་བ་བཅུའི་ལས་ཀྱི་ལམ་དང་ལྡན་པ་དེས་ལྷའི་
འགྲོ་བ་ཐོབ་ནས་འདིར་མིའི་འཇིག་རྟེན་དུ་སྐྱེས་པ་འདི་ནི་ལས་ཀྱིས་ཡིན་པས་འདིར་ཡང་ཁྱོད་ཀྱིས་སྦྱིན་པ་དག་བྱིན། བསོད་ནམས་དག་བྱས་ཏེ་སྡིག་པ་མི་བྱའོ། །འདི་ནི་དབྱིག་གི་ཡ་གད་མཐོ་རིས་ཀྱི་ཐེམ་སྐས་ལྟ་བུ་ཡིན་ནོ་ཞེས་བགྱི་བ་ལགས་
ཏེ་དེ་ཡང་བདག་རྔོ་ཅི་ཐོག་གིས་བགྱིད་དོ། །ས་ག་མ་ལེགས་སོ་ལེགས་སོ། །ཁྱོད་ཀྱི་མ་མཁས་པ་ཡིན་ན། གང་གི་ཕྱིར་མས་ལྡེམ་པོར་སྨྲས་པ་རྟོགས་པས་ན། ཁྱོད་ནི་ལྷག་པར་ཡང་མཁས་པ་ཡིན་ནོ།།           །།འདུལ་བ་གཞི། 
<bampo n="1.63" zh="3.187"/>བམ་པོ་དྲུག་བཅུ་གསུམ་པ། དེ་ནས་རི་དགས་འཛིན་འདི་སྙམ་དུ་སེམས་ཏེ། གལ་ཏེ་བཅོམ་ལྡན་འདས་ཀྱིས་གནང་ན་ས་ག་མ་ལ་བདག་གིས་མ་ཞེས་བོད་དོ་སྙམ་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང༌། 
<pb id="3.84b"/>
བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་མནའ་མ་ལ་མ་ཞེས་བོད་དུ་རུང་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་ཆོས་ལྔ་དང་ལྡན་ན་
སྟེ། ལྔ་གང་ཞེ་ན་ནད་གཡོག་བྱེད་པ་དང༌། ཐབ་རིར་བབ་པའི་ཆུང་མ་ལེན་པ་དང༌། སྲོག་གི་སྐྱབས་བྱེད་པ་དང༌། ནོར་སྲུང་བ་དང༌། ཤེས་རབ་ཀྱི་བགོ་བཤའ་བྱེད་པའོ། །བར་སྡོམ་ལ། ནད་གཡོག་དང་ནི་ཆུང་མ་དང༌། །སྲོག་དང་ནོར་ནི་སྦྱིན་པ་དང༌། །ཤེས་རབ་
སྒྲུབ་པར་བྱེད་པ་དང༌། །ལྔ་པོ་འདི་དག་མར་བཤད་དོ། །དེ་ནས་རི་དགས་འཛིན་ཀོ་ས་ལའི་རྒྱལ་པོ་གསལ་རྒྱལ་གང་ན་བ་དེར་སོང་སྟེ་ཕྱིན་པ་དང༌། རྒྱལ་པོ་གསལ་རྒྱལ་ལ་འདི་སྐད་ཅེས་སྨྲས་སོ། །ལྷ་བདག་ནི་ས་ག་མ་ལ་མ་ཞེས་བོད་པར་
འཚལ་ལོ། །རྒྱལ་པོས་སྨྲས་པ། ས་ག་མས་ང་ལ་ཡང་རིམ་གྲོ་བྱས་པས། ཕྱི་མོ་ལ་དྲིས་ལ་ངས་ཀྱང་དེ་ལ་སྲིང་མོ་ཞེས་བོད་དོ། །དེས་ཕྱི་མོ་ལ་དྲིས་པ་དང༌། དེས་སྨྲས་པ། ཁྱོད་ཀྱིས་བོས་ཀྱང་རུང་མ་བོས་ཀྱང་རུང༌། དེ་ནི་ཁྱོད་ཀྱི་སྲིང་མོ་ཁོ་ན་ཡིན་
ནོ། །རིང་དུ་འཕུར་ཚངས་སྦྱིན་མངག་གཞུག་མའི་བུ་མོ་དང་འདུས་པ་ལས་དེ་ལས་བུ་ཕོ་ཞིག་བཙས་ཏེ་དེའི་མིང་སྟོབས་ཀྱི་བཤེས་གཉེན་དུ་བཏགས་པ་ལས་དེ་རྒྱལ་པོ་མེས་ཀྱིས་ཉེས་པ་འགའ་ཞིག་གི་ཕྱིར་སྤྱུགས་པ་ལས་ཙམ་པར་སོང་ནས་
གནས་པ་དེའི་བུ་མོ་ནི་འདི་ཡིན་པས་དེས་ན་ཁྱོད་ཀྱི་སྲིང་མོར་འོང་ངོ༌། །དེ་ནས་རྒྱལ་པོས་གླང་པོ་ཆེ་ལ་ཞོན་ནས་དྲིལ་སྒྲོགས་སུ་བཅུག་པ། ས་ག་མ་འདི་རི་དགས་འཛིན་གྱི་ནི་མ་རྒྱལ་པོ་གསལ་རྒྱལ་གྱི་ནི་སྲིང་མོ་ཡིན་ནོ། །དེས་སྔོན་གྱི་ཀུན་
དགའ་ར་བར་གཙུག་ལག་ཁང་བརྩིགས་ནས་ཕྱོགས་བཞིའི་དགེ་སློང་གི་དགེ་འདུན་ལ་ཕུལ་བ་དང༌། དེ་བཞིན་དུ་གནས་བརྟན་རྣམས་ཀྱིས་ཀྱང་མདོ་སྡེའི་ནང་དུ་སངས་རྒྱས་བཅོམ་ལྡན་འདས་མཉན་ཡོད་ན་རི་དགས་འཛིན་གྱི་མ་ས་ག་མའི་སྔོན་
གྱི་ཀུན་དགའ་ར་བའི་ཁང་བཟངས་ན་བཞུགས་སོ་ཞེས་གདགས་པ་བྱས་སོ། །དུས་གཞན་ཞིག་ན་ས་ག་མ་ལས་སྒོ་ང་སུམ་བཅུ་རྩ་གཉིས་བྱུང་ངོ༌། །ཞེས་རི་དགས་འཛིན་གྱིས་ཐོས་ནས་ལག་པ་འགྲམ་པ་ལ་གཏད་ནས་སེམས་ཁོངས་སུ་
<pb id="3.85a"/>
ཆུད་ཅིང་འདུག་སྟེ། ཡུལ་གྱི་བཟང་མོ་ལ་ཕུང་བ་ཅི་འདྲ་བ་དག་བྱུང་བར་གྱུར་སྙམ་ནས་རི་དགས་འཛིན་གྱིས་དོར་བར་བརྩམས་པ་དང༌། ས་ག་མས་སྨྲས་པ། ཇོ་བོ་མ་དོར་བར་བཅོམ་ལྡན་འདས་ལ་ཞུས་ཤིག །དེ་ནས་བཅོམ་ལྡན་
འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། མ་དོར་བར་གཟེབ་སུམ་བཅུ་རྩ་གཉིས་གྱིས་ལ་ཤིང་བལ་གྱིས་ཁོང་སྟེ། གཟེབ་བུ་རྣམས་ཀྱི་ནང་དུ་སྒོ་ང་རེ་རེ་ཞོག་ལ་ས་ག་མས་དུས་གསུམ་དུ་ལག་པས་བྱུགས་
ཤིག་ཅེས་སྒོ་ཤིག་དང༌། དེ་ནས་ཉི་མ་བདུན་པ་ལགས་ནས་གཞོན་ནུ་སུམ་བཅུ་རྩ་གཉིས་འབྱུང་བར་འགྱུར་རོ། །དེས་དེ་བཞིན་དུ་བྱས་པ་ལས་ཉི་མ་བདུན་པ་ལགས་པ་དང༌། གཞོན་ནུ་སུམ་བཅུ་རྩ་གཉིས་བྱུང་ནས་བསྲིངས་བསྐྱེད་དེ་
ནར་སོན་པ་དང་རྩལ་པོ་ཆེ་ཐུབ་རླག་པ་ཤ་སྟག་ཏུ་གྱུར་ཏོ། །དུས་གཞན་ཞིག་ན་དེ་རྣམས་ཤིང་རྟར་ཞུགས་ཏེ་ཕྱིར་བྱུང་ནས་སླར་འཇུག་པ་དང༌། མདུན་ན་འདོན་གྱི་བུ་ཤིང་རྟར་ཞུགས་ནས་ཕྱིར་འབྱུང་བ་དང་ཇི་ཙམ་ན་ཕན་ཚུན་ཤིང་རྟའི་མདའ་
གཉིས་ཐུག་པ་དང༌། མདུན་ན་འདོན་གྱི་བུས་སྨྲས་པ། ཟུར་ཅིག །དེ་རྣམས་ཀྱིས་སྨྲས་པ། ཁྱོད་ཉིད་ཟུར་ཅིག །མདུན་ན་འདོན་གྱི་བུས་མཇལ་ཏོ་ཞེས་བྱས་ནས་ཚིག་རྩུབ་པོ་སྨྲ་བར་བརྩམས་པ་དང༌། དེ་ནས་ས་ག་མའི་བུ་རྣམས་ཀྱིས་
ཤིང་རྟའི་མདའ་ནས་བཟུང་སྟེ་འཕངས་པས་ཕྱག་དར་གྱི་ཕུང་པོའི་སྟེང་དུ་བརྡབ་བསྣུན་ཏོ། །དེ་དེ་ནས་གོས་ཀྱིས་མགོ་བསྒྱུར་ཏེ་ཕའི་དྲུང་དུ་སོང་ནས་མིག་མཆི་མས་གང་བས་སྨྲས་པ། ཡབ་ས་ག་མའི་བུ་རྣམས་ཀྱིས་བདག་འདི་འདྲ་བའི་
གནས་སྐབས་སུ་བགྱིས་སོ། །བུ་ཅིའི་ཕྱིར། དེས་རྒྱས་པར་སྨྲས་པ་དང༌། དེས་སྨྲས་པ། བུ་གལ་ཏེ་དེ་ལྟ་ན་ཐབས་ཤིག་བཤམ་པར་བྱས་ལ་དེ་རྣམས་མཐར་གྱིས་ཁ་གདག་གིས་མྱ་ངན་མ་བྱེད་ཅིག །དེ་དེ་རྣམས་ལ་གླན་
ཀ་ཚོལ་བ་ལྷུར་ལེན་ཅིང་གནས་སོ། །དུས་གཞན་ཞིག་ན་ཀོ་ས་ལའི་རྒྱལ་པོ་གསལ་རྒྱལ་ལ་རི་འོར་བ་ལོག་པར་གྱུར་ནས། རྒྱལ་པོས་དེ་ལ་དམག་ཁ་ཆེན་ཅིག་བཀྱེ་བ་ལས་རྡུགས་རབ་ཏུ་རྡུགས་ནས་སླར་ལོག་གོ། །དེ་བཞིན་
<pb id="3.85b"/>
དུ་ལན་བདུན་གྱི་བར་དུ་དམག་ཁ་ཆེན་པོ་བཀྱེ་བ་ལས་རྡུགས་རབ་ཏུ་རྡུགས་ཏེ་སླར་ལོག་ནས་རྒྱལ་པོ་རང་ཉིད་དཔུང་གི་ཚོགས་ཡན་ལག་བཞི་དང་བྱུང་བ་དང་ས་ག་མའི་བུ་ནང་དུ་འཇུག་པ་དེ་རྣམས་ཀྱིས་དེ་མཐོང་ནས་སྨྲས་པ། ལྷ་གང་དུ་གཤེགས་
རི་འོར་བ་རྣམས་འབེབས་སུའོ། །ལྷ་བཞུགས་ཤིག་བདག་ཅག་མཆིའོ། །དེ་བཞིན་དུ་གྱིས་ཤིག །དེས་དེ་རྣམས་ལ་དཔུང་གི་ཚོགས་ཡན་ལག་བཞི་པ་གཏད་ནས་དེ་རྣམས་དོང་སྟེ་རི་འོར་བ་རྣམས་ཕབ་ནས་གཏེའུ་བཟུང་དཔྱ་བླངས་ཏེ། 
སླར་འོངས་པ་དང་མདུན་ན་འདོན་གྱིས་སྨྲས་པ། ལྷ་འདི་དག་ནི་འཕགས་པར་རྩལ་པོ་ཆེ་དག་ཅིག་སྟེ། རེ་ཞིག་ལྷའི་དཀའ་བས་བསྒྲུབ་པ་གང་ལགས་པ་དེ་ནི་འདི་དག་གིས་འབྲིང་གིས་བསྒྲུབས་ཀྱིས་ལྷས་འདི་ལ་དགོངས་ཤིག །རྒྱལ་པོ་རྣམས་
ནི་ཁུ་འཕྲིག་ཅན་ཡིན་པས་སྙིང་ལ་བཞག་སྟེ་སླར་མདུན་ན་འདོན་ལ་དྲིས་པ་དེ་ལ་ཇི་ལྟར་བསྒྲུབ་པར་བྱ། དེས་སྨྲས་པ། ལྷ་དེ་ལ་ཇི་ལྟར་བསྒྲུབ་པར་བགྱི། གལ་ཏེ་དེ་དག་འཚལ་བར་གྱུར་ན། ལྷ་རྒྱལ་སྲིད་ནས་ཕྱུང་ནས་རང་ཉིད་རྒྱལ་
སྲིད་བགྱིད་པར་འགྱུར་རོ། །རྒྱལ་པོ་ཇི་མི་དགའ་ནས་བསམས་པ། དེ་ལྟར་འགྱུར་སྲིད་ཀྱིས་ཇི་ལྟར་གསད་པར་བྱ་ཞེ་ན། ཐབས་བཤམ་པ་སེམས་ཤིང་གསང་འཕེལ་དུ་དོགས་པས་སུ་ལ་ཡང་མི་འདྲི་བར་དེ་བདག་ཉིད་ཀྱིས་དཔྱད་པ་ལས་
བློ་སྐྱེས་པ་འདི་ཁོ་ནར་མགྲོན་དུ་བོས་ལ་བཏུངས་ཏེ་གཏང་ངོ་སྙམ་ནས་དེས་ས་ག་མ་ལ་སྤྲིང་བ། ཆེ་ཞེའི་བུ་རྣམས་སང་འདིར་ཟན་ཟོ་ཤིག །དེས་བསམས་པ། སང་ནི་བུ་རྣམས་ཞང་པོའི་དེར་ཟ་བར་འགྱུར་གྱིས། བདག་
གིས་ཀྱང་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་གསོལ་ལོ་སྙམ་དུ་བསམས་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང༌། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་
ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང་བཅོམ་ལྡན་འདས་ཀྱིས་རི་དགས་འཛིན་གྱི་མ་ས་ག་མ་ལ་ཆོས་དང་ལྡན་པའི་གཏམ་གྱིས་ཞེས་བྱ་བ་ནས་ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་
<pb id="3.86a"/>
ངོ་ཞེས་བྱ་བའི་བར་གོང་མ་བཞིན་དུའོ། །དེ་ནས་རི་དགས་འཛིན་གྱི་མ་ས་ག་མ་སྟན་ལས་ལངས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ཅང་མི་གསུང་བས་རི་དགས་འཛིན་གྱི་མ་ས་ག་མ་ལ་
གནང་ངོ་ཞེས་བྱ་བ་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ་ཞེས་བྱ་བའི་བར་གོང་མ་བཞིན་དུའོ། །རྒྱལ་པོའི་ཕོ་ཉ་དེ་རྣམས་ཀྱིས་དྲུང་དུ་འོངས་ནས་ཁྱེའུ་ཤོག་ཤིག་ཅེས་བོས་སོ། །དེ་ནས་རྒྱལ་པོས་དུག་ཧ་
ལ་ཧ་ལ་དང་ཟས་སུ་སྦྱར་བས་རྨོངས་པར་བྱས་ནས་མགོ་རྣམས་བཅད་དེ། དེ་ནས་གཟེབ་བཀང་ནས་སྟེང་དུ་ཕུ་བོ་ཤོས་ཀྱི་མགོ་བཞག་སྟེ་རྒྱ་སྐྱེགས་ལ་རྒྱས་བཏབ་ནས་ས་ག་མ་ལ་བསྐུར་བ་དང་ས་ག་མས་བསམས་པ། གདོན་
མི་ཟ་བར་ལྷས་སྲིང་མོའི་བུ་རྣམས་ལ་བགོ་བ་ཞིག་བསྐུར་བ་ཡིན་གྱིས། བདག་གིས་ཀྱང་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་བགོ་བར་དབུལ་ལོ་སྙམ་ནས་དེ་ནས་སངས་རྒྱས་ལ་སོགས་པ་དགེ་སློང་གི་དགེ་འདུན་རྣམས་བདེ་
བར་བཞུགས་པར་རིག་ནས་གཙང་ཞིང་བསོད་པའི་བཟའ་བ་དང་བཅའ་བ་རྣམས་ཀྱིས་ཞེས་བྱ་བ་ནས། བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུའོ། །གཟེབ་
ཁ་དབྱེ་བར་བརྩམས་པ་དང་བཅོམ་ལྡན་འདས་ཀྱིས་དགོངས་པ། གལ་ཏེ་ས་ག་མས་བདེན་པ་མ་མཐོང་བར་བུ་བསད་པ་མཐོང་ན་བདེན་པ་རྣམས་ཀྱི་སྣོད་དུ་མི་འགྱུར་བའི་གནས་གང་ཡིན་པ་དེ་ཡོད་དོ་སྙམ་དུ་དགོངས་ནས་ས་ག་མ་ལ་
བཀའ་སྩལ་པ། རེ་ཤིག་འདུག་ལ་ཆོས་ཉོན་ལ་ཕྱིས་ཅི་དགའ་བ་གྱིས་ཤིག །དེས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་ཆོས་མཉན་པའི་ཕྱིར་སྤྱན་སྔར་འདུག་གོ། །དེ་ནས་བཅོམ་ལྡན་འདས་ཀྱིས་དེའི་
<pb id="3.86b"/>
བསམ་པ་དང༌། བག་ལ་ཉལ་བ་དང་ཁམས་དང་རང་བཞིན་མཁྱེན་ནས་ཞེས་བྱ་བ་ནས་བདེན་པ་མཐོང་བར་མཛད་དོ་ཞེས་བྱ་བའི་བར་གོང་མ་བཞིན་དུའོ། །དེ་ནས་བདེན་པ་མཐོང་ནས་གཟེབ་ཁ་ཕྱེ་བ་དང་བུའི་མགོ་རྣམས་མཐོང་
ནས་དེ་ནས་གསོལ་པ། བཅོམ་ལྡན་འདས་འདུ་བྱེད་ཐམས་ཅད་ནི་འདི་ལྟར་མི་རྟག་པ་ལགས་སོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ཀོ་ས་ལའི་རྒྱལ་པོ་གསལ་རྒྱལ་གྱིས་ས་ག་མའི་བུ་
རྣམས་བཏུངས་པ་ནི་ཉེས་སོ། །གལ་ཏེ་མ་བཏུངས་པར་གྱུར་ན་འདི་རྣམས་ཁོ་ནས་གྲོགས་བྱས་པས་དེའི་ལག་མཐིལ་དུ་ས་མཐའ་དག་འཇོག་པར་འགྱུར་བ་ཞིག །དེ་ནས་ཀོ་ས་ལའི་རྒྱལ་པོ་གསལ་རྒྱལ་ལུས་རྡུལ་གྱིས་ཡོག་ཅིང་བཅོམ་
ལྡན་འདས་གང་ན་བ་དེར་སོང་སྟེ་ཕྱིན་པ་དང་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང་བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་ལ་འདི་སྐད་ཅེས་
བཀའ་སྩལ་ཏོ། །རྒྱལ་པོ་ཆེན་པོ་ཁྱོད་ལུས་རྡུལ་གྱིས་ཡོག་ཅིང་གང་ནས་འདིར་འོངས། བཙུན་པ་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ཡུལ་གྱི་དབང་ཕྱུག་དང་མཐུ་དང༌། བརྩོན་འགྲུས་ཐོབ་པ། སའི་དཀྱིལ་འཁོར་ཆེན་པོ་ལེགས་པར་
ཕབ་སྟེ་གནས་པ་རྣམས་ཀྱིས་རྒྱལ་པོའི་བགྱི་བ་དང༌། རྒྱལ་པོའི་སྒྲུབ་པ་ཐ་དད་པ་གང་དག་ལགས་པ་དེ་དག་བདག་གིས་བགྱིས་ཏེ། ཡོངས་སུ་རྫོགས་ནས་ལུས་རྡུལ་གྱིས་ཡོག་ཅིང་ང་མཆིས་པ་ལགས་སོ། །རྒྱལ་པོ་ཆེན་པོ་དེའི་
ཕྱིར་ཁྱོད་ཉིད་ལ་དྲི་བར་བྱས། ཁྱོད་ཀྱིས་ཇི་ལྟར་བཟོད་པ་དེ་ལན་ཐོབ་ཅིག །རྒྱལ་པོ་ཆེན་པོ་དཔེར་ན་ཁྱོད་ལ་འདིར་ཤར་ཕྱོགས་ནས་མི་ཡིད་ཆེས་པ་ཡིད་བརྟན་དུ་རུང་བ། བརྟན་པ། འཇིག་རྟེན་ལ་མི་སླུ་བ་ཞིག་འོངས་ནས། དེ་འདི་
སྐད་ཅེས་ལྷ་བདག་ད་གཟོད་འདི་ནས་ཤར་ཕྱོགས་སུ་མཆི་མཆི་ན། དེ་ནས་བདག་གིས་རི་བྲག་ཆེན་པོ་མ་ཆག་པ། སེར་ཀ་མ་མཆིས་པ། ཕྲག་མ་མཆིས་པ། ཤིན་ཏུ་མཁྲེགས་པ། གཅིག་ཏུ་སྡུག་པ་ཞིག་སའི་བར་དང་ནམ་མཁའི་བར་གྱི་སེམས་ཅན་ཐམས་
<pb id="3.87a"/>
ཅད་དང༌། སྲོག་ཆགས་ཐམས་ཅད་དང༌། འབྱུང་པོ་ཐམས་ཅད་དང༌། རྩྭ་དང༌། ཤིང་དང༌། ཡལ་ག་དང༌། ལོ་མ་དང༌། འདབ་མ་ཇི་སྙེད་པ་ཐམས་ཅད་ཕྱེ་མར་རློག་ཅིང་མཆི་བ་མཐོང་གིས་ལྷ་ཁྱོད་ཀྱི་བགྱི་བ་འམ། བསྒྲུབ་པ་གང་ལགས་
པ་དེ་མཛོད་ཅིག་ཅེས་ཟེར་ལ་དེ་བཞིན་དུ་ལྷོ་ཕྱོགས་དང༌། ནུབ་ཕྱོགས་དང༌། བྱང་ཕྱོགས་ནས་མི་ཞིག་འོངས་ཏེ་ཞེས་བྱ་བ་ནས་བགྱི་བ་འམ་བསྒྲུབ་པ་དེ་མཛོད་ཅིག་ཅེས་ཟེར་ཏེ། རྒྱལ་པོ་ཆེན་པོ་འཇིགས་པ་ཆེན་པོའི་ཡང་ཆེན་པོ་མི་བཟད་པར་བྱེད་
པ་མི་བཟད་པ་དེ་ལྟ་བུ་ཉེ་བར་གནས་ན་མི་ཉིད་ཐོབ་པ་ནི་རྙེད་པར་དཀའ་ན། ཁྱོད་ཀྱིས་ཅི་ཞིག་བྱ། བཙུན་པ་འཇིགས་པ་ཆེན་པོའི་ཡང་ཆེན་པོ་མི་བས་པར་བགྱིད་པ་མི་བཟད་པ་དེ་ལྟ་བུ་ཉེ་བར་གནས་ན་མི་ཉིད་ཐོབ་པ་རྙེད་པར་དཀའ་བ་
ལགས་པས་དོན་སྤྱོད་པ་དང༌། ཆོས་སྤྱད་པ་དང༌། བསོད་ནམས་སྤྱད་པ་དང༌། དགེ་བ་སྤྱད་པ་དང༌། བཟང་པོ་སྤྱད་པ་དང༌། སངས་རྒྱས་རྣམས་ཀྱི་བསྟན་པ་ལ་བརྩོན་པར་བགྱི་བ་མ་ལགས་པར་གཞན་ཅི་ཞིག་བགྱིར་མཆིས། རྒྱལ་པོ་
ཆེན་པོ་ཁྱོད་ཅིའི་ཕྱིར་འདི་སྐད་ཅེས་བཙུན་པ་འཇིགས་པ་ཆེན་པོའི་ཡང་ཆེན་པོ་དེ་ལྟ་བུ་ཞེས་བྱ་བ་ནས་སངས་རྒྱས་རྣམས་ཀྱི་བསྟན་པ་ལ་བརྩོན་པར་བགྱི་ཞེས་བྱ་བའི་བར་གོང་མ་བཞིན་དུའོ། །བཙུན་པ་རྒྱལ་པོ་རྒྱལ་རིགས་
སྤྱི་བོ་ནས་དབང་བསྐུར་བ་ཞེས་བྱ་བའི་བར་གོང་མ་བཞིན་དུ་སྟེ། སའི་དཀྱིལ་འཁོར་ཆེན་པོ་ལེགས་པར་ཕབ་སྟེ་གནས་པ་དེ་རྣམས་ཀྱིས་གླང་པོ་ཆེ་རྣམས་དང་གླང་པོ་ཆེར་འགྱེད་པ་དང༌། རྟ་པ་རྣམས་དང་རྟ་པར་འགྱེད་པ་དང༌། ཤིང་
རྟ་པ་རྣམས་དང་ཤིང་རྟ་པར་འགྱེད་པ་དང༌། དཔུང་བུ་ཆུང་རྣམས་དང་དཔུང་བུ་ཆུང་དུ་འགྱེད་པ་དང༌། གསང་ཚིག་མཁན་རྣམས་དང་གསང་ཚིག་མཁན་དུ་འགྱེད་པ་དང༌། ནོར་རྣམས་ཀྱིས་ནོར་དུ་རྒྱལ་བ་ཐ་དད་པ་གང་དག་ལགས་པ་དེ་
དག་ཐམས་ཅད་དེའི་ཚེ་འགྱེད་པའི་མཐུ་མ་མཆིས་པ་དང་སྟོབས་མ་མཆིས་པ་དང༌། ཕ་རོལ་གནོན་པ་མ་མཆིས་པ་ལགས་པས་དེའི་སླད་དུ་བདག་འདི་སྐད་ཅེས་བཙུན་པ་འཇིགས་པ་ཆེན་པོའི་ཡང་ཆེན་པོ་དེ་ལྟ་བུ་ཉེ་བར་གནས་ན་ཞེས་བྱ་
<pb id="3.87b"/>
བ་ནས་སངས་རྒྱས་རྣམས་ཀྱི་བསྟན་པ་ལ་བརྩོན་པར་བགྱི་བ་མ་ལགས་པར་གཞན་ཅི་ཞིག་བགྱིར་མཆིས་ཞེས་བྱ་བའི་བར་གོང་མ་བཞིན་དུའོ། །རྒྱལ་པོ་ཆེན་པོ་དེ་བཞིན་དུ་སྲོག་ཆགས་འདི་དག་ཀྱང་རྟག་ཏུ་རྒྱུན་མི་འཆད་པར་རྒ་བ་དང༌། 
འཆི་བས་འཇོམས་པ་ཡིན་ནོ། །རྒྱལ་པོ་ཆེན་པོ་དེ་ལྟར་རྒ་བ་དང་འཆི་བས་འཇོམས་པ་ན་སྐྱེས་པ་གང་དག་གིས་དོན་སྤྱད་པ་དང་ཞེས་བྱ་བ་ནས། སངས་རྒྱས་རྣམས་ཀྱི་བསྟན་པ་ལ་བརྩོན་པར་བྱ་བ་མ་ཡིན་པར་
གཞན་ཅི་ཞིག་བྱར་ཡོད་ཅེས་བྱ་བའི་བར་གོང་མ་བཞིན་དུའོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པས་བཀའ་སྩལ་པ། ཇི་ལྟར་ཆེ་ཞིང་རྒྱ་ཆེ་བའི། །
རི་བོ་ནམ་མཁའ་ལས་འོང་བ། །ཀུན་ནས་ཡང་དག་འོང་བ་ཡིས། །ས་ནི་ཕྱེ་མར་རློག་པ་ན། །དེ་ལ་གླང་པོ་ཆེས་མི་རྫི། །དཔུང་བུ་ཆུང་དང་ཤིང་རྟ་དང༌། །རྟས་མིན་གསང་ཚིག་མཁན་དང་ནི། །ནོར་གྱིས་འགྱེད་པས་རྒྱལ་མི་འཐོབ། །དེ་བཞིན་རྒ་དང་
འཆི་བ་ཡིས། །མི་རྣམས་འཇོམས་པར་བྱེད་པ་ན། །རྒྱལ་རིགས་བྲམ་ཟེ་རྗེ་རིགས་དང༌། །དམངས་རིགས་གདོལ་པ་གཡུང་པོ་དང༌། །ཚུལ་ཁྲིམས་འཆལ་དང་ཚུལ་ཁྲིམས་ལྡན། །ཁྱིམ་པ་དེ་བཞིན་བརྟུལ་ཞུགས་ཅན། །ལང་ཚོ་ཉིད་དང་རྒན་པོ་
དང༌། །དེ་བཞིན་བར་མའི་མི་རྣམས་ལ། །ཅུང་ཟད་ཀྱང་ནི་བཟེམ་མེད་པར། །ཐམས་ཅད་མངོན་དུ་འཇོམས་པར་བྱེད། །དེ་ལྟ་བས་ན་མཁས་པའི་མི། །བདག་གི་དོན་ལ་བལྟ་བ་ཡིས། །སངས་རྒྱས་ཆོས་དང་དགེ་འདུན་ནི། །བླ་མེད་དག་ལ་དད་བྱ་
ཞིང༌། །ལུས་དང་ངག་དང་ཡིད་དག་གིས། །དམ་པའི་ཆོས་ནི་སྤྱད་བྱས་ན། །འདི་ན་སྨད་པར་མི་འགྱུར་ཞིང༌། །མཐོ་རིས་སོང་ནས་དགའ་བར་འགྱུར། །དེ་ནས་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་ཀྱིས་བཀའ་སྩལ་པ་ལ་མངོན་པར་དགའ་
སྟེ་རྗེས་སུ་ཡི་རང་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་སྟན་ལས་ལངས་ནས་སོང་ངོ༌། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་རི་དགས་
<pb id="3.88a"/>
འཛིན་གྱི་མ་ས་ག་མས་ལས་ཅི་ཞིག་བགྱིས་ན། ལས་དེའི་རྣམ་པར་སྨིན་པས་སྒོ་ང་སུམ་བཅུ་རྩ་གཉིས་བྱུང་བ་དེ་རྣམས་ལས་ཀྱང་བུ་ཕོ་སུམ་བཅུ་རྩ་གཉིས་བྱུང་སྟེ་རྩལ་པོ་ཆེ་ཐུབ་རླག་པ་ཤ་སྟག་ཏུ་གྱུར་ལགས། བཅོམ་
ལྡན་འདས་ཀྱིས་བཀའ་སྩལ་པ། སྨོན་ལམ་གྱི་དབང་གིས་སོ། །གང་དུ་སྨོན་ལམ་བཏབ་ལགས། དགེ་སློང་དག་སྔོན་བྱུང་བ་བཱ་རཱ་ཎ་སཱིའི་གྲོང་ཁྱེར་དུ་ཁྱིམ་བདག་གཅིག་གི་བུ་ཤྀ་ནས་དེའི་ཆུང་མ་དེ་རྟག་ཏུ་བུ་མངོན་པར་འདོད་པར་གྱུར་ཏོ། །
གང་གི་ཚེ་ཡང་དག་པར་རྫོགས་པའི་སངས་རྒྱས་འོད་སྲུང་གིས་སངས་རྒྱས་ཀྱི་མཛད་པ་མཐའ་དག་མཛད་ནས་ཤིང་ཟད་པའི་མེ་བཞིན་དུ་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདས་པ་དེའི་ཚེ་བཱ་རཱ་
ཎ་སཱིར་རྒྱལ་པོ་ཀྲི་ཀི་ཞེས་བྱ་བ་བྱུང་སྟེ། དེས་ཡང་དག་པར་རྫོགས་པའི་སངས་རྒྱས་འོད་སྲུང་གི་མཆོད་རྟེན་རིན་པོ་ཆེ་སྣ་བཞི་ལས་བརྩིགས་སོ། །དེ་ནས་བུད་མེད་བུ་མེད་པ་བུ་མངོན་པར་འདོད་པ་གང་ཡིན་པ་དེ་ཡང་རྒས་པར་གྱུར་ནས་
མཆོད་རྟེན་དེ་ལ་བྱི་དོར་བྱས་ནས་འདུག་གོ། །དེས་འདུན་པའི་སློངས་མོ་བྱས་ནས་མཆོད་རྟེན་དེ་ལ་མཆོད་པར་བྱས་ཏེ་སྨོན་ལམ་བཏབ་པ། བདག་གིས་ཡང་དག་པར་རྫོགས་པའི་སངས་རྒྱས་འོད་སྲུང་གི་མཆོད་རྟེན་ལ་བྱ་བ་བྱས་པ་
གང་ཡིན་པའི་དགེ་བའི་རྩ་བ་དེས་བདག་བུ་མང་པོར་གྱུར་ཅིག་ཅེས་བྱས་ཏེ་སོང་ནས་གྲོང་ཁྱེར་དུ་ཞུགས་སོ། །དེ་ན་བུད་མེད་ཅིག་བུ་ནད་ཀྱི་སྡུག་བསྔལ་གྱི་ཚོར་བས་ཉེན་ནས་ངུ་བ་དང་དེས་གཞན་ཞིག་ལ་དྲིས་པ། ཅིའི་ཕྱིར་འདི་ངུ་བར་
གྱུར་དེས་ཇི་ལྟར་གྱུར་པ་རྣམས་སྨྲས་པ་དང་དེས་བསམས་པ། གལ་ཏེ་བདག་ཀྱང་བུ་བྱུང་བར་གྱུར་ན། བདག་ཀྱང་སྡུག་བསྔལ་འདི་ལྟ་བུ་ཉམས་སུ་མྱོང་བར་འགྱུར་རོ་སྙམ་པ་ལས། ཅི་ཙམ་ན་སུམ་བཅུ་རྩ་གཉིས་ཀྱི་དགེ་འདུན་གྱིས་
མཆོད་རྟེན་དེ་ལ་མཆོད་པ་བྱེད་པ་ན་བུད་མེད་དེ་ཡང་དེ་དང་ཧ་ཅང་མི་རིང་བ་ཞིག་ན་འདུག་གོ། །དེ་རྣམས་ཀྱིས་མཆོད་པ་བྱས་ནས་སྨོན་ལམ་བཏབ་པ། དགེ་བའི་རྩ་བ་འདིས་བདག་ཅག་ཚན་པོ་ཆེ་ཆེན་པོའི་སྟོབས་དང་ལྡན་པར་
<pb id="3.88b"/>
གྱུར་ཅིག་ཅེས་བྱས་སོ། །དེས་དེ་རྣམས་ལ་དྲིས་པ་བུ་དག་ཁྱེད་ཀྱིས་སྨོན་ལམ་ཅི་ཞིག་བཏབ། དེ་རྣམས་ཀྱིས་སྨྲས་པ། ཡུམ་འདི་དང་འདི་དག་གོ། །དེས་སྨྲས་པ། བུ་དག་གལ་ཏེ་དེ་ལྟར་ན་ཁྱེད་ཅག་གི་མར་བདག་ཁོ་ན་གྱུར་ཅིག །ཡུམ་དེ་
བཞིན་དུ་གྱུར་ཅིག་ཅེས་སྨྲས་ནས་དེ་རྣམས་དོང་ངོ༌། །དེས་བསམས་པ། རེ་ཤིག་བུད་མེད་དེ་ལན་གཅིག་བཙའ་ན་ཡང་སྡུག་བསྔལ་གྱི་ཚོར་བས་ཉེན་ནས་དེ་ལྟར་ངུ་ན། བདག་ལ་ལན་སུམ་བཅུ་རྩ་གཉིས་བཙའ་ན་ཇི་ལྟར་བྱ་ཞེས་དེ་དེ་ལྟར་རྣམ་པར་
རྟོག་པ་ན། མཆོད་རྟེན་དང་ཉེ་བ་ན་བྱ་གག་མོ་ཞིག་ཡོད་པ་སྒོ་ང་འབྱུང་བར་དེ་དེ་ཐང་ཅིག་ཙམ་གྱིས་སྒོ་ང་སུམ་བཅུ་རྩ་གཉིས་བྱུང་ལ་སྨྲེ་སྔགས་ཀྱང་མི་འདོན་ཏོ། །དེས་བསམས་པ། འབྱུང་བའི་ཐབས་འདི་ནི་རུང་བ་ཡིན་ནོ་སྙམ་དུ་རིག་ནས་
མཆོད་རྟེན་དེ་ལ་དད་པ་དྲག་པོས་སྨོན་ལམ་གདབ་པར་བརྩམས་པ། ཇི་ལྟར་བྱ་གག་མོ་འདི་ཐང་ཅིག་ཙམ་གྱིས་སྒོ་ང་སུམ་བཅུ་རྩ་གཉིས་བྱུང་བ་དེ་བཞིན་དུ་བདག་གི་བུ་སུམ་བཅུ་རྩ་གཉིས་ཀྱང་གཅིག་ཅར་སྒོ་ངར་འབྱུང་བར་གྱུར་ཅིག་ཅེས་
བྱས་སོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་བུད་མེད་རྒན་མོ་གང་ཡིན་པ་དེ་ནི་ས་ག་མ་འདི་ཉིད་ཡིན་ནོ། །སུམ་བཅུ་རྩ་གཉིས་ཀྱི་དགཱ་འདུན་གང་ཡིན་པ་དེ་ནི་ས་ག་མའི་བུ་འདི་རྣམས་ཁོ་ན་ཡིན་ཏེ། འདིས་དེ་ན་སྨོན་ལམ་
བཏབ་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་སྒོ་ང་སུམ་བཅུ་རྩ་གཉིས་བྱུང་ངོ༌། །བཙུན་པ་ས་ག་མའི་བུ་རྣམས་ཀྱིས་ལས་ཅི་ཞིག་བགྱིས་ན་ལས་དེའི་རྣམ་པར་སྨིན་པས་ནོངས་པ་མ་བགྱིས་ཤིང་སྐྱོན་མ་མཆིས་པར་རྒྱལ་པོ་
གསལ་རྒྱལ་གྱིས་བཀུམ་ནས་དེ་རྣམས་ཀྱི་མགོས་གཟེབ་བཀང་སྟེ་ས་ག་མ་ལ་བསྐུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་དག་ཁོ་ནས་ལས་རྣམས་བྱས་ཤིང་བསགས་པ་དག་ནི་ཞེས་བྱ་བ་ནས་ལུས་
ཅན་རྣམས་ལ་འབྲས་བུར་འགྱུར་ཞེས་བྱ་བའི་བར་གོང་མ་བཞིན་དུའོ། །དགེ་སློང་དག་སྔོན་བྱུང་བ་རི་འོར་ཞིག་ན་ཆང་འཚོང་ཞིག་གནས་སོ། །ཆོམ་རྐུན་པ་རབ་ཏུ་མང་པོ་ཆང་ཚོལ་ཞིང་དེའི་དྲུང་དུ་འོངས་ནས་དྲིས་པ། ཆང་ཡོད་དམ། ཆང་འཚོང་གི་
<pb id="3.89a"/>
ཆུང་མས་སྨྲས་པ། ཡོད་དོ་ཞེས་དེ་རྣམས་ལ་ཆང་བླུད་ན་འཛར་བ་མེད་ནས། དེས་གླང་ཞིག་བསྟན་དེ་འདི་སོད་ཅིག །དེ་རྣམས་ཀྱིས་སྨྲས་པ། མཚོན་ཆ་མེད་དོ། །དེས་གཏའ་བླངས་ནས་མཚོན་ཆ་བྱིན་པ་དང༌། དེ་རྣམས་ཀྱིས་དེ་
བསད་པར་བརྩམས་སོ། །དེ་གསོད་པ་ན་སེམས་ལ་བདག་གསོད་པ་གང་ཡིན་པ་འདི་དག་ཐམས་ཅད་ནི་ཆང་འཚོང་གི་ཆུང་མ་འདི་ཡིན་གྱིས། བདག་གང་དུ་འདི་རྣམས་ཀྱི་མགོ་བཅད་ནས་གཟེབ་བཀང་སྟེ་འདི་ལ་བསྐུར་བར་འགྱུར་བ་
དེར་སྐྱེ་བར་གྱུར་ཅིག་ཅེས་བསམས་སོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་གླང་གང་ཡིན་པ་དེ་ནི་ཀོ་ས་ལའི་རྒྱལ་པོ་གསལ་རྒྱལ་འདི་ཉིད་ཡིན་ནོ། །ཆོམ་རྐུན་པ་གང་ཡིན་པ་དེ་རྣམས་ནི་ས་ག་མའི་བུ་འདི་དག་ཉིད་ཡིན་
ནོ། །དེའི་ཚེ་དེའི་དུས་ཀྱི་ཆང་འཚོང་གི་ཆུང་མ་གང་ཡིན་པ་དེ་ནི་ས་ག་མ་འདི་ཉིད་ཡིན་ནོ་ཞེས་རྒྱས་པར་བྱའོ། །སངས་རྒྱས་བཅོམ་ལྡན་འདས་རྒྱལ་པོའི་ཁབ་ན་འོད་མའི་ཚལ་བྱ་ཀ་ལན་ད་ཀའི་གནས་ན་བཞུགས་སོ། །དེའི་ཚེ་དྲང་སྲོང་མངོན་པར་
ཤེས་པ་ལྔ་དང་ལྡན་པའི་བསྟི་གནས་ཤིག་ཡོད་དེ། དེ་དེ་ན་འཆག་པ་ལས་བསྟི་གནས་དང་ཧ་ཅང་ཡང་མི་རིང་བའི་ས་རྫབ་ཅན་གྱི་ཕྱོགས་ཤིག་ཏུ་གཅིན་ཁུ་ཆུ་དང་བཅས་པ་ཞིག་གཅིས་སོ། །གློ་བུར་དུ་རི་དགས་མོ་སྐོམ་པས་ཉེན་པ་ཞིག་
ཕྱོགས་དེར་འོངས་ཏེ། དེ་སྐོམ་པས་ཉེན་པས་དེ་འཐུངས་ནས་མོའི་དབང་པོ་ལ་བསྣམས་སོ། །སེམས་ཅན་རྣམས་ཀྱི་ལས་ཀྱི་རྣམ་པར་སྨིན་པ་ནི་བསམ་གྱིས་མི་ཁྱབ་པས་སེམས་ཅན་དང་ལྡན་པར་གྱུར་ཏོ། །ཇི་ཙམ་ན་དུས་གཞན་ཞིག་
ན་ཕྱོགས་དེ་ཉིད་དུ་འོངས་ནས་ཁྱེའུ་ཞིག་བྱུང་བ་དང༌། དེས་དེ་བསྣམས་ན་སྐལ་བ་མི་མཐུན་པའི་སེམས་ཅན་ཡིན་ནས་བོར་ཏེ་སོང་ངོ༌། ཇི་ཙམ་ན་དྲང་སྲོང་དེ་བསྟི་གནས་དེ་ན་འཆག་པ་ལས་ཁྱེའུ་དེ་མཐོང་ནས། འདི་སུའི་བུ་ཡིན་ཞེས་དེ་
བསམ་པ་ལ་ཞུགས་པ་ལས། ཇི་ཙམ་ན་བདག་གི་ཡིན་པར་མཐོང་ནས་དེས་དེ་བསྟི་གནས་སུ་བཞག་སྟེ་བསྣུན་བསྙོད་བསྐྱེད་ནས་དེའི་མགོ་རི་དགས་ཀྱི་འདྲ་བས་རི་དགས་མགོ་རི་དགས་མགོ་ཞེས་བྱ་བར་གྲགས་སོ། །དུས་གཞན་ཞིག་
<pb id="3.89b"/>
ན་དྲང་སྲོང་ཤི་ནས་རི་དགས་མགོས་གླད་པའི་ཐོད་པ་རྡོབ་པའི་རིག་པ་བསླབས་ཏེ། དེས་ཐོད་པ་བརྡབས་ནས་ཐམས་ཅད་ལུང་སྟོན་པར་བྱེད་དོ། །གལ་ཏེ་རེ་ཤིག་སྒྲ་དྲག་པོར་གྱུར་ན་གྱེན་དུ་འགྲོ་བ་ལྷར་སྐྱེ་བར་འགྱུར་བར་ལུང་སྟོན་པར་བྱེད་དོ། །
འོན་ཏེ་འབྲིང་དུ་གྱུར་ན་གྱེན་དུ་འགྲོ་བ་མིར་སྐྱེ་བར་འགྱུར་བར་ལུང་སྟོན་པར་བྱེད་དེ། དེ་ནི་བདེ་འགྲོའི་རྟགས་སོ། །ངན་འགྲོའི་རྟགས་ནི་གལ་ཏེ་རེ་ཤིག་སྒྲ་མི་གསལ་བར་གྱུར་ན་འོག་ཏུ་འགྲོ་བ་སེམས་ཅན་དམྱལ་བར་སྐྱེ་བར་འགྱུར་བར་ལུང་སྟོན་
པར་བྱེད་དོ། །འོན་ཏེ་སྒྲ་འབྲིང་དུ་གྱུར་ན་འོག་ཏུ་འགྲོ་བ་དུད་འགྲོར་སྐྱེ་བར་འགྱུར་བར་ལུང་སྟོན་པར་བྱེད་དོ། །འོན་ཏེ་སྒྲ་ཆུང་བར་གྱུར་ན་འོག་ཏུ་འགྲོ་བ་ཡི་དགས་སུ་སྐྱེ་བར་ལུང་སྟོན་པར་བྱེད་དོ། །དེ་ནས་བཅོམ་ལྡན་འདས་ཀྱིས་དེའི་འདུལ་བའི་དུས་
མཁྱེན་ནས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་རྒྱུན་དུ་ཞུགས་པ་དང༌། ལན་ཅིག་ཕྱིར་འོང་བ་དང༌། ཕྱིར་མི་འོང་བ་དང༌། དགྲ་བཅོམ་པའི་མགོ་བཞི་ཁྱེར་ཅིག །བཙུན་པ་བཀའ་བཞིན་འཚལ་ཞེས་ཚེ་
དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ནས་མགོ་བཞི་ཁྱེར་ཏེ་དྲང་སྲོང་དེའི་དྲུང་དུ་སོང་ནས་ཁྱོད་ཀྱིས་ལུང་སྟོན་ཅིག །དེས་རྒྱུན་ཏུ་ཞུགས་པའི་ཐོད་པ་ལ་བརྡབས་ནས་སྨྲས་པ། འདི་ནི་ལྷ་རྣམས་སུ་སྐྱེས་སོ། །
ལན་ཅིག་ཕྱིར་འོང་བ་ཡང་དེ་བཞིན་ནོ། །ཕྱིར་མི་འོང་བའི་ཡང་དེ་བཞིན་ནོ། །དགྲ་བཅོམ་པའི་ཐོད་པ་ལ་བརྡབས་ན་མ་ཤེས་རྣམ་པར་མ་ཤེས་ནས་ངོ་ཚ་བས་དེ་འདི་སྙམ་དུ་སེམས་ཏེ། གང་ཕྱིར་འདི་ཡི་འགྲོ་བ་མ་ཤེས་པ། །
བདག་ཅི་བསྟན་པ་དེ་ལས་ཉམས་གྱུར་ཏམ། །འོན་ཏེ་སློབ་དཔོན་རིགས་ལས་མ་སྐྱེས་སམ། །འོན་ཏེ་རྟགས་རྣམས་དེ་འདྲ་མ་ཡིན་ནམ། །ཚེ་དང་ལྡན་པ་ཀུན་དགའ་བོས་སྨྲས་པ། གང་ཕྱིར་འདི་ཡི་འགྲོ་བ་མ་ཤེས་པ། །
ཁྱོད་ཀྱིས་རིག་པ་ཀུན་ལེགས་གོམས་མ་བྱས། །རེ་ཤིག་རིག་པ་མཐའ་དག་རྟོགས་བྱོས་ལ། །ཁྱོད་ཀྱིས་ཕྱི་ནས་འཇིག་རྟེན་ལུང་སྟོན་ཅིག །རི་དགས་མགོས་སྨྲས་པ། ཁྱོད་ཀྱིས་རིག་པ་ཐམས་ཅད་ལ་བྱང་བ་འགའ་མཐོང་
<pb id="3.90a"/>
ངམ་མཐོང་བ་ཡོད་དམ། དེས་སྨྲས་པ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་ཐམས་ཅད་ཀྱི་ཕ་རོལ་ཏུ་ཕྱིན་པ་ཡོད་དོ། །དེ་ནས་རི་དགས་མགོ་བཅོམ་ལྡན་འདས་གང་ན་བ་དེར་
སོང་ནས་ཕྱིན་པ་དང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །དུད་འགྲོ་ཡི་དགས་དམྱལ་བ་ལྷ་མི་སྐྱེ་བོའི་འགྲོ་འཚལ་ན། །རིག་པའི་སྐྱོན་གྱིས་སེམས་ཅན་སྤྱོད་པ་དྲུག་པ་མ་འཚལ་གྱིས། །གཙོ་བོ་སྲིད་པ་གསུམ་གྱི་མཚོ་ཆེན་
ཕ་རོལ་བྱོན་པ་པོ། །ཕ་རོལ་སྨྲ་ཀུན་ལས་རྒྱལ་དྲུག་པ་མ་འཚལ་དེ་ཅི་གསུངས། །བཅོམ་ལྡན་འདས་ཀྱིས་བཀའ་སྩལ་པ། མེར་བསྲེགས་པ་ཡི་ལྕགས་ཀྱི་མེ། །ལྕགས་ཀྱི་ཐོ་བས་བརྡུངས་བྱས་ནས། །རིམ་གྱིས་ཉེ་བར་ཞི་བ་ཡི། །
འགྲོ་བ་ཇི་ལྟར་མི་མངོན་པ། །དེ་བཞིན་འདོད་པའི་འདམ་ཚོགས་ལས། །གལ་ཏེ་ཡང་དག་རྣམ་གྲོལ་བ། །མི་གཡོ་གོ་འཕང་ཐོབ་རྣམས་ཀྱི། །འགྲོ་བ་གདགས་སུ་ཡོད་མ་ཡིན། །དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་
ལ་རི་དགས་མགོས་འདི་སྐད་ཅེས་གསོལ་ཏོ། །བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་ཐོབ་པ་ལྟ་ན། བདག་བཅོམ་ལྡན་འདས་ཀྱི་སྤྱན་སྔར་
ཚངས་པར་སྤྱོད་པ་སྤྱད་པར་བགྱིའོ། །དེ་ནས་བཅོམ་ལྡན་འདས་ཀྱིས་རབ་ཏུ་ཕྱུང་བསྙེན་པར་རྫོགས་པར་མཛད་དེ། དེ་རབ་ཏུ་ཕྱུང་ཞིང་བསྙེན་པར་རྫོགས་པར་མཛད་ནས་རྒྱལ་པོའི་ཁབ་ཏུ་ཇི་ཙམ་བཞེད་ཀྱི་བར་དུ་བཞུགས་
ནས་མཉན་ཡོད་གང་ན་བ་དེར་རྒྱུ་ཞིང་གཤེགས་ཏེ། རིམ་གྱིས་རྒྱུ་ཞིང་གཤེགས་པ་དང་མཉན་ཡོད་དུ་བྱོན་ནས་མཉན་ཡོད་ཀྱི་རི་དགས་འཛིན་གྱི་མའི་སྔོན་གྱི་ཀུན་དགའ་ར་བའི་ཁང་བཟངས་ན་བཞུགས་སོ། །དེ་ནས་བཅོམ་
ལྡན་འདས་བླ་གབ་མེད་པ་ན་འཆག་ཅིང་རྒྱུ་སྐར་རྣམས་གྱུར་པ་གཟིགས་སོ། །གཟིགས་ནས་ཚེ་དང་ལྡན་པ་རི་དགས་མགོ་ལ་བཀའ་སྩལ་པ། རི་དགས་མགོ་ཇི་སྲིད་ཅིག་ན་ལྷས་ཆར་འབེབས་པར་འགྱུར་སོམས་ཤིག །དེས་
<pb id="3.90b"/>
བསམས་ནས་བཙུན་པ་འཇིག་རྟེན་འདི་མ་རུང་འདི་རབ་ཏུ་མ་རུང་ལགས་ཏེ། རྒྱུ་སྐར་རྣམས་ཇི་ལྟར་གནས་པ་དང་སྦྱར་ན་ལོ་བཅུ་གཉིས་སུ་ཆར་མི་འབབ་ལགས་སོ། །བཅོམ་ལྡན་འདས་ཀྱིས་རྒྱུ་སྐར་རྣམས་འཐུན་པར་བྱིན་གྱིས་
བརླབས་ནས་བཀའ་སྩལ་པ། ཡང་ཤེས་པར་གྱིས་ཤིག །དེས་གསོལ་པ། ལོ་དྲུག་ཏུ་ལགས་སོ། །དེ་བཞིན་དུ་བཅོམ་ལྡན་འདས་ཀྱིས་ཡང་སྨྲས་པ་དང༌། གསོལ་པ། ལོ་ལྔར་ལགས་སོ། །དེ་བཞིན་དུ་ཞག་བདུན་གྱི་བར་དུའོ། །
དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་གནས་མལ་རྣམས་སྐྱབས་ཡོད་པར་སྤོས་ཤིག །དེ་རིང་ཁོ་ནར་ལྷས་ཕྱེ་མའི་ཚོགས་ལྟ་བུའི་ཆར་འབེབས་པར་འགྱུར་ཏེ། དེ་ལ་ཁྲུས་བྱེད་པ་གང་ཡིན་
པ་དེ་རྣམས་ལ་འབྲས་དང་ཕོལ་མིག་འབྱུང་བར་མི་འགྱུར་རོ། །རི་དགས་མགོ་དེ་ལྟར་ན་རྒྱུ་སྐར་རྣམས་ནི་འགྱུར་བ་གཡོ་བ་མི་བརྟན་པ་ཡིན་ཏེ། སྲོག་ཀྱང་གཡོ་བ་མི་བརྟན་པ་ཡིན་ནོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་
པ་དང༌། རི་དགས་མགོ་མངོན་པར་དད་པར་གྱུར་ཏོ། །དེ་ལྟར་མངོན་པར་དད་པར་གྱུར་པས་དགྲ་བཅོམ་པ་མངོན་སུམ་དུ་བྱས་སོ། །དེ་ནས་རྣམ་པར་གྲོལ་བའི་དགའ་བ་རབ་ཏུ་མྱོང་ནས་ཚིགས་སུ་བཅད་པས་སྨྲས་པ། རི་དགས་
རྣམས་ནི་ནགས་ཁྲོད་རྟེན། །འདབ་ཆགས་རྣམས་ནི་མཁའ་ལ་རྟེན། །རྣམ་པར་སྒོམ་པ་ཆོས་ལ་རྟེན། །དགྲ་བཅོམ་མྱ་ངན་འདས་ལ་རྟེན། །རི་དགས་འཛིན་གྱི་མ་ས་ག་མས། བཅོམ་ལྡན་འདས་ཀོ་ས་ལའི་ལྗོངས་རྒྱུ་ཞིང་
གཤེགས་ཏེ་མཉན་ཡོད་དུ་བྱོན་ནས་མཉན་ཡོད་ན་བདག་ཁོ་ནའི་ཀུན་དགའ་ར་བ་ན་བཞུགས་སོ་ཞེས་ཐོས་སོ། །ཐོས་ནས་ཀྱང་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང༌། བཅོམ་ལྡན་འདས་ཀྱི་ཞབས་གཉིས་
ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང༌། བཅོམ་ལྡན་འདས་ཀྱིས་རི་དགས་འཛིན་གྱི་མ་ས་ག་མ་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན་ཅེས་བྱ་བ་ནས་ཡང་དག་པར་
<pb id="3.91a"/>
རབ་ཏུ་དགའ་བར་མཛད་ནས་ཅང་མི་གསུང་ངོ་ཞེས་བྱ་བའི་བར་གོང་མ་བཞིན་དུའོ། །དེ་ནས་རི་དགས་འཛིན་གྱི་མ་ས་ག་མ་སྟན་ལས་ལངས་ཏེ་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་
ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་གཅིག་ཏུ་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་ས་ག་
མ་ལ་ཅང་མི་གསུང་བས་གནང་ངོ་ཞེས་བྱ་བ་ནས་ནོར་བུའི་ཆུ་སྣོད་བཞག་སྟེ། བཅོམ་ལྡན་འདས་ལ་བུ་མོ་མངག་གཞུག་མ་དུས་ཚོད་གསོལ་བ་དུས་ཚོད་གསོལ་དུ་བཅུག་གོ། །ཇི་ཙམ་ན་བུ་མོ་མངག་གཞུག་མ་དེ་སྔོན་གྱི་ཀུན་དགའ་
ར་བར་སོང་ནས་སྒོ་གསེབ་ནས་བལྟས་ན་དགེ་སློང་རྣམས་སྒྲེན་མོར་ཁྲུས་བྱེད་པ་མཐོང་ངོ༌། །མཐོང་ནས་ཀྱང་བསམས་པ། གདོན་མི་ཟ་བར་འཕགས་པ་རྣམས་ནི་བཞུད་ལ། འཚོ་བ་པ་ནལ་ཕྲུག་འདི་དག་གིས་གཙུག་ལག་ཁང་
འདིར་བཏབ་བོ་སྙམ་ནས། དེ་རིངས་པ་རིངས་པས་འོངས་ཏེ་སྨྲས་པ། ཇོ་མོ་མཁྱེན་པར་མཛོད་ཅིག །འཕགས་པ་རྣམས་ནི་བཞུད་ལ་འཚོ་བ་པ་ནལ་ཕྲུག་རྣམས་ཀྱིས་གཙུག་ལག་ཁང་འདིར་བཏབ་ལགས་སོ། །ས་ག་མས་
བསམས་པ། བཅོམ་ལྡན་འདས་ཀྱིས་གནང་ནས་གདུགས་ཚོད་མ་གསོལ་བར་བཞུད་པར་གྱུར་པ་གང་ཡིན་པ་དེ་ནི་གནས་མ་ཡིན་ཞིང་སྐབས་མེད་དེ། གདོན་མི་ཟ་བར་འདིས་དགེ་སློང་སྒྲེན་མོ་རྣམས་མཐོང་ངོ་སྙམ་ནས། 
དེས་དུས་ཚོད་གསོལ་བའི་སྐྱེས་པ་གཞན་ཞིག་བཏང་སྟེ། དེས་བཙུན་པ་གདུགས་ཚོད་ལགས་ཤིང་མཆིས་ན། བཅོམ་ལྡན་འདས་ད་དེའི་དུས་ལ་བབ་པར་མཁྱེན་པར་མཛད་དུ་གསོལ་ཞེས་བྱ་བ་ནས། བཅོམ་ལྡན་འདས་ཀྱིས་གསོལ་ཟིན་
ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་ཞེས་བྱ་བའི་བར་གོང་མ་བཞིན་དུ་སྟེ། རྒན་པའི་མཐར་འདུག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ནི་སྦྱིན་པ་ཆེན་པོ་བརྒྱད་བཅའ་བར་འཚལ་ཏེ། གློ་
<pb id="3.91b"/>
བུར་པ་ལ་སྩལ་བ་དང༌། འཆི་བར་ཆས་པ་ལ་སྩལ་བ་དང༌། བྲོ་འཚལ་བ་ལ་སྩལ་བ་དང༌། བྲོ་གཡོག་ལ་སྩལ་བ་དང༌། སྩང་ནས་ཀྱི་འཇམས་ནར་མ་དང༌། སྨན་ནར་མ་དང༌། དགེ་སློང་རྣམས་ལ་དབྱར་གྱི་གོས་རས་ཆེན་དང༌། དགེ་སློང་
མ་རྣམས་ལ་ཁྲུས་རས་སོ། །བཅོམ་ལྡན་འདས་ཀྱིས་བཀའ་སྩལ་པ། ས་ག་མ་ཁྱོད་ཀྱིས་ཡོན་ཏན་ཅི་ཞིག་མཐོང་ན་གློ་བུར་དུ་འོངས་པ་ལ་སྦྱིན་པ་སྦྱིན། བཙུན་པ་གློ་བུར་དུ་མཆིས་པའི་དགེ་སློང་ནི་སྤྱོད་ཡུལ་མི་མཁས་པ་དང༌། ལམ་
སྲང་མི་མཁས་པ་ལགས་པས་དེས་བདག་གི་བསོད་སྙོམས་ལ་ལོངས་སྤྱད་ན་ལམ་སྲང་ལ་མཁས་པར་འགྱུར་ལགས་སོ། །ས་ག་མ་དེ་ཐུགས་སུ་ཆུད་དེ་ལེགས་སོ་ལེགས་སོ། །དོན་གྱི་དབང་ཅི་ཞིག་མཐོང་ན་འགྲོ་བར་ཆས་པ་ལ་སྦྱིན་པ་
སྦྱིན། བཙུན་པ་དགེ་སློང་མཆི་བར་ཆས་པ་བསོད་སྙོམས་ཚོལ་དུ་མཆིས་ན་འདྲོན་པ་རྣམས་དང་བྲལ་བར་འགྱུར་ཞིང་ཚོགས་དང་བྲལ་ན་ཕོངས་པར་འགྱུར་བས་དེས་བདག་གི་བསོད་སྙོམས་ལ་ལོངས་སྤྱད་ན་ཚོགས་དང་འབྲལ་བར་མི་
འགྱུར་ལགས་སོ། །ས་ག་མ་དེ་ཡང་ཐུགས་སུ་ཆུད་དེ་ལེགས་སོ་ལེགས་སོ། །དོན་གྱི་དབང་ཅི་ཞིག་མཐོང་ན་ནད་པ་ལ་སྦྱིན་པ་སྦྱིན། བཙུན་པ་དགེ་སློང་བྲོ་འཚལ་བ་བསོད་སྙོམས་ཚོལ་དུ་མཆིས་ན་ཉོན་མོངས་པ་འམ་འགུམ་
པར་འགྱུར་བས་དེས་བདག་གི་བསོད་སྙོམས་ལ་ལོངས་སྤྱོད་ན་བྲོ་ནད་ལས་ལྡང་བ་དང་བདེ་བ་ལ་རེག་པར་གནས་པར་འགྱུར་ལགས་སོ། །ས་ག་མ་དེ་ཡང་ཐུགས་སུ་ཆུད་དེ་ལེགས་སོ་ལེགས་སོ། །དོན་གྱི་དབང་ཅི་ཞིག་མཐོང་
ན་ནད་གཡོག་ལ་སྦྱིན་པ་སྦྱིན། བཙུན་པ་དགེ་སློང་བྲོ་གཡོག་བགྱིད་པ་རང་གི་ཆེད་དུ་བསོད་སྙོམས་ཚོལ་དུ་མཆིས་ན་བྲོ་འཚལ་བའི་བགྱི་བ་ཉམས་པར་འགྱུར་བས་དེས་བདག་གི་བསོད་སྙོམས་ལ་ལོངས་སྤྱད་ན་འགྲུབ་པར་
འགྱུར་ལགས་སོ། །ས་ག་མ་དེ་ཡང་ཐུགས་སུ་ཆུད་དེ་ལེགས་སོ་ལེགས་སོ། །དོན་གྱི་དབང་ཅི་ཞིག་མཐོང་ན་དགེ་འདུན་ལ་ནས་ཐུག་ནར་མ་སྦྱིན། བཙུན་པ་བཅོམ་ལྡན་འདས་ཀྱི་ཉན་ཐོས་རྣམས་ལ་དྲོད་ཆུང་བ་ཡང་མཆིས། དྲོད་ཆེ་བ་ཡང་
<pb id="3.92a"/>
མཆིས་ཏེ། དེ་ལ་རེ་ཤིག་དྲོད་ཆུང་བ་གང་ལགས་པ་དེ་རྣམས་ནི་ནས་ཐུག་འཚལ་ན་དྲོད་སྐྱེ་བར་འགྱུར་ལ། དྲོད་ཆེ་བ་གང་ལགས་པ་དེ་རྣམས་ནི་ཉམ་སྐྱེ་བར་འགྱུར་ལགས་སོ། །ས་ག་མ་དེ་ཡང་ཐུགས་སུ་ཆུད་དེ་ལེགས་
སོ་ལེགས་སོ། །དོན་གྱི་དབང་ཅི་ཞིག་མཐོང་ན་དགེ་འདུན་ལ་སྨན་ནར་མ་སྦྱིན། བཙུན་པ་བཅོམ་ལྡན་འདས་ཀྱི་ཉན་ཐོས་རྣམས་ལས་བྲོ་ནད་མང་བ་དང་བྲོ་ནད་ཉུང་བ་མཆིས་ཏེ། དེ་ལ་བྲོ་ནད་མང་པོ་གང་ལགས་པ་དེ་རྣམས་ལ་ནི་རེ་ཞིག་
འཚལ་ཆེས། བྲོ་ནད་ཉུང་བ་གང་ལགས་པ་དེ་རྣམས་ཀྱིས་ལོངས་སྤྱད་ན་ལྷག་པར་ཡང་བདེ་བ་ལ་རེག་པར་གནས་པར་འགྱུར་ལགས་སོ། །ས་ག་མ་དེ་ཡང་ཐུགས་སུ་ཆུད་དེ་ལེགས་སོ་ལེགས་སོ། །དོན་གྱི་དབང་ཅི་ཞིག་མཐོང་ན། 
དགེ་སློང་རྣམས་ལ་དབྱར་གྱི་གོས་རས་ཆེན་སྦྱིན། བཙུན་པ་དེ་རིང་ཁོ་ན་བདག་གིས་བུ་མོ་མངག་གཞུག་བགྱིད་པ་དུས་ཚོད་གསོལ་བར་བཏང་བ་ལས། དེས་དགེ་སློང་རྣམས་སྒྲེན་མོར་ཁྲུས་བྱས་པ་མཐོང་ནས། དེ་སླར་མཆིས་
ཏེ་བདག་ལ་འཕགས་པ་རྣམས་ནི་བཞུད་ལ་འཚོ་བ་པ་ནལ་ཕྲུག་རྣམས་ཀྱིས་གཙུག་ལག་ཁང་དུ་བཏབ་བོ་ཞེས་མཆི་བས་དེ་རྣམས་དབྱར་གྱི་གོས་རས་ཆེན་གྱིས་བཀབ་པར་འགྱུར་ལགས་སོ། །ས་ག་མ་དེ་ཡང་ཐུགས་སུ་ཆུད་དེ་
ལེགས་སོ་ལེགས་སོ། །དོན་གྱི་དབང་ཅི་ཞིག་མཐོང་ན་དགེ་སློང་མ་རྣམས་ལ་ཁྲུས་རས་སྦྱིན། བཙུན་པ་དུས་འདི་གཅིག་ན་ཁྱིམ་པ་མོ་རབ་ཏུ་མང་པོ་དག་དགེ་སློང་མ་རབ་ཏུ་མང་པོ་རྣམས་ཆུ་བོ་གནས་ལྡན་ལ་སྒྲེན་མོར་ཁྲུས་
བགྱིད་པ་ལས་ཁྱིམ་པ་མོ་དེ་རྣམས་ཀྱིས་བགད་ཅིང་བགད་ནས་མཛུབ་ཀེར་གྱིས་དགེ་སློང་མ་རྣམས་ཀྱི་འདོམས་ཉེ་བར་སྟོན་ཏེ། དེ་དག་གིས་ཉེ་བར་བསྟན་པ་རྣམས་བག་འཁུམས་པར་གྱུར་པས་དེ་རྣམས་བདག་གི་ཁྲུས་རས་
ཀྱིས་བཀབ་ནས་ཁྲུས་བགྱིད་པར་འགྱུར་ལགས་སོ། །ས་ག་མ་ལེགས་སོ་ལེགས་སོ། །ཁྱོད་ཀྱིས་བསོད་ནམས་བྱ་བའི་དངོས་པོ་བརྒྱད་སྨྲས་པ་གང་ཡིན་པ་དེ་དག་ནི་རྫས་ལས་བྱུང་བའི་བསོད་ནམས་བྱ་བའི་དངོས་པོ་བདུན་རྣམས་ལ་ཡང་དག་
<pb id="3.92b"/>
པར་སྣང་ཞིང་འདི་དག་ནི་རྫས་ལས་བྱུང་བའི་བསོད་ནམས་བྱ་བའི་དངོས་པོ་བདུན་པོ་གང་དག་ལ་བསོད་ནམས་སམ། བསོད་ནམས་ཀྱི་འབྲས་བུ་འམ། བསོད་ནམས་ཀྱི་འབྲས་བུ་རྣམ་པར་སྨིན་པ་འདི་ཙམ་མོ་ཞེས་ཚད་གཟུང་བར་
མི་ནུས་ཀྱི་འོན་ཀྱང་བསོད་ནམས་མང་བའི་ཕྱིར་བསོད་ནམས་ཀྱི་ཕུང་པོ་ཆེན་པོ་ཞེས་བྱ་བའི་གྲངས་སུ་འགྲོ་བ་རྣམས་ཀྱི་ནང་དུ་འདུས་སོ། །བཙུན་པ་བདག་གིས་འདི་སྐད་ཅེས་བཅོམ་ལྡན་འདས་ཀྱིས་དགེ་སློང་ཆེ་གེ་མོ་དེ་སྔ་ནས་དགེ་སློང་
འདི་ཡང་ཀུན་ཏུ་སྦྱོར་བ་གསུམ་སྤངས་ནས་རྒྱུན་དུ་ཞུགས་པ་རྣམ་པར་མི་ལྟུང་བའི་ཆོས་ཅན་རྫོགས་པའི་བྱང་ཆུབ་ཏུ་ངེས་པར་གཞོལ་བ། རེ་ལྟར་ཐོགས་ན་སྲིད་པ་ལན་བདུན་པར་འགྱུར་ཏེ། ལྷ་དང་མི་རྣམས་ཀྱི་ནང་དུ་ལན་བདུན་
དུ་ཉིང་མཚམས་སྦྱོར་ཞིང་འཁོར་ནས་སྡུག་བསྔལ་གྱི་མཐར་བྱེད་པར་འགྱུར་རོ་ཞེས་ལུང་བསྟན་པ་ཐོས་ཏེ། དེ་མཉན་ཡོད་དུ་རེས་འགའ་མཆི་ཞིང་སླར་ཡང་མཆི་བར་འགྱུར་ལ། དེས་བདག་གི་གློ་བུར་དུ་མཆི་བའི་ཟས་ཞེས་
བྱ་བ་ནས། དབྱར་གྱི་གོས་རས་ཆེན་དང༌། དགེ་སློང་མས་ཁྲུས་རས་ལོངས་སྤྱོད་པར་འགྱུར་ལགས་སོ་ཞེས་བྱ་བའི་བར་དེ་ཐོས་ནས་ཀྱང་དགའ་བ་དང་རབ་ཏུ་དགའ་བ་རྒྱ་ཆེན་པོ་དགེ་བ་ངེས་པར་འབྱུང་བ་དང་ལྡན་པ་ཐོབ་པར་
འགྱུར་ལགས་སོ། །བཅོམ་ལྡན་འདས་ཀྱིས་དགེ་སློང་ཆེ་གེ་མོ་དེ་དགེ་སློང་འདི་ནི་ཀུན་ཏུ་སྦྱོར་བ་གསུམ་སྤངས་ནས་འདོད་ཆགས་དང༌། ཞེ་སྡང་དང༌། གཏི་མུག་བསྲབས་པའི་ཕྱིར་ལན་ཅིག་ཕྱིར་འོང་བར་འགྱུར་ཏེ། འཇིག་
རྟེན་འདིར་ལན་ཅིག་འོངས་ནས་སྡུག་བསྔལ་གྱི་མཐར་བྱེད་པར་འགྱུར་རོ་ཞེས་ལུང་བསྟན་པ་དེ་ཡང་མཉན་ཡོད་དུ་རེས་འགའ་མཆི་ཞིང་སླར་མཆི་ལ། དེས་བདག་གི་གློ་བུར་བའི་ཟས་ཞེས་བྱ་བ་ནས་དབྱར་གྱི་གོས་རས་ཆེན་དང༌། 
དགེ་སློང་མས་ཁྲུས་རས་ཞེས་བྱ་བའི་བར་གོང་མ་བཞིན་ཏེ། ཐོས་ནས་ཀྱང་དགའ་བ་དང་རབ་ཏུ་དགའ་བ་རྒྱ་ཆེན་པོ་དགེ་བ་ངེས་པར་འབྱུང་བ་དང་ལྡན་པ་ཐོབ་པར་འགྱུར་ལགས་སོ། །བཅོམ་ལྡན་འདས་ཀྱིས་དགེ་སློང་ཆེ་གེ་མོ་དེ་དགེ་སློང་འདི་ནི་
<pb id="3.93a"/>
ཐ་མའི་ཆ་དང་མཐུན་པའི་ཀུན་ཏུ་སྦྱོར་བ་ལྔ་སྤངས་པས་ཕྱིར་མི་འོང་བར་འགྱུར་ཏེ། འཇིག་རྟེན་འདིར་ཕྱིར་མི་འོང་བར་འགྱུར་རོ་ཞེས་ལུང་བསྟན་པ་དེ་ཡང་རེས་འགའ་མཉན་ཡོད་དུ་མཆི་ཞིང་སླར་མཆི་ལ། དེས་བདག་གི་
གློ་བུར་བའི་ཟས་ཞེས་བྱ་བ་ནས་དབྱར་གྱི་གོས་རས་ཆེན་དང༌། དགེ་སློང་མས་ཁྲུས་རས་ཞེས་བྱ་བའི་བར་གོང་མ་བཞིན་དུ་སྟེ། ཐོས་ནས་ཀྱང་དགའ་བ་དང་རབ་ཏུ་དགའ་བ་རྒྱ་ཆེན་པོ་དགེ་བ་ངེས་པར་འབྱུང་བ་དང་ལྡན་པ་ཐོབ་པར་འགྱུར་
ལགས་སོ། །བཅོམ་ལྡན་འདས་ཀྱིས་དགེ་སློང་ཆེ་གེ་མོ་དེ་དགེ་སློང་འདི་ནི་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བྱས་ནས་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་འཇུག་པར་འགྱུར་རོ་ཞེས་ལུང་
བསྟན་པ་དེ་ཡང་རེས་འགའ་མཉན་ཡོད་དུ་མཆི་ཞིང་སླར་ཡང་མཆི་ལ། དེས་བདག་གི་གློ་བུར་བའི་ཟས་ཞེས་བྱ་བ་ནས་དབྱར་གྱི་གོས་རས་ཆེན་དང༌། དགེ་སློང་མས་ཁྲུས་རས་ཞེས་བྱ་བའི་བར་གོང་མ་བཞིན་དུ་སྟེ། ཐོས་ནས་ཀྱང་
དགའ་བ་དང་རབ་ཏུ་དགའ་བ་རྒྱ་ཆེན་པོ་དགེ་བ་ངེས་པར་འབྱུང་བ་དང་ལྡན་པ་ཐོབ་པར་འགྱུར་ལགས་སོ། །དེ་ནས་བཅོམ་ལྡན་འདས་ཀྱིས་རི་དགས་འཛིན་གྱི་མ་ས་ག་མ་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན་ཡང་དག་
པར་འཛིན་དུ་བཅུག །ཡང་དག་པར་གཟེང་བསྟོད། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །དེ་ནས་བཅོམ་ལྡན་འདས་མཉན་ཡོད་དུ་ཇི་ཙམ་བཞེད་ཀྱི་བར་དུ་བཞུགས་ནས་ཡངས་པ་ཅན་གང་
ན་བ་དེར་རྒྱུ་ཞིང་གཤེགས་ཏེ། རིམ་གྱིས་རྒྱུ་ཞིང་གཤེགས་པ་ན་ཡངས་པ་ཅན་དུ་བྱོན་ནས་ཡངས་པ་ཅན་གྱི་སྤྲེའུ་རྫིང་གི་འགྲམ་གྱི་ཁང་པ་བརྩེགས་པ་ན་བཞུགས་སོ། །དེ་ནས་ཅོམ་ལྡན་འདས་སྔ་དྲོ་ན་བཟའ་ཤམ་ཐབས་མནབས་ཆོས་
གོས་དང་ལྷུང་བཟེད་བསྣམས་ནས་ཡངས་པ་ཅན་དུ་བསོད་སྙོམས་ལ་ཞུགས་སོ། །དེའི་ཚེ་དགེ་སློང་རབ་ཏུ་མང་པོ་ཀུན་དགའ་ར་བའི་སྒོ་ན་གནས་མལ་མི་གཙང་བས་གོས་པ་རྣམས་འཁྲུ་བ་དང༌། སྐེམས་པ་དང༌། འདིངས་པར་བྱེད་
<pb id="3.93b"/>
དོ། །བཅོམ་ལྡན་འདས་ཀྱིས་དགེ་སློང་རབ་ཏུ་མང་པོ་ཀུན་དགའ་ར་བའི་སྒོ་ན་གནས་མལ་མི་གཙང་བས་གོས་པ་རྣམས་འཁྲུ་བ་དང༌། སྐེམས་པ་དང༌། འདིངས་པར་བྱེད་པ་གཟིགས་སོ། །གཟིགས་ནས་ཀྱང་ཡང་འདི་སྙམ་དུ་
དགོངས་ཏེ། བྲམ་ཟེ་དང་ཁྱིམ་བདག་དད་པ་ཅན་དག་ལྤགས་པ་དང༌། ཤ་དང༌། ཁྲག་ཟད་ཟད་དུ་སྦྱིན་པ་བཏང་ཞིང་བསོད་ནམས་བྱས་པ་གང་ཡིན་པ་དེ་ལ་དགེ་སློང་རྣམས་བག་མེད་ཅིང་མ་བརྟགས་པར་སྤྱོད་པར་བྱེད་དོ་སྙམ་དུ་དགོངས་ནས་
ཡངས་པ་ཅན་དུ་བསོད་སྙོམས་སྤྱད་དེ། ཞལ་ཟས་ཀྱི་བྱ་བ་མཛད་ནས་ཟས་ཕྱི་མའི་བསོད་སྙོམས་སྤངས་ཤིང་ལྷུང་བཟེད་དང་ན་བཟའ་ཆོས་གོས་མཁོས་སུ་ཕབ་ནས་ཞབས་བསིལ་ཏེ་ནང་དུ་ཡང་དག་འཇོག་ལ་གཙུག་ལག་ཁང་
དུ་ཞུགས་སོ། །དེ་ནས་བཅོམ་ལྡན་འདས་རྒོངས་ཀ་ནང་དུ་ཡང་དག་འཇོག་ལས་བཞེངས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་
བཀའ་སྩལ་པ། དགེ་སློང་དག་འདིར་ང་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ་ཡངས་པ་ཅན་དུ་བསོད་སྙོམས་ལ་ཞུགས་པ་ལས་ངས་དགེ་སློང་རབ་ཏུ་མང་པོ་དག་ཀུན་དགའ་ར་བའི་སྒོ་ན་གནས་མལ་མི་གཙང་
བས་གོས་པ་རྣམས་འཁྲུ་བ་དང༌། སྐེམས་པ་དང༌། འདིངས་པར་བྱེད་པ་མཐོང་ངོ༌། །མཐོང་ནས་ཀྱང་འདི་སྙམ་དུ་དགོངས་ཏེ། བྲམ་ཟེ་དང་ཁྱིམ་བདག་དད་པ་ཅན་དག་ལྤགས་པ་དང༌། ཤ་དང་ཁྲག་ཟད་ཟད་དུ་སྦྱིན་པ་བཏང་ཞིང་བསོད་
ནམས་བྱས་པ་གང་ཡིན་པ་དེ་ལ་དགེ་སློང་རྣམས་བག་མེད་ཅིང་མ་བརྟགས་པར་སྤྱོད་པར་བྱེད་དོ། །དགེ་སློང་དག་དད་པས་བྱིན་པ་ལ་བག་ཡོད་པས་སྤྱོད་པ་དང༌། དུས་སུ་སྤྱོད་པ་དང༌། སྐབས་སྐབས་སུ་སྤྱོད་པ་དང༌། བརྟགས་ཏེ་སྤྱོད་པ་
དང༌། ཅུང་ཟད་སྤྱོད་པ་ནི་ལེགས་སོ་ལེགས་སོ། །དེ་ནས་བཅོམ་ལྡན་འདས་ཀྱིས་དད་པས་བྱིན་པ་ལ་བག་ཡོད་པས་སྤྱད་པར་བྱ་བའི་བསྔགས་པ་གསུངས་ནས་དགེ་སློང་རྣམས་ལ་བཀའ་སྩལ་པ། དགེ་སློང་དག་དེ་ལྟ་བས་ན་དགེ་འདུན་གྱི་གནས་
<pb id="3.94a"/>
མལ་ལ་གདིང་བ་མེད་པར་ལོངས་སྤྱད་པར་མི་བྱའོ། །གནས་མལ་མི་གཙང་བས་གོས་ན་དེའི་མོད་ཁོ་ན་ལ་བཀྲུ་བར་བྱ་སྟེ། གཞན་དུ་ན་འགལ་ཚབས་ཅན་དུ་འགྱུར་རོ། །དེ་ནས་བཅོམ་ལྡན་འདས་སྔ་དྲོ་ན་བཟའ་ཤམ་
ཐབས་མནབས་ལྷུང་བཟེད་དང་ཆོས་གོས་བསྣམས་ནས་ཞབས་འབྲིང་བྱེད་པའི་དགེ་སློང་ཚེ་དང་ལྡན་པ་ཀུན་དགའ་བོ་དང༌། ཡངས་པ་ཅན་དུ་བསོད་སྙོམས་ལ་ཞུགས་པ་ལས། བཅོམ་ལྡན་འདས་ཀྱིས་མི་རྒྱབ་ནག་པོར་གྱུར་པ་ཞིག་
རྒྱང་རིང་པོ་ཁོ་ན་ནས་གཟིགས་སོ། །གཟིགས་ནས་ཀྱང་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྱོད་ཀྱིས་མི་རྒྱབ་ནག་པོ་ཕ་བི་མཐོང་ངམ། བཙུན་པ་མཐོང་ལགས་སོ། །ཀུན་དགའ་བོ་མི་ཕ་བི་ནི་ཡང་དག་པར་
རྫོགས་པའི་སངས་རྒྱས་འོད་སྲུང་གི་གསུང་རབ་ལ་རབ་ཏུ་བྱུང་བར་གྱུར་ཏེ། དེ་ནས་འདིས་དགེ་འདུན་གྱི་གནས་མལ་ལ་མིང་ཙམ་གྱི་གདིང་བ་དང༌། དྲི་མ་ཅན་གྱི་གདིང་བ་དང༌། ཤུར་བུ་དང༌། རྒྱ་ཆང་དང༌། ལྕུག་གུའི་གདིང་བས་བཏིང་ནས་
ལོངས་སྤྱད་པ་དེའི་ལས་ཀྱི་རྣམ་པར་སྨིན་པས་ཚེ་རབས་ལྔ་བརྒྱར་རྒྱབ་ནག་པོར་གྱུར་ཏོ། །ད་དུང་ཡང་རྒྱབ་ནག་པོར་གྱུར་ཏོ་ཞེས་རིག་པར་མཛད་ནས་ཡངས་པ་ཅན་དུ་བསོད་སྙོམས་མཛད་དོ་ཞེས་བྱ་བ་ནས་ནང་དུ་ཡང་དག་འཇོག་ལས་
བཞེངས་ནས་ཞེས་བྱ་བའི་བར་གོང་མ་བཞིན་དུའོ། །དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་དེ་རིང་ང་
སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ་ཡངས་པ་ཅན་དུ་བསོད་སྙོམས་ལ་ཞུགས་པ་ལས། དེ་ན་ངས་མི་རྒྱབ་ནག་པོར་འདུག་པ་ཞིག་མཐོང་སྟེ། དེ་ནི་ཡང་དག་པར་རྫོགས་པའི་སངས་རྒྱས་འོད་སྲུང་གི་གསུང་རབ་
ལ་དགེ་སློང་དུ་གྱུར་པ་ལས་དེ་ན་དེས་དགེ་འདུན་གྱི་གནས་མལ་ལ་མིང་ཙམ་གྱི་གདིང་བ་དང་ཞེས་བྱ་བ་ནས་ཚེ་རབས་ལྔ་བརྒྱའི་བར་དུ་རྒྱབ་ནག་པོར་གྱུར་ཏོ་ཞེས་བྱ་བའི་བར་གོང་མ་བཞིན་དུའོ། །དགེ་སློང་དག་དེ་ལྟ་བས་ན་དགེ་སློང་
<pb id="3.94b"/>
རྣམས་ཀྱིས་དེང་ཕྱིན་ཆད་མིང་ཙམ་གྱི་གདིང་བ་དང༌། དྲི་མ་ཅན་གྱི་གདིང་བས་དགེ་འདུན་གྱི་གནས་མལ་ལ་ལོངས་སྤྱད་པར་མི་བྱའོ། །ལོངས་སྤྱད་ན་འགལ་ཚབས་ཅན་དུ་འགྱུར་རོ། །འོན་ཀྱང་གདིང་བ་གཉིས་ཀྱིས་ལོངས་སྤྱད་པར་བྱ་སྟེ། སྟུག་
ན་ནི་རིམ་གཅིག་གིས་སོ། །སེང་བ་ཞིག་ན་རིམ་གཉིས་ཀྱིས་སོ། །དགེ་སློང་རྣམས་གདིང་བ་བཀྲ་ཞིང་བཀྲ་བ་ཁ་ཚར་མ་བཅད་པ་དག་འཆང་བར་བྱེད་པ་བྲམ་ཟེ་དང་ཁྱིམ་བདག་རྣམས་ཀྱིས་མཐོང་ནས་སྨོད་པར་བྱེད། གཞོགས་འཕྱས་
བྱེད། ཁ་ཟེར་བར་བྱེད་ནས་བཅོམ་ལྡན་འདས་ཀྱིས་བཀའ་སྩལ་པ། སྔོན་པོ་འམ། འདམ་ཀ་འམ། ཁ་བསྒྱུར་བའི་གདིང་བ་གྲིས་དྲས་པ་བཅང་བར་བྱ་སྟེ། གཞན་དུ་ན་འགལ་ཚབས་ཅན་དུ་འགྱུར་རོ། །དགེ་སློང་ཞིག་གཡན་པའི་ནད་ཀྱིས་ཉེན་པས་
དེའི་ཆོས་གོས་རྣམས་རྣག་དང་ཁྲག་གིས་རེག་ནས་དྲི་མི་ཞིམ་ལ་སྦྲང་མ་རྣམས་འདུ་ཞིང་དེ་བསོད་སྙོམས་ལ་ཞུགས་པ་དེ་བྲམ་ཟེ་དང་ཁྱིམ་བདག་རྣམས་ཀྱིས་མཐོང་ནས་སྨོད་པར་བྱེད་གཞོགས་འཕྱས་བྱེད། ཁ་ཟེར་བར་བྱེད་པའི་
སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་རྗེས་སུ་གནང་སྟེ་གཡན་པ་དགབ་པ་བཅང་བར་བྱ་སྟེ། ཞག་ལྔ་འམ། དྲུག་ལོན་ནས་བཀྲུ་བར་བྱའོ། །གཞན་
དུ་ན་འགལ་ཚབས་ཅན་དུ་འགྱུར་རོ། །དགེ་སློང་མཛེའི་ནད་ཀྱིས་ཉེན་པ་དག་དགེ་འདུན་གྱི་གནས་མལ་དང༌། ཁྱམས་དང༌། རྫིང་དང༌། སྒོ་ཁང་དང༌། བང་རིམ་དང༌། འཆག་ས་རྣམས་དང༌། ཤིང་དྲུང་གི་གནས་རྣམས་ན་དྲི་མི་ཞིམ་པ་དང༌། 
སྦྲང་མ་རྣམས་འཁོར་བས་གནས་ཤིང་ལོངས་སྤྱད་པར་བྱེད་པ་དེ་དག་བྲམ་ཟེ་དང་ཁྱིམ་བདག་རྣམས་ཀྱིས་མཐོང་ནས་སྨོད་པར་བྱེད། གཞོགས་འཕྱས་བྱེད། ཁ་ཟེར་བར་བྱེད་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་
དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དགེ་སློང་མཛེ་ནད་ཀྱིས་ཐེབས་པ་རྣམས་ཀྱི་ཕྱིར་ངས་ཀུན་ཏུ་སྤྱོད་པའི་ཆོས་དག་བཅའ་བར་བྱ་སྟེ། དགེ་སློང་མཛེ་ནད་ཀྱིས་ཐེབས་པས་དགེ་འདུན་གྱི་གནས་མལ་དང༌། གནས་ཁང་ལ་
