<pb id="3.72b"/>
པ་གང་ཡིན་པ་དེ་དག་བཅོམ་ལྡན་འདས་ཀྱིས་བཀའ་སྩལ་པ། འཚོ་བྱེད་འདི་ནི་ཆེ་གེ་མོ་སྟེ་ཆོ་ག་ཆེ་གེ་མོས་ནད་ཆེ་གེ་མོ་ཞིག་རབ་ཏུ་ཞི་བར་འགྱུར་རོ། །འདི་ཡང་ཆེ་གེ་མོ་ཞིག་ཅེས་བྱའོ། །འཚོ་བྱེད་ཀྱིས་གསོལ་པ། བཅོམ་ལྡན་
འདས་ཀྱིས་དཔྱད་ཀྱང་མཁྱེན་པ་ལྟ། དེ་ནས་བཅོམ་ལྡན་འདས་ཀྱིས་སྨན་པའི་རྒྱལ་པོ་འཚོ་བྱེད་ལ་བཀའ་སྩལ་པ། འཚོ་བྱེད་སྨན་པ་ཟུག་རྔུ་འབྱིན་པ་ཡན་ལག་བཞི་དང་ལྡན་པ་ནི་རྒྱལ་པོ་ལ་འོས་པ། རྒྱལ་པོ་ལ་མཁོ་བ། རྒྱལ་
པོའི་ཡན་ལག་གི་གྲངས་སུ་འགྲོའོ།།           །།འདུལ་བ་གཞི། <bampo n="1.62" zh="3.161"/>བམ་པོ་དྲུག་བཅུ་གཉིས་པ། བཞི་གང་དག་ཅེ་ན། འདི་ལ་སྨན་པ་ཟུག་རྔུ་འབྱིན་པ་ནད་ལ་མཁས་པ་ཡིན། ནད་ཀུན་ནས་སློང་བ་ལ་མཁས་པ་ཡིན། 
ནད་བྱུང་བ་སྤོང་བ་ལ་མཁས་པ་ཡིན། སྤངས་པ་ཕྱིས་མི་འབྱུང་བ་ལ་མཁས་པ་ཡིན་ཏེ། ནད་ལ་མཁས་པ་ཇི་ལྟ་བུ་ཞེ་ན། འདི་ལ་སྨན་པ་ཟུག་རྔུ་འབྱིན་པ་ནད་ཤེས་ཤིང་ནད་འདི་ནི་འདི་ལྟ་བུ་དང་འདི་ལྟ་བུ་ཡིན་ནོ་ཞེས་དེ་ལྟར་ནད་
ལ་མཁས་པ་ཡིན་ནོ། །ནད་ཀུན་ནས་སློང་བ་ལ་མཁས་པ་ཇི་ལྟ་བུ་ཞེ་ན། འདི་ལ་སྨན་པ་ཟུག་རྔུ་འབྱིན་པ་ནད་ཤེས་ཤིང་ནད་འདི་ནི་རླུང་གིས་ཀུན་ནས་བསླང་བ་འམ། མཁྲིས་པས་ཀུན་ནས་བསླང་བ་འམ། བད་ཀན་གྱིས་ཀུན་
ནས་བསླང་བ་འམ། བདག་ལས་གྱུར་པ་འམ། གཞན་ལས་གྱུར་པ་འམ། འདུས་པ་ལས་གྱུར་པའོ་ཞེས་དེ་ལྟར་ནད་ཀུན་ནས་སློང་བ་ལ་མཁས་པ་ཡིན་ནོ། །ནད་བྱུང་བ་སྤོང་བ་ལ་མཁས་པ་ཇི་ལྟ་བུ་ཞེ་ན། འདི་ལ་སྨན་པ་
ཟུག་རྔུ་འབྱིན་པ་ནད་ཤེས་ཤིང་ནད་འདི་ནི་མིག་སྨན་ནམ། སྐུ་མཉེ་འམ། སྐྱུག་སྨན་ནམ། བཀྲུ་སྨན་ནམ། སྣར་བླུགས་པ་འམ། དུ་བས་བདུག་པ་འམ། ནན་རྩིའི་ལས་ཀྱིས་སྤང་བར་འགྱུར་རོ་ཞེས་དེ་ལྟར་ནད་བྱུང་བ་སྤོང་བ་ལ་མཁས་
པ་ཡིན་ནོ། །ནད་སྤངས་པ་ཕྱིས་མི་འབྱུང་བ་ལ་མཁས་པ་ཇི་ལྟ་བུ་ཞེ་ན། འདི་ལ་སྨན་པ་ཟུག་རྔུ་འབྱིན་པ་ནད་ཤེས་ཤིང་ནད་འདི་ནི་འཕྲོད་པའི་ཆོ་ག་འདི་ལྟ་བུ་དང་འདི་ལྟ་བུ་དག་བྱས་ཏེ་སྤངས་ན་ཕྱིས་མི་འབྱུང་ངོ་ཞེས་དེ་ལྟར་ནད་སྤངས་པ་ཕྱིས་
<pb id="3.73a"/>
མི་འབྱུང་བ་ལ་མཁས་པ་ཡིན་ཏེ། དེ་ལྟར་ན་སྨན་པ་ཟུག་རྔུ་འབྱིན་པ་ཡན་ལག་བཞི་དང་ལྡན་པ་རྒྱལ་པོ་ལ་འོས་པ་ཡིན། རྒྱལ་པོ་ལ་མཁོ་བ་ཡིན། རྒྱལ་པོའི་ཡན་ལག་གི་གྲངས་སུ་འགྲོ་བ་ཡིན་ནོ། །དེ་བཞིན་དུ་དེ་
བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡན་ལག་བཞི་དང་ལྡན་པ་ཡང་སྨན་པ་ཟུག་རྔུ་འབྱིན་པ་བླ་ན་མེད་པ་ཞེས་བྱའོ། །འཚོ་བྱེད་བཞི་གང་དག་ཅེ་ན། འདི་ལ་དེ་བཞིན་གཤེགས་པ་དགྲ་བཅོམ་
པ་ཡང་དག་པར་རྫོགས་པའི་སངས་རྒྱས་ནི་འདི་ནི་སྡུག་བསྔལ་འཕགས་པའི་བདེན་པའོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏོ། །འདི་ནི་སྡུག་བསྔལ་ཀུན་འབྱུང་བའོ། །འདི་ནི་སྡུག་བསྔལ་འགོག་པའོ། །
འདི་ནི་སྡུག་བསྔལ་འགོག་པར་འགྲོ་བའི་ལམ་འཕགས་པའི་བདེན་པའོ་ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་མཁྱེན་ཏོ། །འཚོ་བྱེད་སྨན་པ་ཟུག་རྔུ་འབྱིན་པས་ནི་སྐྱེ་བའི་རྩ་བ་ཅན་གྱི་སྡུག་བསྔལ་རྣམས་སྤང་བའི་སྨན་
མི་ཤེས་སོ། །རྒ་བ་དང༌། ན་བ་དང༌། འཆི་བ་དང༌། མྱ་ངན་དང༌། སྨྲེ་སྔགས་འདོན་པ་དང༌། སྡུག་བསྔལ་བ་དང༌། ཡིད་མི་བདེ་བ་དང༌། འཁྲུག་པའི་རྩ་བ་ཅན་གྱི་སྡུག་བསྔལ་རྣམས་སྤང་བའི་སྨན་མི་ཤེས་སོ། །འཚོ་བྱེད་དེ་
བཞིན་གཤེགས་པས་ནི་སྐྱེ་བའི་རྩ་བ་ཅན་གྱི་སྡུག་བསྔལ་རྣམས་སྤང་བའི་སྨན་མཁྱེན་ཏོ། །རྒ་བ་དང༌། ན་བ་དང༌། འཆི་བ་དང༌། མྱ་ངན་དང༌། སྨྲེ་སྔགས་འདོན་པ་དང༌། སྡུག་བསྔལ་བ་དང༌། ཡིད་མི་བདེ་བ་དང༌། འཁྲུག་པའི་རྩ་
བ་ཅན་གྱི་སྡུག་བསྔལ་རྣམས་སྤང་བའི་སྨན་མཁྱེན་ཏོ། །དེ་ལྟ་བས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་སྨན་པ་ཟུག་རྔུ་འབྱིན་པ་བླ་ན་མེད་པ་ཞེས་བྱའོ། །ཆོས་ཀྱི་རྣམ་གྲངས་འདི་
བཤད་པ་ན་འཚོ་བྱེད་གཞོན་ནུས་བསྐྱེད་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ། །དེ་ནས་འཚོ་བྱེད་གཞོན་ནུས་བསྐྱེད་ཀྱིས་ཆོས་མཐོང་བ་དང༌། ཆོས་ཐོབ་པ་དང༌། ཆོས་རིག་པ་དང༌། ཆོས་ཀྱི་
<pb id="3.73b"/>
གཏིང་སླེབས་པ་དང༌། སོམ་ཉི་ལས་རྒལ་བ་དང༌། ཐེ་ཚོམ་ལས་རྒལ་བ་དང༌། གཞན་གྱི་དྲིང་མི་འཇོག་པ་དང༌། གཞན་གྱིས་མི་བཀྲི་བ་དང༌། སྟོན་པས་བསྟན་པའི་ཆོས་རྣམས་ལ་མི་འཇིགས་པ་ཐོབ་ནས་སྟན་ལས་ལངས་ནས་བླ་
གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་ནི་འཕགས་སོ། །མངོན་པར་འཕགས་སོ། །བཅོམ་ལྡན་
འདས་དང༌། ཆོས་དང༌། དགེ་སློང་གི་དགེ་འདུན་ལ་སྐྱབས་སུ་མཆི་ན། བདག་དགེ་བསྙེན་དུ་གཟུང་དུ་གསོལ། དེང་སླན་ཆད་ཇི་སྲིད་འཚོ་བའི་བར་དུ་སྲོག་དང་བསྡོས་ཏེ་སྐྱབས་སུ་མཆི་བར་མངོན་པར་དད་ལགས་སོ། །དེ་ནས་སྨན་པའི་
རྒྱལ་པོ་འཚོ་བྱེད་ཀྱིས་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ༌། །རིའི་རྒྱལ་པོ་གངས་ཅན་ཁ་བས་ཡོག་སྟེ་རྟག་ཏུ་ལྷགས་པ་ཆེ་བས་བཅོམ་ལྡན་འདས་གྲང་ནད་ཀྱི་སྙུན་གྱིས་ཐེབས་པ་དང་
སྨན་པའི་རྒྱལ་པོ་འཚོ་བྱེད་ཀྱིས་བསམས་པ། དཔེར་ན་འཁོར་ལོས་སྒྱུར་བའི་རྒྱལ་པོ་ལ་བྱ་བ་བཞིན་བདག་ཉིད་ཁོ་ནས་བཅོམ་ལྡན་འདས་ལ་རིམ་གྲོ་བྱའོ་སྙམ་མོ། །དེ་ནས་འཚོ་བྱེད་ཀྱིས་མེ་ཏོག་ཨུཏྤ་ལ་སུམ་བཅུ་རྩ་གཉིས་དང་
བཀྲུས་སྨན་གྱི་རྫས་དང་སྦྱར་ནས། བཅོམ་ལྡན་འདས་ལ་ཕུལ་ཏེ། བཅོམ་ལྡན་འདས་འདི་རྣམས་ཤངས་ཀྱིས་བསྣམ་དུ་གསོལ། བཅོམ་ལྡན་འདས་ཀྱིས་བསྣམས་པ་ལས་ཐང་སུམ་བཅུ་རྩ་གཉིས་ཁོ་ན་འཁྲུས་པར་གྱུར་ཏོ། །
དེ་ནས་བཅོམ་ལྡན་འདས་ལ་ཞུས་པ། བཅོམ་ལྡན་འདས་ཅིག་ལེགས་པར་འཁྲུས་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། འཚོ་བྱེད་སྐྱོན་གང་དག་གཡོས་ལ་མ་འཁྲུས་པ་དེ་དག་ཀྱང་ཡོད། འཁྲུས་ལ་མ་
གཡོས་པ་ཡང་ཡོད། འཁྲུས་ལ་གཡོས་པ་ཡང་ཡོད། མ་འཁྲུས་ལ་མ་གཡོས་པ་ཡང་ཡོད་དོ། །འཚོ་བྱེད་ཀྱིས་གསོལ་པ། བཅོམ་ལྡན་འདས་གལ་ཏེ་དེ་ལྟ་ན་བུ་རམ་དང་ཨ་རུ་ར་གསོལ་ལ་ཁུ་བའི་རིམ་པ་ཡང་མཛོད་ཅིག ། 
<pb id="3.74a"/>
བཅོམ་ལྡན་འདས་ཀྱིས་དེ་བཞིན་དུ་མཛད་ནས་སྙུན་གདངས་པར་གྱུར་ཏོ། །འཚོ་བྱེད་ཀྱི་ཀུན་ཏུ་སྤྱོད་པ་ནི་རྒྱལ་པོ་འམ། བློན་པོ་གང་སུའི་དཔྱད་བྱས་ཀྱང་རུང་སྟེ། དེས་དེ་ལ་གྲོང་ངམ། གྲོང་མཆོག་སྦྱིན་པར་བྱེད་པ་ཡིན་ནོ། །
ཇི་ཙམ་དུས་གཞན་ཞིག་ན་འཚོ་བྱེད་ཀྱིས་ལུས་འཕགས་ཀྱི་རྒྱལ་པོ་ལ་དཔྱད་བྱས་པ་ལས་དེས་དེ་ལ་བརྒྱ་སྟོང་རི་བའི་གོས་བེའུ་རས་ཡུག་པོ་ཆེ་ཞིག་བྱིན་པ་དང༌། དེས་དེ་བླངས་ནས་བཅོམ་ལྡན་འདས་གང་ན་དེར་སོང་སྟེ་ཕྱིན་པ་དང་བཅོམ་
ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་ཅིག་ཏུ་འདུག་གོ། །ཕྱོགས་ཅིག་ཏུ་འདུག་ནས་འཚོ་བྱེད་གཞོན་ནུས་བསྐྱེད་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་གི་ཀུན་ཏུ་
སྤྱོད་པ་ནི་རྒྱལ་པོ་འམ། བློན་པོ་གང་སུའི་དཔྱད་བགྱིས་ཀྱང་རུང་སྟེ། དེས་བདག་ལ་གྲོང་ངམ། གྲོང་མཆོག་སྩོལ་བ་ལགས་པས་བདག་གིས་ལུས་འཕགས་ཀྱི་རྒྱལ་པོ་ལ་དཔྱད་བགྱིས་པ་དང་དེས་བདག་ལ་བརྒྱ་སྟོང་རི་བའི་རངས་
ཞིག་སྩལ་བ་འདི་བཅོམ་ལྡན་འདས་ལ་བདག་འབུལ་ཞིང་མཆིས་ན། བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་བཟུང་སྟེ་འདི་བཞེས་སུ་གསོལ། བཅོམ་ལྡན་འདས་ཀྱིས་འཚོ་བྱེད་གཞོན་ནུས་བསྐྱེད་ལས་བརྒྱ་སྟོང་རི་བའི་
གོས་བེའུ་རས་ཡུག་པོ་ཆེ་བཞེས་སོ། །དེའི་ཚེ་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་ཀྱི་སྣམ་ལོགས་ན་བསིལ་ཡབ་ཐོགས་ཏེ་བཅོམ་ལྡན་འདས་ལ་གཡོབ་ཅིང་འདུག་གོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་
ཀུན་དགའ་བོ་ལ་བཀའ་སྩལ་པ། ཀུན་དགའ་བོ་བརྒྱ་སྟོང་རི་བའི་གོས་བེའུ་རས་ཡུག་པོ་ཆེ་ལོང་ལ་ངའི་ཆེད་དུ་གྲིས་དྲོས་ཤིག །དེ་ནས་ཚེ་དང་ལྡན་པ་ཀུན་དགའ་བོས་བླངས་ཏེ་ས་ཕྱོགས་གསལ་ལ་ཡངས་པར་སོང་ནས་
གཞལ་བར་བརྩམས་པ་ལས་ཆོས་གོས་མང་དུ་ལྡང་བར་མཐོང་ངོ༌། །དེ་ནས་དེས་བཅོམ་ལྡན་འདས་ཀྱི་ན་བཟའ་ཆོས་གོས་གསུམ་དང་བདག་ཉིད་ཀྱི་བླ་གོས་མཐང་གོས་དང་བཅས་པ་དང༌། ཚེ་དང་ལྡན་པ་སྒྲ་གཅན་ཟིན་གྱི་རལ་ཆུང་
<pb id="3.74b"/>
དཔུང་ཆད་ཅིག་བྱས་སོ། །བཅོམ་ལྡན་འདས་ཀྱིས་དབྱར་གྱི་གནས་དེར་རས་ལྔ་བརྒྱ་བརྙེས་ཤིང་དགེ་སློང་གི་དགེ་འདུན་གྱིས་ཀྱང་དུ་མ་ཞིག་རྙེད་ན་དགེ་སློང་རྣམས་ཀྱིས་ཇི་ལྟར་བསྒྲུབ་པར་བྱ་བ་མ་ཤེས་པའི་སྐབས་དེ་བཅོམ་ལྡན་འདས་
ལ་དགེ་སློང་རྣམས་ཀྱིས་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དེའི་ཕྱིར་རྗེས་སུ་གནང་སྟེ། དགེ་སློང་རྣམས་ཀྱིས་ཁྱིམ་པའི་གོས་གྲིས་དྲས་ཏེ་ཁ་དོག་ངན་པར་བྱས་པ་བཅང་བར་བྱའོ། །རྒྱལ་པོ་
གཟུགས་ཅན་སྙིང་པོའི་ཀུན་ཏུ་སྤྱོད་པ་ནི་དགེ་སློང་ངམ་དགེ་སློང་མ་མཐོང་ན་གླང་པོ་ཆེ་ལས་བབས་ནས་རྐང་པ་ལ་ཕྱག་བྱེད་པ་ཡིན་ནོ། །དེ་དུས་གཞན་ཞིག་ན་གླང་པོ་ཆེ་ལ་ཞོན་ནས་བཅོམ་ལྡན་འདས་ཀྱི་ཞབས་གཉིས་ལ་
མགོ་བོས་ཕྱག་བྱས་ཏེ། ཕྱོགས་གཅིག་ཏུ་སོང་བ་ལས། ཇི་ཙམ་ན་ལམ་གྱི་དབུས་ནས་འཚོ་བ་པ་ཞིག་མཐོང་ནས་དེ་དེ་ལ་གུས་པ་བསྐྱེད་དེ་གླང་པོ་ཆེ་ལ་བབས་ནས་རྐང་པ་གཉིས་ལ་གཏུགས་སོ། །དེ་ན་མ་དད་པ་གང་ཡིན་
པ་དེ་དག་གིས་བསམས་པ། ལྷ་ནི་དགེ་སློང་འབའ་ཞིག་ལ་མངོན་པར་དད་པ་མ་ཡིན་ནོ། །དད་པ་ཅན་གང་ཡིན་པ་དེ་དག་གིས་བསམས་པ་ནི་གདོན་མི་ཟ་བར་ལྷས་དགེ་སློང་ཡིན་སྙམ་སྟེ། དེ་གུས་པས་གླང་པོ་ཆེ་ལས་
བབས་ནས་རྐང་པ་གཉིས་ལ་གཏུགས་སོ་སྙམ་ནས་དེ་རྣམས་ཡིད་གཉིས་སུ་གྱུར་ཏེ་རྒྱལ་པོ་ལ་སྨྲས་པ། ལྷ་སུ་ལ་ཕྱག་བགྱིས། བཅོམ་ལྡན་འདས་ཀྱི་ཉན་ཐོས་ལའོ། །ལྷ་དེ་ནི་བཅོམ་ལྡན་འདས་ཀྱི་ཉན་ཐོས་མ་ལགས་ཏེ། 
འཚོ་བ་པ་ལགས་སོ། །དེ་ནས་རྒྱལ་པོ་གཟུགས་ཅན་སྙིང་པོས་འདི་སྙམ་དུ་སེམས་ཏེ། བདག་གི་དོན་འདི་ཁོ་ན་གསོལ་ལོ་སྙམ་ནས། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང༌། བཅོམ་ལྡན་འདས་ཀྱི་ཞབས་
གཉིས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་
<pb id="3.75a"/>
གི་ཀུན་ཏུ་སྤྱོད་པ་ནི་དགེ་སློང་ངམ་དགེ་སློང་མ་མཐོང་ན་གླང་པོ་ཆེ་ལ་བབས་ནས་དེའི་རྐང་པ་ལ་ཕྱག་བགྱིད་པ་ལགས་པས། དེ་རིང་བདག་གུས་པ་སྐྱེས་ནས་གླང་པོ་ཆེ་ལས་བབས་ཏེ་དགེ་སློང་ལགས་སྙམ་ནས་འཚོ་བ་
པའི་རྐང་པ་ལ་གཏུགས་ལགས་ཀྱིས། ཀྱེ་མའོ་བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་བཟུང་སྟེ། འཕགས་པ་རྣམས་ཀྱི་ཆོས་གོས་རྣམས་ལ་མཚན་མ་ཅུང་ཟད་གཅིག་གདབ་ཏུ་གསོལ། བཅོམ་ལྡན་འདས་ཀྱིས་
རྒྱལ་པོ་གཟུགས་ཅན་སྙིང་པོ་ལ་ཅང་མི་གསུང་བས་གནང་ངོ༌། །དེ་ནས་རྒྱལ་པོ་གཟུགས་ཅན་སྙིང་པོས་བཅོམ་ལྡན་འདས་ཅང་མི་གསུང་བས་གནང་བར་རིག་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་
སོང་ངོ༌། །དེ་ན་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་འཚོ་བ་པ་གང་གིས་བདེན་པ་མཐོང་བ་ལས་ཕྱག་བདག་གིར་བྱས་པ་ནི་ཉམས་ཏེ་མ་རུང་ངོ༌། །དེའི་ཚེ་ཚེ་དང་ལྡན་པ་ཀུན་དགའ་བོ་བཅོམ་
ལྡན་འདས་ཀྱི་སྣམ་ལོགས་ན་བསིལ་ཡབ་ཐོགས་ཏེ། བཅོམ་ལྡན་འདས་ལ་གཡོབ་ཅིང་འདུག་གོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྱོད་ཀྱིས་ལུས་འཕགས་ཀྱི་རི་
བོ་མཐོང་ངམ། བཙུན་པ་མ་མཐོང་ལགས་སོ། །དེ་བཞིན་གཤེགས་པའི་ན་བཟའ་ཆོས་གོས་ཀྱི་མཐའ་ནས་ཟུང་ཤིག །དེས་བཟུང་བ་དང༌། དེ་ནས་བཅོམ་ལྡན་འདས་ཀྱིས་རྒྱལ་པོའི་ཁབ་ནས་མི་སྣང་བར་མཛད་པས་དེ་ཉིད་
ནས་རྫུ་འཕྲུལ་གྱིས་སྟེང་གི་ནམ་མཁའ་ལས་གཤེགས་ནས་ལུས་འཕགས་ཀྱི་རི་བོ་ལ་བཞུགས་སོ། །དེའི་ཚེ་མ་ག་དྷཱའི་མི་རྣམས་ཀྱི་ཞིང་མཉམ་ཞིང་ཉེ་འཁོར་མཉམ་པ་རྣང་གི་ཁྱད་པར་སྣ་ཚོགས་དག་རྣང་སྒལ་གྱིས་འབྲེལ་
ཅིང་མཛེས་པ་དག་གཟིགས་ནས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྱོད་ཀྱིས་ཞིང་མཉམ་ཞིང་ཉེ་འཁོར་མཉམ་ལ་རྣང་གི་ཁྱད་པར་སྣ་ཚོགས་པ་དག་རྣང་སྒལ་གྱིས་འབྲེལ་བར་མཛེས་པ་དེ་
<pb id="3.75b"/>
དག་མཐོང་ངམ། བཙུན་པ་མཐོང་ལགས་སོ། །ཀུན་དགའ་བོ་དེ་ལྟ་བས་ན་དགེ་སློང་རྣམས་ཀྱིས་འདི་ལྟ་བུར་ཆོས་གོས་དག་དྲས་ཏེ་དྲུབ་པར་བྱའོ། །གནས་བརྟན་ཀུན་དགའ་བོས་དགེ་སློང་རྣམས་ལ་སྨྲས་པ། ཁྱེད་ཀྱིས་འདི་ལྟ་བུར་
ཆོས་གོས་རྣམས་དྲོས་ལ་དྲུབས་ཤིག །དགེ་སློང་རྣམས་ཀྱིས་ཆོས་གོས་དག་དྲས་ཏེ་དྲུབ་པར་བརྩམས་པ་ན་སྣམ་བུ་རྣམས་ཁ་ཕྱོགས་ཅིག་ཏུ་བསྟན་པས་མི་མཛེས་ནས་ཚེ་དང་ལྡན་པ་ཀུན་དགའ་བོས་བསམས་པ། བཅོམ་ལྡན་འདས་
ཀྱིས་བཀའ་མ་སྩལ་མོད་ཀྱི། འདི་ཁོ་ནས་རྐྱེན་བྱས་ནས་གནང་བར་འགྱུར་བའི་གནས་དེ་ཡོད་དོ་སྙམ་ནས་དེས་སྣམ་བུ་རྣམས་ཁ་ཕྱོགས་གཉིས་ཀར་བསྟན་ན་འོན་ཀྱང་མཐའ་སྐོར་མེད་པས་མཛེས་པར་མ་གྱུར་ནས་མཐའ་སྐོར་
བྱས་སོ། །དེ་ནས་བྱས་ཤིང་ཟིན་པ་དང་བཅོམ་ལྡན་འདས་ལ་ཕུལ་ལོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ལེགས་སོ་ལེགས་སོ། །ངས་གང་གི་ཕྱིར་བཀའ་སྩལ་པ། དེ་ཁྱོད་ཀྱིས་ཤེས་ཏེ། དེ་ལྟ་བས་
ན་དགེ་སློང་རྣམས་ཀྱིས་འདི་ལྟ་བུར་ཆོས་གོས་རྣམས་དྲས་ལ་དྲུབ་པར་བྱའོ། །དགེ་སློང་རྣམས་ཀྱིས་ཆོས་གོས་དྲས་ཤིང་དྲུབས་པ་རེ་རེ་བཅངས་ནས་ལྷག་མ་ནི་མ་དྲས་སོ། །དེ་ནས་བཅོམ་ལྡན་འདས་ཡུལ་མ་ག་དྷཱའི་ལྗོངས་རྒྱུ་ཞིང་
གཤེགས་ཏེ། འབྲོག་གནས་སུ་བྱོན་ནས་འབྲོག་གནས་ན་འགྲོག་གནས་ཀྱི་ཚལ་ན་བཞུགས་སོ། །འབྲོག་གནས་འབབ་ཆུ་དང་ཉེ་བར་གྲང་ཞིང་རླུང་ལྡང་བར་གྱུར་ནས། བཅོམ་ལྡན་འདས་ཀྱིས་ཐུན་དང་པོ་ལ་མཐང་གོས་
གསོལ་ཏོ། །ཐུན་བར་པ་ལ་བླ་གོས་གསོལ་ཏོ། །ཐུན་ཐ་མ་ལ་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ང་ལ་སྣམ་སྦྱར་གྱིས་གཡོགས་ཤིག །དེ་ནས་ཚེ་དང་ལྡན་པ་ཀུན་དགའ་བོས་ལག་པ་གཉིས་
བཀྲུས་ནས་སྣམ་སྦྱར་གྱིས་བཅོམ་ལྡན་འདས་ཀྱི་སྟེང་དུ་གཡོགས་ཏེ། བཅོམ་ལྡན་འདས་ཀྱིས་ན་བཟའ་ཆོས་གོས་གསུམ་གྱིས་མཚན་མོ་དེ་འདས་པར་མཛད་དོ། །དེ་ནས་ནམ་ནངས་ནས་དགོངས་པ་འཇིག་རྟེན་ན་ཤིན་ཏུ་སྐྱིད་
<pb id="3.76a"/>
པ་བདེ་བ་འདོད་པ་གང་ཡིན་པ་སུ་ཡང་རུང་དེ་རྣམས་ཀྱི་མཆོག་ནི་ང་ཡིན་ཏེ། ང་ཡང་ཆོས་གོས་གསུམ་གྱིས་འཚོ་བར་སྤྱད་ན་ངའི་ཉན་ཐོས་རྣམས་ལྟ་སྨོས་ཀྱང་ཅི་དགོས་སྙམ་དུ་དགོངས་ནས་དགེ་སློང་རྣམས་ལ་
བཀའ་སྩལ་པ། དགེ་སློང་དག་དེ་ལྟ་བས་ན་དགེ་སློང་རྣམས་ཀྱིས་དྲས་པའི་ཆོས་གོས་གསུམ་བཅང་བར་བྱའོ། །བཅོམ་ལྡན་འདས་ཀྱིས་དྲས་པའི་ཆོས་གོས་གསུམ་བཅང་བར་བྱའོ་ཞེས་བཀའ་སྩལ་ན། དགེ་
སློང་ཞིག་ལ་ཆོས་གོས་གསུམ་པ་མེད་ནས་དེས་ཕྱིང་བ་ཞིག་རྙེད་ནས་དེས་དེ་དྲ་བར་བརྩམས་སོ། །བཅོམ་ལྡན་འདས་ཀྱང་ཕྱོགས་དེར་གཤེགས་ནས་སྨྲས་པ། དགེ་སློང་འདི་ཅི་ཡིན། བཙུན་པ་བཅོམ་ལྡན་འདས་ཀྱིས་
དགེ་སློང་རྣམས་ཀྱིས་དྲས་པའི་ཆོས་གོས་གསུམ་བཅང་བར་བྱའོ་ཞེས་བཀའ་སྩལ་ན། བདག་ལ་ཆོས་གོས་གསུམ་པ་མ་མཆིས་ནས་བཙལ་བ་ལས། བདག་གིས་ཕྱིང་བ་འདི་རྙེད་དེ་དྲས་ནས་ཆོས་གོས་བགྱིའོ། །
དགེ་སློང་འདི་ནི་དྲ་བའི་འོས་མ་ཡིན་ནོ། །འོན་ཀྱང་ལྷན་ཐབས་ཀྱིས་གླན་པའི་འོས་ཡིན་པས་ལྷན་ཐབས་ཀྱིས་གླན་ནས་བཅང་བར་བྱའོ་ཞེས་བཀའ་སྩལ་ནས་གཤེགས་ཏེ། དགེ་སློང་གི་དགེ་འདུན་བསྡུས་ནས་དགེ་སློང་གི་
དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་དགེ་སློང་ཆེ་གེ་མོ་ཞེས་བྱ་བ་ལ་ཆོས་གོས་མེད་ནས་ཕྱིང་བ་ལ་
འདྲ་བར་བྱེད་ཀྱིས། དགེ་སློང་དག་དེ་ལྟ་བས་ན་མི་དྲ་བ་ནི་ལྔ་སྟེ། ཕྱིང་བ་ཐམས་ཅད་དང༌། སྣམ་བུ་ཐམས་ཅད་དང༌། བེའུ་རས་ཐམས་ཅད་དང༌། སེང་རས་ཐམས་ཅད་དང༌། ཀླམ་ཐམས་ཅད་དེ། ལྷན་ཐབས་ཀྱིས་གླན་ནས་བཅང་བར་བྱའོ། །
གླེང་གཞི་ནི་མཉན་ཡོད་ནའོ། །ཀོ་ས་ལའི་རྒྱལ་པོ་གསལ་རྒྱལ་གྱི་བློན་པོའི་མཆོག་རི་དགས་འཛིན་ཅེས་བྱ་བ་དེས་རིགས་མཉམ་པ་ལས་ཆུང་མ་བླངས་ཏེ་དེ་དེ་དང་ལྷན་ཅིག་རྩེ་བར་བྱེད། དགའ་བར་བྱེད། དགའ་
<pb id="3.76b"/>
མགུར་སྤྱོད་པར་བྱེད་དེ། དེ་རྩེ་བར་བྱེད་དགའ་བར་བྱེད་དགའ་མགུར་སྤྱོད་པར་བྱེད་པ་ལས་ཁྱེའུ་ཞིག་བཙས་སོ་ཞེས་བྱ་བ་ནས་དེ་བཞིན་དུ་ཁྱེའུ་བདུན་བཙས་ཏེ། དེ་ལ་དྲུག་གི་མིང་ནི་ཅི་དགའ་བར་བཏགས་སོ། །ཐ་ཆུངས་གང་
ཡིན་པ་དེའི་མིང་ནི་ས་ག་ཞེས་བྱ་བར་བཏགས་སོ། །ཇི་ཙམ་ན་རི་དགས་འཛིན་གྱི་ཆུང་མ་ཤི་ནས། དེས་བུ་དྲུག་གི་ཁྱིམ་ཕུབ་པ་དང་དེ་རྣམས་རང་རང་གི་ཆུང་མ་རྣམས་དང་ལྷན་ཅིག་བྱི་དོར་ལྷུར་ལེན་ཅིང་ཁྱིམ་གྱི་འཚོ་ནམ་མི་སེམས་
པར་འདུག་གོ། །ཁྱིམ་བདག་རི་དགས་འཛིན་འགྲམ་པ་ལ་ལག་པ་གཏད་ནས་སེམས་ཁོངས་སུ་ཆུད་ཅིང་འདུག་གོ། །དེའི་གྲོགས་བཤེས་བྲམ་ཟེ་ཞིག་ཡོད་པ་དེ་འོངས་ནས་དེས་དེ་སེམས་ཁོངས་སུ་ཆུད་པ་མཐོང་ནས་སྨྲས་པ། 
ཁྱིམ་བདག་ཅིའི་ཕྱིར་སེམས་ཁོངས་སུ་ཆུད། བདག་གི་བུ་འདི་དག་རང་རང་གི་ཆུང་མ་དང་ལྷན་ཅིག་བྱི་དོར་ལྷུར་ལེན་ཅིང་ཁྱིམ་གྱི་འཚོ་ནམ་མི་སེམས་པར་འདུག་པས་ཁྱིམ་ཞིག་པར་འགྱུར་རོ། །དེས་སྨྲས་པ། ཅིའི་ཕྱིར་ས་
ག་ལ་ཁྱིམ་མི་དབུབ། གལ་ཏེ་ན་ཡང་ལྷག་པར་ཕུང་ཀྲོལ་བྱེད་ཀྱང་སུས་ཤེས། གལ་ཏེ་ན་འདི་ལྷག་པར་ལེགས་པར་བྱེད་ཀྱང་སུས་ཤེས། གལ་ཏེ་ཁྱོད་དད་ན་བུ་མོ་ཞིག་བཙལ་ལོ། །དེ་བཞིན་དུ་གྱིས་ཤིག །དེ་ཚོལ་ཞིང་རིམ་གྱིས་
ཡུལ་ཙམ་པར་ཕྱིན་ཏོ། །ཙམ་པ་ན་ཁྱིམ་བདག་སྟོབས་ཀྱི་བཤེས་གཉེན་ཞེས་བྱ་བ་ཡོད་དེ། དེའི་བུ་མོ་ས་ག་མ་ཞེས་བྱ་བ་གཟུགས་བཟང་བ། དར་ལ་བབ་པ། ཚུལ་དང་དུལ་བ་དང་ལྡན་པ། མཁས་པ། གཡེར་བ་ཞིག་ཡོད་པ་དེ་
བུ་མོ་ཡིད་འཕྲོག་མ་གང་འདོད་པ་རྣམས་དང་ལྷན་ཅིག་ཏུ་སྐྱེད་མོས་ཚལ་གྱི་གཞིར་ཆས་པ་དང་བྲམ་ཟེ་དེ་ཡང་ཕྱོགས་དེར་ཕྱིན་ཏེ། དེས་བུ་མོ་རྣམས་མཐོང་ནས་དེས་བསམས་པ། འདི་རྣམས་ཁོ་ན་ལ་རེ་ཤིག་བརྟག་པར་བྱའོ་སྙམ་ནས་
དེ་བརྟག་པ་ལྷུར་ལེན་ཅིང་དལ་བུས་འཇབ་ཅིང་དེ་རྣམས་ཀྱི་ཕྱི་བཞིན་དུ་སོང་ངོ༌། །བུད་མེད་ནི་ཕལ་ཆེར་ཡང་བའི་རང་བཞིན་ཅན་ཡིན་པས་དེ་རྣམས་ལས་ཁ་ཅིག་ནི་བང་རྒྱུག །ཁ་ཅིག་ནི་མཆོངས་པ་བྱེད། ཁ་ཅིག་ནི་འགྲེ། 
<pb id="3.77a"/>
ཁ་ཅིག་ནི་དགོད། ཁ་ཅིག་ནི་ལུས་སྒྱུར་བར་བྱེད། ཁ་ཅིག་ནི་གླུ་ལེན་པར་བྱེད། འདི་དག་དང་གཞན་ཡང་སྤྱོད་ཚུལ་ངན་པ་དག་བྱེད་དོ། །དུལ་བ་ཕུན་སུམ་ཚོགས་པ་དེ་ནི་གོམ་པ་དལ་གྱིས་དེ་དག་དང་ལྷན་ཅིག་འགྲོའོ། །ཇི་ཙམ་
ན་སྐྱེད་མོས་ཚལ་དུ་ཕྱིན་པ་དང་བུ་མོ་དེ་རྣམས་ནི་རྫིང་གི་འགྲམ་དུ་གོས་རྣམས་བཞག་ནས་མོད་ལ་ཞུགས་ཏེ་རྩེ་བར་བརྩམས་སོ། །དེ་ནི་ཇི་ཙམ་ཇི་ཙམ་ཆུར་ནུབ་པ་དེ་ཙམ་དེ་ཙམ་དུ་གོས་དག་རྫེ་ཞིང་འཇུག་ལ། ཇི་ཙམ་ཇི་ཙམ་ལྡང་བ་དེ་ཙམ་དེ་ཙམ་
དུ་གོས་དག་འབེབས་ཤིང་ལྡང་སྟེ། དེ་ལྟ་བུར་སྤྱོད་ལམ་ཞི་བ་ཡིན་ནོ། །དེ་ནས་ཁྲུས་ཀྱི་བརྩོན་པ་བྱས་ནས་གནས་གཅིག་ཏུ་འདུག་པ་དང༌། བུ་མོ་དེ་རྣམས་ནི་ཐོག་མར་རང་ཟས་ཟོས་ནས་དེའི་འོག་ཏུ་འཁོར་གྱི་སྐྱེ་བོ་ལ་སྦྱིན་པར་རྩོམ་མོ། །
དེ་ནི་འཁོར་གྱི་སྐྱེ་བོ་ལ་སྔར་བྱིན་ནས་དེའི་འོག་ཏུ་རང་ཟ་བར་རྩོམ་མོ། །དེ་ནས་ཟོས་ཤིང་འཐུངས་ནས་སྐྱེད་མོས་ཚལ་གྱི་བདེ་བ་ཉམས་སུ་མྱོང་བར་བྱས་ནས་དོང་ངོ༌། །ཇི་ཙམ་ན་ལམ་གར་ཆུ་རྒལ་བར་བྱེད་པ་ན་བུ་མོ་དེ་རྣམས་ནི་
མཆིལ་ལྷམ་ཕུད་ནས་རྒལ་ལོ། །དེ་ནི་མཆིལ་ལྷམ་དང་བཅས་པས་དོང་ངོ༌། །ཡང་དོང་སྟེ། དེ་དག་ཀུན་དགའི་ར་བར་ཞུགས་པ་དང་དེས་ནི་གདུགས་ཐོགས་ཏེ་ཨ་མྲའི་ཚལ་ནས་བྱུང་ངོ༌། །གཞན་དག་གིས་གདུགས་རྣམས་བོར་རོ། །
དེ་ནས་རླུང་དང་ཆར་པ་བབ་ནས་དེའི་ཚེ་བུ་མོ་རྣམས་ལྷ་ཁང་དུ་ཞུགས་ནས་འདུག་གོ། །དེ་ནི་བླ་གབ་མེད་པ་ནའོ། །བྲམ་ཟེ་དེ་ཡང་དེའི་རྗེས་བཞིན་དུ་སོང་བ་ལས་དེས་དེའི་མཚན་ཉིད་དང་སྤྱོད་ཚུལ་དེ་ལྟ་བུ་མཐོང་ནས། དེ་ནས་ངོ་མཚར་སྐྱེས་ཏེ་
བུ་མོ་དེ་ལ་དྲི་བར་བརྩམས་པ། བུ་མོ་ཁྱོད་སུའི་སྟོབས་ཀྱི་བཤེས་གཉེན་གྱི་བུ་མོའོ། །བུ་མོ་ཁྱོད་ལ་ཅུང་ཟད་ཅིག་དྲིས་མ་ཁྲོ་ཞིག །དེས་འཛུམ་པ་སྔོན་དུ་བཏང་ནས་སྨྲས་པ། ཁུ་གུ་འདི་ལ་ཁྲོར་ཅི་མཆིས་དྲིས་ཤིག །བུ་མོ་
འདི་དག་ཐམས་ཅད་ནི་རྒྱུག་པ་དང༌། མཆོང་བ་དང༌། འགྲོ་བ་དང༌། ལུས་སྒྱུར་བར་བྱེད་པ་དང༌། གླུ་ལེན་པར་བྱེད་ཅིང་འདི་དག་དང་གཞན་ཡང་སྤྱོད་ཚུལ་ངན་པ་བྱེད་ཅིང་འགྲོ་ན། ཁྱོད་ནི་ཚུལ་དང་དུལ་བ་ཕུན་སུམ་ཚོགས་པས་དལ་བུས་
<pb id="3.77b"/>
རྒྱུ་ཞིང་དེ་རྣམས་དང་ལྷན་ཅིག་སྐྱེད་མོས་ཚལ་དུ་འགྲོ་བར་བྱེད་དོ། །དེས་སྨྲས་པ་བུ་མོ་ཐམས་ཅད་ནི་ཕ་དང་མས་བཙོང་བའི་རྫས་ཡིན་ན། གལ་ཏེ་བདག་གིས་མཆོངས་སམ་འགྲེས་ནས་རྐང་པ་འམ་ལག་པ་ཆག་པར་གྱུར་ན། བདག་ལ་སུ་ཞིག་
སློང་བར་འགྱུར་ཏེ། ངེས་པར་བདག་ཇི་སྲིད་འཚོ་བའི་བར་དུ་ཕ་དང་མ་ཁོ་ནའི་གསོན་མར་འགྱུར་རོ། །བུ་མོ་ལེགས་ཏེ། དེ་ནི་ཁོང་དུ་ཆུད་དོ། །གཞན་ཡང་འདི་དྲི་སྟེ། བུ་མོ་འདི་དག་ནི་གོས་རྣམས་མཐའ་གཅིག་ཏུ་བཞག་ནས་གོས་གཅིག་
ཀྱང་མེད་པར་མོད་ལ་ཞུགས་ནས་རྩེ་བར་རྩོམ་ལ། །ཁྱོད་ནི་ཇི་ཙམ་ཇི་ཙམ་དུ་ཆུར་ནུབ་པ་དེ་ཙམ་དེ་ཙམ་དུ་གོས་རྫེ་བར་བྱེད་དོ། །ཁུ་གུ་བུད་མེད་ནི་ངོ་ཚ་ཤེས་པ་དང་ཁྲེལ་ཡོད་པ་དང་ལྡན་པར་བྱ་དགོས་པས་གལ་ཏེ་བདག་གི་གོས་ཕུད་པ་འགའ་
ཞིག་གིས་མཐོང་ན། མི་རིགས་པར་འགྱུར་རོ། །བུ་མོ་ཁྱོད་ལ་དེ་ན་སུ་ཞིག་ལྟ། ཁུ་གུ་རེ་ཤིག་ཁྱོད་ཁོ་ནས་ཀྱང་བདག་མཐོང་བར་འགྱུར་རོ། །བུ་མོ་ལེགས་ཏེ། དེ་ཡང་ཁོང་དུ་ཆུད་དོ། །གཞན་ཡང་འདི་དྲི་སྟེ། བུ་མོ་འདི་དག་ནི་
རང་སྔར་ཟོས་ནས་དེའི་འོག་ཏུ་འཁོར་གྱི་སྐྱེ་བོ་ལ་ཟན་སྦྱིན་པར་བྱེད་ལ། ཁྱོད་ནི་འཁོར་གྱི་སྐྱེ་བོ་ལ་སྔར་ཟན་བྱིན་ནས་དེའི་འོག་ཏུ་རང་ཟ་བར་བྱེད་དོ། །ཁུ་གུ་བདག་ཅག་ནི་བསོད་ནམས་ཀྱི་འབྲས་བུས་འཚོ་བས་བདག་ཅག་ལ་རྟག་ཏུ་
དུས་སྟོན་མཆིས་ལ། འདི་དག་ནི་ཚེགས་འབྱུང་བའི་འབྲས་བུས་འཚོ་བ་ལགས། བརྒྱ་ལམ་ན་ལན་འགའ་རྒྱ་ཆེན་པོར་འཐོབ་པའི་ཕྱིར་རོ། །བུ་མོ་ལེགས་ཏེ་དེ་ཡང་ཁོང་དུ་ཆུད་དོ། །གཞན་ཡང་འདི་དྲི་སྟེ། འཇིག་རྟེན་ཐམས་
ཅད་ནི་སྐམ་ལ་མཆིལ་ལྷམ་གྱོན་ལ་ཁྱོད་ནི་ཆུ་ལ་གྱོན་པ་དེ་ཅི། ཁུ་གུ་འཇིག་རྟེན་བླུན་མོད། ཆུ་ཁོ་ན་ལ་མཆིལ་ལྷམ་བགོ་འཚལ་ཏེ། ཅིའི་སླད་དུ་ཞེ་ན། ཐང་ལ་ནི་སྡོང་དུམ་དང༌། ཚེར་མ་དང༌། རྡོ་བ་དང༌། ཟུག་རྡོ་དང༌། ཉ་ཕྱིས་ཀྱི་དུམ་
བུ་དང༌། སྲིན་ཀོག་གི་དུམ་བུ་རྣམས་མངོན་ལ། ཆུ་ལ་ནི་དེ་དག་མི་མངོན་པས་དེས་ན་ཆུ་ཁོ་ན་ལ་མཆིལ་ལྷམ་བགོ་བར་བགྱིའི་ཐང་ལ་ནི་མ་ལགས་སོ། །བུ་མོ་ལེགས་ཏེ་དེ་ཡང་ཁོང་དུ་ཆུད་དོ། །གཞན་ཡང་འདི་དྲི་སྟེ། 
<pb id="3.78a"/>
བུ་མོ་དེ་དག་ནི་ཉི་མ་ལ་གདུགས་ཐོགས་ན། ཁྱོད་ནི་ཀུན་དགའི་ར་བའི་ཤིང་གི་གྲིབ་མ་ལ་ཐོགས་པར་བྱེད་ན། འདི་ལ་རིགས་པ་ཅི་ཞིག་ཡོད། ཁུ་གུ་འཇིག་རྟེན་བླུན་མོད་ཀུན་དགའ་ར་བ་ཁོ་ནར་གདུགས་བཅང་འཚལ་ཏེ། དེ་ཅིའི་
སླད་དུ་ཞེ་ན། ཀུན་དགའ་ར་བ་ནི་རྟག་ཏུ་སྤྲེའུ་དང་བྱ་རྣམས་ཀྱིས་གང་བས་བྱ་རྣམས་ནི་གཅིན་རྟུག་འཐོར་ཞིང་རུས་པའི་དུམ་བུ་དག་འཐོར་རོ། །སྤྲེའུ་རྣམས་ཀྱང་བཤང་བ་དང་གཅི་བ་བྱེད་ཅིང་འབྲས་བུའི་ཟ་འཕྲོ་དག་འཐོར་བར་བྱེད་ལ། རང་བཞིན་གྱིས་
རྒོད་བག་ཅན་ཡིན་པས་ཕན་ཚུན་ཡལ་ག་གཞན་དུ་འགྲོ་བར་བྱེད་པ་ན་ཤིང་དུམ་དག་ལྷུང་བར་བྱེད་དོ། །བླ་གབ་མ་མཆིས་པ་ལ་ནི་དེ་དག་མ་མཆིས་སོ། །རྒྱ་ལ་མཆིས་ན་ཡང་དེ་རེས་འགའ་ཞིག་འབབ་པར་བས་ཏེ། དེས་ན་ཀུན་དགའ་ར་བ་ཁོ་
ནར་གདུགས་བཅང་བར་བགྱིའི། བླ་གབ་མ་མཆིས་པར་ནི་མ་ལགས་སོ། །བུ་མོ་ལེགས་ཏེ་དེ་ཡང་ཁོང་དུ་ཆུད་དོ། །གཞན་ཡང་འདི་དྲི་སྟེ་བུ་མོ་འདི་དག་ནི་རླུང་དང་ཆར་པ་བྱུང་ན་ལྷ་ཁང་དུ་འཇུག་ན་ཁྱོད་ནི་བླ་གབ་མེད་པར་འདུག་གོ། །
ཁུ་གུ་བླ་གབ་མ་མཆིས་པ་ཁོ་ནར་གནས་པར་བགྱིའི། ལྷ་ཁང་དུ་འཇུག་པར་ནི་མ་ལགས་སོ། །བུ་མོ་འདི་ལ་རིགས་པ་ཅི་ཡོད། ཁུ་གུ་ལྷ་ཁང་སྟོང་པ་འདི་དག་ནི་རྟག་ཏུ་དྭ་དང༌། ནལ་ཕྲུག་དང༌། གཡོན་ཅན་རྣམས་ཀྱིས་
མི་སྟོང་ལགས་ཏེ། གལ་ཏེ་བདག་ཞུགས་པའི་ཡན་ལག་དང་ཉིང་ལག་དག་ལ་འགའ་ཞིག་གིས་རེག་ན། དེ་ལྟ་ན་བདག་གི་ཕ་མ་དག་ལ་མི་སྙན་པར་མི་འགྱུར་རམ། ཉིས་ན་བླ་གབ་མེད་པར་སྲོག་དང་ཕྲལ་བ་ནི་བླའི། 
ལྷ་ཁང་སྟོང་པར་ནི་མི་འཇུག་གོ། །དེ་ནས་བྲམ་ཟེ་དེ་དེའི་སྤྱོད་ཚུལ་གྱིས་རངས་ཤིང་ཡིད་བདེ་བ་སྐྱེས་ནས་ཁྱིམ་བདག་སྟོབས་ཀྱི་བཤེས་གཉེན་གྱི་ཁྱིམ་དུ་ཞུགས་ཏེ་བུ་མོ་ཐོབ་པར་འདོད་པའི་སྤྲོ་བ་དང་བཅས་
པས་བདེ་ལེགས་སུ་གྱུར་ཅིག །བདེ་ལེགས་སུ་གྱུར་ཅིག་ཅེས་སྨྲས་པ་དང༌། ཁྱིམ་འཁོར་གྱི་སྐྱེ་བོས་སྨྲས་པ། བྲམ་ཟེ་རེ་ཤིག་བསླང་བའི་དུས་ནི་མ་ཡིན་ན། ཅི་ཞིག་སློང༌། བུ་མོ་སློང་ངོ༌། །སུ་ཞིག་གི་ཆེད་དུ། 
<pb id="3.78b"/>
མཉན་ཡོད་ན་བློན་པོའི་མཆོག་རི་དགས་འཛིན་ཅེས་བྱ་བ་དེའི་བུ་ས་ག་ཞེས་བྱ་བའི་འོ། །དེ་རྣམས་ཀྱིས་སྨྲས་པ། དེ་དང་བདག་ཅག་ནི་རིགས་མཉམ་པ་ཡིན་ན། འོན་ཀྱང་ཡུལ་ཧ་ཅང་ཡང་ཐག་རིང་ཆེས་སོ། །
དེས་སྨྲས་པ། རིང་པོ་ཁོ་ན་ལ་བུ་མོ་སྦྱིན་པར་བྱའོ། །ཅིའི་ཕྱིར་ཞེ་ན། ཉེ་ན་རེ་ཤིག་གལ་ཏེ་བདེ་བར་གྱུར་པ་ཐོས་ན་དགའ་བ་སྐྱེད་པར་ཟད། ཉེ་ན་སྡུག་བསྔལ་བར་གྱུར་ན་སྦྱིན་པ་དང་མཆོད་པ་དང་བཀུར་སྟིར་བྱ་བས་
དུབ་པར་འགྱུར་ཞིང་ནོར་འགོད་པར་ཡང་འགྱུར་རོ། །དེ་རྣམས་ཀྱི་སྨྲས་པ། གལ་ཏེ་དེ་ལྟ་ན་སྦྱིན་ནོ། །དེ་ནས་བྲམ་ཟེ་དེ་བདེ་ལེགས་སུ་གྱུར་ཅིག་ཅེས་སྨྲས་ནས་སོང་སྟེ་རིམ་གྱིས་མཉན་ཡོད་དུ་ཕྱིན་ནས་ལམ་
གྱིས་དུབ་པ་བསལ་ཏེ་བློན་པོའི་མཆོག་རི་དགས་འཛིན་གྱི་དྲུང་དུ་སོང་ནས། དེ་ནས་བུ་མོའི་ཟ་བ་དང༌། གནས་པའི་སྤྱོད་ཚུལ་དང༌། གཟུགས་བཟང་ཞིང་དར་ལ་བབ་པ་དང༌། མཛེས་པ་དང་མཁས་པ་དག་ཇི་ལྟ་བ་
བཞིན་དུ་བསྙད་ནས་སྨྲས་པ། བདག་གི་ཉོན་མོངས་པ་ཆེན་པོས་ཡུལ་དང་ཚོང་རྡལ་སྣ་ཚོགས་སུ་བརྒྱུས་པས་སྡུག་བསྔལ་གྱིས་དེ་རྙེད་ཀྱིས་ད་ནི་སོང་ལ་ལོང་ཤིག །དེ་ནས་བློན་པོའི་མཆོག་རི་དགས་འཛིན་
གྱིས་ཉི་མ་དང་ཚེས་གྲངས་དང༌། ཡུད་ཙམ་དང་རྒྱུ་སྐར་དག་བསྟུན་ནས་ཙམ་པར་འོངས་ཏེ། དཔལ་གྱི་འབྱོར་པ་ཆེན་པོས་ས་གའི་ཆུང་མ་བླངས་སོ། །དེ་མི་ཡུལ་དུ་འགྲོ་བའི་ཚེ་མས་བསླབས་པ། བུ་མོ་ཁྱོད་ཀྱིས་ཉི་
མ་དང་ཟླ་བ་གཉིས་ལ་རྟག་ཏུ་ཕྱག་བྱ། མེ་ལ་བསྙེན་བཀུར་བྱ། མེ་ལོང་དྲི་མ་ཕྱི་བར་བྱ། གོས་དཀར་པོ་བགོ་བར་བྱ། བླང་བར་བྱའི་སྦྱིན་པར་མི་བྱ། ཚིག་བསྲུང་བར་བྱ། ལངས་ནས་སུ་ལ་ཡང་སྟན་བསྟབ་པར་མི་བྱ། 
ཞིམ་པོ་བཟའ་བར་བྱ། བདེ་བར་ཉལ་བར་བྱ། ཐེམ་སྐས་གཟུགས་པར་བྱའོ། །དེ་ནས་རི་དགས་འཛིན་གྱིས་ཐོས་ནས་དེས་བསམས་པ། བུ་མོ་འདི་ལྟ་བ་ལོག་པར་འཛིན་དུ་བཅུག་སྟེ། བདག་གིས་འདི་ལྟ་བ་ལོག་པ་
<pb id="3.79a"/>
དང་ཕྲལ་ལ་ཡང་དག་པའི་ལྟ་བ་འཛིན་དུ་གཞུག་གོ་སྙམ་དུ་བསམས་ནས་དེ་བླངས་ཏེ་ཆས་སོ། །དེ་ནས་དེའི་མ་སྡུག་པས་སྙིང་དཀྲུགས་ཤིང་མིག་མཆི་མས་གང་བས་མགུལ་ནས་འཁྱུད་ནས་ངུ་བཞིན་གྱི་
ང་རོས་སྨྲས་པ། བུ་མོ་ཁྱོད་མཐོང་བའི་ཐ་མ་ནི་འདི་ཡིན་ནོ། །དེས་དེ་ལ་ཤེས་པར་བྱ་བའི་ཕྱིར་སྨྲས་པ། ཡུམ་རེ་ཤིག་ཁྱོད་འདིར་འཁྲུངས་སམ། འོན་ཏེ་ཉེ་དུའི་ཁྱིམ་དུ་བུ་མོ་ཉེ་དུའི་ཁྱིམ་དུའོ། །ཁྱོད་ཀྱིས་ཁང་པ་དེ་
ཡིན་ནམ། འོན་ཏེ་འདི་ཡིན་འདི་ཡིན་ནོ། །བདག་ཀྱང་འདིར་སྐྱེས་ལ་དེར་བདག་གནས་པར་བསལ་འདུ་བ་མཆིས་ན་གདོན་མི་ཟ་བར་མཐར་འབྲལ་བར་འགྱུར་ན། བཤུམས་སུ་ཅི་མཆིས་ཅང་མ་གསུངས་ཤིག ། 
དེ་ནས་རི་དགས་འཛིན་ནི་ཐང་ལ་སོང་ངོ༌། །ས་ག་མ་ནི་ཁྱིམ་ཐབ་དང༌། རང་གི་ཁྱིམ་ནས་ཐོབ་པའི་འཁོར་གྱི་སྐྱེ་བོ་དང་ལྷན་ཅིག་ཏུ་གྲུར་དོང་བ་ལས་དེ་ན་རྟ་རྒོད་མ་རྟེའུ་སྨད་བྱུང་ནས་རིང་པོ་མ་ལོན་པ་ཞིག་གྲུར་གཞུག་པར་
བྱས་པ་དང༌། རྟེའུ་ཐང་ལ་མི་དགའོ་སྙམ་ནས་བསྒྲིམས་ཀྱང་འཇུག་ཏུ་མ་བཏུབ་པ་དང་ཀུ་ཅོ་བྱུང་བས་ས་ག་མས་ཐོས་ནས་དེས་སྨྲས་པ། ཅིའི་ཕྱིར་ཀུ་ཅོ་འདི་བྱུང་དེ་རྣམས་ཀྱིས་ཇི་ལྟར་གྱུར་པ་རྣམས་སྨྲས་པ་དང༌། ས་ག་
མས་སྨྲས་པ་རྟེའུ་སྔར་ཆུག་ཤིག་དང་རང་ཉིད་འཇུག་པར་འགྱུར་རོ། །དེ་རྣམས་ཀྱིས་དེ་བཞིན་བྱས་པ་དང་ཞུགས་སོ། །དེ་ནས་རི་དགས་འཛིན་གྱིས་དེ་རྣམས་ལ་དྲིས་པ། ཅིའི་ཕྱིར་ཁྱེད་ཅག་རིང་ཞིག་ལོན་ནས་འོངས། རྟ་རྒོད་
མ་གྲུར་མཆོང་དུ་མ་བཏུབ་ལགས་སོ། །འོ་ན་ཇི་ལྟར་མཆོངས། ཙམ་པ་མོས་ཐབས་བཤམས་པ་ཞིག་བསྟན་ཏེ། རྟེའུ་སྔར་བཅུག་པས་སོ། །ཙམ་པ་མོ་ནི་མཁས་པ་ཡིན་ནོ། །ཇི་ཙམ་ན་འདྲོན་པ་རྣམས་ལམ་གར་
ནུབ་མོ་འབྲང་བཏབ་སྟེ་གནས་པ་ལས་རི་དགས་འཛིན་གྱི་མལ་བྱ་སྐྱིབས་ཤིག་ཏུ་བཅས་པ་ས་ག་མས་མཐོང་ནས་དྲིས་པ། འདི་སུའི་མལ། རི་དགས་འཛིན་གྱིའོ། །སྤོས་ཤིག །ཅིའི་ཕྱིར་གལ་ཏེ་གཉིད་ཀྱིས་ལོག་པ་ལ་བྱ་སྐྱིབས་
<pb id="3.79b"/>
སྟེང་དུ་རྡིབ་ན་གདོན་མི་ཟ་བར་ནོན་པས་འཆི་བར་འགྱུར་ཏེ། བདག་ལ་གང་ཞིག་བླངས་ན་གྱོས་པོ་ཁྱིམ་དུ་མ་ཕྱིན་པར་ལམ་ཀར་ཤི་བ་འདི་ལྟ་བུའི་བུ་མོ་བག་མར་བླངས་ཞེས་ཇི་སྲིད་འཚོ་བའི་བར་དུ་མི་སྙན་པ་འབྱུང་བར་འགྱུར་རོ། །
མལ་དེ་ཡང་སྤོས་པ་ལས་གད་པ་ཞིག་པ་དང༌། སྐྱེ་བོའི་ཚོགས་ཆེན་པོས་ཁྱིམ་བདག་ནོན་ཏོ་ཞེས་ཀུན་བརྒྱུགས་པ་དང་ཁྱིམ་བདག་གིས་སྨྲས་པ། ཤེས་ལྡན་དག་བདག་འདི་ན་འདུག་གིས་མ་སྐྲག་པར་མལ་རྟོགས་ཤིག །མལ་
སྤོས་སོ། །སུས། ས་ག་མས་སོ། །ཙམ་པ་མོ་ནི་མཁས་པ་ཡིན་ནོ། །ཡང་སྐྱེད་མོས་ཚལ་རྙིང་པ་ཞིག་ཏུ་ནུབ་མོ་འབྲང་བཏབ་སྟེ་འཁོད་པ་ལས་རི་དགས་འཛིན་གྱི་མལ་ལྷ་ཁང་སྟོང་པ་ཞིག་ཏུ་བཅས་པ་དང་ས་ག་མས་མཐོང་
ནས་དྲིས་པ། འདི་སུའི་མལ། དཔོན་པོའི་འོ། །སྤོས་ཤིག །ཅིའི་ཕྱིར་གལ་ཏེ་ལྷ་ཁང་རྡིབ་སྟེ། དེས་ནོན་ན་ཤི་བར་འགྱུར་ཏེ། བདག་ལ་ཞེས་བྱ་བ་ནས་མི་སྙན་པ་འབྱུང་བར་འགྱུར་རོ་ཞེས་བྱ་བའི་བར་གོང་མ་
བཞིན་དུའོ། །མལ་དེ་ཡང་སྤོས་པ་ལས་ལྷ་ཁང་ཞིག་པ་དང་སྐྱེ་བོའི་ཚོགས་ཆེན་པོས་བརྒྱུགས་པ་དང་ཞེས་བྱ་བ་ནས་ཙམ་པ་མོ་ནི་མཁས་པ་ཡིན་ནོ་ཞེས་བྱ་བའི་བར་གོང་མ་བཞིན་དུའོ། །ཇི་ཙམ་ན་རིམ་གྱིས་མཉན་ཡོད་
དུ་ཕྱིན་ནས་ལམ་གྱིས་དུབ་པ་བསལ་ཏེ་མཛའ་བཤེས་དང༌། ཉེ་དུ་དང་གཉེན་གྱི་སྐྱེ་བོ་སྤྲས་ནས་ས་ག་མ་རང་གི་རིགས་དང་འཚམ་པའི་ཁྱིམ་གྱི་ལས་དག་བྱེད་དོ། །རི་དགས་འཛིན་གྱི་མནའ་མ་དྲུག་གིས་རེ་མོ་རེ་མོས་ཁྱིམ་
མིའི་ཟན་སྦྱོར་བ་ལས་ས་ག་མ་ལ་ཡང་དེ་བཞིན་དུ་བསྒོ་སྟེ། ཁྱོད་ཀྱིས་རེས་ཀྱང་ཞག་བདུན་པ་ལ་སྦྱོར་ཅིག །དེའི་རེས་ལ་བབ་ཏུ་ཉེ་བ་དང༌། གྱོས་པོ་དང༌། སྒྱུག་མོ་དང༌། ཁྱིམ་བདག་རྣམས་ཀྱི་དྲིའི་ལྷག་མ་གང་ཡིན་
པ་དེ་དག་རིལ་བུར་བྱས་ནས་ཉི་མ་རེ་རེ་ཞིང་སྐེམས་སོ། །ཉི་མ་རེ་རེ་ཞིང་ནོད་པའི་ཕྱེ་གང་ཡིན་པ་དེ་ལས་ཀྱང་བྲེ་ཁ་ཕྲི་སྟེ་བཞག་ལ། ལྷག་མ་མར་དང་བསྲེས་པས་དེ་དང་ཚད་མཉམ་པར་གྱུར་ཏོ། །སང་ལྟ་བུ་རེས་
<pb id="3.80a"/>
བབ་པ་ན་ཆང་བཏུང་ལ་རག་པར་བྱ་བ་དང༌། ཁྱིམ་ཐབ་དང་རང་གི་མེ་ཏོག་གི་ཕྲེང་བ་རྙིང་པ་གང་ཡིན་པ་དེ་དག་བསིལ་བར་བཞག་ནས། ཇི་ཙམ་ན་ནམ་ནངས་པ་དང༌། ལས་བྱེད་པ་རྣམས་ལ་སྐྱུར་རྩི་དང༌། དྲི་དང༌། 
མེ་ཏོག་དང༌། ཟས་དང༌། ཆང་དག་བྱིན་ནོ། །དེ་རྣམས་ཤིན་ཏུ་མགུ་ནས་བདག་ཅག་རིང་ཞིག་ལོན་ནས་ཁྱིམ་བདག་གི་ཆུང་མ་རྙིང་པས་བཞིན་བལྟས་སོ་ཞེས་དེ་རྣམས་ཀྱིས་དེའི་ཉིན་པར་ལས་ཉིས་འགྱུར་དུ་བྱས་སོ། །
ཇི་ཙམ་ན་རི་དགས་འཛིན་གྱིས་ཕྱི་དྲོའི་དུས་སུ་ལས་ཀྱི་མཐའ་ལ་བལྟས་པ་ན་ལས་མང་དུ་ཟིན་པ་མཐོང་ནས་དེས་དྲིས་པ། ཅི་ཁྱེད་ཅག་གིས་གླ་མི་གཞན་དག་ཅིག་བཀུག་གམ། སུས་ཀྱང་མ་བཀུག་གོ། །གང་གིས་ན་ལས་
ཉིས་འགྱུར་དུ་བྱས་པ་འདི་ལ་རྒྱུ་ཅི་ཞིག་ཡོད། དེ་རྣམས་ཀྱིས་སྨྲས་པ། དཔོན་པོ་ཟས་ཅི་འདྲ་བ་དེ་འདྲ་བའི་ལས་བགྱིད་དོ། །དེ་ཇི་ལྟ་བུ་ཡིན། དེ་རྣམས་ཀྱིས་ཇི་ལྟར་གྱུར་པ་རྒྱ་ཆེར་སྨྲས་པ་དང༌། རི་དགས་འཛིན་གྱི་བུ་རྣམས་
ཀྱིས་རང་རང་གི་ཆུང་མ་ལ་སྨྲས་པ་ལས་དེ་རྣམས་ཀྱིས་སྨྲས་པ། ས་ག་མས་ཇི་ལྟར་བགྱིས་པ་བཞིན་དུ་གལ་ཏེ་བདག་ཅག་གིས་ཀྱང་ཁྱིམ་ནས་བརྐུས་ལ་གླ་མི་རྣམས་དགའ་བར་བགྱིས་པ་དང༌། བདག་ལ་ཡང་ཇོ་བོ་དང་
ཁྱེད་གླ་མི་རྣམས་དགའ་བར་འགྱུར་རོ། །དེ་ནས་རི་དགས་འཛིན་གྱིས་ས་ག་མ་ལ་དྲིས་པ། བུ་མོ་ཁྱོད་ཀྱིས་ཁ་ཟས་རྣམས་ཇི་ལྟར་བཤམས། དེས་རྒྱས་པར་སྨྲས་པ་དང་རི་དགས་འཛིན་མགུ་ནས་དེས་དེ་ཁོ་
ན་ཁྱིམ་གྱི་བྱ་བ་རྣམས་བྱེད་དུ་བཅུག་སྟེ། ནང་མི་ཐམས་ཅད་ལ་སྨྲས་པ། ཁྱེད་ཅག་ལས་གང་ཞིག་ས་ག་མས་བྱིན་པས་མགུ་བ་ནི་དེས་གནས་པར་བགྱིས་ལ་དེ་དང་རྗེས་སུ་འཐུན་པར་ཡང་གྱིས་ཤིག ། 
ཇི་ཙམ་ན་དེ་ཁྱིམ་གྱི་དཔོན་མོར་གྱུར་ནས་སྤྱོད་ཚུལ་དང༌། གནས་པ་དང༌། དེས་པས་ནང་མི་ཐམས་ཅད་དགའ་བར་གྱུར་ཏོ། །ཇི་ཙམ་དུས་གཞན་ཞིག་ན་ས་ག་མའི་ཁྱིམ་སྟེང་ནས་ངང་པ་རྣམས་ཀྱིས་བྱང་གི་སྒྲ་
<pb id="3.80b"/>
མི་སྙན་གྱི་གླིང་ནས་མ་རྨོས་མ་བཏབ་པའི་འབྲས་ས་ལུ་དག་ཁྱེར་ནས་དོང་བ་ལས་རྒྱལ་པོའི་ཁབ་ན་འདུག་པའི་ངང་པ་དེས་དེ་དག་མཐོང་ནས་སྐད་ཕྱུང་བ་དང་དེ་རྣམས་ཀྱིས་ཀྱང་སྐྱེ་གནས་མཐུན་པའི་གཅུགས་པས་
མནགས་མ་ཐུབ་སྟེ་སྐད་ཕྱུང་བ་དང་རྒྱལ་པོའི་ཁབ་ཀྱི་ཁང་ཐོག་ཏུ་འབྲས་ཀྱི་སྙེ་མ་རྣམས་ལྷུང་བར་གྱུར་ཏོ། །དེ་ནས་རྒྱལ་པོས་བློན་པོ་རྣམས་ལ་རེ་རེ་བྱིན་པ་དང་རི་དགས་འཛིན་གྱིས་རང་གི་སྐལ་བ་ས་ག་མ་ལ་བྱིན་ནོ། །
དེས་ཟ་མ་ཏོག་གི་ནང་དུ་བཅུག་སྟེ་ཞིང་པ་རྣམས་ལ་བསྒོ་བ་དང༌། དེ་རྣམས་ཀྱང་ཤིན་ཏུ་མགུ་སྟེ། དེ་རྣམས་ཀྱིས་ཞིང་ཆུང་ངུ་ཞིག་ལེགས་པར་བསྟན་ནས་དུས་ཤེས་པར་བྱས་ཏེ་བཏབ་པ་ལས་ལྷས་དུས་བཞིན་དུ་
ཆར་ཕབ་པས་ས་བོན་དང་འཐུན་པར་ཕུན་སུམ་ཚོགས་པར་སྐྱེས་སོ། །ཕྱི་དེ་ལོ་ལ་ནི་རབ་ཏུ་མང་པོར་སྐྱེས་པར་གྱུར་ཏོ། །ཡང་ཕྱི་དེ་ལོ་ལ་ནི་དེ་བས་ཀྱང་མང་པོར་གྱུར་ཏེ། དེ་བཞིན་དུ་ཇི་ཙམ་ན་བང་བ་ཐམས་ཅད་ངང་
པས་ཁྱེར་ཏེ་འོངས་པའི་འབྲས་སཱ་ལུས་གང་བར་གྱུར་ཏོ། །ཇི་ཙམ་ན་ཀོ་ས་ལའི་རྒྱལ་པོ་གསལ་རྒྱལ་ནད་ཀྱིས་ཐེབས་ནས་དེས་སྨན་པ་རྣམས་བཀུག་སྟེ་དྲིས་པ་དང༌། དེ་རྣམས་ཀྱིས་སྨྲས་པ། ལྷ་གལ་ཏེ་
ངང་པས་འཚལ་ཏེ་མཆིས་པའི་སཱ་ལུ་བརྙེས་ན་དེ་ལ། འཇམས་བསྒྲལ་ནས་གསོལ་ཅིག་དང༌། སོས་པར་འགྱུར་ལགས་སོ། །རྒྱལ་པོས་བློན་པོ་རྣམས་བཀུག་ནས་སྨྲས་པ། ཤེས་ལྡན་དག་ཁྱེད་ལ་ངས་
ངང་པས་ཁྱེར་ཏེ་འོངས་པའི་སཱ་ལུའི་སྙེ་མ་བྱིན་པ་དེ་དག་ཁྱེད་ཀྱིས་ཅིར་བྱས། དེ་ནས་ཁ་ཅིག་གིས་སྨྲས་པ། ལྷ་བདག་ཅག་གིས་ནི་ལྷ་ཁང་དུ་ཕུལ་ལོ། །གཞན་དག་གིས་སྨྲས་པ། བདག་ཅག་གིས་
མེའི་ནང་དུ་སྩལ་ཏོ། །གཞན་དག་གིས་སྨྲས་པ། བདག་གིས་སྒོ་ཁང་དུ་བཏགས་སོ། །རི་དགས་འཛིན་གྱིས་སྨྲས་པ། ལྷ་བདག་གིས་ས་ག་མ་ལ་སྩལ་ན་རེ་ཤིག་དེས་ཅིར་བགྱིས་རྨ་བར་འཚལ་ལོ། །
<pb id="3.81a"/>
དེས་ས་ག་མ་ལ་དྲིས་པ་དང༌། དེས་སྨྲས་པ། ཇོ་བོ་ཅི་ངང་པས་འཚལ་ཏེ་མཆིས་པའི་སཱ་ལུ་འཚལ་བ་ཞིག་མཆིས་སམ། རྒྱལ་པོ་སྙུན་གྱིས་ཐེབས་པ་ལ་སྨན་པ་རྣམས་ཀྱིས་ངང་པས་ཁྱེར་ཏེ་འོངས་པའི་སཱ་ལུ་
བསྟན་ཏོ། །དེ་ནས་ས་ག་མས་གསེར་སྣོད་ཀྱི་ནང་དུ་ངང་པས་ཁྱེར་ཏེ་འོངས་པའི་འབྲས་ཀྱིས་བཀང་ནས་རྒྱལ་པོ་ལ་བཀུར་བ་ལས་རྒྱལ་པོས་ཟོས་ནས་སོས་པར་གྱུར་ཏོ། །དུས་གཞན་ཞིག་ན་རྒྱལ་པོ་ལ་ལྗོངས་ཀྱི་མི་རྣམས་
ཀྱིས་རྟ་རྒོད་མ་སྨད་གཉིས་ཤིག་ཕུལ་བ་ལས་དེ་ལ་མ་ནི་གང་ཡིན། རྟེའུ་ནི་གང་ཡིན་པ་འགས་ཀྱང་མ་ཤེས་ནས་རྒྱལ་པོས་བློན་པོ་རྣམས་ལ་བསྒོ་བ། ཤེས་ལྡན་དག་ལེགས་པར་རྟོགས་ལ་ང་ལ་གསོལ་ཅིག །བློན་པོ་རྣམས་ཀྱིས་
ཉིན་ཐོག་ཐག་ཏུ་དཔྱད་ན་དུབ་སྟེ་གཏན་ལ་མ་ཕེབས་སོ། །རི་དགས་འཛིན་ཕྱི་དྲོ་ཁྱིམ་དུ་སོང་བ་དང་ས་ག་མས་རྐང་པ་གཉིས་ལ་གཏུགས་ནས་སྨྲས་པ། ཇོ་བོ་ཇི་སྟེ་དེ་རིང་རིང་ཞིག་ལོན་ནས་གཤེགས། དེས་ཇི་ལྟར་གྱུར་པ་རྣམས་
རྒྱས་པར་སྨྲས་པ་དང་ས་ག་མས་སྨྲས་པ། ཇོ་བོ་འདི་ལ་དཔྱད་དུ་ཅི་ཞིག་མཆིས། དེ་གཉིས་ཆས་མཉམ་པར་སྩལ་དང་བུ་གང་ལགས་པ་དེ་ནི་མྱུར་དུ་འཚལ་ནས་མའི་སྐལ་བ་ལ་འཚལ་ལོ། །མ་གང་ལགས་པ་དེ་ནི་མི་འཚལ་བར་
མགོ་སྟེག་གེ་མཆིས་ཏེ། རྟགས་ནི་དེ་ལགས་སོ། །རི་དགས་འཛིན་གྱིས་བློན་པོ་རྣམས་ལ་སྨྲས་ནས་དེ་རྣམས་ཀྱིས་ཀྱང་ཇི་སྐད་བསྟན་པ་བཞིན་བརྟགས་ནས་དེ་ནས་ནམ་ནངས་པ་དང་རྒྱལ་པོ་ལ་སྨྲས་པ། ལྷ་འདི་ནི་མ་ལགས་སོ། །
འདི་ནི་བུ་ལགས་སོ། །རྒྱལ་པོས་སྨྲས་པ། ཁྱེད་ཅག་གིས་ཇི་ལྟར་ཤེས། ལྷ་འདི་ལྟ་བུ་དང་འདི་ལྟ་བུ་ལགས་སོ། །ཁར་ཙང་ཅི་སྟེ་མ་ཤེས། ལྷ་བདག་ཅག་གིས་འཚལ་བར་རྔོ་ག་ལ་ཐོག །ས་ག་མས་དེ་སྐད་བསྟན་ལགས་
མོད། རྒྱལ་པོས་སྨྲས་པ། ཙམ་པ་མོ་ནི་མཁས་པ་ཡིན་ནོ། །མི་ཞིག་ཆུ་འགྲམ་དུ་ལྷམ་བཞག་ནས་ཁྲུས་བྱེད་པ་དང༌། མི་གཞན་ཞིག་འོངས་ནས་དེས་ལྷམ་དེས་མགོ་ལ་དཀྲིས་ནས་དེ་ཉིད་ན་ཁྲུས་བྱ་བར་བརྩམས་སོ། །
<pb id="3.81b"/>
མི་དེ་ཁྲུས་བྱས་ནས་ལངས་ནས་ལྷམ་དེ་མ་མཐོང་ངོ༌། །མི་དེས་སྨྲས་པ། ཀྱེ་ནང་རྗེ་ཅི་ཚོལ་ལྷམ་མོ། །ཁྱོད་ཀྱི་ལྷམ་ག་ལ་ཡོད། གལ་ཏེ་ཁྱོད་ལ་ལྷམ་ཡོད་པར་གྱུར་ན། ཇི་ལྟར་ངས་མགོ་ལ་དཀྲིས་ནས་ཞུགས་
པ་དེ་བཞིན་དུ་ཁྱོད་ཀྱིས་ཀྱང་ལྷམ་གྱིས་མགོ་ལ་དཀྲིས་ནས་ཞུགས་པར་འགྱུར་རོ། །དེས་སྨྲས་པ། འོ་ནི་ཉིད་ཁོ་བོའི་ལྷམ་ཡིན་ནོ། །དེ་གཉིས་ཁྱོད་ཀྱི་ངའི་ཞེས་རྩོད་པར་གྱུར་ནས། དེ་གཉིས་རྒྱལ་པོའི་དྲུང་དུ་
སོང་ངོ༌། །རྒྱལ་པོས་བློན་པོ་རྣམས་ལ་བསྒོ་བ། ཤེས་ལྡན་དག་ལེགས་པར་རྟོགས་ལ་གང་གི་ཡིན་པ་དེ་ལ་བྱིན་ཅིག །དེ་རྣམས་ཀྱིས་བརྟག་པར་བརྩམས་ནས་གཅིག་ལ་དྲིས་པ་དང༌། དེས་སྨྲས་པ། 
བདག་གི་ལགས་སོ། །གཅིག་ཤོས་ལ་ཡང་དྲིས་པ་དང༌། དེས་སྨྲས་པ། བདག་གི་ལགས་སོ། །ཞེས་ཁྱོད་ཀྱི་དང་ངའི་ཞེས་པ་ལ་ཉི་མ་འདས་ཏེ་བློན་པོ་རྣམས་དུབ་ནས་རྒོངས་ཀ་གཏན་ལ་མ་ཕེབས་པ་བཞིན་
དུ་ཁྱིམ་དུ་དོང་ངོ༌། །ས་ག་མས་རི་དགས་འཛིན་གྱི་ཞེས་བྱ་བ་ནས་དྲིས་ཏེ་ཞེས་བྱ་བའི་བར་གོང་མ་བཞིན་དུ་སྟེ། དེས་ཇི་ལྟར་གྱུར་པ་རྣམས་སྨྲས་པ་དང༌། ས་ག་མས་སྨྲས་པ། ཇོ་བོ་འདི་ལ་དཔྱད་དུ་ཅི་ཞིག་
མཆིས། དེ་གཉིས་ལ་ཅིག་ཀྱང་ཕྱེད་ཁྱེར་ཅིག །གཅིག་ཤོས་ཀྱང་ཕྱེད་ཁྱེར་ཅིག་ཅེས་གསུང་ཤིག་དང༌། གང་གི་ལགས་པ་དེའི་མཆིད་ནས་ནི་ཅིའི་ཕྱིར་བདག་གི་ལྷམ་དྲལ་ཞེས་མཆིའོ། །གང་མ་
ལགས་པ་དེའི་གློ་བ་ནི་རེ་ཤིག་བདག་གིས་ཕྱེད་ཐོབ་ན་ཡང་དེར་ཟད་འདིར་བདག་ལ་ཅི་ཞིག་འགོད་སྙམ་སྟེ་དེ་ལྟར་བརྟག་པར་བགྱིའོ། །རི་དགས་འཛིན་སོང་ནས་བློན་པོ་རྣམས་ལ་སྨྲས་ནས་ཞེས་བྱ་བ་ནས་
རྒྱལ་པོས་སྨྲས་པ། ཙམ་པ་མོ་ནི་མཁས་པ་ཡིན་ནོ་ཞེས་བྱ་བའི་བར་གོང་མ་བཞིན་དུའོ། །རྒྱལ་པོ་ལ་ཚོང་པ་གྲུ་པས་ཙན་དན་གྱི་སྡོང་དུམ་ཞིག་སྐྱེས་སུ་ཕུལ་བ་དང༌། དེའི་མགོ་གང་ཡིན་
<pb id="3.82a"/>
མཇུག་གང་ཡིན་པ་མ་ཤེས་ནས་རྒྱལ་པོས་བློན་པོ་རྣམས་ལ་བསྒོ་བ་ཇི་ལྟ་བུ་ཡིན་རྟོགས་ཤིག །དེ་རྣམས་ཀྱིས་ཉིན་ཐོག་ཐག་དཔྱད་ན་མ་ཤེས་ནས་རྒོངས་ཀ་ཁྱིམ་དུ་དོང་ངོ༌། །ས་ག་མས་ཞེས་བྱ་བ་ནས་རི་དགས་
འཛིན་གྱིས་དྲིས་པ་ཞེས་བྱ་བའི་བར་གོང་མ་བཞིན་དུའོ། །དེས་ཇི་ལྟར་གྱུར་པ་རྣམས་རྒྱ་ཆེར་སྨྲས་པ་དང༌། ས་ག་མས་སྨྲས་པ། ཇོ་བོ་འདི་ལ་དཔྱད་དུ་ཅི་མཆིས་ཆབ་ཏུ་འོར་ཅིག་དང་རྩ་བ་གང་ཡིན་པ་དེ་ནི་འབྱིང་བར་འགྱུར་རོ། །
ཐོར་ཏོ་གང་ལགས་པ་ནི་སྟེང་དུ་འབྱུང་བར་འགྱུར་རོ། །དེ་ལ་བརྟག་པ་ནི་དེ་ལགས་སོ། །རི་དགས་འཛིན་གྱིས་བློན་པོ་རྣམས་ལ་སྨྲས་ནས་ཞེས་བྱ་བ་ནས་རྒྱལ་པོས་སྨྲས་པ། ཙམ་པ་མོ་ནི་མཁས་པ་ཡིན་ནོ་ཞེས་བྱ་
བའི་བར་གོང་མ་བཞིན་དུའོ། །རི་འོར་ན་ཁྱིམ་བདག་ཅིག་ཡོད་པ་དེས་དེ་དང་རིགས་མཉམ་པ་ལས་ཆུང་མ་བླངས་པ་ལས་དེ་ལ་བུ་ཕོ་ཡང་མེད། བུ་མོ་ཡང་མེད། དེ་བུ་མངོན་པར་འདོད་པས་ཆུན་མ་ཞིག་བླངས་པ་
དང༌། དེ་ལ་ཆུང་མ་ཆེན་མོ་ཤོས་རང་བཞིན་གྱིས་ཕྲག་དོག་ཅན་ཞིག་པས་དེའི་མངལ་མ་རུང་བར་བྱ་བའི་སྦྱོར་བ་ཞིག་བྱས་པ་ལས་དེའི་མངལ་ཤིན་ཏུ་རྣམ་པར་དག་པས་སེམས་ཅན་དང་ལྡན་པར་གྱུར་ནས་ཇི་ཙམ་ན་ཟླ་བ་
དགུ་འདས་པ་དང༌། ཁྱེའུ་ཞིག་བཙས་སོ། །དེས་བསམས་པ། ཤ་ཁོན་རྣམས་ལ་ནི་འདི་ལྟ་སྟེ། ཆེན་ཆུན་འདི་ཐ་ཆད་ཡིན་པས་གདོན་མི་ཟ་བར་མ་ཡར་མོས་ཐབས་གང་ཡང་རུང་བ་ཞིག་གིས་གསོད་
པར་འགྱུར་ན། བདག་གི་ཁྱིམ་ཐབ་འམ། བདག་གིས་ཅི་བྱར་ཡོད། བདག་གིས་ནམ་དུ་ནི་སྲུང་ཡེ་དེ་ཁོ་ན་ལ་སྦྱིན་པར་བྱའོ་སྙམ་ནས་དེ་དང་ཁྱིམ་ཐབ་ལྷན་ཅིག་གྲོས་བྱས་ཏེ་རུང་ནས་ཆེན་མ་ཤོས་ལ་
སྨྲས་པ། ཆེ་ཞེ་བདག་གི་བུ་འདི་ཁྱོད་ལ་བྱིན་གྱིས་གསོས་ཤིག །དེས་བསམས་པ་ཁྱིམ་ནི་གང་ལ་བུ་ཡོད་པ་དེ་ཁོ་ནའི་ཡིན་པར་ཟད་པས་ཁྱིམ་གྱི་བདག་མོར་གྱུར་པས་གསོའོ་སྙམ་ནས། དེས་དེ་
<pb id="3.82b"/>
གསོས་པ་ལས་དེའི་ཕ་ཡང་ཤི་བར་གྱུར་ཏོ། །དེ་གཉིས་ཁྱིམ་གྱི་ཕྱིར་རྩོད་པར་གྱུར་ནས་གཅིག་གིས་སྨྲས་པ། འདི་ཁོ་མོའི་བུ་ཡིན་ནོ། །གཅིག་ཤོས་ཀྱིས་སྨྲས་པ། འདི་ནི་ཁོ་མོའི་བུ་ཡིན་ནོ། །རྒྱལ་པོའི་
དྲུང་དུ་སོང་བ་དང༌། རྒྱལ་པོས་བློན་པོ་རྣམས་ལ་བསྒོ་བ་ཤེས་ལྡན་དག་དེང་ལ་གང་ཡིན་པ་རྟོགས་ཤིག །དེ་རྣམས་ཀྱིས་དཔྱད་པ་ལས་ཉི་མ་འདས་ཀྱང་གཏན་ལ་མ་ཕེབས་ནས། རྒོངས་ཀ་ཁྱིམ་དུ་དོང་བ་དང༌། 
ས་ག་མས་རི་དགས་འཛིན་ལ་དྲིས་ཏེ་ཞེས་བྱ་བ་ནས་འདི་ལ་དཔྱད་དུ་ཅི་མཆིས་ཞེས་བྱ་བའི་བར་གོང་མ་བཞིན་དུ་སྟེ། དེ་གཉིས་ལ་ཁོ་བོ་ཅག་གིས་གང་གི་བུ་ཡིན་པ་མི་ཤེས་ཀྱིས། ཁྱེད་ཅག་གཉིས་ལས་
གང་སྟོབས་ཆེ་བ་དེ་ཁྱེར་ལ་སོང་ཤིག་ཅེས་གསུངས་ཤིག་དང༌། ལག་པ་གཉིས་ནས་བཟུང་ནས་འདྲེན་པར་བགྱིད་དེ། དེ་སྡུག་བསྔལ་གྱིས་ངུ་བར་གྱུར་པ་དང་དེའི་མ་གང་ལགས་པ་དེ་ནི་བརྩེ་བ་མཆིས་པས་འདི་
གསོན་ན་ནམ་ཞིག་ན་མཐོང་བར་འགྱུར་གྲང་སྙམ་ནས་གཏོང་བར་བགྱིད་དོ། །གཅིག་ཤོས་ནི་བརྩེ་བ་མ་མཆིས་པས་གང་གི་ཚེ་མི་གཏོང་བ་དེའི་ཚེ་དེ་ལ་ལྕག་གིས་གཞུས་ཤིག་དང་ཇི་ལྟར་གྱུར་པ་སྨྲ་བར་འགྱུར་
ཏེ། འདི་ལ་བརྟག་པ་ནི་འདི་ལགས་སོ། །རི་དགས་འཛིན་གྱིས་བློན་པོ་རྣམས་ལ་སྨྲས་པ་དང་ཞེས་བྱ་བ་ནས་རྒྱལ་པོས་སྨྲས་པ། ཙམ་པ་མོ་ནི་མཁས་པ་ཡིན་ནོ་ཞེས་བྱ་བའི་བར་གོང་མ་བཞིན་དུའོ། །
དུས་གཞན་ཞིག་ན་རི་དགས་འཛིན་ནད་ཀྱིས་ཐེབས་ནས་དེ་ལ་སྨན་པས་ཉི་མ་གཅིག་སྨན་བྱིན་པ་ལས་ཐེག་གི་བར་གྱུར་ཏོ། །ཕྱི་དེ་ཉིན་པར་སྨན་མ་ཡིན་པ་བྱིན་པས་ནད་ལ་བབ་པར་གྱུར་ཏོ། །ས་ག་
མས་བསམས་པ། ཇོ་བོ་ཇིའི་སླད་དུ་ཉིན་གཅིག་ནི་ཐེག་གི་བར་གྱུར་ལ། ཉིན་གཅིག་ནི་ན་བར་གྱུར་སྙམ་ནས་དེས་སྨན་གང་དག་གིས་ཐེག་གི་བར་གྱུར་པའི་རྟགས་དེ་དག་བཟུང་ནས། དེ་ནས་
<pb id="3.83a"/>
དེས་སྨན་པ་རྣམས་སྒོ་ནས་སླར་བཟློག་ནས་རང་ཉིད་ཀྱིས་དཔྱད་པ་ལས་སོས་པར་གྱུར་ཏོ། །རི་དགས་འཛིན་གྱིས་བསམས་པ། གང་གིས་ན་བདག་ཉིན་གཅིག་ནི་ཐེག་གི་ཉིན་གཅིག་ནི་ན་བ་ལས་གང་གི་ཚེ་སྨན་
པ་མི་འོང་བ་དེའི་ཐེག་གི་བ་འདི་ལ་རྒྱུ་ཅི་ཞིག་ཡོད་སྙམ་སྟེ། དེས་ས་ག་མ་ལ་དྲིས་པ་ཞེས་བྱ་བ་ནས་ཙམ་པ་མོ་ནི་མཁས་པ་ཡིན་ནོ་ཞེས་བྱ་བའི་བར་གོང་མ་བཞིན་དུའོ། །ཀོ་ས་ལའི་རྒྱལ་པོ་གསལ་རྒྱལ་གྱི་གླང་པོ་ཆེའི་བླ་དཔལ་
སྐྱེད་ཅེས་བྱ་བ་དེ་ལ་དུས་གཞན་ཞིག་ན་རྒྱལ་པོ་གཤེ་བར་གྱུར་ཏོ། །ཞེས་ས་ག་མས་ཐོས་ནས་དེས་རི་དགས་འཛིན་ལ་སྨྲས་པ། ཇོ་བོ་བློན་པོ་ཐམས་ཅད་ལ་མཐར་གྱིས་བཀའ་བབ་པར་འགྱུར་གྱིས། དཔལ་བསྐྱེད་ལ་ལྷ་བཟོད་པ་མཛད་
དུ་སྩལ་བའི་རིགས་སོ། །དེས་སྨྲས་པ། བུ་མོ་བཟོད་པ་བྱེད་དུ་གཞུག་གོ། །དེ་ནས་དེས་རྒྱལ་པོ་ལ་སྨྲས་པ། ལྷ་དཔལ་སྐྱེད་ནི་ལྷ་ལ་གློ་བ་ཉེ་བ་ལགས་ན་དེ་ལ་བཟོད་པ་མཛད་དུ་གསོལ། རྒྱལ་པོས་སྨྲས་པ། བཟོད་པར་བྱའོ། །
ལྷ་གལ་ཏེ་བཟོད་པར་མཛད་ན་དེའི་དབང་ཐང་དེ་དག་སྩལ་དུ་གསོལ། །དེ་བཞིན་དུ་སྦྱིན་ནོ། །དཔལ་སྐྱེད་ཀྱིས་ཇི་ལྟར་ས་ག་མས་བདག་ལ་རྒྱལ་པོ་བཟོད་པ་བྱེད་དུ་བཅུག་པ་ཤེས་ནས་དེ་དེ་ལ་ལན་གླན་པའི་བསམ་པས་གནས་སོ། །དུས་
གཞན་ཞིག་ན་རི་དགས་འཛིན་ཕོ་མཚན་ལ་ནད་བྱུང་སྟེ། དེའི་རིམ་གྲོ་ས་ག་མ་བྱེད་པ་ལས་དེ་འཛེམ་པར་གྱུར་ཏོ། །དེས་སྨྲས་པ། ཇོ་བོ་འདི་ལ་འཛེམ་དུ་ཅི་མཆིས། ཅི་ཕའི་རིམ་གྲོ་བུ་མོ་མི་བགྱིད་དམ། འོན་ཀྱང་དེ་འཛེམ་པར་གྱུར་
ཏོ། །དེས་བསམས་པ་འདི་བདག་གིས་རིམ་གྲོ་བྱར་ནི་མི་བཏུབ་པས་དེའི་ཆུང་མ་ཞིག་བླང་ངོ་སྙམ་པ་ནས་དེ་དཔལ་སྐྱེད་ཀྱི་ཁྱིམ་དུ་སོང་བ་དང༌། དེས་འོངས་པ་ལེགས་སོ་ཞེས་བྱ་བའི་ཚིག་སྨྲས་ནས་སྟན་བསྟབས་ཏེ་འདུག་གོ། །
དཔལ་སྐྱེད་ལ་བུ་མོ་ཞིག་ཡོད་པ་དེ་དེས་དེ་ལ་སྨྲས་པ། བུ་མོ་ས་ག་མའི་རྐང་པ་གཉིས་ལ་ཟུང་ཤིག །ས་ག་མས་སྨྲས་པ། བདག་གིས་འདིའི་རྐང་པ་ལ་གཟུང་བར་འགྱུར་བའི་གནས་གང་ལགས་པ་དེ་ནི་མཆིས་སོ་ཞེས་སྨྲས་ནས་
<pb id="3.83b"/>
ཡང་སྨྲས་པ། བཀྲ་ཤིས་པར་གྱུར་ཅིག །བཀྲ་ཤིས་པར་གྱུར་ཅིག །དཔལ་སྐྱེད་ཀྱིས་སྨྲས་པ། ཅི་ཞིག་སློང༌། བུ་མོ་སློང་ངོ༌། །སུ་ཞིག་གི་ཆེད་དུ། དེས་སྨྲས་པ། གྱོས་པོའི་ཆེད་དུའོ། །དེ་ཅང་མི་སྨྲ་བར་འདུག་གོ། །དཔལ་
སྐྱེད་ཀྱི་ཆུང་མས་སྨྲས་པ། དགོག་ཅིག་ན་དེ་ལ་ཅི་སྟེ་སྦྱིན། ས་ག་མས་སྨྲས་པ། མི་རྣམས་ཀྱི་ལང་ཚོ་ནི་ནོར་ཡིན་པས་དཔྱད་དུ་ཅི་ཡོད་བྱིན་ཅིག །དཔལ་སྐྱེད་ཀྱིས་སྨྲས་པ། བཟང་མོ་བདག་ཅག་ལ་ས་ག་མས་ཕན་བཏགས་ཀྱིས་
བྱིན་ཅིག །གལ་ཏེ་དེ་ལྟ་ན་སྦྱིན་པར་བྱའོ། །དེ་ནས་རི་དགས་འཛིན་གྱིས་དཔལ་གྱི་འབྱོར་པ་ཆེན་པོས་བག་མར་བླངས་ནས། དེ་དེའི་རིམ་གྲོ་བྱེད་པར་གྱུར་ཏེ་ས་ག་མ་ནི་དེ་ལྟར་མི་བྱེད་དོ། །རི་དགས་འཛིན་གྱིས་སྨྲས་པ། བུ་མོ་བདག་ལ་
ཚིག་བྱིན་ཅིག །དེས་སྨྲས་པ། ཇོ་བོ་ཅུང་ཟད་ཉམས་པར་མ་གྱུར་ཏམ། བུ་མོ་ཁྱོད་ལ་མས་བསླབས་པ་གང་ཡིན་པ་དེ་ཅུང་ཟད་བླངས་ཏེ་མི་གནས་སམ། ཇོ་བོ་ཐམས་ཅད་བླངས་ལགས་ཏེ། ཉི་མ་དང་ཟླ་བ་གཉིས་ལ་ཕྱག་བྱོས་
ཤིག་ཅེས་མཆི་བ་གང་ལགས་པ་ནི་མནའ་མའི་ཉི་མ་དང་ཟླ་བ་ལྟ་བུ་ནི་གྱོས་སྒྱུག་ལགས་པས་རེ་ཤིག་བདག་གིས་ཕྱག་བགྱིས་ལགས་སོ། །མེ་ལ་བཀུར་སྟི་བྱའོ་ཞེས་མཆི་བ་གང་ལགས་པ་ནི་བུད་མེད་ཀྱི་ཁྱིམ་ཐབ་ནི་མེ་
ལྟ་བུ་ལགས་ཏེ། ཁྱིམ་ཐབ་ལ་ཧ་ཅང་བསྙེན་པར་མི་བགྱི། ཧ་ཅང་བསྲིང་བར་ཡང་མི་བགྱི་སྟེ་བདག་ནི་ཁྱིམ་ཐབ་ལ་མེ་ལྟ་བུར་བསྙེན་བཀུར་བགྱིད་དོ། །མེ་ལོང་ཕྱི་བར་བྱའོ་ཞེས་མཆི་བ་གང་ལགས་པ་ནི་སྡུམ་པ་ནི་མེ་
ལོང་ལྟ་བུ་ལགས་པས་རྟག་ཏུ་ཞལ་ཞལ་བགྱི་ཞིང་ཕྱག་དར་བགྱི་བ་ལགས་ཏེ། སྡུམ་པ་དེ་ལ་བདག་གདུགས་གཅིག་བཞིན་དུ་བྱི་དོར་བགྱིད་ལགས་སོ། །གོས་དཀར་པོ་བགོ་བར་བྱའོ་ཞེས་མཆི་བ་གང་ལགས་པ་ནི་ཁྱིམ་
གྱི་ལས་བགྱིད་པ་ན་གོས་གཞན་དག་ཁོ་ནས་སོ། །ལྷ་མཆོད་པ་དང་ཁྱིམ་ཐབ་ཀྱི་དྲུང་དུ་མཆི་བ་ན་ནི་གོས་དཀར་པོ་རྣམས་བགོ་བར་བགྱི་བ་སྟེ། དེ་ཡང་བདག་བགྱིད་ལགས་སོ། །བླང་བར་བྱའི་སྦྱིན་པར་མི་བྱའོ་ཞེས་མཆི་བ་གང་ལགས་
