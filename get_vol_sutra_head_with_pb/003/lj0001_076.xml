<pb id="3.228a"/>
མཚན་གང་དང་ལྡན་ན་གཏེར་མཐོང་བར་འགྱུར་བ་ཤེས་པར་སླ་བ་མ་ཡིན་ནོ། །འོན་ཀྱང་ཁྱིམ་བདག་མགོན་མེད་ཟས་སྦྱིན་གྱི་མིག་གི་འབྲས་བུ་རིན་པོ་ཆེ་ལྟར་བཀྲ་བ་དང༌། དབྱིག་གི་སྐད་ཡོད་དེ། དེས་ན་གཏེར་བདག་པོ་དང་བཅས་པ་
དང༌། བདག་པོ་མེད་པ་དང༌། ཐང་ལ་ཡོད་པ་དང༌། ཆུ་ན་ཡོད་པ་དང༌། གང་དག་རྒྱང་རིང་པོ་ན་ཡོད་པ་དང༌། གང་དག་ཐག་ཉེ་བ་ན་ཡོད་པ་མཐོང་ངོ༌།།        །།འདུལ་བ་གཞི། <bampo n="1.76" zh="3.502"/>བམ་པོ་བདུན་ཅུ་དྲུག་པ། དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་
ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཁྱིམ་བདག་མགོན་མེད་ཟས་སྦྱིན་གྱིས་ལས་ཅི་ཞིག་བགྱིས་ན། ལས་དེའི་རྣམ་པར་སྨིན་པས་མིག་གི་འབྲས་བུ་རིན་པོ་ཆེ་ལྟར་བཀྲ་ཞིང་དབྱིག་གི་སྐད་དང་ལྡན་པར་གྱུར། 
བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱིམ་བདག་མགོན་མེད་ཟས་སྦྱིན་འདི་ཉིད་ཀྱིས་ལས་ཚོགས་རྙེད་པ། རྐྱེན་ཡོངས་སུ་བསྒྱུར་བ། འོད་པ་བཞིན་དུ་ཉེ་བར་གནས་པ་གདོན་མི་ཟ་བར་འབྱུང་བར་འགྱུར་བའི་ལས་དག་བྱས་ཤིང་
བསགས་པས་ཁྱིམ་བདག་མགོན་མེད་ཟས་སྦྱིན་ཉིད་ཀྱིས་ལས་བྱས་ཤིང་བསགས་པ་དག་གཞན་སུ་ཞིག་གིས་མྱོང་བར་འགྱུར། དགེ་སློང་དག་ལས་བྱས་ཤིང་བསགས་པ་དག་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར། ཆུའི་ཁམས་ལ་མི་
འགྱུར། མེའི་ཁམས་ལ་མི་འགྱུར། རླུང་གི་ཁམས་ལ་མི་འགྱུར་གྱི། འདི་ལྟར་ལས་དགེ་བ་དང་མི་དགེ་བ་བྱས་ཤིང་བསགས་པ་དག་ནི་ཟིན་པའི་ཕུང་པོ་དང༌། ཁམས་དང༌། སྐྱེ་མཆེད་རྣམས་ཁོ་ན་ལ་རྣམ་པར་སྨིན་པར་འགྱུར་ཏེ། ལས་རྣམས་བསྐལ་
པ་བརྒྱར་ཡང་ནི། །ཆུད་མི་ཟ་བའང་ཚོགས་དང་དུས། །རྙེད་ན་ལུས་ཅན་རྣམས་ལ་ནི། །འབྲས་བུ་དག་ཏུ་འགྱུར་བ་ཉིད། །དགེ་སློང་དག་སྔོན་བྱུང་བ་རི་འོར་ཞིག་ན་ཁྱིམ་བདག་ཕྱུག་ཅིང་ནོར་མང་ལ་ལོངས་སྤྱོད་ཆེ་བ། ཡོངས་སུ་བཟུང་བ་ཡངས་ཤིང་
རྒྱ་ཆེ་བ། རྣམ་ཐོས་ཀྱི་བུའི་ནོར་དང་ལྡན་པ། རྣམ་ཐོས་ཀྱི་བུ་ལ་ནོར་གྱིས་འགྲན་པ་ཞིག་གནས་ཏེ། དེ་སོ་ཀའི་དུས་ལ་བབ་པའི་ཚེ་མེ་ཏོག་གི་ཤིང་རྣམས་ཁ་འབུས་ཤིང་ངང་པ་དང༌། ཁྲུང་ཁྲུང་དང༌། རྨ་བྱ་དང༌། ནེ་ཙོ་དང༌། རི་སྐེགས་དང༌། 
<pb id="3.228b"/>
ཁུ་བྱུག་དང༌། ཤང་ཤང་ཏེའུ་རྣམས་སྐད་འབྱིན་པའི་ནགས་ཚལ་གྱི་གཞིར་ནང་མི་དང་ལྷན་ཅིག་དོང་ངོ༌། །སངས་རྒྱས་རྣམས་བྱུང་བ་མེད་པ་ན་རང་སངས་རྒྱས་དམན་པ་དང་ངན་པ་ལ་སྙིང་བརྩེ་བ། བས་མཐའི་གནས་མལ་ལ་དགའ་བ། འཇིག་
རྟེན་གྱི་ཡོན་གནས་གཅིག་པུ་དག་འཇིག་རྟེན་དུ་འབྱུང་བར་འགྱུར་བས་ཇི་ཙམ་ན་རང་སངས་རྒྱས་ཞིག་ལྗོངས་རྒྱུ་ཞིང་སོང་བ་ན་རི་འོར་དེར་ཕྱིན་ནས་དེ་བསྐྱེད་མོས་ཚལ་དེའི་ཕྱོགས་ཞིག་ན་འདུག་གོ། །བསྐྱེད་མོས་ཚལ་བསྲུང་བའི་མིས་ཁྱིམ་
བདག་དེ་ལ་སྨྲས་པ། དཔོན་པོ་ཕྱོགས་འདི་ན་རབ་ཏུ་བྱུང་བ་ཞི་བའི་བདག་ཉིད་ཅན་ཞིག་བཞུགས་སོ། །དེས་ཐོས་ནས་དེ་ཡིད་དགའ་བར་གྱུར་ཞིང་དད་པ་སྐྱེས་ཏེ། གང་གི་བསྐྱེད་མོས་ཚལ་ན་འདི་འདྲ་བའི་རབ་ཏུ་བྱུང་བ་གནས་པ་ནི་བདག་སྐལ་
བ་ཅན་ཡིན་ནོ་སྙམ་མོ། །བདག་ཉིད་ཆེན་པོ་དེ་ཡང་ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཞུགས་ཏེ་ཡོངས་སུ་མྱ་ངན་ལས་འདས་སོ། །དེ་ནས་ཁྱིམ་བདག་དེས་མཛའ་བཤེས་དང༌། ཉེ་དུ་དང༌། གཉེན་དང༌། ནང་མི་རྣམས་
དང་ལྷན་ཅིག་ཏུ་བཀུར་སྟི་ཆེན་པོ་བྱས་ནས་བསྲེགས་ཏེ། མེ་དེ་འོ་མས་བསད་ནས་རུས་པ་དེ་རྣམས་ཤེལ་ལས་བྱས་པའི་བུམ་པའི་ནང་དུ་རིན་པོ་ཆེ་དང་བསྲེས་ཏེ་བླུགས་པ་དང་རུས་པ་དེ་རྣམས་འོད་དང་ལྡན་ཞིང་སྒྲ་འབྱིན་པར་གྱུར་ཏོ། །དེ་ནས་
དེས་དྲུང་དུ་གཏུགས་ནས་སྨོན་ལམ་བཏབ་པ། ཇི་ལྟར་རུས་པ་འདི་རྣམས་རིན་པོ་ཆེ་དང་བསྲེས་ནས་ཤིན་དུ་འོད་དང་ལྡན་ཞིང་སྒྲ་འབྱིན་པ་དེ་བཞིན་དུ། དགེ་བའི་རྩ་བ་འདིས་བདག་གི་མིག་གི་འབྲས་བུ་རིན་པོ་ཆེ་ལྟར་བཀྲ་ཞིང་དབྱིག་གི་སྐད་དང་
ལྡན་པར་གྱུར་ཅིག་ཅེས་བྱས་སོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཁྱིམ་བདག་གང་ཡིན་པ་དེ་ཁྱིམ་བདག་མགོན་མེད་ཟས་སྦྱིན་འདི་ཉིད་ཡིན་ཏེ། འདིས་རང་སངས་རྒྱས་ལ་བྱ་བ་བྱས་ནས་སྨོན་ལམ་བཏབ་པ་གང་
ཡིན་པ་དང༌། ཁྱིམ་བདག་རྒྱལ་གྱི་ཚ་བོར་གྱུར་པ་ན་དེས་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཀྱི་དབུ་སྐྲ་དང་སེན་མོའི་མཆོད་རྟེན་ལ་ནོར་བུ་འབར་བ་བཏགས་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་མིག་གི་འབྲས་
<pb id="3.229a"/>
བུ་རིན་པོ་ཆེ་ལྟར་བཀྲ་ཞིང་དབྱིག་གི་སྐད་དང་ལྡན་པར་གྱུར་ཏོ། །དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ། གཅིག་ཏུ་དཀར་བ་རྣམས་ཀྱི་ནི་གཅིག་ཏུ་དཀར་བ་དང༌། འདྲེན་མ་
རྣམས་ཀྱི་ནི་འདྲེན་མ་ཡིན་ཏེ། དེ་ལྟ་བས་ན་དགེ་སློང་དག་འདི་ལྟར་བསླབ་པར་བྱ་སྟེ། ལས་གནག་པ་དང་འདྲེན་མ་གང་ཡིན་པ་རྣམས་ནི་སྤངས་ལ། ལས་གཅིག་ཏུ་དཀར་བ་རྣམས་ལ་བརྩལ་བར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་
པར་བྱའོ།།          །།བར་སྡོམ་ནི། རྒྱལ་དང་རྒྱས་པ་མཆུ་དང་ནི། །སྲིད་སྦྱིན་དང་ནི་ཕུར་བུ་དང༌། །ཆུ་སྟོད་དང་ནི་ཟས་སྦྱིན་དང༌། །ཕྱི་མ་པ་ནི་ནོར་བཟངས་ཡིན། །དབྱིག་རྣམས་དང་ནི་གསེར་དང་ནི། །གསུམ་པ་ནོར་བུ་མུ་ཏིག་ཡིན། །བ་དང་ནས་དང་
གོས་དང་ནི། །བྱེ་བ་དབྱིག་གིས་བསྡུས་པ་ཡིན། །གང་གི་ཚེ་ཁྱིམ་བདག་མགོན་མེད་ཟས་སྦྱིན་གྱིས་བྱེ་བའི་གཤིབས་པས་གཤིབས་ནས་གཞོན་ནུ་རྒྱལ་བྱེད་ལས་ཉོས་ཏེ་སངས་རྒྱས་ལ་སོགས་པའི་དགེ་སློང་གི་དགེ་འདུན་ལ་ཕུལ་བ་དེའི་ཚེ་
ཡུལ་སྣ་ཚོགས་ན་གནས་པའི་དད་པ་ཅན་མཆོད་རྟེན་ལ་ཕྱག་འཚལ་བ་དག་མཉན་ཡོད་དུ་ལྷགས་ནས། དེ་རྣམས་ལས་ཁ་ཅིག་མངོན་པར་དད་པར་གྱུར་ནས་སྨྲས་པ། འཕགས་པ་བདག་ཅག་གིས་ཀྱང་འཕགས་པའི་དགེ་འདུན་གྱི་སླད་དུ་
རྒྱལ་བུ་རྒྱལ་བྱེད་ཀྱི་ཚལ་དུ་གཞི་ཅུང་ཟད་བརྩིག་གོ། །དགེ་སློང་རྣམས་ཀྱིས་སྨྲས་པ། རིན་གྱིས་ས་ཉོས་ལ་རྩིགས་ཤིག །འཕགས་པ་རིན་ཅི། ཇི་ཙམ་སྩལ་ལགས། དབྱིག་འདི་སྙེད་དོ། །འཕགས་པ་རེ་ཤིག་འདི་སྙེད་ཀྱི་
འབྱོར་པ་ལྟ་བདག་ཅག་ལ་ལྟ་ག་ལ་མཆིས། དེ་ལྟ་མོད་ཀྱི་གལ་ཏེ་ཕྱོགས་འདི་ཐོབ་ན་བརྩིག་གོ་ཞེས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། ཁྱིམ་བདག་ལ་
རྟོགས་ལ་གལ་ཏེ་བྱིན་ན་རྩིགས་ཤིག །དགེ་སློང་རྣམས་ཀྱིས་ཁྱིམ་བདག་མགོན་མེད་ཟས་སྦྱིན་ལ་བརྟགས་པ་དང་དེས་སྨྲས་པ། གལ་ཏེ་བདག་ལ་བརྟེན་ཏེ་བྲམ་ཟེ་དང་ཁྱིམ་བདག་དད་པ་ཅན་རྣམས་དགེ་འདུན་གྱི་ཕྱིར་བསོད་ནམས་
<pb id="3.229b"/>
བགྱི་བའི་དངོས་པོ་བགྱིད་ན་སྩལ་ཏོ། །གང་ཟག་གི་ཕྱིར་བགྱིད་ན་མི་སྩལ་ཏོ་ཞེས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་རྗེས་སུ་གནང་སྟེ། དགེ་འདུན་
གྱི་ཕྱིར་ནི་བརྩིག་པར་བྱའོ། །གང་ཟག་གི་ཕྱིར་ནི་ཡོན་བདག་ལ་བརྟགས་ཏེ་གལ་ཏེ་བྱིན་ན་བརྩིག་པར་བྱའོ། །མ་བྱིན་ན་བརྩིག་པར་མི་བྱའོ། །གློ་བུར་པའི་དགེ་སློང་མཆོད་རྟེན་ལ་ཕྱག་འཚལ་བ་དག་མཉན་ཡོད་དུ་ལྷགས་པ་ན་དེ་རྣམས་སྨྲོས་འདྲིན་
ཇི་ལྟ་བ་བཞིན་དགེ་སློང་རྣམས་ཀྱི་དྲུང་དུ་སོང་བ་དང༌། གཞན་དག་ལ་སྨོས་འདྲིན་མེད་པ་དེ་དག་ཕོངས་པར་གྱུར་ནས་བྱུང་བ་འདི་ལ་བཅོམ་ལྡན་འདས་ཀྱིས་བཀའ་སྩལ་པ། གློ་བུར་པ་རྣམས་ཀྱི་ཕྱིར་མ་བགོས་པའི་གནས་གཞག་པར་བྱའོ། །རི་འོར་
ཞིག་ན་གཙུག་ལག་ཁང་ཞིག་ཡོད་པ་དེར་དགེ་སློང་རྣམས་དབྱར་གནས་པར་དམ་བཅས་པ་ལས། ཇི་ཙམ་ན་རི་འོར་དེར་དབྱར་གྱི་ནང་ལོགས་སུ་འཇིགས་པ་བྱུང་ནས། དེ་ན་གནས་པའི་དགེ་སློང་རྣམས་སྐྲག་ནས་དགག་དབྱེ་མ་བྱས་པར་མཉན་
ཡོད་དུ་ལྷགས་པ་དང༌། དེ་ནས་དགེ་སློང་རྣམས་ཀྱིས་ལམ་གྱིས་དུབ་པ་ངལ་སོར་བཅུག་སྟེ། ལམ་གྱིས་དུབ་པ་ངལ་སོས་ནས་དེ་རྣམས་ཀྱིས་སྨྲས་པ། ཚེ་དང་ལྡན་པ་དག་བདག་ཅག་ལ་གནས་མལ་སྐོས་ཤིག །དེ་རྣམས་ཀྱིས་དབྱར་གྱི་ནང་ལོགས་ཡིན་
ནོ་སྙམ་ནས་མ་བསྐོས་པ་དང༌། བློ་བུར་པའི་དགེ་སློང་རྣམས་སྨོད་པར་བྱེད། གཞོགས་འཕྱས་བྱེད། ཁ་ཟེར་བར་བྱེད་དེ། ཚེ་དང་ལྡན་པ་དག་ཁྱེད་ད་ལྟར་སྟོན་པ་ཉིད་བཞུགས་བཞིན་དུ་བསྟན་པ་ནུབ་པར་བྱེད་དམ་ཅི། གལ་ཏེ་ཁྱེད་ལ་
འགྱོད་པ་ཡོད་ན་རྒན་རིམས་ཇི་ལྟ་བ་བཞིན་དུ་གནས་མལ་བྱིན་ཅིག །དེ་རྣམས་འོན་ཀྱང་མ་བསྐོས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བྱུང་བ་འདི་ལ་བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་
རྗེས་སུ་གནང་སྟེ། འཇིགས་པས་རལ་བའི་དགེ་སློང་རྣམས་ཀྱི་ཕྱིར་དབྱར་གཉིས་པར་གནས་པར་དམ་བཅའ་བར་བྱའོ། །དགེ་སློང་རྣམས་ཀྱིས་མ་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། ཟླ་བ་གསུམ་པའི་དགག་དབྱེ་བྱ་ཞིང་དབྱར་ཟླ་ཐ་ཆུངས་
<pb id="3.230a"/>
ལ་དབྱར་ཕྱི་མར་གནས་པར་དམ་བཅའ་བར་བྱའོ། །བཅོམ་ལྡན་འདས་ཀྱིས་འཇིགས་པས་རལ་བའི་དགེ་སློང་རྣམས་ཀྱི་ཕྱིར་དབྱར་གཉིས་པར་གནས་པར་དམ་བཅའ་བར་བྱའོ་ཞེས་གསུངས་པ་དང༌། ཅི་ཙམ་ན་འཇིགས་པས་རལ་
བའི་དགེ་སློང་གཞན་དག་ཀྱང་མཉན་ཡོད་དུ་ལྷགས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ངས་འཇིགས་པས་རལ་བའི་དགེ་སློང་རྣམས་ལ་བརྟེན་ནས་
དབྱར་གཉིས་པར་གནས་པར་དམ་བཅའ་བར་བཅས་ཀྱི་གསུམ་པ་ནི་མ་ཡིན་ནོ། །འཇིགས་པས་རལ་བའི་དགེ་སློང་རྣམས་ཀྱང་སྨོས་འདྲིན་ཇི་ལྟ་བ་བཞིན་དུ་ངལ་སོར་གཞུག་པར་བྱའོ། །དགེ་སློང་རྣམས་ཀྱིས་དེ་རྣམས་ལས་སུ་སྐོ་བར་བྱེད་ནས་བཅོམ་
ལྡན་འདས་ཀྱིས་བཀའ་སྩལ་པ། དེ་རྣམས་ལས་སུ་བསྐོ་བར་མི་བྱའོ། །དགེ་སློང་རྣམས་ཀྱིས་དེ་རྣམས་ལ་རྙེད་པ་བྱིན་པ་དང་བཅོམ་ལྡན་འདས་ཀྱིས་བཀའ་སྩལ་པ། དེ་རྣམས་ལ་རྙེད་པ་མི་སྦྱིན་ནོ། །དགེ་སློང་རྣམས་ཀྱིས་ཁ་ཟས་ཀྱི་རྙེད་པ་ཡང་མ་བྱིན་
པ་དང་བཅོམ་ལྡན་འདས་ཀྱིས་བཀའ་སྩལ་པ། དེ་རྣམས་ལ་ཁ་ཟས་ཀྱི་རྙེད་པ་ནི་སྦྱིན་གྱི་གོས་ཀྱི་རྙེད་པ་ནི་མ་ཡིན་ནོ། །དད་པ་ཅན་རྣམས་ཀྱིས་གཙུག་ལག་ཁང་མང་དུ་བརྩིགས་པ་ལས་མཉན་ཡོད་ན་དགེ་སློང་ཉུང་ངུ་ཞིག་དབྱར་གནས་པར་དམ་བཅས་
ཏེ། དེ་རྣམས་སྟོང་པར་འདུག་པས་སྦྱིན་བདག་རྣམས་ཀྱི་ལོངས་སྤྱོད་ལས་བྱུང་བའི་བསོད་ནམས་མེད་ཅིང་ནལ་ཕྲུག་རྣམས་ཀྱི་གནས་སུ་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། ཐམས་ཅད་བགོ་བར་བྱ་སྟེ། རེ་རེས་ཀྱང་སོ་སོར་གཉིས་སམ། 
གསུམ་འམ། བཞི་ཅི་རན་པ་ཐམས་ཅད་ལ་ལོངས་སྤྱད་པར་བྱ་སྟེ། ལ་ལར་ནི་སྔ་དྲོ་འདུག་པར་བྱའོ། །ལ་ལར་ནི་ཉི་མའི་གུང་ལའོ། །ལ་ལར་ནི་ཕྱི་དྲོའོ། །ལ་ལར་ནི་ནུབ་མོ་གནས་པར་བྱའོ། །དགེ་སློང་རྣམས་ཀྱིས་ལག་གི་ལས་མ་བྱས་
པས་དེ་རྣམས་འདྲུམས་པར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། ཡོན་བདག་ལ་སྤྲོ་བ་བསྐྱེད་པར་བྱའོ། །གལ་ཏེ་གྲུབ་ན་དེ་ལྟ་ན་ལེགས། གལ་ཏེ་མ་གྲུབ་པར་གྱུར་ན་དགེ་འདུན་གྱིས་ཕྱིར་བཅོས་པར་བྱའོ། །གལ་ཏེ་མི་ནུས་པར་
<pb id="3.230b"/>
གྱུར་ན་ཇི་ཙམ་ནུས་པ་དེ་ཙམ་བཅོས་པར་བྱ་སྟེ། གཞན་ནི་བཏང་སྙོམས་སུ་གཞག་པར་བྱའོ། །གང་གི་ཚེ་བཅོམ་ལྡན་འདས་ཀྱི་བསྟན་པ་རྒྱས་པར་གྱུར་པ་དེའི་ཚེ་དགེ་སློང་མང་པོ་མཉན་ཡོད་དུ་ལྷགས་པ་དང༌། དེ་རྣམས་གནས་ཁང་གིས་ཕོངས་པར་གྱུར་ནས། 
བཅོམ་ལྡན་འདས་ཀྱིས་བཀའ་སྩལ་པ། གཉིས་དང་གསུམ་གྱིས་བགོ་བར་བྱ་སྟེ། ཆུ་སྣོད་གཞག་པ་དང༌། འདག་ཆལ་དང༌། སྨན་དང༌། སོ་ཤིང་གཞག་པ་དང༌། ཕན་ཚུན་གྱི་ཐེམ་སྐས་མ་གཏོགས་པར་ཆུང་ངུ་ན་འདུག་པའི་ཚད་ཙམ་ཡང་ཐམས་ཅད་
ཀྱིས་བགོ་བར་བྱ་སྟེ། ཉེ་འཁོར་ནི་སྤྱིའི་ཡིན་པ་ཉིད་པས་བགོ་བར་མི་བྱའོ། །བཅོམ་ལྡན་འདས་ཀྱིས་དགེ་སློང་དག་དགོན་པ་དང༌། ཤིང་དྲུང་དང༌། ཁང་སྟོང་དང༌། རི་སུལ་དང༌། བྲག་ཕུག་དང༌། རྩྭའི་སྟན་དང༌། བླ་གབ་མེད་པ་དང༌། དུར་ཁྲོད་དང༌། 
ནགས་མཐའ་དང༌། བས་མཐའི་གནས་མལ་འདི་རྣམས་སུ་བསམ་གཏན་གྱིས་ཤིག །ཕྱིས་ཡིད་ལ་གཅགས་པར་མི་འགྱུར་བར་བག་ཡོད་པར་གྱིས་ཤིག་ཅེས་དགོན་པའི་བསྔགས་པ་མང་དུ་གསུངས་པ་དེའི་ཚེ་དགེ་སློང་ཁ་ཅིག་དགོན་པ་པར་དམ་བཅས་
ནས་དགོན་པ་ན་གནས་པ་ལས། དེ་རྣམས་དེ་ན་ཆོམ་རྐུན་པ་རྣམས་ཀྱིས་གཏོགས་པར་གྱུར་ཏོ། །གཏོགས་ནས་བྲམ་ཟེ་དང་ཁྱིམ་བདག་གི་ཁྱིམ་རྣམས་སུ་ཆོས་གོས་ཚོལ་བའི་ཕྱིར་བརྩོན་པར་གྱུར་པས་ལུང་མནོད་པ་དང༌། ཀླག་པ་དང༌། གདོན་པ་དང༌། 
རྣལ་འབྱོར་དང༌། ཡིད་ལ་བྱ་བ་ཉམས་པར་གྱུར་པའི་སྐབས་དེ་དགེ་སློང་རྣམ་ཀྱིས་བཅོམ་ལྡན་འདས་ལ་གསོལ་པ་དང༌། བྱུང་བ་འདི་ལ་བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དགོན་པ་པ་རྣམས་ཀྱི་ཕྱིར་གནས་གཞག་པར་བྱའོ། །
བཅོམ་ལྡན་འདས་ཀྱིས་དགེ་སློང་དགོན་པ་པ་རྣམས་ཀྱི་ཕྱིར་གནས་གཞག་པར་བྱའོ་ཞེས་གསུངས་པ་དང༌། དགེ་སློང་རྣམས་ཀྱིས་མི་གསལ་བ་ཞིག་ཏུ་བཞག་པ་དང༌། དགེ་སློང་དགོན་པ་པ་ཞིག་གིས་ལྷུང་བཟེད་དང་ཆོས་གོས་བཞག་ནས་སྒོ་བཅད་
དེ་ལྡེ་མིག་བླངས་ནས་སོང་བ་དང༌། དགེ་སློང་དགོན་པ་པ་གཞན་དག །ཕོངས་པར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། གནས་གསལ་བར་དགེ་སློང་དགོན་པ་པ་རྣམས་ཀྱི་གནས་གཞག་པར་བྱའོ། །ཉེ་དགས་ཁྱིམ་བདག་
<pb id="3.231a"/>
ཅིག་གཙུག་ལག་ཁང་རྩིག་ཏུ་བཅུག་ནས། དེ་ནི་དེ་ན་མི་གནས་པར་དགེ་སློང་གློ་བུར་པ་གང་ཞིག་འོངས་པ་དེ་ལ་གནས་བྱིན་ནས་རྙེད་པ་ནི་བདག་ཉིད་ཀྱིས་ཁྱེར་རོ། །ཇི་ཙམ་ན་དགེ་སློང་ཆོས་གོས་གསུམ་པ་ཞིག་འོངས་པ་དང་དེས་གཙུག་ལག་
ཁང་སྟོང་པར་མཐོང་ནས་དེས་དྲིས་པ། འདི་སུའི་གཙུག་ལག་ཁང་ཡིན། དགེ་སློང་རྣམས་ཀྱིས་སྨྲས་པ། དགེ་སློང་ཉེ་དགའི་ཡིན་ནོ། །དེ་དེའི་དྲུང་དུ་སོང་ནས་བརྙས་པ་དང་དེས་སྨྲས་པ། གཙུག་ལག་ཁང་འདིར་འདུག་ལ་རྙེད་པ་གང་
ཡིན་པ་དེ་ནི་ཁོ་བོའི་ཡིན་ནོ། །དེ་དེར་གནས་ཏེ་དེས་གཙུག་ལག་ཁང་དེ་ལན་འགའ་ཡང་ཕྱག་དར་མ་བྱས། བའི་ལྕི་བ་གསར་པའི་བྱུག་པས་མ་བྱུགས་སོ། །དེ་ཇི་ཙམ་ཞིག་ན་གཙུག་ལག་ཁང་དེ་ནས་སོང་ངོ༌། །དགེ་སློང་གཞན་ཞིག་འོངས་
ཏེ་དེས་ཀྱང་ཉེ་དགའ་ལས་བརྙས་ནས་གཙུག་ལག་ཁང་དེར་གནས་པ་དང༌། གཙུག་ལག་ཁང་དེ་ཕྱག་དར་གྱི་ཕུང་པོས་གང་བར་མཐོང་ནས་དེར་ཕྱག་དར་བྱས་ནས་ཕྱག་དར་བོར་ཏེ་ཕྱགས་མ་ཟིན་བཞིན་དུ་ཕྱག་དར་གྱི་ཕུང་པོའི་དྲུང་ན་འགྲེང་བ་
དང༌། ཇི་ཙམ་ན་དགེ་སློང་གཞན་ཞིག་གིས་དེ་མཐོང་ནས་སྨྲས་པ། ཚེ་དང་ལྡན་པ་ཁྱོད་ཕྱགས་མ་ལག་ན་ཐོགས་བཞིན་དུ་དེ་ཉིད་ན་འགྲེང་ངམ་ཅི། ཕྱགས་མ་དེ་མི་བཞག་གམ། དེས་སྨྲས་པ། འདི་ན་ལག་པ་སྲུང་བ་འགའ་ཞིག་གནས་
པ་ལྟ་སྟེ། དེས་ན་ཕྱགས་མའི་རྗེས་ཀྱང་མེད་དོ། །དེས་སྨྲས་པ། འདི་ན་དགེ་སློང་ཆོས་གོས་གསུམ་པ་ཆེ་གེ་མོ་ཞིག་གནས་སོ། །ཇི་ཙམ་ན་དེས་དེ་བསོད་སྙོམས་ལ་རྒྱུ་བ་མཐོང་ནས་མ་ནོངས་སོ། །དེས་སྨྲས་པ། རྙེད་པ་ནི་ཉེ་དགས་ཁྱེར་ལ་
དེའི་གཙུག་ལག་ཁང་ཁོ་བོས་ཕྱག་དར་བྱ་འམ་ཞེས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། རྙེད་པ་སུ་འཁྱེར་བ་དེས་གཙུག་ལག་ཁང་ཕྱག་དར་བྱའོ། །བཅོམ་
ལྡན་འདས་ཀྱིས་སྦྱིན་བདག་ཤི་བ་རྣམས་ཀྱི་མིང་གིས་ཡོན་བསྔོ་བར་བྱའོ་ཞེས་གསུངས་པ་དང༌། དགེ་འདུན་གྱི་གནས་བརྟན་གྱིས་ཤི་བ་རྣམས་ཀྱི་ཕྱིར་ཚིགས་སུ་བཅད་པ་འདོན་པ་ན། ཁྱིམ་བདག་གཅིག་གཙུག་ལག་ཁང་དུ་འོངས་ན། 
<pb id="3.231b"/>
དེས་དེ་ཡོན་བསྔོ་བ་ཐོས་ཏེ་དེའི་དྲུང་དུ་སོང་སྟེ་སྨྲས་པ། འཕགས་པ་གལ་ཏེ་བདག་གིས་ཀྱང་གཙུག་ལག་ཁང་བརྩིག་ན། བདག་གི་མིང་གིས་ཀྱང་ཡོན་བཤད་པ་མཛད་དམ། དེས་སྨྲས་པ། རྩིགས་ཤིག་དང༌། ལེགས་པར་བསྔོའོ། །
ཇི་ཙམ་ན་ཁྱིམ་བདག་དེས་གཙུག་ལག་ཁང་ཞིག་རྩིག་ཏུ་བཅུག་ནས་དེས་དེར་ཅི་ཡང་མ་བཞག་གོ། །དེ་སྟོང་པ་ཉིད་དུ་འདུག་པ་ཇི་ཙམ་ན་ཁྱིམ་བདག་དེས་མཐོང་ནས་དེས་གཙུག་ལག་ཁང་དུ་འོངས་ནས་སྨྲས་པ། འཕགས་པ་བདག་
གི་གཙུག་ལག་ཁང་སྟོང་པར་མཆིས་ན་དེ་ན་སུ་ཡང་མི་བཞུགས་སམ། དགེ་འདུན་གྱི་གནས་བརྟན་གྱིས་སྨྲས་པ། བཞིན་བཟངས་མི་སྣུམ་པས་སོ། །ཁྱིམ་བདག་དེས་སྨྲས་པ། འཕགས་པ་ཚྭ་སྒོ་ཅན་དགོན་དུང་ལ་བརྩིགས་པ་ལ་
ག་ལ་སྣུམ་པར་འགྱུར། ཁྱིམ་བདག་དེ་ལ་བསམས་ནས་ཁོ་བོ་སྨྲ་བ་མ་ཡིན་ཏེ། འོན་ཀྱང་དེ་ན་རྙེད་པ་མེད་དོ། །དེས་སྨྲས་པ། འཕགས་པ་ད་ནི་བདག་གི་གཙུག་ལག་ཁང་དུ་སུ་བཞུགས་པ་ལ་རས་ཡུག་ཆེན་པོ་བསྐོན་ནོ། །
ཉེ་དགས་རྙེད་པ་ཐོབ་བོ་སྙམ་ནས་གྲལ་རིམ་གྱིས་བབ་པ་ན་རང་གི་སྐལ་བ་བླངས་ནས་དེ་ནི་གཞན་ཉིད་ན་གནས་ཏེ། དེ་ནི་སྟོང་པར་འདུག་གོ། །ཇི་ཙམ་ན་བསོད་སྙོམས་པ་མཆོད་རྟེན་ལ་ཕྱག་འཚལ་བ་ཞིག་མཉན་ཡོད་དུ་འོངས་པ་དེས་
གཙུག་ལག་ཁང་སྟོང་པ་དེ་མཐོང་ནས། དེས་དགེ་སློང་དག་ལ་དྲིས་པ། གཙུག་ལག་ཁང་འདི་སུའི་ཡིན། དེ་དག་གིས་སྨྲས་པ། དགེ་འདུན་གྱི་གཙུག་ལག་ཁང་ཡིན་མོད་ཀྱི། དགེ་སློང་ཉེ་དགའི་སྐལ་བར་དབང་ངོ༌། །དེ་ཉེ་དགའི་
དྲུང་དུ་སོང་ནས་ཁྱོད་ཀྱི་སྐལ་བའི་གཙུག་ལག་ཁང་འདིར་འདུག་གོ། །དེས་སྨྲས་པ། དེ་བཞིན་དུ་བྱོས་ཤིག །དེ་དེ་ན་གནས་པ་ན་བསོད་སྙོམས་པ་དེ་མཁས་པ་སྙོམ་ལས་མི་བྱེད་པ་ཞིག་ཡིན་པས་དེས་དེ་ཉི་མ་རེ་རེར་བྱུག་པ་དང༌། 
ཕྱག་དར་བྱས་སོ། །ཕྱག་དར་བྱེད་པ་ལ་ནི་ཕན་ཡོན་ལྔ་ཡོད་དེ། འདི་ལྟ་སྟེ། བདག་ཉིད་སེམས་དང་བར་འགྱུར་བ་དང༌། གཞན་སེམས་དང་བར་འགྱུར་བ་དང༌། ལྷ་རྣམས་ཡིད་དགའ་བར་འགྱུར་བ་དང༌། མཛེས་པར་འགྱུར་བའི་
<pb id="3.232a"/>
དགེ་བའི་རྩ་བ་སོགས་པ་དང༌། ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་སུ་སྐྱེ་བར་འགྱུར་རོ། །གང་དག་གིས་གཙུག་ལག་ཁང་དེ་བྱུག་པ་དང་ཕྱག་དར་བྱས་པ་མཐོང་བ་དེ་དག་གིས་ཁྱིམ་བདག་དེའི་དྲུང་དུ་སོང་
སྟེ་སྨྲས་པ་དེས་ཐོས་ནས་མཆོག་ཏུ་དགའ་བ་སྐྱེས་སོ། །ཇི་ཙམ་དུས་གཞན་ཞིག་ན་རང་ཉིད་དེར་སོང་ན་གཙུག་ལག་ཁང་དེ་དེ་བཞིན་དུ་བྱུག་པ་དང༌། ཕྱག་དར་བྱེད་པ་མཐོང་ནས་དེ་དད་པ་སྐྱེས་ཏེ། དེས་བསོད་སྙོམས་པ་ལ་རས་ཡུག་ཆེན་
བསྐོན་པ་ཉེ་དགས་ཐོས་ནས་དེ་རིངས་པ་རིངས་པར་སོང་སྟེ་སྨྲས་པ། བསོད་སྙོམས་པ་གཙུག་ལག་ཁང་འདི་ཁོ་བོའི་སྐལ་བ་ཡིན་གྱིས། རས་ཡུག་ཆེན་པོ་ཁོ་བོ་ལ་བྱིན་ཅིག །བསོད་སྙོམས་པས་བསམས་པ། ཆགས་པའི་བདག་ཉིད་
ཅན་འདི་ལ་གལ་ཏེ་བདག་གིས་མ་བྱིན་ཡང་འོན་ཀྱང་འདིས་མཐུས་ཁྱེར་ནས་བདག་ཀྱང་གཙུག་ལག་ཁང་ནས་བསྐྲད་པར་འགྱུར་རོ་སྙམ་ནས་དེས་དེ་ལ་བྱིན་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བྱུང་བ་
འདི་ལ་བཅོམ་ལྡན་འདས་ཀྱིས་བཀའ་སྩལ་པ། གང་ལ་དད་པ་སྐྱེས་ནས་དད་པའི་ལྷག་པར་བྱ་བ་བྱས་པ་ནི་དེ་ཁོ་ནའི་ཡིན་ནོ། །དབྱར་གྱི་རྙེད་པ་ནི་ཉེ་དགའི་ཡིན་ནོ། །འཇིག་རྟེན་ནི་ཡོན་ཏན་ལ་དགའ་བ་ཡིན་པས་བདག་ཉིད་དང་བུ་
དང་ཆུང་མ་སྡུག་བསྔལ་བར་གྱུར་ཀྱང་ཡོན་ཏན་དང་ལྡན་པ་ལ་སྦྱིན་པ་སྦྱིན་པར་བྱེད་དེ། བྲམ་ཟེ་དང་ཁྱིམ་བདག་དད་པ་ཅན་རྣམས་དགེ་སློང་དགོན་པ་པ་རྣམས་ཟས་ལ་མགྲོན་དུ་འབོད་པར་བྱེད་དོ། །དགེ་སློང་དགོན་པ་པ་རྣམས་ཟས་
ལ་ཁྱིམ་རྣམས་སུ་དོང་བ་དང་མ་བྱིན་པར་ལེན་པ་རྣམས་ཀྱིས་གཙུག་ལག་ཁང་ནས་བརྐུས་པར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། སྒོ་བཅད་ལ་ལྡེ་མིག་བླངས་ལ་དོང་བར་བྱའོ། །མ་བྱིན་པར་ལེན་པ་རྣམས་ཀྱིས་ཀྱང་
ལྡེ་མིག་བྱས་ཏེ་བརྐུས་ནས་བཅོམ་ལྡན་འདས་ཀྱིས་བཀའ་སྩལ་པ། སྲུང་མའི་དགེ་སློང་བཞག་ལ་དོང་བར་བྱ་སྟེ། དེ་ལ་བསོད་སྙོམས་ཀྱིས་བྲེལ་བ་མེད་པར་བྱའོ། །མ་བྱིན་པར་ལེན་པ་རྣམས་ཀྱིས་དགེ་སློང་གཞན་ཁྲིད་དེ་འོངས་ནས། དེས་སྒོ་ཕྱེ་
<pb id="3.232b"/>
ཞེས་སྨྲས་ནས་བཅོམ་ལྡན་འདས་ཀྱིས་བཀའ་སྩལ་པ། རིམས་དང་བཅས་སམ། རིམས་མེད་ཅེས་བརྡ་བྱའོ། །གལ་ཏེ་རིམས་དང་བཅས་སོ་ཞེས་ཟེར་ན་མི་དབྱེའོ། །འོན་ཏེ་རིམས་མེད་ཅེས་སྨྲ་ན་དབྱེ་བར་བྱའོ། །གཞན་ཡང་དགེ་སློང་དགོན་པ་
པས་ལོ་མ་ལྟར་མཉེན་པ་གཞག་པར་བྱའོ། །བཅོམ་ལྡན་འདས་ཀྱིས་དགེ་སློང་དགོན་པ་པས་ལོ་མ་ལྟར་མཉེན་པ་གཞག་པར་བྱའོ་ཞེས་གསུངས་པ་དང༌། དགེ་སློང་རྣམས་ཀྱིས་ལོ་མ་ལྟར་མཉེན་པ་ཅི་འདྲ་བ་མ་ཤེས་ནས་བཅོམ་ལྡན་འདས་ཀྱིས་
བཀའ་སྩལ་པ། དགེ་སློང་དག་ལོ་མ་ལྟར་མཉེན་པ་ནི་ཁྱི་ཡིན་ཏེ། དེ་ལ་ལྷུང་བཟེད་ཀྱི་ལྷག་མ་སྦྱིན་པར་བྱའོ། །དགེ་སློང་དགོན་པ་པ་རྣམས་ཀྱིས་ཁྱི་བཅངས་པ་ལས་མཆོད་རྟེན་གྱི་འཁོར་ས་དང༌། གཙུག་ལག་ཁང་སྡེར་མོས་བྲུད་ཅིང་བཤང་བ་དང་
ལྕི་བས་མ་རུང་བར་བྱས་ནས་བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ངས་དགེ་སློང་ཁྱི་སྲེལ་བའི་ཀུན་དུ་སྤྱོད་པའི་ཆོས་བཅའ་བར་བྱ་སྟེ། དགེ་སློང་ཁྱི་སྲེལ་བས་ནང་པར་སྔར་ལངས་ལ་མཆོད་རྟེན་གྱི་འཁོར་ས་དང་གཙུག་
ལག་ཁང་བྱུལ་བར་བྱ་སྟེ། སྡེར་མོས་བྲུད་པ་གང་ཡིན་པ་དེ་སྙམ་པར་བྱའོ། །བཤངས་པ་དང་གཅིས་པ་ཡང་ཕྱག་པར་བྱའོ། །དགེ་སློང་ཁྱི་སྲེལ་བས་ཀུན་དུ་སྤྱོད་པའི་ཆོས་ཇི་ལྟར་བཅས་པ་བཞིན་ཡང་དག་པར་བླངས་ཏེ་འཇུག་པར་མི་
བྱེད་ན་འགལ་ཚབས་ཅན་དུ་འགྱུར་རོ། །དེའི་ཚེ་ཚེ་དང་ལྡན་པ་ཉེ་དགའ་གཙུག་ལག་ཁང་ཞིག་གི་དགེ་འདུན་གྱི་གནས་བརྟན་དུ་གྱུར་པ་དང༌། ཇི་ཙམ་ན་དེར་དགེ་འདུན་གྱི་གནས་བརྟན་གཞན་ཞིག་འོངས་ནས་ཉེ་དགས་བསམས་པ། 
བདག་གཙུག་ལག་ཁང་འདིའི་དགེ་འདུན་གྱི་གནས་བརྟན་བྱེད་བྱེད་པ་ལས་གནས་བརྟན་གཉིས་པར་བྱ་བ་འམ། བདག་གཙུག་ལག་ཁང་གཞན་དུ་འགྲོའོ་སྙམ་པ་ལས། གཙུག་ལག་ཁང་དེ་ནས་བྱུང་སྟེ། དེ་གཙུག་ལག་ཁང་གཞན་ཞིག་
ཏུ་སོང་བ་དང༌། དགེ་འདུན་དེའི་གནས་བརྟན་གཉིས་པའི་རྙེད་པ་གང་ཡིན་པ་དེ་དེའི་དགེ་འདུན་གྱི་གནས་བརྟན་གྱི་ཡིན་ནས་དེས་བསམས་པ། བདག་གི་རྙེད་པ་འདི་ན་ཡང་དེར་ཟད་ལ་བདག་གི་རྙེད་པ་དེ་ན་ཡང་དེར་ཟད་ན་སྤོགས་མེད་པར་དགེ་
<pb id="3.233a"/>
འདུན་གྱི་གནས་བརྟན་གྱིས་ཅི་ཞིག་བྱ་ཞེས་དེ་སླར་རིངས་པ་རིངས་པས་གཙུག་ལག་ཁང་དེ་ཉིད་དུ་སོང་བ་དང༌། གནས་མལ་ཕྱེད་བསྐོས་ཙམ་ན་གཙུག་ལག་ཁང་དུ་ཕྱིན་ནས་དེས་སྨྲས་པ། རྒན་རིམས་ཇི་ལྟ་བ་བཞིན་དུ་གཙུག་ལག་ཁང་སྐོས་
ཤིག །དགེ་སློང་རྣམས་ཀྱིས་འདས་ཟིན་ཏོ་ཞེས་ཏེ་མ་བསྐོས་པ་དང་ཉེ་དགས་སྨྲས་པ། ཚེ་དང་ལྡན་པ་དག་སྟོན་པ་བཞུགས་བཞིན་དུ་བསྟན་པ་ནུབ་པར་བྱེད་དམ་ཅི། རྒན་རིམས་ཇི་ལྟ་བ་བཞིན་དུ་གཙུག་ལག་ཁང་སྐོས་ཤིག་ཅེས་པའི་སྐབས་དེ་དགེ་
སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། གང་ཞིག་དགེ་འདུན་གྱིའམ་མཆོད་རྟེན་གྱི་བྱ་བ་ལ་སོང་བ་ཞིག་ཡིན་ན་དེའི་གནས་མལ་རྒན་རིམས་ཇི་ལྟ་བ་བཞིན་དུ་བསྐོ་བར་བྱའོ། །གཞན་གྱི་ནི་གར་
བབ་པ་བཞིན་དུའོ། །ཉེ་དགའ་ལྷག་པར་ཆགས་པས་གཙུག་ལག་ཁང་གཉིས་ཀྱི་རྙེད་པ་ཐོབ་པར་འགྱུར་རོ་སྙམ་ནས། གཙུག་ལག་ཁང་གཉིས་སུ་དབྱར་གནས་པར་དམ་བཅས་ཏེ། དེས་དབྱར་འདས་ནས་རྙེད་པ་མནོས་པ་དང༌། གཅིག་ནས་ཀྱང་མ་ཐོབ་
ཅིག་ཤོས་ནས་ཀྱང་མ་ཐོབ་ནས། གནས་མལ་འགྱེད་པའི་དགེ་སློང་རྣམས་ལ་ཁ་ཟེར་བའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དེས་དབྱར་གནས་པར་ཁས་བླངས་པས་དེ་ལ་རྙེད་པ་
བྱིན་ཅིག །དགེ་སློང་རྣམས་ཀྱིས་གཙུག་ལག་ཁང་གཉིས་ཀ་ནས་ཀྱང་བྱིན་པ་དང་བཅོམ་ལྡན་འདས་ཀྱིས་བཀའ་སྩལ་པ། གཙུག་ལག་ཁང་གཉིས་ཀ་ནས་སྦྱིན་པར་མི་བྱའོ། །གཅིག་ནས་བྱིན་པ་དང་དགེ་སློང་གཞན་རྣམས་སྨོད་པར་བྱེད། 
གཞོགས་འཕྱས་བྱེད། ཁ་ཟེར་བར་བྱེད་དེ་གཙུག་ལག་ཁང་གཉིས་ཀར་དབྱར་གནས་ན་ཅིའི་ཕྱིར་གཅིག་ནས་སྦྱིན། བཅོམ་ལྡན་འདས་ཀྱིས་བཀའ་སྩལ་པ། གཙུག་ལག་ཁང་གཉིས་ཀ་ནས་ཕྱེད་ཕྱེད་སྦྱིན་པར་བྱ་སྟེ། དགེ་སློང་གིས་གཙུག་
ལག་ཁང་གཉིས་སུ་གནས་པར་དམ་མི་བཅའོ། །དམ་འཆའ་བར་བྱེད་ན་འགལ་ཚབས་ཅན་དུ་འགྱུར་རོ། །ཁྱིམ་བདག་གཅིག་གིས་གཙུག་ལག་ཁང་གཉིས་རྩིག་ཏུ་བཅུག་སྟེ། གཅིག་ནི་དགོན་པ་པ་རྣམས་ཀྱི་ཡིན་ནོ། །གཅིག་ཤོས་ནི་གྲོང་མཐའ་
<pb id="3.233b"/>
པ་རྣམས་ཀྱི་ཡིན་ནོ། །ཁྱིམ་བདག་དེའི་ཀུན་དུ་སྤྱོད་པ་ནི་དབྱར་གནས་པའི་དགེ་སློང་གི་དགེ་འདུན་གྱི་དགེ་སློང་རེ་རེ་ལ་རས་ཡུག་ཆེན་རེ་རེ་བསྐོན་པ་ཡིན་པས་དེ་རས་ཡུག་ཆེན་རྣམས་ཁྱེར་ཏེ་དགོན་པ་པ་རྣམས་ཀྱི་གཙུག་ལག་ཁང་དུ་སོང་བ་དང༌། 
ཉེ་དགས་དགོན་པ་པ་རྣམས་ཀྱི་གཙུག་ལག་ཁང་དུ་རྙེད་པ་འབུལ་ལོ་ཞེས་ཐོས་ནས་དེས་དགའ་བོ་ལ་སྤྲིང་བ། གལ་ཏེ་འདི་རྙེད་པ་འབུལ་ན་སྐལ་བ་ནོས་ཤིག་ཅེས་སྨྲས་ནས། དེ་རིངས་པ་རིངས་པར་དགོན་པ་པ་རྣམས་ཀྱི་གཙུག་ལག་ཁང་དུ་སོང་བ་དང༌། 
ཁྱིམ་བདག་དེས་མཐོང་ནས་དེས་བསམས་པ། འོ་ནི་གོམ་སྟངས་དང་སྦྱར་ན་དགོན་པ་པའི་གཙུག་ལག་ཁང་དེར་སོང་གིས། ད་ཇི་ལྟར་བྱས་ན་རུང་སྙམ་པ་ལས་རེ་ཤིག །གྲོང་མཐའ་པའི་གཙུག་ལག་ཁང་དུ་ཕུལ་ལ་ཕྱིས་འདིར་དབུལ་ལོ་
སྙམ་ནས། དེ་ཕྱིར་ལོག་ནས་རས་ཡུག་པོ་ཆེ་བྲིམ་པར་བརྩམས་པ་ན་དགའ་བོས་ལག་པ་བཟེད་པ་དང་ཁྱིམ་བདག་དེས་རས་ཡུག་པོ་ཆེ་ཅིག་བྱིན་ནོ། །ཡང་བཟེད་པ་དང་ཁྱིམ་བདག་གིས་སྨྲས་པ། འཕགས་པ་ཁྱོད་ལ་རས་ཡུག་པོ་ཆེ་ཕུལ་
ལགས་ན་ཅི་ཡང་བཞེད་དམ། དེས་སྨྲས་པ། ཁྱིམ་བདག་ཁྱོད་ཀྱི་གཙུག་ལག་ཁང་དུ་ཉེ་དགས་དབྱར་གནས་པས་དེའི་སྐལ་བ་ནོད་དོ། །ཁྱིམ་བདག་གིས་སྨྲས་པ། འཕགས་པ་བཅོམ་ལྡན་འདས་ཀྱིས་རང་གི་ལག་ནས་སྦྱིན་པ་ལ་བསྔགས་
པ་མཛད་པས་རང་གི་ལག་ཁོ་ན་ནས་འབུལ་ལོ། །དེ་སྐྱེངས་ནས་ཅང་མི་སྨྲ་བར་འདུག་གོ། །ཉེ་དགས་བསམས་པ། ཁྱིམ་བདག་དེ་རིང་ཞིག་ཐོགས་ན་གྲོང་གི་མཐར་མ་སོང་གྲང་སྙམ་དུ་བསམས་ནས། གྲོང་མཐའ་པའི་གཙུག་ལག་ཁང་དུ་
སོང་ནས་དགའ་བོ་ལ་དྲིས་པ། ཚེ་དང་ལྡན་པ་བདག་གི་རས་ཡུག་པོ་ཆེ་རྣམས་མནོས་སམ། དེས་ཇི་ལྟར་གྱུར་པ་སྨྲས་སོ། །ཁྱིམ་བདག་གིས་ལམ་གཞན་ནས་དགོན་པ་པའི་གཙུག་ལག་ཁང་དུ་སོང་སྟེ་རས་ཡུག་པོ་ཆེ་བྲིམས་ནས་སོང་ངོ༌། །
ཉེ་དགས་ཡང་སླར་དགོན་པ་པའི་གཙུག་ལག་ཁང་དུ་བརྒྱུགས་ན་ཇི་ཙམ་རས་ཡུག་པོ་ཆེ་རྣམས་བྲིམས་ཟིན་པ་དང༌། དེ་གཙུག་ལག་ཁང་གཉིས་ཀྱི་རྙེད་པ་ལ་ལྷག་པར་ཆགས་པ་ལས་རྙེད་པ་ལས་ཉམས་ནས་མྱ་ངན་བྱེད་ཅིང་ཡི་མུག་ནས་སྨྲེ་སྔགས་
<pb id="3.234a"/>
འདོན་ཏོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཉེ་དགའ་ལྷག་པར་ཆགས་པས་རས་ཡུག་པོ་ཆེ་ལས་ཉམས་པ་ལ་གཟིགས། བཅོམ་ལྡན་འདས་ཀྱིས་
བཀའ་སྩལ་པ། དགེ་སློང་དག་ད་ལྟར་འབའ་ཞིག་ཏུ་མ་ཟད་ཀྱི་ཇི་ལྟར་འདིས་འདས་པའི་དུས་ན་ཡང་ལྷག་པར་ཆགས་པས་ཟས་ཆད་པར་བྱས་པ་དེ་ཉོན་ཅིག །དགེ་སློང་དག་སྔོན་བྱུང་བ་འབབ་ཆུའི་ངོས་གཉིས་ན་གཙུག་ལག་ཁང་གཉིས་ཤིག་ཡོད་དེ། །
གཅིག་ན་ནི་དགེ་འདུན་གྱི་རྙེད་པའོ། །གཅིག་ཤོས་ན་ནི་བསོད་སྙོམས་པ་རྣམས་ཀྱིའོ། །ཇི་ཙམ་ན་ཁྱི་གཎ་ཌཱིའི་སྒྲ་ཤེས་པ་ཞིག་ཡོད་དེ། དེ་གཎ་ཌཱིའི་སྒྲ་ཐོས་ནས་དགེ་འདུན་གྱི་རྙེད་པ་ཡོད་པའི་གཙུག་ལག་ཁང་དུ་སོང་ན། དེ་ལ་དགེ་སློང་ཁ་
ཅིག་གིས་ལྷུང་བཟེད་ཀྱི་ལྷག་མ་བྱིན་པ་དང་དེས་དེ་ཟོས་ནས་བསོད་སྙོམས་པ་རྣམས་ཀྱི་གཙུག་ལག་ཁང་དུ་སོང་སྟེ། དེ་ཡང་ལྷུང་བཟེད་ཀྱི་ལྷག་མ་ཟོས་ན་དགའ་མགུར་འགྲོའོ། །ཇི་ཙམ་དུས་གཞན་ཞིག་ན་བསོད་སྙོམས་པ་རྣམས་ལ་བློ་བུར་
གྱི་རྙེད་པ་ཞིག་བྱུང་ནས་དེ་རྣམས་ཀྱིས་སྔར་གཎ་ཌཱི་བརྡུངས་པ་དང༌། ཁྱི་དེས་གཎ་ཌཱིའི་སྒྲ་ཐོས་ནས་ཆུ་རྒལ་བར་བརྩམས་ཏེ་དེ་དབུས་སུ་ཕྱིན་པ་དང༌། དགེ་འདུན་གྱི་རྙེད་པ་ཅན་གྱི་གཙུག་ལག་ཁང་གི་གཎ་ཌཱི་ཡང་བརྡུངས་ནས་དེ་སྤྲོ་བ་མེད་ནས་
སླར་ལོག་པར་བརྩམས་པ་ལས་དེ་ཆུའི་རྒྱུན་གྱིས་རིང་དུ་ཁྱེར་ནས་གཉིས་ཀ་ལས་ཉམས་པར་གྱུར་ཏོ། །དགེ་སློང་དག་འདི་ཇི་སྙམ་དུ་སེམས། དེའི་ཚེ་དེའི་དུས་ཀྱི་ཁྱི་གཎ་ཌཱིའི་སྒྲ་ཤེས་པ་གང་ཡིན་པ་དེ་ནི་ཉེ་དགའ་འདི་ཉིད་ཡིན་ཏེ། དེ་ན་ཡང་
འདི་ལྷག་པར་ཆགས་པས་གཉིས་ཀ་ལས་ཉམས་པར་གྱུར་ཏོ། །ད་ལྟར་ཡང་ལྷག་པར་ཆགས་པས་གཉིས་ཀ་ལས་ཉམས་པར་གྱུར་ཏོ། །དགེ་སློང་དག་དེ་ལྟ་བས་ན་དགེ་སློང་གིས་ལྷག་པར་ཆགས་པར་མི་བྱའོ། །བྱེད་ན་འགལ་ཚབས་
ཅན་དུ་འགྱུར་རོ།།         །།སྡོམ་ལ། འཐབ་དང་ནད་པ་རྫོགས་པ་དང༌། །ནུབ་མོའི་དུས་དང་ཀ་ཤི་དང༌། །ཤིང་དང་གསིང་མ་འདུག་གནས་དང༌། །ཆ་རྣམས་དང་ནི་བསྒོ་བའོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཉེ་བ་
<pb id="3.234b"/>
འཁོར་གྱིས་ཞུས་པ། འདི་ལྟར་དགེ་སློང་རྣམས་ཀྱིས་དགེ་སློང་འཐབ་ཀྲོལ་བགྱིད་པ། མཚང་འདྲུ་བར་བགྱིད་པ། རྩོད་པར་བགྱིད་པ། འགྱེད་པར་བགྱིད་པ། རྩོད་པའི་གཞི་བགྱིད་པ་རྣམས་མཆི་ཞིང༌། དེ་དག་ངོ་ཚ་མ་མཆིས་པས་
ཐོ་བཙམ་པའི་སླད་དུ་བདག་ཅག་ལ་གླེང་བར་བགྱིད་དྲན་པར་བགྱིད་དོ་ཞེས་ཐོས་ན། དེ་རྣམས་ཀྱིས་དེ་དག་ལ་ཇི་ལྟར་བསྒྲུབ་པར་བགྱི། ཉེ་བ་འཁོར་དགེ་སློང་གཉུག་མར་གནས་པ་རྣམས་ཀྱིས་དགེ་སློང་འཐབ་ཀྲོལ་བྱེད་པ་རྣམས་འོང་ངོ་ཞེས་
ཐོས་ན། གནས་མལ་བསྐོ་བ་གསུམ་དང༌། གནས་མལ་གཟུང་བ་དྲུག་བྱའོ། །གནས་མལ་བསྐོ་བ་གསུམ་གང་ཞེ་ན། དགུན་གྱི་དང༌། དཔྱིད་ཀྱི་དང༌། དབྱར་གྱིའོ། །གནས་མལ་གཟུང་བ་དྲུག་གང་ཞེ་ན། གཙུག་ལག་ཁང་
ཐམས་ཅད་དང༌། གཙུག་ལག་ཁང་གི་ཉེ་འཁོར་ཐམས་ཅད་དང༌། ཁང་ཕྲན་ཐམས་ཅད་དང༌། ཁང་ཕྲན་གྱི་ཉེ་འཁོར་ཐམས་ཅད་དང༌། ཀུན་དགའི་ར་བ་ཐམས་ཅད་དང༌། ཀུན་དགའི་ར་བའི་ཉེ་འཁོར་ཐམས་ཅད་བསྐོ་བར་བྱའོ། །གལ་
ཏེ་གཙུག་ལག་ཁང་བསྐོས་ཤིག་ཅེས་ཟེར་ན་འདི་བསྐོས་ཟིན་ནོ་ཞེས་བརྗོད་པར་བྱ་ཞིང༌། གཙུག་ལག་ཁང་གི་ཉེ་འཁོར་བསྐོས་ཤིག་ཞེ་ན། འདི་ཡང་བསྐོས་ཟིན་ནོ། །ཁང་ཕྲན་སྐོས་ཤིག་ཅེ་ན། འདི་ཡང་བསྐོས་ཟིན་ནོ། །ཁང་ཕྲན་
གྱི་ཉེ་འཁོར་སྐོས་ཤིག་ཅེ་ན། འདི་ཡང་བསྐོས་ཟིན་ནོ། །ཀུན་དགའི་ར་བ་བསྐོས་ཤིག་ཅེ་ན། འདི་ཡང་བསྐོས་ཟིན་ནོ། །ཀུན་དགའི་ར་བའི་ཉེ་འཁོར་སྐོས་ཤིག་ཅེ་ན། འདི་ཡང་བསྐོས་ཟིན་ནོ་ཞེས་བརྗོད་པར་བྱའོ། །དེ་རྣམས་གནས་
མེད་དེ་མི་གནས་ན་གང་ལ་ཉེས་པ་སྐྱེད་པར་འགྱུར། དེ་ནས་སྔོ་བ་རྣམས་མེད། ཕྱིར་རྒོལ་བ་རྣམས་མེད། མི་མཛའ་བ་རྣམས་མེད་ནས་དེའི་འོག་ཏུ་རྒན་རིམས་ཇི་ལྟ་བ་བཞིན་དུ་གནས་མལ་བསྐོ་བར་བྱའོ། །བཅོམ་ལྡན་འདས་ཀྱིས་རྒན་རིམས་
ཇི་ལྟ་བ་བཞིན་དུ་གནས་མལ་བསྐོ་བར་བྱའོ་ཞེས་གསུངས་པ་དང༌། ཇི་ཙམ་ན་དགེ་སློང་ནད་པ་གཅིག་ཅིག་ཡོད་པ་དེ་བས་ཆེས་རྒན་པའི་དགེ་སློང་ཞིག་འོངས་ནས་རྒན་རིམས་ཇི་ལྟ་བ་བཞིན་དུ་དེའི་གནས་ཁང་བསྐོས་ཏེ། དེ་ནི་ཐམས་ཅད་པས་གཞོན་
<pb id="3.235a"/>
པས་དེའི་གནས་ཁང་གཞན་ནི་མ་ཐོབ་བོ། །དགེ་སློང་དེས་དེ་ལ་སྨྲས་པ། ཚེ་དང་ལྡན་པ་གནས་ཁང་འདི་ཁོ་བོའི་ཡིན་པར་བསྐོས་ཀྱིས་བྱུང་ཤིག །དེས་སྨྲས་པ། བདག་བྲོ་འཚལ་བས་ན་མ་སོས་པ་ནའོ། །དགེ་སློང་དེ་གཏུམ་པོ་
ཞིག་པས་དེས་ཕྱུང་ནས་གང་དགར་བཞག་གོ། །ཇི་ཙམ་ན་བྲམ་ཟེ་དང་ཁྱིམ་བདག་གཙུག་ལག་ཁང་ལྟ་བར་འདོད་པ་ལྷགས་པ་དེ་རྣམས་ཀྱིས་དགེ་སློང་དེ་མཐོང་ནས་དེ་རྣམས་ཀྱིས་སྨྲས་པ། འཕགས་པ་དག་ཅི་དགེ་སློང་འདི་གུམ་ལགས་སམ། བཞིན་
བཟངས་དག་འདི་ཤི་བ་ནི་མ་ཡིན་ནོ། །འོ་ན་ཅིའི་ཕྱིར་འདིར་བཞག །འདི་བས་ཆེས་རྒན་པའི་དགེ་སློང་ཤིག་འོངས་ནས། འདིའི་གནས་ཁང་དེ་དེའི་ཡིན་པར་བསྐོས་པ་དང་དེས་འདི་ཕྱུང་ནས་འདིར་བཞག་གོ། །འཕགས་པ་བདག་ཅག་ཁྱིམ་པ་ལགས་
ཀྱང་ནད་པ་རྗེས་སུ་བསྲུང་བའི་ཕྱིར་ཁྱིམ་ནས་མི་འབྱིན་ན་ཁྱེད་ཅག་རབ་ཏུ་བྱུང་ལ་སྟོན་པ་ཡང་ཐུགས་རྗེ་ཅན་ཡིན་ན། དེ་ཇི་ལྟར་ནད་པ་ཕྱིར་འབྱིན་པར་བྱེད་ཅེས་དེ་རྣམས་སྨོད་པར་བྱེད། གཞོགས་འཕྱས་བྱེད། ཁ་ཟེར་བར་བྱེད་པའི་སྐབས་དེ་དགེ་སློང་
རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བྱུང་བ་འདི་ལ་བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་ལྟ་བས་ན་དགེ་སློང་ནད་པ་ལ་གཞི་སྤང་བ་སྦྱིན་པར་བྱའོ། །བཅོམ་ལྡན་འདས་ཀྱིས་དགེ་སློང་ནད་པ་ལ་གཞི་སྤང་བ་སྦྱིན་པར་
བྱའོ་ཞེས་གསུངས་པ་དང༌། ཚེ་དང་ལྡན་པ་ཉེ་དགས་མཇལ་ཏོ་ཞེས་བྱས་ནས་ཅང་མི་སྨྲ་བར་འདུག་གོ། །ཇི་ཙམ་ན་ཞག་དྲུག་གམ་བདུན་ན་གནས་མལ་འགྱེད་པར་གྱུར་པ་ན་རྐང་པ་རྨ་བྱུང་བ་ལྟར་བྱས་ཏེ་གོས་ཀྱིས་དཀྲིས་ནས་འདུག་པ་དང༌། གནས་
ཁང་འགྱེད་པའི་དགེ་སློང་རྣམས་ཀྱིས་ནད་པ་ཡིན་ནོ་སྙམ་ནས་དེའི་གནས་མལ་བསྐོས་སོ། །དེ་གནས་མལ་བསྐོས་ཟིན་ནས་རྨའི་གཡོགས་མ་བོར་ཏེ་འདུག་གོ། །ནད་པ་ལྟ་བའི་དགེ་སློང་རྣམས་ཀྱིས་དེ་ལ་དྲིས་པ། ཅི་གནས་བརྟན་ཞབས་
བསྙུང་བ་སོས་སམ། དེས་སྨྲས་པ། བཅོམ་ལྡན་འདས་ཀྱིས་འདུ་བྱེད་ཐམས་ཅད་ནི་མི་རྟག་པའོ་ཞེས་བཀའ་མ་སྩལ་ཏམ། ཅི་ཁོ་བོའི་ནད་རྟག་པར་འགྱུར་རམ། དེ་རྣམས་ཀྱིས་སྨྲས་པ། གནས་བརྟན་མྱུར་དུ་སོས་པར་གྱུར་པ་ན་བར་སྒྱུ་ནི་
<pb id="3.235b"/>
མ་བཏབ་གྲང༌། དེས་སྨྲས་པ། ཁོ་བོ་གནས་ཁང་སྒོ་དྲུང་དུ་གཞག་པར་འདོད་དམ་ཅི། དགེ་སློང་དོན་ཉུང་བ་རྣམས་སྨོད་པར་བྱེད། གཞོགས་འཕྱས་བྱེད། ཁ་ཟེར་བར་བྱེད་དེ། དེ་ལྟར་དགེ་སློང་དག་མི་ན་བཞིན་དུ་གནས་ཁང་སྤང་
བ་རང་གིར་བྱེད་པ་ཅིའི་ཐ་ཚིག་ཅེས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བྱུང་བ་འདི་ལ་བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་ལྟ་བས་ན་སྒྱུ་འདེབས་པའི་ནད་པ་ལ་གཞི་སྤང་བ་སྦྱིན་པར་མི་བྱ་ཞིང་
དེས་རང་གིར་ཡང་མི་བྱའོ། །རང་གིར་བྱེད་ན་འགལ་ཚབས་ཅན་དུ་འགྱུར་རོ།     །ལྔ་ཚན་རྣམས་ཀྱི་བསྡུས་པའི་སྡོམ་ནི། མདུན་དུ་བདར་དང་རང་ཁྲིམས་དང༌། །མ་ཆགས་པ་དང་དེ་བཞིན་དུ། །སྣང་བ་སྐྱེས་དང་བྱུང་བ་དང༌། །བར་དུ་གཅོད་དང་
དེ་བཞིན་དུ། །ཕྱི་མར་བྱས་པ་ལྟུང་བ་སྟེ། །བསྡུས་པའི་སྡོམ་དུ་བསྡུས་པ་ཡིན།  །བར་སྡོམ་ནི། མདུན་དུ་བྱ་དང་གཞན་དང་ཡང༌། །ནང་དང་གཞན་རྣམས་དག་དང་ནི། །སེམས་ཅན་མང་པོ་ཕན་བྱ་བ། །ལྔ་ཚན་དག་ནི་དང་པོ་ཡིན། །བཅོམ་
ལྡན་འདས་ཀྱིས་ལྷ་དང་མི་རྣམས་ལ་མདོ་སྡེ་དང་མ་མོ་བཞག་གོ། །ཀླུ་རྣམས་ལ་ནི་མདོ་སྡེའོ། །འདུལ་བ་ནི་ཟབ་པ་ཟབ་པར་སྣང་བ། མཐོང་བར་དཀའ་བ། ཁོང་དུ་ཆུད་པར་དཀའ་བ། དགོངས་པ་མང་བ། འཇིག་རྟེན་གྱི་སྤྱོད་པ་དང་འཐུན་པ་
ཡིན་ན། དགེ་སློང་རྣམས་ཀྱིས་འདུལ་བ་ཟབ་པ་ཉིད་དང༌། དགོངས་པ་མང་བ་ཉིད་དང༌། འཇིག་རྟེན་གྱི་སྤྱོད་པ་དང་འཐུན་པ་ཉིད་ཡིན་པས་འདོན་པར་མི་སྤྲོའོ། །འདི་ནི་ཆོས་ཉིད་ཡིན་ཏེ། སངས་རྒྱས་བཅོམ་ལྡན་འདས་རྣམས་ནི་
བསྟན་པའི་ཡན་ལག་གང་ཞིག་ཡོངས་སུ་ཉམས་པ་དེའི་བསྔགས་པ་ལྷག་པར་བརྗོད་པར་མཛད་པ་ཡིན་པས། དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ངའི་འདུལ་བ་འཛིན་པའི་གང་
ཟག་ལ་ཕན་ཡོན་ལྔ་ཡོད་དེ། ལྔ་གང་ཞེ་ན། འཁོར་བཞིས་མདུན་དུ་བདར་བ་ཡིན། གདམ་ངག་དང་རྗེས་སུ་བསྟན་པ་གཞན་ལ་རག་མ་ལས་པ་ཡིན། འདས་པ་དང་མ་འོངས་པ་དང༌། ད་ལྟར་བྱུང་བའི་ཡང་དག་པར་རྫོགས་
<pb id="3.236a"/>
པའི་སངས་རྒྱས་རྣམས་ཀྱི་ནང་གི་མཛོད་བསྲུང་བ་ཡིན། དགེ་སྦྱོང་དང་བྲམ་ཟེ་གཞན་རྣམས་ཀྱི་སྤྱི་བོ་ན་འདུག་པ་ཡིན། དམ་པའི་ཆོས་གནས་པར་བྱ་བའི་ཕྱིར་དང༌། བསླབ་པའི་ཆེད་ཀྱི་ཕྱིར་སྐྱེ་བོ་མང་པོ་ལ་ཕན་པ་དང༌། སྐྱེ་བོ་མང་པོ་
ལ་བདེ་བར་ཞུགས་པ་ཡིན་ནོ།       །བར་སྡོམ་ནི། བདག་ཉིད་ཁྲིམས་ལྡན་མངོན་པར་བསུ། །འགྱོད་པ་དང་ནི་བག་ཚ་མེད། །ཆོས་དང་འཐུན་པས་བྱེད་པ་སྟེ། །ལྔ་ཚན་གཉིས་པ་ཡིན་པར་བཤད། །གཞན་ཡང་འདུལ་བ་འཛིན་པའི་གང་ཟག་
ལ་ཕན་ཡོན་ལྔ་ཡོད་དེ། ལྔ་གང་ཞེ་ན། འདིའི་རང་གི་ཚུལ་ཁྲིམས་ཀྱི་ཕུང་པོས་ལེགས་པར་བསྲུང་ཞིང་ལེགས་པར་སྦས་པ་ཡིན། འཁོར་བཞིས་མངོན་སུམ་དུ་བསུ་བར་བྱ་བ་ཡིན། གང་ཟག་འགྱོད་པ་སྐྱེས་པ་རྣམས་ཀྱི་སྟོན་པར་གྱུར་པ་ཡིན། 
དགེ་འདུན་གྱི་ནང་ན་བག་ཚ་བ་མེད་པས་གནས་པ་ཡིན། ཆོས་དང་འཐུན་པས་ཕྱིར་རྒོལ་བ་ཚར་གཅོད་པ་ཡིན་ནོ།      །བར་སྡོམ་ནི། མ་འདྲེས་དོན་དང་ངེས་པ་དང༌། །བསླབ་པ་ཡི་ནི་གཞི་དག་དང༌། །སྣང་བ་དག་ནི་གཉིས་པོ་ཉིད། །ལྔ་ཚན་དག་ནི་
གསུམ་པ་ཡིན། །གཞན་ཡང་གང་ཟག་འདུལ་བ་འཛིན་པ་ལ་ཕན་ཡོན་ལྔ་ཡོད་དེ། ལྔ་གང་ཞེ་ན། དོན་མ་འདྲེས་པར་སེལ་བ་ཡིན། དོན་རྣམ་པར་གཏན་ལ་དབབ་པར་བྱ་བ་ལ་ཤིན་དུ་ངེས་པ་ཡིན། དེའི་བསླབ་པའི་གཞི་རྣམས་ལེགས་པར་
བཟུང་བ་ཡིན། སེམས་ཀྱི་སྣང་བ་སྐྱེས་པས་མང་དུ་གནས་པ་ཡིན། སྐྱེ་བོ་ཕྱི་མ་རྣམས་ཀྱི་སྣང་བ་བྱེད་པ་ཡིན་ནོ།      །སྡོམ་ནི། སྣང་བ་གསལ་བ་འོད་དང་ནི། སེམས་ལས་ཆུང་དང་མི་སྟོང་པའོ། །གཞན་ཡང་གང་ཟག་འདུལ་བ་འཛིན་པ་ལ་
ཕན་ཡོན་ལྔ་ཡོད་དེ། ལྔ་གང་ཞེ་ན། ཕྱོགས་གང་ན་གང་ཟག་འདུལ་བ་འཛིན་པ་གནས་པའི་ཕྱོགས་དེ་ངས་སྣང་བ་སྐྱེས་པ་དང༌། གསལ་བ་སྐྱེས་པ་དང༌། འོད་སྐྱེས་པར་མཐོང༌། ཕྱོགས་དེར་ང་ཐུགས་ཁྲལ་ཆུང་ངུར་གནས། ཕྱོགས་དེ་
ངས་བསྟོད་པ་མ་ཡིན་པར་མཐོང་ངོ༌།       །སྡོམ་ནི། བྱུང་དང་དེ་ནས་བཅས་པ་དང༌། །རྗེས་སུ་བཅས་དང་དེ་བཞིན་དུ། །བཀག་དང་རྗེས་སུ་གནང་བ་ནི། །ལྔ་ཚན་ལྔ་པར་བྱས་པའོ། །གཞན་ཡང་གང་ཟག་འདུལ་བ་འཛིན་པ་ལ་ཕན་
<pb id="3.236b"/>
ཡོན་ལྔ་ཡོད་དེ། ལྔ་གང་ཞེ་ན། བྱུང་བ་ཤེས། བཅས་པ་ཤེས། རྗེས་སུ་བཅས་པ་ཤེས། བཀག་པ་ཤེས། རྗེས་སུ་གནང་བ་ཤེས་པ་ཡིན་ནོ།       །སྡོམ་ནི། བར་ཆད་བར་ཆད་མ་ཡིན་དང༌། །གདམས་ངག་དང་ནི་རྗེས་བསྟན་དང༌། །
སློབ་མའི་མཐུ་ནི་ཡོད་པ་སྟེ། ལྔ་ཚན་དྲུག་པ་དག་ཏུ་བཤད། གཞན་ཡང་གང་ཟག་འདུལ་བ་འཛིན་པ་ལ་ཕན་ཡོན་ལྔ་ཡོད་དེ། ལྔ་གང་ཞེ་ན། བར་དུ་གཅོད་པ་རྣམས་ཤེས། བར་དུ་གཅོད་པ་མ་ཡིན་པ་རྣམས་ཤེས། འདོམས་པར་བྱེད། 
རྗེས་སུ་སྟོན་པར་བྱེད། ལྷན་ཅིག་གནས་པ་དང་ཉེ་གནས་རྣམས་གནས་འཆར་འཇུག་ནུས་སོ།      །སྡོམ་ནི། ལྟུང་བ་དང་ནི་ལྟུང་བ་མིན། །ལྕི་དང་ཡང་དང་དེ་བཞིན་དུ། །སོ་སོར་ཐར་པ་རྒྱས་པར་ཡང༌། །གདོན་པ་དག་ནི་ལྔ་ཚན་ཡིན། །གཞན་
ཡང་གང་ཟག་འདུལ་བ་འཛིན་པ་ལ་ཕན་ཡོན་ལྔ་ཡོད་དེ། ལྔ་གང་ཞེ་ན། ལྟུང་བ་བྱུང་བ་ཤེས། ལྟུང་བ་མ་བྱུང་བ་ཤེས། ལྕི་བ་ཤེས། ཡང་བ་ཤེས་ཤིང༌། དེ་སོ་སོར་ཐར་པའི་མདོ་གདོན་པ་ལ་རྒྱས་པར་ཞུགས་པ་ཡིན་ནོ། །བཅོམ་ལྡན་འདས་ཀྱིས་
འདུལ་བའི་བསྔགས་པ་གསུངས་པ་དང༌། དགེ་སློང་གནས་བརྟན་གནས་བརྟན་རྣམས་སྤྲོ་བ་དང་བཅས་པས་འདུལ་བ་གདོན་པར་བརྩམས་སོ། །དེའི་ཚེ་ཚེ་དང་ལྡན་པ་ཉེ་བར་འཁོར་འདུལ་བའི་གླེང་གཞི་དང་བྱུང་བ་ལ་མཁས་པ་རྣམས་ཀྱི་མཆོག་ཏུ་
གྱུར་ནས་དགེ་སློང་གནས་བརྟན་གནས་བརྟན་རྣམས་འདུལ་བ་ཀུན་ཆུབ་པར་བྱེད་པར་འགྱུར་རོ་སྙམ་སྟེ། གུས་པས་བསྟན་པར་བརྩམས་པས་དེ་ལུས་སྐྱ་བོ་བསེང་བསེང་པོར་གྱུར་ཞིང་རིད་པ་དང༌། ཉམ་ཆུང་བ་དང༌། ན་བས་ཉམ་དམས་པར་གྱུར་ཏོ། །
སངས་རྒྱས་བཅོམ་ལྡན་འདས་རྣམས་ནི་མཁྱེན་བཞིན་དུ་རྨེད་པར་མཛད་པ་སྟེ། མཁྱེན་བཞིན་དུ་རྨེད་ཀྱི་མི་མཁྱེན་པར་མི་རྨེད། དུས་སུ་རྨེད་ཀྱི་དུས་ལས་ཡོལ་བར་མི་རྨེད། དོན་དང་ལྡན་པ་རྨེད་ཀྱི་དོན་དང་མི་ལྡན་པར་མི་རྨེད་པ་སྟེ། སངས་རྒྱས་
བཅོམ་ལྡན་འདས་རྣམས་ནི་དོན་དང་ལྡན་པ་མ་ཡིན་པ་རྨེད་པ་ལ་ཆུ་ལོན་གྱིས་ཟློག་པར་མཛད་པ་ཡིན་ནོ། །དེ་ལ་སངས་རྒྱས་བཅོམ་ལྡན་འདས་རྣམས་དོན་དང་ལྡན་པ་རྨེད་པ་ལ་དུས་མཁྱེན་པས་སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་
<pb id="3.237a"/>
དགའ་བོ་ལ་བཀའ་སྩལ་པ། ཀུན་དགའ་བོ་ཅིའི་ཕྱིར་དགེ་སློང་ཉེ་བར་འཁོར་ལུས་སྐྱ་བོ་བསེང་བསེང་པོར་གྱུར་ཞིང་རིད་པ་དང༌། ཉམ་ཆུང་བ་དང༌། ན་བས་ཉམ་དམས་པར་གྱུར། དེས་གསོལ་པ། བཅོམ་ལྡན་འདས་ཀྱིས་
འདུལ་བའི་བསྔགས་པ་གསུངས་པ་དགེ་སློང་གནས་བརྟན་གནས་བརྟན་རྣམས་ཀྱིས་དེ་ཐོས་ནས་སྤྲོ་བ་དང་བཅས་པས་འདུལ་བ་གདོན་པར་བརྩམས་པ་དང༌། ཚེ་དང་ལྡན་པ་ཉེ་བར་འཁོར་གྱིས་དགེ་སློང་གནས་བརྟན་གནས་བརྟན་རྣམས་འདུལ་བ་
ཀུན་ཆུབ་པར་བགྱིད་པར་འགྱུར་རོ་ཞེས་གུས་པས་བསྟན་པར་བརྩམས་ཏེ། དེས་ན་དེ་ལུས་སྐྱ་བོ་བསེང་བསེང་པོར་གྱུར་ཞིང་རིད་པ་དང༌། ཉམ་ཆུང་བ་དང༌། བྲོ་འཚལ་བས་ཉམ་དམས་པར་གྱུར་ལགས་སོ། །བྱུང་བ་འདི་ལ་བཅོམ་ལྡན་
འདས་ཀྱིས་བཀའ་སྩལ་པ། དགེ་སློང་དག་ངས་ལུང་འབོགས་པའི་དགེ་སློང་གི་ཀུན་དུ་སྤྱོད་པའི་ཆོས་བཅའ་བར་བྱ་སྟེ། ལུང་འབོགས་པའི་དགེ་སློང་གིས་སྤྱོད་ལམ་རྣམ་བཞིར་ལུང་འབོག་པར་བྱ་སྟེ། འཆག་པ་དང༌། འགྲེང་བ་དང༌། 
འདུག་པ་དང༌། ཉལ་བ་ནའོ། །ལུང་ནོད་པའི་དགེ་སློང་གི་སྤྱོད་ལམ་རྣམ་པ་གསུམ་གྱིས་ལུང་ནོད་བར་བྱ་སྟེ། གལ་ཏེ་ལུང་འབོགས་པའི་དགེ་སློང་འཆག་སར་ལུང་ནོད་པའི་དགེ་སློང་འོངས་ལ་གསར་བུ་ཞིག་ཡིན་ན་དེས་ཕྱག་བྱས་ལ། ཁམས་
སྙོམས་སམ་ཞེས་དྲིས་ནས་ལུས་བཏུད་དེ་སེམས་དྲང་པོས་གུས་པ་དང་བཅས་པས་གོམ་པ་བསྲི་ཞིང་ལུང་མནོད་པར་བྱའོ། །ཇི་སྟེ་ཆེས་རྒན་པ་ཞིག་ཡིན་ན་དེས་ཁམས་སྙོམས་སམ་ཞེས་དྲིས་ནས་ལུས་བཏུད་དེ་སེམས་དྲང་པོར་གུས་པ་དང་། བཅས་པས་
གོམ་པ་བསྲི་ཞིང་ལུང་མནོད་པར་བྱའོ། །ཇི་སྟེ་འགྲེང་བ་ན་འོངས་པ་ལ་གསར་བུ་ཞིག་ཡིན་ན་དེས་ཕྱག་བྱས་ལ་ཁམས་སྙོམས་སམ་ཞེས་དྲིས་ནས་སྟན་ཆེས་དམའ་བ་ལ་ཙོག་ཙོག་པོར་འདུག་ལ་སེམས་དྲང་པོས་གུས་པ་དང་བཅས་པས་ལུང་
མནོད་པར་བྱའོ། །ཇི་སྟེ་རྒན་པ་ཞིག་ཡིན་ན་དེས་ཁམས་སྙོམས་སམ་ཞེས་དྲིས་ལ་ལུས་བཏུད་ནས་སེམས་དྲང་པོས་གུས་པ་དང་བཅས་པས་ལུང་མནོད་པར་བྱའོ། །འགྲེང་བ་ལ་ཇི་ལྟ་བ་བཞིན་དུ་འདུག་པ་དང༌། ཉལ་བ་ལ་ཡང་སྦྱར་བར་བྱའོ། །
<pb id="3.237b"/>
ལུང་འབོག་པའི་དགེ་སློང་གིས་ཤིན་དུ་གོམས་པ་དང༌། ལེགས་པར་བྱང་བ་དང༌། ཐེ་ཚོམ་མེད་པར་བྱས་ནས་ལུང་འབོག་པར་བྱའོ། །ལུང་ནོད་པས་ཀྱང་ཤིན་དུ་བྱང་བ་དང༌། ཤིན་དུ་ཟིན་པ་དང༌། ཐེ་ཚོམ་མེད་པར་བྱས་ནས་ལུང་མནོད་
པར་བྱའོ། །ལུང་འབོགས་པའི་དགེ་སློང་དང༌། ལུང་ནོད་པའི་དགེ་སློང་གིས་ཀུན་དུ་སྤྱོད་པའི་ཆོས་ཇི་ལྟར་བཅས་པ་བཞིན་ཡང་དག་པར་བླངས་ཏེ། འཇུག་པར་མི་བྱེད་ན་འགལ་ཚབས་ཅན་དུ་འགྱུར་རོ། །དྲུག་སྡེའི་དགེ་སློང་རྣམས་ལྗོངས་
རྒྱུ་ཞིང་དོང་བ་ན། གཙུག་ལག་ཁང་ཞིག་ཏུ་ནུབ་མོ་ཕྱིན་ནས་དེ་རྣམས་འགྲོགས་བཤེས་ཇི་ལྟ་བ་བཞིན་དུ་དགེ་སློང་རྣམས་ཀྱིས་ངལ་སོར་བཅུག་པ་དང༌། དེ་རྣམས་ཀྱིས་སྨྲས་པ། ཚེ་དང་ལྡན་པ་དག་འདུག་སྟེ་ཅི་བྱེད་གནས་མལ་སྐོ་བ་བོས་
ཤིག །དེ་དག་གིས་སྨྲས་པ་ཅི་དགོས། གནས་མལ་བསྐོར་གཞུག་མོད། དེ་རྣམས་ཀྱིས་སྨྲས་པ། གནས་མལ་ཡོད་ཀྱིས་བདེ་བར་ཉོལ་ཅིག་དང༌། ནམ་ནངས་ནས་བསྐོའོ། །དེ་རྣམས་ཀྱིས་ཀུན་ནས་དཀྲིས་པས་སྨྲས་པ། ཅི་ཁྱེད་
ཅག་སྟོན་པ་བཞུགས་བཞིན་དུ་བསྟན་པ་ནུབ་པར་བྱེད་དམ། གལ་ཏེ་ཁྱེད་ལ་འགྱེད་པ་ཡོད་ན་རྒན་རིམས་ཇི་ལྟ་བ་བཞིན་དུ་གནས་མལ་སྐོས་ཤིག །དེ་རྣམས་ཁ་སྟོབས་ཅན་ཡིན་པས་གནས་མལ་སྐོ་བ་བྲེད་ནས་གནས་མལ་བསྐོས་པ་དང༌། དྲུག་སྡེ་དེ་རྣམས་
ཀྱིས་རྒན་རིམས་བཞིན་དུ་གནས་མལ་མནོས་ཏེ་ཉལ་ལོ། །ཇི་ཙམ་གཞོན་རིམས་ཀྱིས་བར་དུ་སྐོ་བ་དེའི་བར་དུ་ནམ་ནངས་སོ། །དྲུག་སྡེ་རྣམས་མྱུར་བ་མྱུར་བར་ལངས་ཏེ་སྨྲས་པ། ཚེ་དང་ལྡན་པ་དག་གནས་མལ་སྡུས་ཤིག་འདོང་ངོ༌། །དགེ་སློང་དེ་
རྣམས་ཀྱིས་སྨྲས་པ། ཚེ་དང་ལྡན་པ་དག་ཁྱེད་ཀྱི་ནུབ་ཅིག་གི་ཕྱིར་དགེ་སློང་གི་དགེ་འདུན་མཐའ་དག་ནུབ་མོ་ཐོ་བཙམ་འམ། ཀྱེ་མའོ་ཁྱེད་ཅག་འདི་ཉིད་དུ་འདུག་ཤིག །དེ་རྣམས་ཀྱིས་སྨྲས་པ། དགའ་བོ་ཉེ་དགའ་མཉན་ཡོད་དུ་དོང་ངོ༌། །འདི་
དག་ནི་རླུང་ནད་ཅན་ཡིན་ནོ་ཞེས་བྱས་ནས་དོང་བའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བྱུང་བ་འདི་ལ་བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་དེ་ལྟ་བས་ན་ནུབ་མོ་གནས་མལ་བསྐོ་བར་མི་བྱའོ། །
<pb id="3.238a"/>
གལ་ཏེ་ནུབ་མོ་ལྷགས་ན་འགྲོགས་བཤེས་ཅི་ལྟ་བ་བཞིན་དུ་སོ་སོར་ངལ་སོར་གཞུག་པར་བྱའོ། །ཡུལ་ཞིག་ནས་དགེ་སློང་མཆོད་རྟེན་ལ་ཕྱག་བྱེད་པ་ཞིག་མཉན་ཡོད་དུ་འོངས་ན་དེ་དེའི་སྤྱོད་ཡུལ་ལ་མི་མཁས་པས་ནང་པར་སྔར་ལངས་ཏེ་
བཅོམ་ལྡན་འདས་ཀྱི་སྤྱན་སྔར་སོང་སྟེ། བཅོམ་ལྡན་འདས་དང་དགེ་སློང་གནས་བརྟན་གནས་བརྟན་རྣམས་ཀྱི་རྐང་པ་གཉིས་ལ་ཕྱག་བྱས་ནས་མཉན་ཡོད་དུ་བསོད་སྙོམས་ལ་ཞུགས་སོ། །དེ་བསོད་སྙོམས་སྤྱོད་པ་ན་དྲོ་བབ་ཏུ་ཉེ་ནས་དེ་ཉིད་དུ་ར་བ་ཞིག་
གི་དྲུང་དུ་འདུག་ནས་ཟས་ཀྱི་བྱ་བ་བྱེད་པར་བརྩམས་སོ། །ཁྱིམ་བདག་མགོན་མེད་ཟས་སྦྱིན་ཡང་མཆོད་རྟེན་ལ་ཕྱག་འཚལ་ཞིང་ལམ་དེ་ནས་སོང་བ་ལས་དེས་དེ་མཐོང་ནས་སྨྲས་པ། འཕགས་པ་ཀུན་ནས་མཛེས་པའི་བསྟན་པ་ལ་རབ་ཏུ་བྱུང་བ་ཡིན་ན་
མི་རིགས་པ་མཛད་དམ་ཅི། དེས་སྨྲས་པ། ཚེ་དང་ལྡན་པ་དྲོ་ལ་བབ་ཏུ་ཉེ་བ་མ་མཐོང་ངམ། འདི་ལ་མི་རིགས་པ་ཅི་ཞིག་ཡོད། དེས་སྨྲས་པ། ཁྱོད་ཅིའི་སླད་དུ་བདག་གི་ཁྱིམ་དུ་མི་བྱོན། ཁྱོད་ཀྱི་མིང་ཅི། མགོན་མེད་ཟས་སྦྱིན་ནོ། །ཁོ་བོས་མདོ་
སྡེ་དེ་དང་དེ་རྣམས་ལས་ཁྱིམ་བདག་མགོན་མེད་ཟས་སྦྱིན་ཞེས་ཐོས་པ་ཞིག་ཡོད་ཀྱི། ཁྱོད་ཀྱང་མི་ཤེས་ལ། ཁྱིམ་ཡང་མི་ཤེས་སོ། །ཁྱིམ་བདག་མགོན་མེད་ཟས་སྦྱིན་གྱིས་བསམས་པ། དགེ་སློང་འདི་ནི་ལམ་རིང་པོ་ནས་འོངས་ན་རྒྱུས་མི་ཤེས་
པ་ཞིག་ཡིན་ཏེ། གདོན་མི་ཟ་བར་བདག་ཀྱང་མི་ཤེས་ལ། བདག་གི་ཁྱིམ་ཡང་མི་ཤེས་ཀྱིས། འདི་ལྟ་བུ་ལ་ཇི་ལྟར་བྱས་ན་རུང་བ་བཅོམ་ལྡན་འདས་ལ་ཞུས་ལ། གང་ཡང་མཉན་ཡོད་ནས་རྒྱལ་བུ་རྒྱལ་བྱེད་ཀྱི་ཚལ་གྱི་བར་གྱི་བར་དུ་བསྟི་གནས་
བརྩིག་པར་བྱའོ་སྙམ་ནས། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་ཅིག་ཏུ་འདུག་གོ། །ཕྱོགས་ཅིག་ཏུ་འདུག་ནས་ཁྱིམ་བདག་མགོན་མེད་ཟས་སྦྱིན་གྱིས་
བཅོམ་ལྡན་འདས་ལ་འདི་སྐད་ཅེས་གསོལ་ཏོ། །དགེ་སློང་གློ་བུར་བ་སྤྱོད་ཡུལ་བ་ཞིག་བསོད་སྙོམས་སྤྱོད་པ་ན་དྲོ་ཡོལ་དུ་ཉེ་ནས་ར་བ་ཞིག་གི་དྲུང་དུ་གཡར་ཟས་ཀྱི་བགྱི་བ་བགྱིད་དེ། མ་དད་པ་རྣམས་ཡན་ལག་འདིས་འཕགས་པ་རྣམས་ལ་
<pb id="3.238b"/>
སྨོད་པར་འགྱུར་རོ། །གལ་ཏེ་བཅོམ་ལྡན་འདས་ཀྱིས་གནང་ན་བདག་གིས་གང་ཡང་མཉན་ཡོད་ནས་རྒྱལ་བུ་རྒྱལ་བྱེད་ཀྱི་ཚལ་གྱི་བར་གྱི་བར་དུ་བསྟི་གནས་བརྩིག་པར་བགྱི་སྟེ། གང་ཞིག་གང་དུ་དྲོ་ལ་བབ་པ་དེ་དེར་བསོད་སྙོམས་ལོངས་སྤྱོད་པར་འགྱུར་རོ། །
བཅོམ་ལྡན་འདས་ཀྱིས་བཀའ་སྩལ་པ། ཁྱིམ་བདག་དེ་ལྟ་བས་ན་རྗེས་སུ་གནང་གིས་རྩིགས་ཤིག །དེས་གང་ཡང་མཉན་ཡོད་ནས་རྒྱལ་བྱེད་ཀྱི་ཚལ་གྱི་བར་གྱི་བར་དུ་བསྟི་གནས་དག་བརྩིགས་ནས་དགེ་སློང་གང་ཞིག་གང་དུ་དྲོ་བབ་པ་དེ་དེར་ཟས་ཀྱི་བྱ་བ་
བྱེད་དོ། །དགེ་སློང་གཞན་དག་ཆུས་ཕོངས་པར་གྱུར་ནས་ཁྱིམ་བདག་མགོན་མེད་ཟས་སྦྱིན་གྱིས་དེར་ཁྲོན་པ་བརྐོས་ནས་ཚ་བ་གསུམ་དང་འབྲས་བུ་གསུམ་གྱིས་ཤིང་རྟ་བཀང་སྟེ་བཏབ་པས་ཆུ་དེ་རོ་ཕུན་སུམ་ཚོགས་པར་གྱུར་ཏོ་ཞེས་འཇིག་རྟེན་ཐམས་ཅད་
དུ་གྲགས་པ་སྐྱེ་བོའི་ཚོགས་ཀྱིས་ཐོས་ནས་ལྷགས་པ། དགེ་སློང་རྣམས་ཀྱིས་བགགས་པ་དང༌། མཉན་ཡོད་ན་གནས་པ་རྣམས་ཀྱིས་སྨྲས་པ། འཕགས་པ་ཁྱེད་ཅག་ལ་བདག་ཅག་གིས་ཡོ་བྱད་ཐམས་ཅད་ཀྱིས་བསྙེན་བཀུར་བགྱིས་ན། ཆབ་
འཇིག་རྟེན་ཐམས་ཅད་ཀྱི་ཐུན་མོང་ཁྱེད་འགོག་པར་མཛད་དམ་ཞེས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། བགག་པར་མི་བྱའོ། །བུད་མེད་དགེ་སློང་རྣམས་ལ་ཆུ་སློང་བ་ན་
དགེ་སློང་རྣམས་ཀྱིས་མ་བྱིན་ནས་བཅོམ་ལྡན་འདས་ཀྱིས་བཀའ་སྩལ་པ། སྦྱིན་པར་བྱའོ། །བཅོམ་ལྡན་འདས་ཀྱིས་བུད་མེད་ནི་ཀུན་ནས་ཞགས་པ་སྟེ། བདུད་ཀྱི་འཆིང་བ་ཡིན་ནོ་ཞེས་གསུངས་པས་དགེ་སློང་རྣམས་བུད་མེད་ལ་ཆུ་སྦྱིན་པར་བྱེད་
པ་ན་ཆགས་པར་གྱུར་ཏོ། །ཇི་ཙམ་ན་བུད་མེད་བྱད་བཞིན་དང་ལང་ཚོས་རྒྱགས་པ་ཞིག་དགེ་སློང་གཞོན་ནུ་ཞིག་ལ་ཤིན་དུ་ཆགས་པས་དེ་ལ་ཆུ་བླངས་པ་དང༌། དེ་ཡང་དེ་ལ་ཆགས་པས་བཅིངས་པའི་སེམས་ཀྱིས་སླར་ལོག་ཀྱང་རྒྱུན་མ་བཅད་པར་
བླུགས་ཏེ། དེ་ཡང་དེ་ལ་རྟོག་བཞིན་འཐུངས་པ་ལ་ཆུ་དེ་གློར་སོང་ནས་ཤིའོ། །དོན་ཉུང་བའི་དགེ་སློང་རྣམས་སྨོད་པར་བྱེད། གཞོགས་འཕྱས་བྱེད། ཁ་ཟེར་བར་བྱེད་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། 
