<pb id="3.264b"/>
བཞིན་དུ་ཚུལ་ཤིང་ལེན་པའོ།།          །།འདུལ་བ་གཞི། <bampo n="1.79" zh="3.586"/>བམ་པོ་བདུན་བཅུ་དགུ་པ། ཆོས་མ་ཡིན་པས་ཚུལ་ཤིང་ལེན་པ་ཇི་ལྟ་བུ་ཞེ་ན། འདུལ་བ་དང་འཐུན་པ་མ་ཡིན་པས་ཚུལ་ཤིང་ལེན་པ་སྟེ། དེ་ལྟ་བུ་ནི་ཆོས་མ་ཡིན་པས་ཚུལ་ཤིང་
ལེན་པ་ཡིན་ནོ། །མི་མཐུན་པས་ཚུལ་ཤིང་ལེན་པ་ཇི་ལྟ་བུ་ཞེ་ན། དགེ་འདུན་མི་མཐུན་པས་ཚུལ་ཤིང་ལེན་པ་སྟེ། དེ་ལྟ་བུ་ནི་མི་མཐུན་པས་ཚུལ་ཤིང་ལེན་པ་ཡིན་ནོ། །ཆུང་བ་བས་ཀྱང་ཆུང་བས་ཚུལ་ཤིང་ལེན་པ་ཇི་ལྟ་བུ་ཞེ་ན། བསྡམ་
པར་བྱ་བར་དང་བཤགས་པར་བྱ་བ་ཡིན་ནོ་སྙམ་ནས་ཚུལ་ཤིང་ལེན་པ་སྟེ། དེ་ལྟ་བུ་ནི་ཆུང་བ་བས་ཀྱང་ཆུང་བས་ཚུལ་ཤིང་ལེན་པ་ཡིན་ནོ། །དབྱེ་བའི་བསམ་པས་ཚུལ་ཤིང་ལེན་པ་ཇི་ལྟ་བུ་ཞེ་ན། དབྱེ་བར་བྱེད་པའི་གཞི་བཅུ་བཞི་
ལས་དབྱེ་བར་བྱེད་པའི་གཞི་གང་ཡང་རུང་བ་ཞིག་ལེགས་པར་ཤིན་དུ་རབ་ཏུ་བཟུང་བ་དེ་ལྟ་བུ་ནི་དགེ་འདུན་དབྱེ་བའི་བསམ་པས་ཚུལ་ཤིང་ལེན་པ་ཡིན་ནོ། །སྦྱོར་བ་གཞན་དུ་མ་གྱུར་པས་ཚུལ་ཤིང་ལེན་པ་ཇི་ལྟ་བུ་ཞེ་ན། སྐམ་
ལ་གནས་པ་མ་ཡིན་པ་ནས་བཟུང་ནས་གནས་བརྟན་གྱིས་མ་ཡིན་པ་ཞེས་བྱ་བའི་བར་དུ་སྟེ། དེ་ལྟ་བུ་ནི་སྦྱོར་བ་གཞན་དུ་མ་གྱུར་པས་ཚུལ་ཤིང་ལེན་པ་ཡིན་ནོ། །རྟེན་ཁ་ལོ་བསྒྱུར་བ་དང་མི་སྟུན་པས་ཚུལ་ཤིང་ལེན་པ་ཇི་ལྟ་བུ་
ཞེ་ན། དགེ་སློང་མདོ་སྡེ་འཛིན་པ་དང༌། འདུལ་བ་འཛིན་པ་དང༌། མ་མོ་འཛིན་པར་གྱུར་པ་གང་དག་ཡིན་པ་དེ་དག་ནི་ཆོས་འདུལ་བ་འདི་ལ་རྟེན་དང་ཁ་ལོ་བསྒྱུར་བ་ཞེས་བྱ་སྟེ། དེ་རྣམས་ལ་མ་བརྟགས་པར་ཚུལ་ཤིང་ལེན་པ་
སྟེ། འདི་ལྟ་བུ་ནི་རྟེན་ཁ་ལོ་བསྒྱུར་བ་དང་མི་སྟུན་པས་ཚུལ་ཤིང་ལེན་པ་ཡིན་ནོ། །ཚུལ་ཤིང་བླངས་པས་དགེ་འདུན་བྱེ་བར་གྱུར་ཀྱང་ཅི་མ་རུང་སྙམ་པས་ཚུལ་ཤིང་ལེན་པ་ཇི་ལྟ་བུ་ཡིན་ཞེ་ན། ཚུལ་ཤིང་བླངས་པས་དགེ་འདུན་
བྱེ་བར་གྱུར་ཀྱང་ཅི་མ་རུང་ཞེས་དེ་སྙམ་དུ་བསམས་ནས་ཚུལ་ཤིང་ལེན་པ་སྟེ། དེ་ལྟ་བུ་ནི་ཚུལ་ཤིང་བླངས་པས་དགེ་འདུན་བྱེ་བར་གྱུར་ཀྱང་ཅི་མ་རུང་སྙམ་པས་ཚུལ་ཤིང་ལེན་པ་ཡིན་ནོ། །ཚུལ་ཤིང་བླངས་པས་དགེ་སློང་རབ་ཏུ་
<pb id="3.265a"/>
མང་པོ་ཆོས་མ་ཡིན་པར་གྱུར་ཀྱང་ཅི་མ་རུང་སྙམ་པས་ཚུལ་ཤིང་ལེན་པ་ཇི་ལྟ་བུ་ཞེ་ན། ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་པ་བླངས་ནས་འཇུག་པར་འགྱུར་ཡང་ཅི་མ་རུང་སྙམ་པས་ཚུལ་ཤིང་ལེན་པ་སྟེ། 
དེ་ལྟ་བུ་ནི་ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་པ་སྨྲ་བར་གྱུར་ཀྱང་ཅི་མ་རུང་སྙམ་པས་ཚུལ་ཤིང་ལེན་པ་ཡིན་ནོ། །ཚུལ་ཤིང་བླངས་པས་དགེ་འདུན་འབྱེ་བར་འགྱུར་བར་ཤེས་བཞིན་དུ་ཚུལ་ཤིང་ལེན་པ་ཇི་ལྟ་བུ་
ཞེ་ན། ཚུལ་ཤིང་བླངས་པས་དགེ་འདུན་འབྱེ་བར་འགྱུར་བར་ཤེས་ཤིང་དེ་ལྟར་བསམས་ནས་ཚུལ་ཤིང་ལེན་པ་སྟེ། དེ་ལྟ་བུ་ནི་ཚུལ་ཤིང་བླངས་པས་དགེ་འདུན་འབྱེ་བར་འགྱུར་བར་ཤེས་བཞིན་དུ་ཚུལ་ཤིང་ལེན་པ་ཡིན་ནོ། །
ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་པ་སྨྲ་བར་འགྱུར་བར་ཤེས་བཞིན་དུ་ཚུལ་ཤིང་ལེན་པ་ཇི་ལྟ་བུ་ཞེ་ན། ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་པ་བླངས་ནས་འཇུག་པར་འགྱུར་
བར་ཤེས་ཤིང་དེ་ལྟར་བསམས་ནས་ཚུལ་ཤིང་ལེན་པ་སྟེ། དེ་ལྟ་བུ་ནི་ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་པ་སྨྲ་བར་འགྱུར་བར་ཤེས་བཞིན་དུ་ཚུལ་ཤིང་ལེན་པ་སྟེ། འདི་དག་ནི་ཆོས་མ་ཡིན་པའི་ཚུལ་
ཤིང་ལེན་པ་བཅུ་ཡིན་ནོ། །ཆོས་ཀྱི་ཚུལ་ཤིང་ལེན་པ་བཅུ་གང་ཞེ་ན། ཆོས་ཀྱིས་ཚུལ་ཤིང་ལེན་པ་དང༌། འཐུན་པས་ཚུལ་ཤིང་ལེན་པ་དང༌། ཆུང་བ་བས་ཀྱང་ཆུང་བ་མ་ཡིན་པས་ཚུལ་ཤིང་ལེན་པ་དང༌། མི་འབྱེ་བའི་བསམ་
པས་ཚུལ་ཤིང་ལེན་པ་དང༌། སྦྱོར་བ་གཞན་དུ་འགྱུར་བས་ཚུལ་ཤིང་ལེན་པ་དང༌། རྟེན་ཁ་ལོ་བསྒྱུར་བ་དང་སྟུན་པས་ཚུལ་ཤིང་ལེན་པ་དང༌། ཚུལ་ཤིང་བླངས་པས་དགེ་འདུན་བྱེ་བར་མ་གྱུར་ཀྱང་ཅི་མ་རུང་སྙམ་པས་ཚུལ་
ཤིང་ལེན་པ་དང༌། ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་པ་སྨྲ་བར་མ་གྱུར་ཀྱང་ཅི་མ་རུང་སྙམ་པས་ཚུལ་ཤིང་ལེན་པ་དང༌། ཚུལ་ཤིང་བླངས་པས་དགེ་འདུན་འབྱེ་བར་མི་ཤེས་པས་ཚུལ་ཤིང་ལེན་པ་དང༌། 
<pb id="3.265b"/>
ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་པ་སྨྲ་བར་འགྱུར་བར་མི་ཤེས་པས་ཚུལ་ཤིང་ལེན་པ་ཡིན་ནོ། །ཆོས་ཀྱི་ཚུལ་ཤིང་ལེན་པ་ཇི་ལྟ་བུ་ཞེ་ན། འདུལ་བ་དང་འཐུན་པས་ཚུལ་ཤིང་ལེན་པ་སྟེ། དེ་ལྟ་བུ་ནི་
ཆོས་ཀྱི་ཚུལ་ཤིང་ལེན་པ་ཡིན་ནོ། །འཐུན་པས་ཚུལ་ཤིང་ལེན་པ་ཇི་ལྟ་བུ་ཞེ་ན། དགེ་འདུན་འཐུན་པས་ཚུལ་ཤིང་ལེན་པ་སྟེ། དེ་ལྟ་བུ་ནི་འཐུན་པས་ཚུལ་ཤིང་ལེན་པ་ཡིན་ནོ། །ཆུང་བ་བས་ཀྱང་ཆུང་བ་མ་ཡིན་པས་
ཚུལ་ཤིང་ལེན་པ་ཇི་ལྟ་བུ་ཞེ་ན། བསྡམ་པར་བྱ་བ་མ་ཡིན་པ་དང༌། བཤགས་པར་བྱ་བ་མ་ཡིན་ནོ་སྙམ་དུ་བསམས་ནས་ཚུལ་ཤིང་ལེན་པ་སྟེ། དེ་ལྟ་བུ་ནི་ཆུང་བ་བས་ཀྱང་ཆུང་བ་མ་ཡིན་པས་ཚུལ་ཤིང་ལེན་པ་ཡིན་ནོ། །
མི་འབྱེ་བའི་བསམ་པས་ཚུལ་ཤིང་ལེན་པ་ཇི་ལྟ་བུ་ཞེ་ན། འབྱེ་བར་བྱེད་བའི་གཞི་བཅུ་བཞི་ལས་འབྱེ་བར་བྱེད་པའི་གཞི་གང་ཡང་རུང་བ་ལེགས་པར་ཤིན་དུ་རབ་ཏུ་མ་བཟུང་བ་སྟེ། དེ་ལྟ་བུ་ནི་མི་འབྱེ་བའི་བསམ་
པས་ཚུལ་ཤིང་ལེན་པ་ཡིན་ནོ། །སྦྱོར་བ་གཞན་དུ་གྱུར་པས་ཚུལ་ཤིང་ལེན་པ་ཇི་ལྟ་བུ་ཞེ་ན། སྐམ་ལ་གནས་པ་ནས་བཟུང་ནས་གནས་བརྟན་གྱི་བར་གྱིས་ཏེ། དེ་ལྟ་བུ་ནི་སྦྱོར་བ་གཞན་དུ་གྱུར་པས་ཚུལ་ཤིང་ལེན་པ་ཡིན་ནོ། །
རྟེན་ཁ་ལོ་བསྒྱུར་བ་དང་སྟུན་པས་ཚུལ་ཤིང་ལེན་པ་ཇི་ལྟ་བུ་ཞེ་ན། དགེ་སློང་མདོ་སྡེ་འཛིན་པ་དང༌། འདུལ་བ་འཛིན་པ་དང༌། མ་མོ་འཛིན་པ་གང་དག་ཡིན་པ་དེ་དག་ནི་ཆོས་འདུལ་བ་འདི་ལ་རྟེན་དང་ཁ་ལོ་བསྒྱུར་བ་
ཞེས་བྱ་སྟེ། དེ་རྣམས་ལ་བརྟགས་ནས་ཚུལ་ཤིང་ལེན་པ་དེ་ལྟ་བུ་ནི་རྟེན་ཁ་ལོ་བསྒྱུར་བ་དང་སྟུན་པས་ཚུལ་ཤིང་ལེན་པ་ཡིན་ནོ། ཚུལ་ཤིང་བླངས་པས་དགེ་འདུན་བྱེ་བར་མ་གྱུར་ཀྱང་ཅི་མ་རུང་སྙམ་པས་ཚུལ་ཤིང་ལེན་པ་
ཇི་ལྟ་བུ་ཞེ་ན། ཚུལ་ཤིང་བླངས་པས་དགེ་འདུན་བྱེ་བར་གྱུར་ཀྱང་ཅི་མ་རུང་ཞེས་དེ་ལྟར་མི་སེམས་པས་ཚུལ་ཤིང་ལེན་པ་སྟེ། དེ་ལྟ་བུ་ནི་ཚུལ་ཤིང་བླངས་པས་དགེ་འདུན་བྱེ་བར་མ་གྱུར་ཀྱང་ཅི་མ་རུང་སྙམ་པས་ཚུལ་ཤིང་
<pb id="3.266a"/>
ལེན་པ་ཡིན་ནོ། །ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་པ་སྨྲ་བར་མ་གྱུར་ཀྱང་ཅི་མ་རུང་སྙམ་པས་ཚུལ་ཤིང་ལེན་པ་ཇི་ལྟ་བུ་ཞེ་ན། ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་
པ་བླངས་ཏེ་འཇུག་པར་མ་གྱུར་ཀྱང་ཅི་མ་རུང་སྙམ་པས་ཚུལ་ཤིང་ལེན་པ་སྟེ། དེ་ལྟ་བུ་ནི་ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་པ་སྨྲ་བར་མ་གྱུར་ཀྱང་ཅི་མ་རུང་སྙམ་པས་ཚུལ་ཤིང་ལེན་པ་ཡིན་ནོ། །
ཚུལ་ཤིང་བླངས་པས་དགེ་འདུན་འབྱེ་བར་འགྱུར་བར་མི་ཤེས་པས་ཚུལ་ཤིང་ལེན་པ་ཇི་ལྟ་བུ་ཞེ་ན། ཚུལ་ཤིང་བླངས་པས་དགེ་འདུན་འབྱེ་བར་འགྱུར་བར་མི་ཤེས་ཤིང་དེ་ལྟར་མི་སེམས་པས་ཚུལ་ཤིང་ལེན་པ་སྟེ། 
དེ་ལྟ་བུ་ནི་ཚུལ་ཤིང་བླངས་པས་དགེ་འདུན་འབྱེ་བར་འགྱུར་བར་མི་ཤེས་པས་ཚུལ་ཤིང་ལེན་པ་ཡིན་ནོ། །ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་པ་སྨྲ་བར་འགྱུར་བར་མི་ཤེས་པས་ཚུལ་ཤིང་ལེན་པ་ཇི་ལྟ་བུ་ཞེ་ན། 
ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་པ་བླངས་ནས་སྤྱོད་པར་མི་ཤེས་ཤིང་དེ་ལྟར་མི་སེམས་པས་ཚུལ་ཤིང་ལེན་པ་སྟེ། དེ་ལྟ་བུ་ནི་ཚུལ་ཤིང་བླངས་པས་དགེ་སློང་རབ་ཏུ་མང་པོ་ཆོས་མ་ཡིན་པ་སྨྲ་བར་འགྱུར་བར་
མི་ཤེས་པས་ཚུལ་ཤིང་ལེན་པ་སྟེ། འདི་ནི་ཆོས་ཀྱི་ཚུལ་ཤིང་ལེན་པ་བཅུ་ཡིན་ནོ། །ངས་དགེ་སློང་ཚུལ་ཤིང་འདྲིམ་པའི་ཀུན་དུ་སྤྱོད་པའི་ཆོས་བཅའ་བར་བྱ་སྟེ། དགེ་སློང་ཚུལ་ཤིང་འདྲིམ་པས་ཚུལ་ཤིང་རྣམ་
པ་གཉིས་བཤམ་པར་བྱ་སྟེ། ཆོས་ཀྱི་ཚུལ་ཤིང་དང༌། ཆོས་མ་ཡིན་པའི་ཚུལ་ཤིང་ངོ༌། །ཆོས་ཀྱི་ཚུལ་ཤིང་རྣམས་ནི་ཡ་ཡོ་མེད་པ། ཀྱག་ཀྱོག་མེད་པ། ཀྱར་ཀྱོར་མེད་པ། ཁ་དོག་བཟང་བ། རེག་ན་བདེ་བར་བྱའོ། །
ཆོས་མ་ཡིན་པའི་ཚུལ་ཤིང་རྣམས་ནི་ཡ་ཡོ་དང༌། ཀྱག་ཀྱོག་དང༌། ཀྱར་ཀྱོར་དང༌། ཁ་དོག་ངན་པ་དང༌། རེག་ན་མི་བདེ་བར་བྱའོ། །དེ་ནས་དགེ་སློང་ཚུལ་ཤིང་འདྲིམ་པས་ལག་པ་གཡས་པས་ཆོས་ཀྱི་ཚུལ་ཤིང་རྣམས་
<pb id="3.266b"/>
བླངས་ལ་གཡོན་པས་ཆོས་མ་ཡིན་པའི་ཚུལ་ཤིང་རྣམས་བླངས་ནས་དགེ་འདུན་གྱིས་གནས་བརྟན་གྱི་མདུན་དུ་འདུག་སྟེ། ཆོས་ཀྱི་ཚུལ་ཤིང་རྣམས་ཀྱི་བསྔགས་པ་དང༌། ཆོས་མ་ཡིན་པའི་ཚུལ་ཤིང་རྣམས་ཀྱི་བསྔགས་པ་
མ་ཡིན་པ་བརྗོད་པར་བྱ་སྟེ། གནས་བརྟན་འདི་དག་ནི་ཆོས་ཀྱི་ཚུལ་ཤིང་ལགས་ཏེ། ཡ་ཡོ་མ་མཆིས་པ། ཀྱག་ཀྱོག་མ་མཆིས་པ། ཀྱར་ཀྱོར་མ་མཆིས་པ། ཁ་དོག་བཟང་བ། རེག་ན་བདེ་བ་ལགས་ཀྱིས་བཞེས་
ཤིག །འདི་དག་ནི་ཆོས་མ་ཡིན་པའི་ཚུལ་ཤིང་ལགས་ཏེ། ཡ་ཡོ་དང་ཀྱག་ཀྱོག་དང༌། ཀྱར་ཀྱོར་དང༌། ཁ་དོག་ངན་ལ་རེག་ན་མི་བདེ་བ་ལགས་ན་བཞེས་ཤིག །གལ་ཏེ་ཆོས་མ་ཡིན་པའི་ཚུལ་ཤིང་གང་ན་བ་དེ་
ལོགས་སུ་ལག་པ་ཟེད་ན་ཚིག་དང་པོ་ལ་ཡང་སྦྱིན་པར་མི་བྱ། གཉིས་པ་ལ་ཡང་སྦྱིན་པར་མི་བྱ། གསུམ་པ་ལ་སྦྱིན་པར་བྱ་སྟེ། དགེ་འདུན་གྱི་གནས་བརྟན་གྱིས་འདུལ་བ་དང་འགལ་བའི་ཉེས་བྱས་ཀྱི་ལྟུང་བ་
བཤགས་པར་བྱའོ། །དེ་བཞིན་དུ་དགེ་འདུན་གསར་བུའི་བར་གྱི་མདུན་དུ་འདུག་ནས་ཆོས་ཀྱི་ཚུལ་ཤིང་རྣམས་ཀྱི་བསྔགས་པ་དང༌། ཆོས་མ་ཡིན་པའི་ཚུལ་ཤིང་རྣམས་ཀྱི་བསྔགས་པ་མ་ཡིན་པ་བརྗོད་པར་བྱ་སྟེ། 
འདི་དག་ནི་ཆོས་ཀྱི་ཚུལ་ཤིང་ལགས་ཏེ། ཡ་ཡོ་མ་མཆིས་པ། ཀྱག་ཀྱོག་མ་མཆིས་པ། ཀྱར་ཀྱོར་མ་མཆིས་པ། ཁ་དོག་བཟང་བ། རེག་ན་བདེ་བ་ལགས་ཀྱིས་བཞེས་ཤིག །འདི་དག་ནི་ཆོས་མ་ཡིན་པའི་ཚུལ་
ཤིང་ལགས་ཏེ། ཡ་ཡོ་དང༌། ཀྱག་ཀྱོག་དང༌། ཀྱར་ཀྱོར་དང༌། ཁ་དོག་ངན་པ། རེག་ན་མི་བདེ་བ་ལགས་ན་བཞེས་ཤིག །གལ་ཏེ་ཆོས་མ་ཡིན་པའི་ཚུལ་ཤིང་གང་ན་བ་དེ་ལོགས་སུ་ལག་པ་ཟེད་ན་ཚིག་དང་པོ་ལ་
སྦྱིན་པར་མི་བྱ། གཉིས་པ་ལ་སྦྱིན་པར་མི་བྱ། གསུམ་པ་ལ་སྦྱིན་པར་བྱ་སྟེ། དེ་བཞིན་དུ་དགེ་འདུན་གསར་བུས་འདུལ་བ་དང་འགལ་བའི་ཉེས་བྱས་ཀྱི་ལྟུང་བ་བཤགས་པར་བྱའོ། །གལ་ཏེ་ཆོས་ཀྱི་ཚུལ་ཤིང་
<pb id="3.267a"/>
ཉུང་བར་གྱུར་ན་ཀུན་ཤེས་ཀཽཎྜི་ནྱའི་ཚུལ་ཤིང་བླང་བར་བྱའོ། །གལ་ཏེ་ཆོས་ཀྱི་ཚུལ་ཤིང་གཅིག་གིས་ལྷག་པར་གྱུར་ན་ཡང་དེ་ལྟ་ན་འདི་ལྟ་སྟེ་ཆོས་ཀྱིས་རྩོད་པ་དེ་ཉེ་བར་ཞི་བ་ཡིན་ནོ། །དེ་ལྟར་རྩོད་པ་དེ་ཞི་བར་བྱས་པ་ལ་
གལ་ཏེ་འགའ་ཞིག་སྐྱོ་སྔོགས་བྱེད་ན་ལྟུང་བྱེད་དུ་འགྱུར་རོ། །དེ་བཞིན་དུ་གལ་ཏེ་ཆོས་མ་ཡིན་པའི་ཚུལ་ཤིང་གཅིག་གིས་ལྷག་པར་གྱུར་ན་ཡང་དེ་ལྟ་ན་འདི་ལྟ་སྟེ་ཆོས་མ་ཡིན་པས་རྩོད་པ་དེ་ཞི་བར་བྱས་པ་ཡིན་ནོ། །དེ་ལྟར་
རྩོད་པ་དེ་ཞི་བར་བྱས་པ་ལ་འགའ་ཞིག་སྐྱོ་སྔོགས་བྱེད་ན་ཉེས་བྱས་སུ་འགྱུར་རོ། །དེ་ལྟར་ན་གང་ཚུལ་ཤིང་མང་པོ་བླངས་པས་རྩོད་པ་ཞི་བར་བྱེད་པ་ཡིན་ཞིང༌། དེ་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ། 
གང་ཚུལ་ཤིང་མང་པོ་བླང་བའི་རྩོད་པ་ཞི་བར་བྱེད་པས་དུལ་བ་དང༌། ཞི་བ་དང༌། ཉེ་བར་ཞི་བ་ཡིན་ནོ། །དགེ་སློང་དག་འགྱེད་པའི་རྩོད་པ་ལ་རྩོད་བ་ཞི་བར་བྱེད་པ་གཉིས་ཀྱིས་དུལ་བར་བྱ། ཞི་བར་བྱ། ཉེ་བར་ཞི་བར་
བྱ་བ་ནི་འདི་ལྟ་སྟེ། མངོན་སུམ་དུ་འདུལ་བར་འོས་པ་དང༌། གང་ཚུལ་ཤིང་མང་པོ་བླང་བས་སོ། །དགེ་སློང་དག་གདམས་ངག་མེད་པའི་རྩོད་པ་ལ་རྩོད་པ་ཞི་བར་བྱེད་པའི་ཆོས་གསུམ་གྱིས་དུལ་བར་བྱ། ཞི་བར་བྱ། 
ཉེ་བར་ཞི་བར་བྱའོ། །གསུམ་གང་ཞེ་ན། མངོན་སུམ་དུ་འདུལ་བ་དང༌། དྲན་པས་འདུལ་བ་དང༌། མ་མྱོས་པས་འདུལ་བའོ། །དགེ་སློང་དག་ཇི་ལྟར་ན་མངོན་སུམ་གྱིས་འདུལ་བ་ནི་རྩོད་པ་ཞི་བར་བྱེད་པ་ཡིན། ཇི་ལྟར་
ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ། མངོན་སུམ་དུ་འདུལ་བའི་རྩོད་པ་ཞི་བར་བྱེད་པས་དུལ་བ་དང༌། ཞི་བ་དང༌། ཉེ་བར་ཞི་བ་ཡིན་ཞེ་ན། སྐམ་ལ་གནས་པ་ནས་བཟུང་ནས་གནས་བརྟན་གྱི་བར་གྱིས་
གོང་མ་བཞིན་དུ་སྟེ། དགེ་སློང་དག་དེ་ལྟར་ན་མངོན་སུམ་དུ་འདུལ་བ་ནི་རྩོད་པ་ཞི་བར་བྱེད་པ་ཡིན་ཞིང༌། དེ་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ། མངོན་སུམ་དུ་འདུལ་བའི་རྩོད་པ་ཞི་བར་བྱེད་པས་དུལ་
<pb id="3.267b"/>
བ་དང༌། ཞི་བ་དང༌། ཉེ་བར་ཞི་བ་ཡིན་ནོ། །དགེ་སློང་དག་ཇི་ལྟར་ན་དྲན་པས་འདུལ་བ་ནི་རྩོད་པ་ཞི་བར་བྱེད་པ་ཡིན། ཇི་ལྟར་ན་འདི་ན་ཁ་ཅིག་རྩོད་པ་རྣམས་འདི་ལྟ་སྟེ། དྲན་པས་འདུལ་བའི་རྩོད་པ་ཞི་བར་བྱེད་པས་
དུལ་བ་དང༌། ཞི་བ་དང༌། ཉེ་བར་ཞི་བ་ཡིན་ཞེ་ན། དཔེར་ན་ཚེ་དང་ལྡན་པ་གྱད་བུ་ནོར་ལ་དགེ་སློང་མ་མཛའ་མོས་མི་བདེན་པས་སྐུར་པ་བཏབ་པ་དེ་ལ་དགེ་སློང་རྣམས་གླེང་བར་བྱེད་དེ། གཞི་དེས་གླེང་བ་ན་ངོ་ཚའོ་ཞེས་
བྱ་བའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཀྱིས་གྱད་བུ་ནོར་དང༌། གཞན་ཡང་དེ་ལྟ་བུ་དང་འཐུན་པ་སུ་ཡང་རུང་བ་ལ་
དྲན་པས་འདུལ་བར་འོས་པ་བྱིན་ཅིག །སྦྱིན་པ་ནི་འདི་ལྟར་སྦྱིན་པར་བྱ་སྟེ། གནས་མལ་བཤམས་ལ་གཎ་ཌཱི་བརྡུངས་ནས་དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ལ་དགེ་འདུན་ཐམས་ཅད་ཚོགས་
ཤིང་འཐུན་པར་གྱུར་པ་དང་གྱད་བུ་ནོར་གྱིས་བླ་གོས་ཕྲག་པ་གཅིག་ཏུ་གཟར་ཏེ། རྒན་རིམས་ཇི་ལྟ་བ་བཞིན་དུ་འདུད་པ་བྱས་ལ་རྒན་པའི་མཐར་ཙོག་ཙོག་པོར་འདུག་ནས་ཐལ་མོ་སྦྱར་ཏེ་ཚིག་འདི་སྐད་ཅེས། 
དགེ་འདུན་བཙུན་པ་རྣམས་གསན་དུ་གསོལ། བདག་གྱད་བུ་ནོར་ལ་དགེ་སློང་མ་མཛའ་མོས་མི་བདེན་པས་སྐུར་པ་བཏབ་པས་བདག་ལ་དགེ་སློང་རྣམས་གཞི་དེས་གླེང་བར་བགྱིད་དེ། བདག་ལ་གཞི་དེས་
གླེང་བར་བགྱིད་པ་དགེ་འདུན་ལ་དྲན་པས་འདུལ་བ་གསོལ་ན། དགེ་འདུན་བཙུན་པ་ཐུགས་བརྩེ་བ་ཅན་ཐུགས་བརྩེ་བས་ཉེ་བར་བཟུང་སྟེ། བདག་གྱད་བུ་ནོར་ལ་དྲན་པས་འདུལ་བ་སྩལ་དུ་གསོལ། དེ་སྐད་ལན་གཉིས་
ལན་གསུམ་དུ་བརྗོད་པར་བྱའོ། །དེ་ནས་དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་གསོལ། གྱད་བུ་ནོར་འདི་ལ་དགེ་སློང་མ་མཛའ་མོས་མི་བདེན་པས་
<pb id="3.268a"/>
སྐུར་པ་བཏབ་པས་འདི་ལ་དགེ་སློང་རྣམས་གཞི་དེས་གླེང་བར་བགྱིད་དེ། འདི་ལ་གཞི་དེས་གླེང་བར་བགྱིད་པ་དགེ་འདུན་ལས་དྲན་པས་འདུལ་བ་གསོལ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་
ན་དགེ་འདུན་གྱིས་གནང་བར་མཛོད་ཅིག་དང༌། འདི་ལྟར་དགེ་འདུན་གྱིས་གྱད་བུ་ནོར་ལ་དྲན་པས་འདུལ་བ་སྩོལ་བར་མཛད་དོ། །འདི་ནི་གསོལ་བའོ། །ལས་བྱ་བ་ནི། དགེ་འདུན་བཙུན་པ་རྣམས་གསན་དུ་གསོལ། གྱད་བུ་
ནོར་འདི་ལ་དགེ་སློང་མ་མཛའ་མོས་མི་བདེན་པས་སྐུར་པ་བཏབ་པས་འདི་ལ་དགེ་སློང་རྣམས་གཞི་དེས་གླེང་བར་བགྱིད་དེ། འདི་ལ་གཞི་དེས་གླེང་བར་བགྱིད་པ་ན་དགེ་འདུན་ལས་དྲན་པས་འདུལ་བ་གསོལ་ཏེ། དེའི་སླད་དུ་དགེ་
འདུན་གྱིས་གྱད་བུ་ནོར་ལ་དྲན་པས་འདུལ་བ་སྩོལ་བར་མཛད་ན། ཚེ་དང་ལྡན་པ་གང་དག་གྱད་བུ་ནོར་ལ་དྲན་པས་འདུལ་བ་སྩོལ་བར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག ། 
དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་གྱད་བུ་ནོར་ལ་དྲན་པས་འདུལ་བ་སྩལ་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ནོ། །ཆོས་མ་ཡིན་པའི་དྲན་པས་འདུལ་བ་སྦྱིན་པ་གསུམ་དང༌། ཆོས་ཀྱི་
གསུམ་མོ། །ཆོས་མ་ཡིན་པའི་དྲན་པས་འདུལ་བ་སྦྱིན་པ་གསུམ་གང་ཞེ་ན། འདི་ལྟ་སྟེ་དགེ་སློང་ཕས་ཕམ་པའི་ལྟུང་བ་བྱུང་བ་དེ་ལ་དགེ་སློང་རྣམས་གཞི་དེས་གླེང་བར་བྱེད་ཅིང༌། དེ་ལ་གཞི་དེས་གླེང་བར་བྱེད་པ་ན་དགེ་འདུན་ལས་དྲན་
པས་འདུལ་བ་གསོལ་ཏེ། དེ་ལ་དགེ་འདུན་གྱིས་དྲན་པས་འདུལ་བ་སྦྱིན་པ་ནི་ཆོས་མ་ཡིན་པའི་དྲན་པས་འདུལ་བ་སྦྱིན་པ་ཡིན་ཏེ། དེ་ཅིའི་ཕྱིར་ཞེ་ན། དེ་ནི་བསྙིལ་བར་འོས་པའི་ཕྱིར་རོ། །འདི་ལྟ་སྟེ་དགེ་སློང་དགེ་འདུན་ལྷག་མ་དང༌། 
ལྟུང་བྱེད་དང༌། སོ་སོར་བཤགས་པ་དང༌། ཉེས་བྱས་ཀྱི་ལྟུང་བ་བྱུང་བ་དེ་ལ་དགེ་སློང་རྣམས་གཞི་དེས་གླེང་བར་བྱེད་ཅིང༌། དེ་ལ་གཞི་དེས་གླེང་བར་བྱེད་པ་ན་དགེ་འདུན་ལས་དྲན་པས་འདུལ་བ་གསོལ་ཏེ། དགེ་འདུན་གྱིས་དེ་ལ་
<pb id="3.268b"/>
དྲན་པས་འདུལ་བ་སྦྱིན་པ་ནི་ཆོས་མ་ཡིན་པའི་དྲན་པས་འདུལ་བ་སྦྱིན་པ་ཡིན་ཏེ། དེ་ཅིའི་ཕྱིར་ཞེ་ན། དེ་ནི་བཤགས་པར་འོས་པའི་ཕྱིར་རོ། །འདི་ལྟ་སྟེ་དགེ་སློང་བྱེ་མ་སྐྱེས་སྨྱོས། སེམས་འཁྲུགས། ཚོར་བས་ཉེན་ཏེ་སྒྲེན་མོར་བྱུང་ནས་དགེ་སྦྱོང་གི་
ཚུལ་མ་ཡིན་པ། རྗེས་སུ་མཐུན་པ་མ་ཡིན་པ་མང་དུ་སྤྱད། སྨྲས་བརྩལ་ནས་ཁ་ཆུ་ཟགས། མིག་དགྲད། བཞིན་གྱུར་ཏེ་གཉིད་ཀྱིས་མ་ལོག་པར་གཉིད་ཀྱིས་ལོག་གོ་སྙམ་དུ་ཤེས། ཕ་རོལ་གྱིས་མ་སྨྲས་པར་སྨྲས་སོ་སྙམ་དུ་ཤེས་སོ། །དུས་
གཞན་ཞིག་ན་དེས་རང་གི་སེམས་སླར་སོར་ཆུད་པ་དང༌། དེ་ལ་གཞི་དེས་དགེ་སློང་རྣམས་གླེང་བར་བྱེད་ཅིང༌། དེ་ལ་གཞི་དེས་གླེང་བར་བྱེད་པ་ན་དགེ་འདུན་ལས་དྲན་པས་འདུལ་བ་གསོལ་ཏེ། དགེ་འདུན་གྱིས་དེ་ལ་དྲན་པས་འདུལ་བ་སྦྱིན་པ་ནི་
ཆོས་མ་ཡིན་པའི་དྲན་པས་འདུལ་བ་སྦྱིན་པ་ཡིན་ཏེ། དེ་ཅིའི་ཕྱིར་ཞེ་ན། དེ་ནི་མ་མྱོས་པས་འདུལ་བར་འོས་པའི་ཕྱིར་རོ། །འདི་ལྟ་སྟེ་དགེ་སློང་གཞི་ལྡན་དགེ་འདུན་གྱི་ནང་དུ་ལྟུང་བ་ཉིད་ཤེས་པ་ལས་བརྗེད་ནས་ཕྱིས་དྲན་ཏེ་ཤེས་པ་ལས་ཀྱང་
བརྗེད་པ་དང༌། དགེ་འདུན་གྱིས་དེ་ལ་དྲན་པས་འདུལ་བ་སྦྱིན་པ་ནི་ཆོས་མ་ཡིན་པའི་དྲན་པས་འདུལ་བ་སྦྱིན་པ་ཡིན་ཏེ། དེ་ཅིའི་ཕྱིར་ཞེ་ན། དེ་ནི་དེའི་ངོ་བོ་ཉིད་ཚོལ་དུ་གཞུག་པར་འོས་པའི་ཕྱིར་ཏེ། འདི་དག་ནི་ཆོས་མ་ཡིན་པའི་དྲན་པས་
འདུལ་བ་སྦྱིན་པ་གསུམ་ཡིན་ནོ། །ཆོས་ཀྱི་དྲན་པས་འདུལ་བ་སྦྱིན་པ་གསུམ་གང་ཞེ་ན། འདི་ལྟ་སྟེ། གྱད་བུ་ནོར་ལ་དགེ་སློང་མ་མཛའ་མོས་མི་བདེན་པས་སྐུར་བ་བཏབ་པ་དེ་ལ་དགེ་སློང་རྣམས་གཞི་དེས་གླེང་བར་བྱེད་ཅིང༌། 
དེ་ལ་གཞི་དེས་གླེང་བར་བྱེད་པ་ན་དགེ་འདུན་ལ་དྲན་པས་འདུལ་བ་གསོལ་ཏེ། དགེ་འདུན་གྱིས་དེ་ལ་དྲན་པས་འདུལ་བ་སྦྱིན་པ་ནི་ཆོས་ཀྱི་དྲན་པས་འདུལ་བ་སྦྱིན་པ་ཡིན་ནོ། །འདི་ལྟ་སྟེ་དགེ་སློང་ཞིག་ལ་ལྟུང་བ་གཞན་ཁོ་ན་ཞིག་བྱུང་
བར་གྱུར་པ་དེ་ལ་དགེ་སློང་རྣམས་ཀྱིས་གཞི་གཞན་གྱིས་གླེང་བར་བྱེད་ཅིང༌། དེ་ལ་གཞི་དེས་གླེང་བར་བྱེད་པ་ན་དགེ་འདུན་ལས་དྲན་པས་འདུལ་བ་གསོལ་ཏེ། དགེ་འདུན་གྱིས་དེ་ལ་དྲན་པས་འདུལ་བ་སྦྱིན་པ་ནི་ཆོས་ཀྱི་དྲན་པས་
<pb id="3.269a"/>
འདུལ་བ་སྦྱིན་པ་ཡིན་ནོ། །འདི་ལྟ་སྟེ་དགེ་སློང་ཞིག་ལྟུང་བ་བྱུང་བར་གྱུར་ལ་དེས་དེ་དགེ་སློང་གི་མདུན་དུ་བཤགས་པ་བྱིན་གྱིས་བརླབས་པར་གྱུར་པ་དེ་ལ་དགེ་སློང་རྣམས་གཞི་དེས་གླེང་བར་བྱེད་ཅིང༌། དེ་ལ་གཞི་དེས་
གླེང་བར་བྱེད་པ་ན། དགེ་འདུན་ལས་དྲན་པས་འདུལ་བ་གསོལ་ཏེ། དགེ་འདུན་གྱིས་དེ་ལ་དྲན་པས་འདུལ་བ་སྦྱིན་པ་ནི་ཆོས་ཀྱི་དྲན་པས་འདུལ་བ་སྦྱིན་པ་ཡིན་ཏེ། གསུམ་པོ་འདི་དག་ནི་ཆོས་ཀྱི་དྲན་པས་འདུལ་བ་སྦྱིན་པ་
ཡིན་ནོ། །དགེ་སློང་དག་དེ་ལྟར་ན་དྲན་པས་འདུལ་བར་འོས་པ་ནི་རྩོད་པ་ཞི་བར་བྱེད་པ་ཡིན་ཞིང༌། དེ་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ། དྲན་པས་འདུལ་བར་འོས་པའི་རྩོད་པ་ཞི་བར་བྱེད་པས་དུལ་བ་དང་
ཞི་བ་དང༌། ཉེ་བར་ཞི་བ་ཡིན་ནོ། །དགེ་སློང་དག་ཇི་ལྟར་ན་མ་མྱོས་པས་འདུལ་བར་འོས་པ། རྩོད་པ་ཞི་བར་བྱེད་པ་ཡིན། ཇི་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ། མ་མྱོས་པས་འདུལ་བར་འོས་བའི་
རྩོད་པ་ཞི་བར་བྱེད་པས་དུལ་བ་དང༌། ཞི་བ་དང༌། ཉེ་བར་ཞི་བ་ཡིན་ཞེ་ན། འདི་ལྟ་སྟེ། དགེ་སློང་བྱེ་མ་སྐྱེས་སྨྱོས། སེམས་འཁྲུགས། ཚོར་བས་ཉེན་ནས་སྒྲེན་མོར་བྱུང་སྟེ་དགེ་སྦྱོང་གི་ཚུལ་མ་ཡིན་པ། རྗེས་སུ་འཐུན་པ་
མ་ཡིན་པ་མང་དུ་སྤྱད་སྨྲས། བརྩལ་ནས་ཁ་ཆུ་ཟག །མིག་གྱུར། བཞིན་གྱུར་ཏེ་གཉིད་ཀྱིས་མ་ལོག་པར་གཉིད་ཀྱིས་ལོག་གོ་སྙམ་དུ་ཤེས། ཕ་རོལ་གྱིས་མ་སྨྲས་པར་སྨྲས་སོ་སྙམ་དུ་ཤེས་སོ། །དུས་གཞན་
ཞིག་ན་དེས་རང་གི་སེམས་སོར་ཆུད་པ་དང༌། དེ་ལ་དགེ་སློང་རྣམས་གཞི་དེས་གླེང་བར་བྱེད་དེ། དེ་ལ་གཞི་དེས་གླེང་བར་བྱེད་པ་ན་དགེ་འདུན་ལ་མ་མྱོས་པས་འདུལ་བ་གསོལ་བའི་སྐབས་དེ་དགེ་སློང་རྣམས་ཀྱིས་
བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཀྱིས་དགེ་སློང་བྱེ་མ་སྐྱེས་དང༌། གཞན་ཡང་དེ་ལྟ་བུ་དང་འཐུན་པ་སུ་ཡང་རུང་བ་ལ་མ་མྱོས་པས་འདུལ་བ་བྱིན་ཅིག །སྦྱིན་པ་ནི་
<pb id="3.269b"/>
འདི་ལྟར་བྱ་སྟེ། གནས་མལ་བཤམས་ལ་གཎ་ཌཱི་བརྡུངས་ཏེ། དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ལ། དགེ་འདུན་ཐམས་ཅད་ཚོགས་ཤིང་འཐུན་པར་གྱུར་པ་དང༌། དགེ་སློང་བྱེ་མ་སྐྱེས་ཀྱིས་བླ་
གོས་ཕྲག་པ་གཅིག་ཏུ་གཟར་ཏེ། རྒན་པ་ཇི་ལྟ་བ་བཞིན་དུ་འདུད་པ་བྱས་ལ་རྒན་པའི་མཐར་ཙོག་ཙོག་པོར་འདུག་སྟེ་ཐལ་མོ་སྦྱར་ལ་ཚིག་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་
བྱེ་མ་སྐྱེས་སྨྱོས། སེམས་འཁྲུགས། ཚོར་བས་ཉེན་ནས་སྒྲེན་མོར་བྱུང་སྟེ་དགེ་སྦྱོང་གི་ཚུལ་མ་ཡིན་པ། རྗེས་སུ་འཐུན་པ་མ་ཡིན་པ་མང་དུ་སྤྱད། སྨྲས། བརྩལ་ནས་ཁ་ཆུ་ཟགས། མིག་གྱུར། བཞིན་གྱུར་ཏེ། གཉིད་ཀྱིས་མ་
ལོག་པར་གཉིད་ཀྱིས་ལོག་གོ་སྙམ་དུ་འཚལ། ཕ་རོལ་གྱིས་མ་སྨྲས་པར་སྨྲས་སོ་སྙམ་དུ་འཚལ་བ་ལས་དུས་གཞན་ཞིག་ན་བདག་སེམས་སོར་ཆུད་པ་དང་བདག་ལ་དགེ་སློང་རྣམས་གཞི་དེས་གླེང་བར་བགྱིད་ཅིང༌། བདག་ལ་གཞི་
དེས་གླེང་བར་བགྱིད་པ་དགེ་འདུན་ལ་མ་མྱོས་པས་འདུལ་བ་གསོལ་ན། དགེ་འདུན་བཙུན་པ་རྣམས་ཐུགས་བརྩེ་བ་ཅན་ཐུགས་བརྩེ་བ་ཉེ་བར་བཟུང་སྟེ། བདག་དགེ་སློང་བྱེ་མ་སྐྱེས་ལ་མ་མྱོས་པས་འདུལ་བ་སྩལ་དུ་གསོལ། 
དེ་སྐད་ལན་གཉིས་ལན་གསུམ་དུ་བརྗོད་པར་བྱའོ། །དེ་ནས་དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་བྱེ་མ་སྐྱེས་འདི་མྱོས། སེམས་འཁྲུགས། 
ཚོར་བས་ཉེན་ནས་སྒྲེན་མོར་བྱུང་སྟེ་དགེ་སྦྱོང་གི་ཚུལ་མ་ལགས་པ། རྗེས་སུ་མཐུན་པ་མ་ལགས་པ་མང་དུ་སྤྱད། སྨྲས། བརྩལ་ནས་ཁ་ཆུ་ཟགས། མིག་གྱུར། བཞིན་གྱུར་ཏེ་གཉིད་ཀྱིས་མ་ལོག་པར་གཉིད་ཀྱིས་ལོག་
གོ་སྙམ་དུ་འཚལ། ཕ་རོལ་ཀྱིས་མ་སྨྲས་པར་སྨྲས་སོ་སྙམ་དུ་འཚལ་བ་ལས་དུས་གཞན་ཞིག་ན་འདིས་རང་གི་སེམས་སོར་ཆུད་པ་དང་འདི་ལ་དགེ་སློང་རྣམས་གླེང་བར་བགྱིད་ཅིང༌། འདི་ལ་གཞི་དེས་གླེང་བར་བགྱིད་པ་དགེ་
<pb id="3.270a"/>
འདུན་ལ་མ་མྱོས་པས་འདུལ་བ་གསོལ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དེའི་སླད་དུ་དགེ་འདུན་གྱིས་དགེ་སློང་བྱེ་མ་སྐྱེས་ལ་མ་སྨྱོས་པའི་འདུལ་བ་སྩོལ་བར་
མཛད་དོ། །འདི་ནི་གསོལ་བའོ། །ལས་བྱ་བ་ནི། དགེ་འདུན་བཙུན་པ་རྣམས་གསན་དུ་གསོལ་དགེ་སློང་བྱེ་མ་སྐྱེས་འདི་མྱོས། སེམས་འཁྲུགས། ཚོར་བས་ཉེན་ནས་སྒྲེན་མོར་བྱུང་སྟེ་དགེ་སྦྱོང་གི་ཚུལ་མ་ལགས་པ། རྗེས་སུ་
འཐུན་པ་མ་ལགས་པ་མང་དུ་སྤྱད། སྨྲས། བརྩལ་ནས་ཁ་ཆུ་ཟགས། མིག་གྱུར། བཞིན་གྱུར་ཏེ་གཉིད་ཀྱིས་མ་ལོག་པར་གཉིད་ཀྱིས་ལོག་གོ་སྙམ་དུ་འཚལ། ཕ་རོལ་གྱིས་མ་སྨྲས་པར་སྨྲས་སོ་སྙམ་དུ་འཚལ་བ་ལས་དུས་གཞན་
ཞིག་ན་འདིས་རང་གི་སེམས་སོར་ཆུད་པ་དང་འདི་ལ་དགེ་སློང་རྣམས་གཞི་དེས་གླེང་བར་བགྱིད་ཅིང༌། འདི་ལ་གཞི་དེས་གླེང་བར་བགྱིད་པ་དགེ་འདུན་ལས་མ་མྱོས་པས་འདུལ་བ་གསོལ་ཏེ། དེའི་སླད་དུ་དགེ་འདུན་གྱིས་དགེ་སློང་བྱེ་
མ་སྐྱེས་ལ་མ་མྱོས་པས་འདུལ་བ་སྩལ་བར་མཛད་ན། ཚེ་དང་ལྡན་པ་གང་དག་དགེ་སློང་བྱེ་མ་སྐྱེས་ལ་མ་མྱོས་པས་འདུལ་བ་སྩོལ་བར་མཛད་པར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག ། 
དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས། དགེ་སློང་བྱེ་མ་སྐྱེས་ལ་མ་མྱོས་པས་འདུལ་བ་སྩལ་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །ཆོས་མ་ཡིན་པའི་མ་མྱོས་པས་འདུལ་བར་འོས་པ་སྦྱིན་པ་
གཅིག་དེ་ལ་ཆོས་ཀྱི་གཅིག་གོ། །ཆོས་མ་ཡིན་པའི་གཅིག་གང་ཞེ་ན། འདི་ལྟ་སྟེ། དགེ་སློང་མ་སྨྱོས་པར་བདག་ནི་སྨྱོས་སོ། །སེམས་མ་འཁྲུགས་པར་སེམས་འཁྲུགས་སོ་སྙམ་དུ་ཤེས་པ་དང༌། དགེ་འདུན་གྱིས་དེ་ལ་མ་མྱོས་པར་
འདུལ་བར་འོས་པ་སྦྱིན་པ་ནི་ཆོས་མ་ཡིན་པའི་མ་མྱོས་པས་འདུལ་བར་འོས་པ་སྦྱིན་པ་ཡིན་ཏེ། འདི་ནི་ཆོས་མ་ཡིན་པའི་གཅིག་ཡིན་ནོ། །ཆོས་ཀྱི་གཅིག་གང་ཞེ་ན། འདི་ལྟ་སྟེ་དགེ་སློང་བྱེ་མ་སྐྱེས་སྨྱོས། སེམས་འཁྲུགས། ཚོར་
<pb id="3.270b"/>
བས་ཉེན་ནས་སྒྲེན་མོར་བྱུང་སྟེ་དགེ་སྦྱོང་གི་ཚུལ་མ་ཡིན་པ། རྗེས་སུ་འཐུན་པ་མ་ཡིན་པ་མང་དུ་སྤྱད། སྨྲས། བརྩལ་ནས་ཁ་ཆུ་ཟགས། མིག་གྱུར། བཞིན་གྱུར་ཏེ་དེ་གཉིད་ཀྱིས་མ་ལོག་པར་གཉིད་ཀྱིས་ལོག་གོ་སྙམ་དུ་ཤེས། 
ཕ་རོལ་གྱིས་མ་སྨྲས་པར་སྨྲས་སོ་སྙམ་དུ་ཤེས་པ་ལས་དུས་གཞན་ཞིག་ན་དེས་རང་གི་སེམས་སོར་ཆུད་པ་དང༌། དེ་ལ་དགེ་སློང་རྣམས་གཞི་དེས་གླེང་བར་བྱེད་ཅིང༌། དེ་ལ་གཞི་དེས་གླེང་བར་བྱེད་པ་ན་དགེ་འདུན་ལ་མ་མྱོས་པས་
འདུལ་བར་འོས་པ་གསོལ་ཏེ། དགེ་འདུན་གྱིས་དེ་ལ་མ་མྱོས་པས་འདུལ་བར་འོས་པ་སྦྱིན་པ་ནི་ཆོས་ཀྱི་མ་མྱོས་པས་འདུལ་བར་འོས་པ་སྦྱིན་པ་སྟེ། འདི་ནི་ཆོས་ཀྱི་གཅིག་ཡིན་ནོ། །དགེ་སློང་དག་དེ་ལྟར་ན་མ་མྱོས་པས་འདུལ་
བར་འོས་པ་ནི་རྩོད་པ་ཞི་བར་བྱེད་པ་ཡིན་ཞིང༌། དེ་ལྟར་ན་འདི་ན་ཁ་གཅིག་གི་རྩོད་པ་རྣམས་དུལ་བ་དང༌། ཞི་བ་དང༌། ཉེ་བར་ཞི་བ་ཡིན་ནོ། །དགེ་སློང་དག་གདམས་ངག་མེད་པའི་རྩོད་པ་ལ་རྩོད་པ་ཞི་བར་བྱ་བའི་ཆོས་འདི་གསུམ་
གྱིས་དུལ་བར་བྱ། ཞི་བར་བྱ། ཉེ་བར་ཞི་བར་བྱ་བ་ནི་འདི་ལྟ་སྟེ། མངོན་སུམ་དུ་འདུལ་བར་འོས་པ་དང༌། དྲན་པས་འདུལ་བར་འོས་པ་དང༌། མ་མྱོས་པས་འདུལ་བར་འོས་པས་སོ། །དགེ་སློང་དག་ལྟུང་བའི་རྩོད་པ་ལ་རྩོད་པ་
ཞི་བར་བྱེད་པའི་ཆོས་བཞིས་དུལ་བར་བྱ། ཞི་བར་བྱ། ཉེ་བར་ཞི་བར་བྱའོ། །བཞི་གང་ཞེ་ན། ཁས་བླང་བར་འོས་པ་དང༌། མངོན་སུམ་དུ་འདུལ་བར་འོས་པ་དང༌། དེའི་ངོ་བོ་ཉིད་ཚོལ་དུ་གཞུག་པར་འོས་པ་དང༌། རྩྭ་བཀྲམ་པ་
ལྟ་བུར་འོས་པས་སོ། །དགེ་སློང་དག་ཇི་ལྟར་ན་ཁས་བླང་བར་འོས་པ་ནི་རྩོད་པ་ཞི་བར་བྱེད་པ་ཡིན། ཇི་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ། ཁས་བླང་བར་འོས་པའི་རྩོད་པ་ཞི་བར་བྱེད་པས་དུལ་བ་དང༌། ཞི་བ་
དང༌། ཉེ་བར་ཞི་བ་ཡིན་ཞེ་ན། འདི་ལྟ་སྟེ་དགེ་སློང་ལྟུང་བ་བྱུང་བར་གྱུར་པ་དེ་ལ་གཞི་དེས་གླེངས་ཀྱང་རུང་མ་གླེངས་ཀྱང་རུང༌། དྲན་པར་བྱས་ཀྱང་རུང་དྲན་པར་མ་བྱས་ཀྱང་རུང༌། དགེ་སློང་ཞིག་གི་མདུན་དུ་འདུག་ནས་འདི་སྐད་ཅེས་
<pb id="3.271a"/>
ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བ་ལ་ལྟུང་བ་འདི་ལྟ་བུ་ཞིག་བྱུང་བ་དེ་བདག་གིས་ཚེ་དང་ལྡན་པའི་མདུན་དུ་མཐོལ་ཞིང་བཤགས་པར་བགྱིའོ། །བདག་གིས་མཐོལ་ཞིང་བཤགས་ན་རེག་
པར་འགྱུར་གྱི། མ་མཐོལ་མ་བཤགས་ན་ནི་མ་ལགས་སོ། །དེས་ལྟུང་བ་མཐོང་ངམ་ཞེས་བརྗོད་པར་བྱའོ། །དེས་ཀྱང་ལྟུང་བ་མཐོང་ངོ་ཞེས་བརྗོད་པར་བྱའོ། །སྔ་མ་ཤོས་ཀྱིས་ཕྱིས་སྡོམ་པར་བྱེད་དམ་ཞེས་བརྗོད་པར་བྱའོ། །
ཕྱི་མ་ཤོས་ཀྱིས་བགྱིད་དོ་ཞེས་བརྗོད་པར་བྱ་སྟེ། འདི་ནི་ཁས་བླང་བའོ། །ཆོས་མ་ཡིན་པའི་ཁས་བླང་བ་སྦྱིན་པ་བཅུ་དང༌། ཆོས་ཀྱི་བཅུའོ། །ཆོས་མ་ཡིན་པའི་ཁས་བླང་བ་སྦྱིན་པ་བཅུ་གང་ཞེ་ན། འདི་ལྟ་སྟེ། དགེ་སློང་ཕས་
ཕམ་པའི་ལྟུང་བ་བྱུང་ལ་བདག་ལ་མ་བྱུང་ངོ་སྙམ་དུ་ཤེས་པ་དེ་ལ་དགེ་འདུན་གྱིས་ཁས་ལེན་དུ་འཇུག་པ་ནི་ཆོས་མ་ཡིན་པའི་ཁས་ལེན་པ་སྦྱིན་པ་ཡིན་ནོ། །དགེ་འདུན་ལྷག་མ་དང༌། ལྟུང་བྱེད་དང༌། སོ་སོར་བཤགས་པ་དང༌། 
ཉེས་བྱས་ཀྱི་ལྟུང་བ་བྱུང་བ་ལ་བདག་ལ་མ་བྱུང་ངོ་སྙམ་དུ་ཤེས་པ་དེ་ལ་དགེ་འདུན་གྱིས་ཁས་ལེན་དུ་འཇུག་པ་ནི་ཆོས་མ་ཡིན་པའི་ཁས་ལེན་དུ་སྦྱིན་པ་ཡིན་ནོ། །འདི་ལྟ་སྟེ་དགེ་སློང་ཕས་ཕམ་པའི་ལྟུང་བ་མ་བྱུང་བ་
ལ་བདག་ལ་བྱུང་ངོ་སྙམ་དུ་ཤེས་པ་དེ་ལ་དགེ་འདུན་གྱིས་ཁས་ལེན་དུ་འཇུག་པ་ནི་ཆོས་མ་ཡིན་པའི་ཁས་ལེན་པ་སྦྱིན་པ་ཡིན་ནོ། །དགེ་འདུན་ལྷག་མ་དང༌། ལྟུང་བྱེད་དང༌། སོ་སོར་བཤགས་པ་དང༌། ཉེས་བྱས་ཀྱི་ལྟུང་
བ་མ་བྱུང་བ་ལ་བདག་ལ་བྱུང་ངོ་སྙམ་དུ་ཤེས་པ་དེ་ལ་དགེ་འདུན་གྱིས་ཁས་ལེན་དུ་འཇུག་པ་ནི་ཆོས་མ་ཡིན་པའི་ཁས་ལེན་པ་སྦྱིན་པ་སྟེ། འདི་དག་ནི་ཆོས་མ་ཡིན་པའི་ཁས་ལེན་པ་སྦྱིན་པ་བཅུ་ཡིན་ནོ། །ཆོས་ཀྱི་ཁས་ལེན་
པ་སྦྱིན་པ་བཅུ་གང་ཞེ་ན། འདི་ལྟ་སྟེ་དགེ་སློང་ཕས་ཕམ་པའི་ལྟུང་བ་བྱུང་ལ་བདག་ལ་བྱུང་ངོ་སྙམ་དུ་ཤེས་པ་དེ་ལ་དགེ་འདུན་གྱིས་ཁས་ལེན་དུ་འཇུག་པ་ནི་ཆོས་ཀྱི་ཁས་ལེན་པ་སྦྱིན་པ་ཡིན་ནོ། །དགེ་འདུན་ལྷག་མ་དང༌། 
<pb id="3.271b"/>
ལྟུང་བྱེད་དང༌། སོ་སོར་བཤགས་པ་དང༌། ཉེས་བྱས་ཀྱི་ལྟུང་བ་བྱུང་བ་ལ་བདག་ལ་བྱུང་ངོ་སྙམ་དུ་ཤེས་པ་དེ་ལ་དགེ་འདུན་གྱིས་ཁས་ལེན་དུ་འཇུག་པ་ནི་ཆོས་ཀྱི་ཁས་ལེན་པ་སྦྱིན་པ་ཡིན་ནོ། །འདི་ལྟ་སྟེ་དགེ་སློང་ཕས་ཕམ་
པའི་ལྟུང་བ་མ་བྱུང་བ་ལ་བདག་ལ་མ་བྱུང་ངོ་སྙམ་དུ་ཤེས་པ་དེ་ལ་དགེ་འདུན་གྱིས་ཁས་ལེན་དུ་འཇུག་པ་ནི་ཆོས་ཀྱི་ཁས་ལེན་པ་སྦྱིན་པ་ཡིན་ནོ། །དགེ་འདུན་ལྷག་མ་དང༌། ལྟུང་བྱེད་དང༌། སོ་སོར་བཤགས་པ་དང༌། 
ཉེས་བྱས་ཀྱི་ལྟུང་བ་མ་བྱུང་ལ་བདག་ལ་མ་བྱུང་ངོ་སྙམ་དུ་ཤེས་པ་དེ་ལ་དགེ་འདུན་གྱིས་ཁས་ལེན་དུ་འཇུག་པ་ནི་ཆོས་ཀྱི་ཁས་ལེན་པ་སྦྱིན་པ་སྟེ། འདི་དག་ནི་ཆོས་ཀྱི་ཁས་ལེན་པ་སྦྱིན་པ་བཅུ་ཡིན་ནོ། །དགེ་སློང་དག་དེ་ལྟར་
ན་ཁས་བླང་བར་འོས་པ་ནི་རྩོད་པ་ཞི་བར་བྱེད་པ་ཡིན་ཞིང༌། དེ་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ། ཁས་བླང་བར་འོས་པའི་རྩོད་པ་ཞི་བར་བྱེད་པས་དུལ་བ་དང༌། ཞི་བ་དང༌། ཉེ་བར་ཞི་བ་ཡིན་ནོ། །
སངས་རྒྱས་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེའི་ཚེ་ཚེ་དང་ལྡན་པ་རི་དགས་འཛིན་གྱི་བུ་ནག་པོ་ཡངས་པ་ཅན་གྱི་སྤྲེའུ་རྫིང་གི་འགྲམ་ན་ཁང་པ་
བརྩེགས་པའི་གནས་ན་འདུག་གོ། །དེ་ལ་བརྟེན་ནས་ཡངས་པ་ཅན་གྱི་ལིད་ཙ་བི་རྣམས་སངས་རྒྱས་དང༌། ཆོས་དང༌། དགེ་འདུན་ལ་ལྷག་པར་བྱ་བ་བྱེད་པ་དང༌། ཡངས་པ་ཅན་གྱི་དགེ་སློང་རྣམས་ཀྱིས་བསམས་པ། 
ཚེ་དང་ལྡན་པ་རི་དགས་འཛིན་གྱི་བུ་ནག་པོ་འདི་གཞན་ཉིད་དུ་བཙས་ལ་གཞན་དུ་ཆེན་པོར་གྱུར་པ་སྟེ། མཉན་ཡོད་དུ་སྐྱེས་པ་དེ་ལ་ཡངས་པ་ཅན་གྱི་ལིད་ཙ་བྱི་རྣམས་ལྷག་པར་དད་པར་བྱེད་ཀྱིས། དེ་ལ་གནས་ནས་
དབྱུང་བའི་ལས་བྱ་སྟེ། དེས་ན་དེ་ལ་ཡངས་པ་ཅན་གྱི་ལིད་ཙ་བི་རྣམས་མ་དད་པ་སྐྱེས་པར་འགྱུར་རོ་སྙམ་དུ་བསམས་ནས་དེ་ལ་གླན་ཀ་ཚོལ་བར་གྱུར་ཏོ། །ཇི་ཙམ་ན་ཁྱིམ་བདག་གཅིག་གིས་སངས་རྒྱས་ལ་སོགས་པ་དགེ་སློང་
<pb id="3.272a"/>
གི་དགེ་འདུན་བསྲོ་ཁང་གི་ཁྲུས་ལ་སྤྱན་དྲངས་པ་དང༌། དགེ་སློང་རྣམས་ཀྱིས་གཟར་ཐག་ལ་ཆོས་གོས་རྣམས་བཀལ་ཏེ་ཁྲུས་བྱ་བར་བརྩམས་སོ། །ཚེ་དང་ལྡན་པ་རི་དགས་འཛིན་གྱི་བུ་ནག་པོས་ཀྱང་ཤེས་བཞིན་
གྱིས་མཐའ་གཅིག་ཏུ་ཆོས་གོས་བཞག་ནས་ཁྲུས་བྱ་བར་བརྩམས་སོ། །དགེ་སློང་གཞན་ཞིག་གིས་ཀྱང་ཕྱོགས་དེ་ཉིད་དུ་ཆོས་གོས་བཞག་གོ། །དེ་ནས་ཚེ་དང་ལྡན་པ་རི་དགས་འཛིན་གྱི་བུ་ནག་པོས་ཁྲུས་བྱས་ནས་འདི་
ཉིད་བདག་ཉིད་ཀྱི་ཆོས་གོས་ཡིན་ནོ་སྙམ་ནས་དགེ་སློང་དེའི་ཆོས་གོས་བགོས་ཏེ་སོང་ངོ༌། །ཇི་ཙམ་ན་དགེ་སློང་དེ་ལངས་ན་རང་གི་ཆོས་གོས་མི་སྣང་ནས་དེས་དགེ་སློང་རྣམས་ལ་དྲིས་པ། ཚེ་དང་ལྡན་པ་དག་ཁོ་བོའི་ཆོས་གོས་
སུས་བརྐུས། ཇི་ཙམ་ན་ཕྱོགས་དེ་ན་ཚེ་དང་ལྡན་པ་རི་དགས་འཛིན་གྱི་བུ་ནག་པོའི་ལྷན་ཅིག་གནས་པ་འདུག་པ་དེས་ཐོས་ནས་དེས་སྨྲས་པ། ཚེ་དང་ལྡན་པ་མཁན་པོས་ཕྱོགས་འདིར་ཆོས་གོས་བཞག་ན་དེས་ནོར་ཏེ་ཁྱེར་བར་
མ་གྱུར་གྲང༌། རེ་ཤིག་ཁོ་བོས་སོང་ལ་མཁན་པོ་ལ་དྲིའོ་ཞེས་དེས་མཁན་པོའི་དྲུང་དུ་སོང་སྟེ་སྨྲས་པ། མཁན་པོ་ཁྱོད་ཀྱིས་སུ་ཞིག་གི་ཆོས་གོས་བླངས། དེས་སྨྲས་པ། བུ་ཁོ་བོའི་འོ། །མཁན་པོ་དགེ་སློང་ཆེ་གེ་མོ་ཞིག་
གི་ཆོས་གོས་ཕྱོགས་དེ་ཉིད་དུ་བཞག་པ་དེ་ཁ་མཆིས་ལགས་སོ། །བུ་གལ་ཏེ་དེ་ལྟ་ན་ཆོས་གོས་དེ་དག་ཁྱེར་ཏེ་ཤོག་ཤིག་བལྟའོ། །དེས་ཁྱེར་ཏེ་འོངས་ནས་མཁན་པོ་ཆོས་གོས་འདི་ངོ་མཁྱེན་པར་མཛོད་ཅིག །དེས་
ངོ་ཤེས་ནས་བུ་ངས་ནོར་བར་ཁྱེར་ཏེ་འོངས་ཀྱིས། དགེ་སློང་དེའི་འདི་དག་ཡིན་གྱིས་སྐྱོལ་ཅིག །དེས་ཁྱེར་ཏེ་དགེ་སློང་དེའི་དྲུང་དུ་སོང་ནས་སྨྲས་པ། ཚེ་དང་ལྡན་པ་ཆོས་གོས་འདི་དག་མཁན་པོས་ནོར་ཏེ་ཁྱེར་རོ། །དེས་སྨྲས་པ། 
དེས་བརྐུས་སེམས་ཀྱིས་བླངས་པས་ཕས་ཕམ་པའི་ལྟུང་བ་བྱུང་ངོ༌། །དེ་ནས་གླགས་ཚོལ་བའི་དགེ་སློང་རྣམས་ཀྱིས་དེ་ལ་གླེང་བ་མ་བྱས་དྲན་པར་མ་བྱས་པར་མཐུས་གནས་ནས་དབྱུང་བའི་ལས་བྱས་སོ། །ཚེ་དང་ལྡན་པ་
<pb id="3.272b"/>
རི་དགས་འཛིན་གྱི་བུ་ནག་པོས་བསམས་པ། བྲམ་ཟེ་དང་ཁྱིམ་བདག་རྣམས་དད་པ་སྐྱེ་བར་ནི་དཀའ་ལ་མ་དད་པ་སྐྱེ་བར་ནི་སླ་བས་གལ་ཏེ་འདུག་པར་གྱུར་ན་གདོན་མི་ཟ་བར་ཡངས་པ་ཅན་གྱི་ལིད་ཙ་བི་རྣམས་མ་དད་པ་
སྐྱེ་བར་འགྱུར་གྱིས། མདོར་ན་མཉན་ཡོད་ཁོ་ནར་འགྲོའོ་སྙམ་ནས། དེས་ཡངས་པ་ཅན་གྱི་ལིད་ཙ་བི་རྣམས་ལ་མ་བལྟས་པར་དེས་ལྷུང་བཟེད་དང་ཆོས་གོས་བླངས་ནས་མཉན་ཡོད་གང་ན་བ་དེར་རྒྱུ་ཞིང་སོང་སྟེ། རིམ་གྱིས་རྒྱུ་ཞིང་
སོང་བ་ན་མཉན་ཡོད་དུ་ཕྱིན་པ་དང༌། དེ་དགེ་སློང་རྣམས་ཀྱིས་མཐོང་ནས་སྨྲས་པ། ཚེ་དང་ལྡན་པ་ནག་པོ་འོངས་པ་ལེགས་སོ། །འོངས་པ་ལེགས་སོ། །ཁྱོད་མཐོང་བ་ནི་ཁོ་བོ་ཅག་དགའ་ན་འོངས་པ་མ་ཡིན་ནོ། །ཅིའི་ཕྱིར་འདི་ལྟར་
ཁྱོད་ལ་བརྟེན་ནས་ཡངས་པ་ཅན་གྱི་ལིད་ཙ་བི་རྣམས་སངས་རྒྱས་ལ་མངོན་པར་དད། ཆོས་དང༌། དགེ་འདུན་ལ་མངོན་པར་དད་པས་སངས་རྒྱས་དང༌། ཆོས་དང༌། དགེ་འདུན་ལ་ལྷག་པར་བྱ་བ་བྱེད་དོ། །དེས་སྨྲས་པ། དེ་ནི་མང་
མོད་ཀྱི་ཡངས་པ་ཅན་གྱི་དགེ་སློང་རྣམས་ཀྱིས་བདག་ལ་གླེང་བ་མ་བྱས་དྲན་པར་མ་བྱས་པར་མཐུས་གནས་ནས་དབྱུང་བའི་ལས་བྱས་སོ་ཞེས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་
ལྡན་འདས་ཀྱིས་བཀའ་སྩལ་པ། དགེ་སློང་འདུག་ཤིག །ཁྱོད་ངས་ཆོས་ཀྱིས་བསླང་བར་བྱའོ། །དེ་ནས་བཅོམ་ལྡན་འདས་ཀྱིས་ཆོས་ཀྱིས་བསླང་ངོ༌། །ཡངས་པ་ཅན་གྱི་དགེ་སློང་རྣམས་བདག་ཅག་གིས་དགེ་སློང་ནག་
པོ་སྐྱོན་མེད་པ་གནོད་པ་མ་བྱས་པ་ལ་མཐུས་གནས་ནས་དབྱུང་བའི་ལས་བྱས་པ་གང་ཡིན་པ་ནི་མ་ལེགས་པ་ཞིག་བྱས་སོ་ཞེས་འགྱོད་པ་སྐྱེས་ནས། དེ་རྣམས་ལྷུང་བཟེད་དང་ཆོས་གོས་བླངས་ཏེ་མཉན་ཡོད་གང་ན་བ་དེར་
རྒྱུ་ཞིང་སོང་བ་ལས། དེ་རྣམས་ཀྱིས་ལམ་ཀར་དགེ་སློང་ཞིག་མཐོང་ནས་སྨྲས་པ། ཚེ་དང་ལྡན་པ་ཁྱོད་གང་ནས་འོངས། མཉན་ཡོད་ནས་སོ། །ཁྱོད་ཀྱིས་རི་དགས་འཛིན་གྱི་བུ་ནག་པོ་མཐོང་ངམ། མཐོང་ངོ༌། །དེ་ཅི་བྱ། 
<pb id="3.273a"/>
ཁོ་བོ་ཅག་གིས་དེ་སྐྱོན་མེད་པ་གནོད་པ་མ་བྱས་པ་ལ་གླེང་བ་མ་བྱས། དྲན་པར་མ་བྱས་པར་མཐུས་གནས་ནས་དབྱུང་བའི་ལས་བྱས་སོ། །བསླང་ཟིན་ནོ། །སུས། བཅོམ་ལྡན་འདས་ཀྱིས་སོ། །དེ་ན་ཁ་ཅིག་གིས་
ནི་འདི་སྐད་ཅེས་སྨྲས་སོ། །བསླང་བ་ནི་མ་ཡིན་གྱི་ཐག་བསྲིང་བར་བསླང་བ་ཡིན་ཏེ། འདི་ལྟར་དེ་བདག་ཅག་གིས་གནས་ནས་དབྱུང་བའི་ལས་བྱས་ལ། བདག་ཅག་གིས་མངོན་སུམ་དུ་མ་གྱུར་པར་དེ་བསླང་བ་ནི་རིགས་
པ་མ་ཡིན་ནོ། ཁ་ཅིག་གིས་སྨྲས་པ། གལ་ཏེ་བཅོམ་ལྡན་འདས་ཆོས་ཀྱི་རྗེ། བདེ་བར་གཤེགས་པ་ཆོས་ཀྱི་རྗེས་བསླང་ན་ལེགས་པར་བསླང་བ་ཡིན་ནོ། །དེ་རྣམས་རིམ་གྱིས་མཉན་ཡོད་དུ་ཕྱིན་པ་དང་ལྷུང་
བཟེད་དང༌། ཆོས་གོས་མཁོས་སུ་ཕབ་ནས་རྐང་པ་གཉིས་བཀྲུས་ཏེ། བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང༌། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་
གོ། །ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་ཡངས་པ་ཅན་གྱི་དགེ་སློང་རྣམས་ཀྱིས་འདི་སྐད་ཅེས་གསོལ་ཏོ། །བཙུན་པ་བདག་ཅག་བྱིས་པ། བླུན་པ། མི་གསལ་པ། མི་མཁས་པ་རྣམས་
ཀྱིས་རི་དགས་འཛིན་གྱི་བུ་ནག་པོ་སྐྱོན་མ་མཆིས་པ་གནོད་པ་མ་བགྱིས་པ་ལ་གླེང་བ་མ་བགྱིས། དྲན་པར་མ་བགྱིས་པར་མཐུས་གནས་ནས་དབྱུང་བའི་ལས་བགྱིས་པ་བདག་ཅག་འགྱོད་པ་སྐྱེས་ནས་རི་དགས་འཛིན་གྱི་བུ་ནག་པོ་
ལ་བཟོད་པ་གསོལ་དུ་འདིར་མཆིས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་རྩོད་པ་དེ་དེ་བཞིན་གཤེགས་པས་འདི་ལྟ་སྟེ་ཆོས་ཀྱིས་བསླང་ཟིན་ནོ། །བཙུན་པ་བདག་ཅག་གིས་ཤུལ་ཀར་
དགེ་སློང་ཞིག་ལས་བཅོམ་ལྡན་འདས་ཀྱིས་རྩོད་པ་དེ་འདི་ལྟ་སྟེ། ཆོས་ཀྱིས་བསླང་ལགས་སོ་ཞེས་ཐོས་ཏེ། དེ་ལྟ་ལགས་མོད་ཀྱི་བདག་ཅག་གི་ནང་ན་ཁ་ཅིག་གི་མཆིད་ནས་འདི་སྐད་ཅེས། བསླང་བ་མ་ལགས་ཀྱི་
<pb id="3.273b"/>
ཐག་བསྲིང་བར་བསླང་བ་ལགས་ཏེ། འདི་ལྟར་དེར་བདག་ཅག་མངོན་སུམ་དུ་མ་གྱུར་ཏོ་ཞེས་མཆིའོ། །གཞན་དག་ནི་གལ་ཏེ་བཅོམ་ལྡན་འདས་ཆོས་ཀྱི་རྗེ། བདེ་བར་གཤེགས་པ་ཆོས་ཀྱི་རྗེས་བསླང་བ་ནི་ལེགས་པར་བསླང་བ་
ལགས་སོ་ཞེས་མཆིའོ། །བཅོམ་ལྡན་འདས་ཀྱིས་དགོངས་པ། ཀྱེ་མའོ་ངའི་ཉན་ཐོས་རྣམས་ནི་འདི་ལྟ་སྟེ། སྟོན་པའི་བསྟན་པ་ཆོས་འདུལ་བས་རྩོད་པ་སྐྱེས་ཤིང་བྱུང་བ་ཞི་བར་བྱ་བར་འདོད་དོ་སྙམ་དུ་དགོངས་ནས། དགེ་སློང་
རྣམས་ལ་བཀའ་སྩལ་པ། དགེ་སློང་དག་ཇི་ལྟར་ན་མངོན་སུམ་དུ་འདུལ་བར་འོས་པ་ནི་རྩོད་པ་ཞི་བར་བྱེད་པ་ཡིན། ཇི་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ། མངོན་སུམ་དུ་འདུལ་བར་འོས་པའི་རྩོད་པ་ཞི་བར་བྱེད་
པས་དུལ་བ་དང༌། ཞི་བ་དང༌། ཉེ་བར་ཞི་བ་ཡིན་ཞེ་ན། དགེ་སློང་དག་འདི་ལ་ཆོས་འདུལ་བས་གང་ཟག་གིས་གང་ཟག་ལ་མིག་བཞི་མངོན་སུམ་དུ་གླེང་བ་དང༌། ཆོས་འདུལ་བས་གཉིས་ཀྱིས་མང་པོ་དང༌། དགེ་འདུན་ལ་
མིག་བཞི་མངོན་སུམ་དུ་གླེང་བ་དང༌། ཆོས་འདུལ་བས་གང་ཟག་གཉིས་ཀྱིས་གང་ཟག་ལ་མིག་བཞི་མངོན་སུམ་དུ་གླེང་བ་དང༌། ཆོས་འདུལ་བས་གང་ཟག་གཉིས་ཀྱིས་གཉིས་དང་མང་པོ་དང༌། དགེ་འདུན་ལ་ཆོས་འདུལ་བས་གང་
ཟག་མང་པོས་གང་ཟག་ལ་མིག་བཞི་མངོན་སུམ་དུ་གླེང་བ་དང༌། ཆོས་འདུལ་བས་གང་ཟག་མང་པོས་གཉིས་དང༌། མང་པོ་དང༌། དགེ་འདུན་ལ་མིག་བཞི་མངོན་སུམ་དུ་གླེང་བ་དང༌། ཆོས་འདུལ་བས་དགེ་འདུན་གྱིས་གང་ཟག་
ལ་མིག་བཞི་མངོན་སུམ་དུ་གླེང་བ་དང༌། ཆོས་འདུལ་བས་དགེ་འདུན་གྱིས་གཉིས་དང་མང་པོ་དང༌། དགེ་འདུན་ལ་མིག་བཞི་མངོན་སུམ་དུ་གླེང་བའོ། །ཆོས་མ་ཡིན་པའི་མངོན་སུམ་དུ་འདུལ་བར་འོས་པ་སྦྱིན་པ་བཅུ་དྲུག་དང༌། 
ཆོས་ཀྱི་བཅུ་དྲུག་གོ། །ཆོས་མ་ཡིན་པའི་བཅུ་དྲུག་གང་ཞེ་ན། གང་ཟག་ཆོས་དང་མི་མཐུན་པས་གང་ཟག་ཆོས་དང་འཐུན་པ་དང༌། གང་ཟག་ཆོས་དང་མི་མཐུན་པ་གཉིས་ཀྱིས་གང་ཟག་ཆོས་དང་འཐུན་པ་དང༌། གང་
<pb id="3.274a"/>
ཟག་ཆོས་དང་མི་མཐུན་པ་མང་པོས་གང་ཟག་ཆོས་དང་འཐུན་པ་དང༌། དགེ་འདུན་ཆོས་དང་མི་མཐུན་པས་གང་ཟག་ཆོས་དང་འཐུན་པ་དང༌། གང་ཟག་ཆོས་དང་མི་མཐུན་པ་གཉིས་ཀྱིས་གང་ཟག་ཆོས་དང་འཐུན་པ་དང༌། 
གང་ཟག་ཆོས་དང་མི་མཐུན་པ་གཉིས་ཀྱིས་གང་ཟག་ཆོས་དང་འཐུན་པ་གཉིས་དང༌། གང་ཟག་ཆོས་དང་མི་མཐུན་པ་གཉིས་ཀྱིས་གང་ཟག་ཆོས་དང་འཐུན་པ་མང་པོ་དང༌། གང་ཟག་ཆོས་དང་མི་མཐུན་པ་གཉིས་ཀྱིས་དགེ་འདུན་
ཆོས་དང་འཐུན་པ་དང༌། གང་ཟག་ཆོས་དང་མི་མཐུན་པ་མང་པོས་གང་ཟག་ཆོས་དང་འཐུན་པ་དང༌། གང་ཟག་ཆོས་དང་མི་མཐུན་པ་མང་པོས་གང་ཟག་ཆོས་དང་འཐུན་པ་གཉིས་དང༌། གང་ཟག་ཆོས་དང་མི་མཐུན་པ་
མང་པོས་གང་ཟག་ཆོས་དང་འཐུན་པ་མང་པོ་དང༌། གང་ཟག་ཆོས་དང་མི་མཐུན་པ་མང་པོས་དགེ་འདུན་ཆོས་དང་འཐུན་པ་དང༌། དགེ་འདུན་ཆོས་དང་མི་མཐུན་པས་གང་ཟག་ཆོས་དང་འཐུན་པ་དང༌། དགེ་འདུན་ཆོས་
དང་མི་མཐུན་པས་གང་ཟག་ཆོས་དང་འཐུན་པ་གཉིས་དང༌། དགེ་འདུན་ཆོས་དང་མི་མཐུན་པས་གང་ཟག་ཆོས་དང་འཐུན་པ་མང་པོ་དང༌། དགེ་འདུན་ཆོས་དང་མི་མཐུན་པས་དགེ་འདུན་ཆོས་དང་འཐུན་པ་སྟེ། འདི་དག་
ནི་ཆོས་མ་ཡིན་པའི་མངོན་སུམ་དུ་འདུལ་བར་འོས་པ་སྦྱིན་པ་བཅུ་དྲུག་ཡིན་ནོ། །ཆོས་ཀྱིས་མངོན་སུམ་དུ་འདུལ་བར་འོས་པ་སྦྱིན་པ་བཅུ་དྲུག་གང་ཞེ་ན། གང་ཟག་ཆོས་དང་འཐུན་པས་གང་ཟག་ཆོས་དང་མི་མཐུན་པ་དང༌། གང་ཟག་
ཆོས་དང་འཐུན་པས་གང་ཟག་ཆོས་དང་མི་འཐུན་པ་གཉིས་དང༌། གང་ཟག་ཆོས་དང་འཐུན་པས་གང་ཟག་ཆོས་དང་མི་མཐུན་པ་མང་པོ་དང༌། གང་ཟག་ཆོས་དང་འཐུན་པས་དགེ་འདུན་ཆོས་དང་མི་མཐུན་པ་དང༌། གང་
ཟག་ཆོས་དང་མཐུན་པ་གཉིས་ཀྱིས་གང་ཟག་ཆོས་དང་མི་མཐུན་པ་དང༌། གང་ཟག་ཆོས་དང་མཐུན་པ་གཉིས་ཀྱིས་གང་ཟག་ཆོས་དང་མི་མཐུན་པ་གཉིས་དང༌། གང་ཟག་ཆོས་དང་འཐུན་པ་གཉིས་ཀྱིས་གང་ཟག་ཆོས་
<pb id="3.274b"/>
དང་མི་མཐུན་པ་མང་པོ་དང༌། གང་ཟག་ཆོས་དང་མཐུན་པ་གཉིས་ཀྱིས་དགེ་འདུན་ཆོས་དང་མི་མཐུན་པ་དང༌། གང་ཟག་ཆོས་དང་འཐུན་པ་མང་པོས་གང་ཟག་ཆོས་དང་མི་མཐུན་པ་དང༌། གང་ཟག་ཆོས་དང་འཐུན་པ་མང་པོས་
གང་ཟག་ཆོས་དང་མི་མཐུན་པ་གཉིས་དང༌། གང་ཟག་ཆོས་དང་འཐུན་པ་མང་པོས་གང་ཟག་ཆོས་དང་མི་མཐུན་པ་མང་པོ་དང༌། གང་ཟག་ཆོས་དང་འཐུན་པ་མང་པོས་དགེ་འདུན་ཆོས་དང་མི་མཐུན་པ་དང༌། དགེ་འདུན་ཆོས་དང་
འཐུན་པས་གང་ཟག་ཆོས་དང་མི་མཐུན་པ་དང༌། དགེ་འདུན་ཆོས་དང་འཐུན་པས་གང་ཟག་ཆོས་དང་མི་མཐུན་པ་གཉིས་དང༌། དགེ་འདུན་ཆོས་དང་མཐུན་པས་གང་ཟག་ཆོས་དང་མི་མཐུན་པ་མང་པོ་དང༌། དགེ་འདུན་ཆོས་
དང་འཐུན་པས་དགེ་འདུན་ཆོས་དང་མི་མཐུན་པ་སྟེ། འདི་དག་ནི་ཆོས་ཀྱི་མངོན་སུམ་དུ་འདུལ་བར་འོས་པ་སྦྱིན་པ་བཅུ་དྲུག་ཡིན་ནོ། །དགེ་སློང་དག་དེ་ལྟར་ན་མངོན་སུམ་དུ་འདུལ་བར་འོས་པ་ནི་རྩོད་པ་ཞི་བར་བྱེད་པ་ཡིན་ཞིང༌། 
དེ་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ། མངོན་སུམ་དུ་འདུལ་བར་འོས་པའི་རྩོད་པ་ཞི་བར་བྱེད་པས་དུལ་བ་དང༌། ཞི་བ་དང༌། ཉེ་བར་ཞི་བ་ཡིན་ནོ། །དགེ་སློང་དག་ཇི་ལྟར་ན་དེའི་ངོ་བོ་ཉིད་ཚོལ་དུ་གཞུག་པར་འོས་
པ་ནི་རྩོད་པ་ཞི་བར་བྱེད་པ་ཡིན། ཇི་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ། དེའི་ངོ་བོ་ཉིད་ཚོལ་དུ་གཞུག་པར་འོས་པའི་རྩོད་པ་ཞི་བར་བྱེད་པས་དུལ་བ་དང༌། ཞི་བ་དང༌། ཉེ་བར་ཞི་བ་ཡིན་ཞེ་ན། འདི་ལྟ་སྟེ། དགེ་སློང་
མེ་བཞི་དགེ་འདུན་གྱི་ནང་དུ་ལྟུང་བ་བརྗེད་པ་ལས། བརྗེད་པ་སླར་དྲན་ཏེ་ཤེས་པ་ལས་ཡང་བརྗེད་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་
དག་ཁྱེད་ཀྱིས་དགེ་སློང་མེ་བཞི་དང༌། གཞན་ཡང་དེ་ལྟ་བུ་དང་འཐུན་པ་སུ་ཡང་རུང་བ་ལ་དེའི་ངོ་བོ་ཉིད་ཚོལ་དུ་གཞུག་པར་འོས་པ་བྱིན་ཅིག །སྦྱིན་པ་ནི་འདི་ལྟར་བྱ་སྟེ། གནས་མལ་བཤམས་ལ་གཎ་ཌཱི་བརྡུངས་ཏེ་དྲིས་པའི་ཚིག་
<pb id="3.275a"/>
གིས་དགེ་སློང་རྣམས་ལ་ཡང་དག་པར་བསྒོ་ལ། དགེ་འདུན་ཐམས་ཅད་ཚོགས་ཤིང་འཐུན་པར་གྱུར་པ་དང༌། དགེ་སློང་མེ་བཞིས་བླ་གོས་ཕྲག་པ་གཅིག་ཏུ་གཟར་ནས་རྒན་པའི་མཐར་ཙོག་ཙོག་པོར་འདུག་ལ་
ཐལ་མོ་སྦྱར་ཏེ་དེའི་ངོ་བོ་ཉིད་ཚོལ་དུ་གཞུག་པར་འོས་པ་གསོལ་བ་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མེ་བཞི་དགེ་འདུན་གྱི་ནང་དུ་ལྟུང་བ་བསྐྱུད་པ་ལས། བསྐྱུད་པ་སླར་དྲན་ཏེ་འཚལ་
བ་ལས་ཡང་བསྐྱུད་ནས་དགེ་འདུན་ལ་བདག་དེའི་ངོ་བོ་ཉིད་ཚོལ་དུ་གཞུག་པར་འོས་པ་གསོལ་ན། དགེ་འདུན་བཙུན་པ་ཐུགས་བརྩེ་བ་ཅན་ཐུགས་བརྩེ་བ་ཉེ་བར་བཟུང་སྟེ། བདག་དགེ་སློང་མེ་བཞི་ལ་དེའི་ངོ་བོ་
ཉིད་ཚོལ་དུ་གཞུག་པར་འོས་པ་སྩལ་དུ་གསོལ། དེ་སྐད་ལན་གཉིས་ལན་གསུམ་དུ་བརྗོད་པར་བྱའོ། །དེའི་འོག་ཏུ་དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་གསོལ། 
དགེ་སློང་མེ་བཞི་འདི་དགེ་འདུན་གྱི་ནང་དུ་ལྟུང་བ་བསྐྱུད་པ་ལས་བསྐྱུད་པ་སླར་དྲན་ཏེ་འཚལ་བ་དང༌། ཡང་བསྐྱུད་ནས་དགེ་སློང་མེ་བཞི་འདི་དགེ་འདུན་ལ་དེའི་ངོ་བོ་ཉིད་ཚོལ་དུ་གཞུག་པར་འོས་པ་གསོལ་ན། གལ་ཏེ་
དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། འདི་ལྟར་དགེ་འདུན་གྱིས་དགེ་སློང་མེ་བཞི་ལ་དེའི་ངོ་བོ་ཉིད་ཚོལ་དུ་གཞུག་པར་འོས་པ་སྩོལ་བར་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མེ་བཞི་འདི་དགེ་འདུན་གྱི་ནང་དུ་ལྟུང་བ་བསྐྱུད་པ་ལས། བསྐྱུད་པ་སླར་དྲན་ཏེ་འཚལ་བ་དང་ཡང་བསྐྱུད་ནས་འདི་ལྟར་དགེ་འདུན་གྱིས་
དགེ་སློང་མེ་བཞི་ལ་དེའི་ངོ་བོ་ཉིད་ཚོལ་དུ་གཞུག་པར་འོས་པ་སྩོལ་བར་མཛད་ན། ཚེ་དང་ལྡན་པ་གང་དག་དགེ་སློང་མེ་བཞི་ལ་དེའི་ངོ་བོ་ཉིད་ཚོལ་དུ་གཞུག་པར་འོས་པ་སྩོལ་བར་བཟོད་པ་དེ་དག་ནི་ཅང་མ་གསུང་
<pb id="3.275b"/>
ཤིག །གང་དག་མི་བཟོད་པ་དེ་དག་ནི་གསུངས་ཤིག །འདི་ནི་ལས་བརྗོད་པ་དང་པོ་སྟེ། དེ་བཞིན་དུ་ལས་བརྗོད་པ་གཉིས་པ་དང༌། གསུམ་གྱི་བར་དུ་བརྗོད་པར་བྱའོ། །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་
དགེ་སློང་མེ་བཞི་ལ་དེའི་ངོ་བོ་ཉིད་ཚོལ་དུ་གཞུག་པར་འོས་པ་སྩལ་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །ངས་དེའི་ངོ་བོ་ཉིད་ཚོལ་དུ་གཞུག་པར་འོས་པ་བྱིན་པའི་དགེ་སློང་གི་ཀུན་དུ་སྤྱོད་པའི་ཆོས་
བཅའ་བར་བྱ་སྟེ། དེའི་ངོ་བོ་ཉིད་ཚོལ་དུ་གཞུག་པར་འོས་པ་བྱིན་པའི་དགེ་སློང་གིས་རབ་ཏུ་དབྱུང་བར་མི་བྱ། བསྙེན་པར་རྫོགས་པར་མི་བྱ། གནས་མི་སྦྱིན། དགེ་ཚུལ་གཞག་པར་མི་བྱ། འདིས་ལས་མི་བྱ། ལས་བྱེད་པར་
བསྐོ་བར་མི་བྱ། འདིས་དགེ་སློང་མ་ལ་གདམ་ངག་སྦྱིན་པར་མི་བྱ། དགེ་སློང་མའི་གདམ་ངག་སྟོན་པར་བསྐོ་བར་མི་བྱ། སྔོན་བསྐོས་ན་ཡང་དགེ་སློང་མ་ལ་གདམ་ངག་སྦྱིན་པར་མི་བྱ། འདིས་དགེ་སློང་ལ་ཚུལ་ཁྲིམས་ཉམས་
པ་དང༌། ལྟ་བ་ཉམས་པ་དང༌། སྤྱོད་པ་ཉམས་པ་དང༌། འཚོ་བ་ཉམས་པས་གླེང་བར་མི་བྱ། དྲན་པར་མི་བྱ་སྟེ། འདིས་གདམ་ངག་དབོག་པར་མི་བྱ། གསོ་སྦྱོང་ལ་མ་ཡིན། དགག་དབྱེ་ལ་མ་ཡིན། གསོལ་བ་ལ་མ་ཡིན། 
གསོལ་བ་དང་གཉིས་ལ་མ་ཡིན། གསོལ་བ་དང་བཞིའི་ལས་ལ་མ་ཡིན་ཞིང༌། གང་དག་འདུལ་བ་འཛིན་པ་གཞན་ཡོད་ན་དགེ་འདུན་གྱི་ནང་དུ་འདུལ་བ་གདོན་པར་ཡང་མི་བྱའོ། །དེའི་ངོ་བོ་ཉིད་ཚོལ་དུ་གཞུག་པར་འོས་པ་
བྱིན་པའི་དགེ་སློང་གིས་ཀུན་དུ་སྤྱོད་པའི་ཆོས་ཇི་ལྟར་བཅས་པ་བཞིན་ཡང་དག་པར་བླངས་ཏེ་འཇུག་པར་མི་བྱེད་ན་འགལ་ཚབས་ཅན་དུ་འགྱུར་རོ། །ཆོས་མ་ཡིན་པའི་དེའི་ངོ་བོ་ཉིད་ཚོལ་དུ་གཞུག་པར་འོས་པ་སྦྱིན་
པ་ཆོས་མ་ཡིན་པ་གཅིག་དང་ཆོས་ཀྱི་གཅིག་གོ། །ཆོས་མ་ཡིན་པའི་གཅིག་གང་ཞེ་ན། འདི་ལྟ་སྟེ་དགེ་སློང་གཞི་ཅན་དགེ་འདུན་གྱི་ནང་དུ་ལྟུང་བ་དྲན་ཏེ་ཤེས་པ་ལས་བརྗེད་པ་དེ་བརྗེད་ན་ཡང་དྲན་པ་དེ་ལ་དགེ་འདུན་གྱིས་
<pb id="3.276a"/>
དེའི་ངོ་བོ་ཉིད་ཚོལ་དུ་གཞུག་པར་འོས་པ་སྦྱིན་པ་ནི་ཆོས་མ་ཡིན་པའི་དེའི་ངོ་བོ་ཉིད་ཚོལ་དུ་གཞུག་པར་འོས་པ་སྦྱིན་པ་སྟེ། འདི་ནི་ཆོས་མ་ཡིན་པའི་གཅིག་ཡིན་ནོ། །ཆོས་ཀྱི་གཅིག་གང་ཞེ་ན། འདི་ལྟ་སྟེ། 
དགེ་སློང་གཞི་ཅན་དགེ་འདུན་གྱི་ནང་དུ་ལྟུང་བ་བརྗེད་པ་ལས་བརྗེད་པ་སླར་དྲན་ཏེ་ཤེས་པ་དང་ཡང་བརྗེད་པ་དེ་ལ་དགེ་འདུན་གྱིས་དེའི་ངོ་བོ་ཉིད་ཚོལ་དུ་གཞུག་པར་འོས་པ་སྦྱིན་པ་ནི་ཆོས་ཀྱིས་དེའི་ངོ་བོ་ཉིད་ཚོལ་དུ་གཞུག་པར་འོས་པ་
སྦྱིན་པ་སྟེ། འདི་ནི་ཆོས་ཀྱི་གཅིག་ཡིན་ནོ། །དགེ་སློང་དག་དེ་ལྟར་ན་དེའི་ངོ་བོ་ཉིད་ཚོལ་དུ་གཞུག་པར་འོས་པ་ནི་རྩོད་པ་ཞི་བར་བྱེད་པ་ཡིན་ཞིང༌། དེ་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ། དེའི་ངོ་བོ་ཉིད་ཚོལ་དུ་
གཞུག་པར་འོས་པའི་རྩོད་པ་ཞི་བར་བྱེད་པས་དུལ་བ་དང༌། ཞི་བ་དང༌། ཉེ་བར་ཞི་བ་ཡིན་ནོ། །དགེ་སློང་དག་ཇི་ལྟར་ན་རྩྭ་བཀྲམ་པ་ལྟ་བུར་འོས་པ་ནི་རྩོད་པ་ཞི་བར་བྱེད་པ་ཡིན། ཇི་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་
ལྟ་སྟེ། རྩྭ་བཀྲམ་པ་ལྟ་བུར་འོས་པའི་རྩོད་པ་ཞི་བར་བྱེད་པས་དུལ་བ་དང༌། ཞི་བ་དང༌། ཉེ་བར་ཞི་བ་ཡིན་ཞེ་ན། འདི་ལྟ་སྟེ་དགེ་སློང་རྣམས་འཐབས་པར་གྱུར་ཅིང་མཚང་འདྲུ་བ་དང༌། འཐབ་མོ་དང༌། འགྱེད་པར་གྱུར་ནས་
གནས་ཤིང་ཕྱོགས་དང་ཕྱོགས་གཞན་དུ་རྣམ་པར་གནས་ན། ཕྱོགས་ཅིག་ན་དགེ་སློང་གནས་བརྟན་གནས་བརྟན་གང་ཡང་རུང་བ། ཤེས་ཉེན་ཅན་ཤེས་ཉེན་ཅན་གང་ཡང་རུང་བ། གཙོ་བོ་གཙོ་བོ་གང་ཡང་རུང་བ་ཡོད་པ་
གང་ཡིན་པ་དེས་རང་གི་ཕྱོགས་ཀྱི་དྲུང་དུ་སོང་སྟེ་ཚིག་འདི་སྐད་ཅེས་ཚེ་དང་ལྡན་པ་དག་བདག་ཅག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ནས་འཐབས་པར་གྱུར་ཅིང་མཚང་འདྲུ་བ་དང༌། འཐབ་མོ་དང༌། 
འགྱེད་པར་གྱུར་པ་ནི་བདག་ཅག་གིས་རྙེད་པ་རྙེད་པ་མ་ཡིན་ཏེ། ཉེས་པ་རྙེད་ཀྱི་ལེགས་པ་མ་རྙེད་པས་ཚེ་དང་ལྡན་པ་དག་གཞི་འདི་ལ་ཁོ་བོ་དང་ཁྱོད་ཀྱི་ལྟུང་བ་བྱུང་བ་གང་ཡིན་པ་ལས་ཁ་ན་མ་ཐོ་བ་སྦོམ་པོ་འམ། ཁྱིམ་ན་
<pb id="3.276b"/>
གནས་པ་ལས་བརྟེན་པ་མ་གཏོགས་པར་ཁོ་བོས་བདག་དང་ཁྱོད་ཀྱི་ཆེད་དུ་ཚེ་དང་ལྡན་པ་དེ་དག་གི་དྲུང་དུ་མི་བཅབ་པར་མཐོལ་ཞིང་བཤགས་པར་སྤྲོའོ་ཞེས་སྨྲ་བར་བྱའོ། །གལ་ཏེ་དགེ་སློང་དེ་ལ་རང་གི་ཕྱོགས་ནས་དགེ་སློང་
གཅིག་གིས་ཀྱང་སྨྲས་པ་མ་བཟློག་ཅིང་མི་གཤེ་ན། དེ་ནས་དགེ་སློང་དེས་ཕྱོགས་ཅིག་ཤོས་ཀྱི་དྲུང་དུ་སོང་ནས་བླ་གོས་ཕྲག་པ་གཅིག་ཏུ་གཟར་ཏེ་རྒན་རིམས་ཇི་ལྟ་བ་བཞིན་དུ་འདུད་པ་བྱས་ལ་ཙོག་ཙོག་པོར་འདུག་སྟེ་ཚིག་འདི་
སྐད་ཅེས། ཚེ་དང་ལྡན་པ་དག་ཁོ་བོ་ཅག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ནས་འཐབས་པར་གྱུར་ཅིང་མཚང་འདྲུ་བ་དང༌། འཐབ་མོ་དང༌། འགྱེད་པར་གྱུར་པ་ནི་ཁོ་བོ་ཅག་གིས་རྙེད་པ་རྙེད་པ་མ་ཡིན་
ཏེ། ཉེས་པ་རྙེད་ཀྱི་ལེགས་པ་མ་རྙེད་པས་གཞི་འདི་ལ་ཁོ་བོ་དང་ཚེ་དང་ལྡན་པ་དེ་དག་གི་ལྟུང་བ་བྱུང་བ་གང་ཡིན་པ་ལས་ཁ་ན་མ་ཐོ་བ་སྦོམ་པོ་འམ། ཁྱིམ་ན་གནས་པ་ལས་བརྟེན་པ་མ་གཏོགས་པར་ཁོ་བོས་བདག་དང་
ཚེ་དང་ལྡན་པ་དེ་དག་གི་ཆེད་དུ་ཁྱེད་ཀྱི་དྲུང་དུ་མི་བཅབ་པར་མཐོལ་ཞིང་བཤགས་པར་སྤྲོ་འོ་ཞེས་སྨྲ་བར་བྱའོ། །ཕྱོགས་ཅིག་ཤོས་ན་དགེ་སློང་གནས་བརྟན་གནས་བརྟན་གང་ཡང་རུང་བ། ཤེས་ཉེན་ཅན་ཤེས་ཉེན་ཅན་གང་ཡང་
རུང་བ། གཙོ་བོ་གཙོ་བོ་གང་ཡང་རུང་བ་ཡོད་པ་གང་ཡིན་པ་དེས་ཀྱང་རང་གི་ཕྱོགས་ཀྱི་དྲུང་དུ་སོང་སྟེ་ཚིག་འདི་སྐད་ཅེས། ཚེ་དང་ལྡན་པ་དག་བདག་ཅག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ནས་འཐབས་པར་
གྱུར་ཅིང་མཚང་འདྲུ་བ་དང༌། འཐབ་མོ་དང༌། འགྱེད་པར་གྱུར་པ་ནི་བདག་ཅག་གིས་རྙེད་པ་རྙེད་པ་མ་ཡིན་ཏེ། ཉེས་པ་རྙེད་ཀྱིས་ལེགས་པ་མ་རྙེད་པས། ཚེ་དང་ལྡན་པ་དག་གཞི་འདི་ལ་ཁོ་བོ་དང་ཁྱེད་ཀྱི་ལྟུང་བ་བྱུང་བ་གང་
ཡིན་པ་ལས་ཁ་ན་མ་ཐོ་བ་སྦོམ་པོ་འམ། ཁྱིམ་ན་གནས་པ་ལས་བརྟེན་པ་མ་གཏོགས་པར་ཁོ་བོས་བདག་དང་ཁྱེད་ཀྱི་ཆེད་དུ་ཚེ་དང་ལྡན་པ་དེ་དག་གི་དྲུང་དུ་མི་བཅབ་པར་མཐོལ་ཞིང་བཤགས་པར་སྤྲོ་འོ་ཞེས་སྨྲ་བར་བྱའོ། །
<pb id="3.277a"/>
གལ་ཏེ་དགེ་སློང་དེ་ལ་རང་གི་ཕྱོགས་ནས་དགེ་སློང་གཅིག་གིས་ཀྱང་སྨྲས་པ་མ་བཟློག་ཅིང་མི་གཤེ་ན། དེ་ནས་དགེ་སློང་དེས་ཕྱོགས་ཅིག་ཤོས་ཀྱི་དྲུང་དུ་སོང་ནས་བླ་གོས་ཕྲག་པ་གཅིག་ཏུ་གཟར་ཏེ་རྒན་རིམས་ཇི་
ལྟ་བ་བཞིན་འདུད་པ་བྱས་ལ་ཙོག་ཙོག་པོར་འདུག་སྟེ་ཚིག་འདི་སྐད་ཅེས། ཚེ་དང་ལྡན་པ་དག་ཁོ་བོ་ཅག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ནས་འཐབས་པར་གྱུར་ཅིང་མཚང་འདྲུ་བ་དང༌། འཐབ་མོ་དང༌། 
འགྱེད་པར་གྱུར་པ་ནི་ཁོ་བོ་ཅག་གིས་རྙེད་པ་རྙེད་པ་མ་ཡིན་ཏེ། ཉེས་པ་རྙེད་ཀྱིས་ལེགས་པ་མ་རྙེད་པས་གཞི་འདི་ལ་ཁོ་བོ་དང་ཚེ་དང་ལྡན་པ་དེ་དག་གི་ལྟུང་བ་བྱུང་བ་གང་ཡིན་པ་ལས་ཁ་ན་མ་ཐོ་བ་སྦོམ་པོ་འམ། ཁྱིམ་ན་
གནས་པ་ལ་བརྟེན་པ་མ་གཏོགས་པར་ཁོ་བོས་བདག་དང་ཚེ་དང་ལྡན་པ་དེ་དག་གི་ཆེད་དུ་ཁྱེད་ཀྱི་དྲུང་དུ་མི་འཆབ་པར་མཐོལ་ཞིང་བཤགས་པར་སྤྲོའོ་ཞེས་སྨྲ་བར་བྱའོ། །གང་གི་ཚེ་ཕྱོགས་གཅིག་ཤོས་ཀྱིས་གཅིག་
ཤོས་ལ་འམ། གཅིག་ཤོས་ཀྱིས་གཅིག་ཤོས་ལ་སྤུ་ས་ལ་ལྟུང་བ་ལྟ་བུར་བྱེད། འབྱུང་བར་སྐྱོང༌། མཚུངས་པར་ཉེ་བར་སྟོན་པར་བྱེད་ཀྱི་ཕན་ཚུན་དུ་ལྟུང་བ་སྒྲོགས་པར་གླེང་བར་མི་བྱེད་ན་དེ་ལྟར་ན་རྩོད་པ་དེ་འདི་ལྟ་སྟེ། 
རྩྭ་བཀྲམ་པ་ལྟ་བུར་འོས་པས་ཞི་བ་ཡིན་ཏེ། དགེ་སློང་དག་དེ་ལྟར་ན་རྩྭ་བཀྲམ་པ་ལྟ་བུར་འོས་པ་ནི་རྩོད་པ་ཞི་བར་བྱེད་པ་ཡིན་ཞིང༌། དེ་ལྟར་ན་འདི་ན་ཁ་ཅིག་གི་རྩོད་པ་རྣམས་འདི་ལྟ་སྟེ། རྩྭ་བཀྲམ་པ་ལྟ་བུར་འོས་པའི་རྩོད་པ་
ཞི་བར་བྱེད་པས་དུལ་བ་དང་། ཞི་བ་དང་ཉེ་བར་ཞི་བ་ཡིན་ནོ། །དགེ་སློང་དག་ལྟུང་བའི་རྩོད་པ་ནི་ཞི་བར་བྱེད་པའི་ཆོས་བཞི་པོ་འདིས་དུལ་བར་བྱ། ཞི་བར་བྱ། ཉེ་བར་ཞི་བར་བྱ་བ་ནི་འདི་ལྟ་སྟེ། ཁས་བླང་བར་འོས་པ་
དང༌། མངོན་སུམ་དུ་འདུལ་བར་འོས་པ་དང༌། དེའི་ངོ་བོ་ཉིད་ཚོལ་དུ་གཞུག་པར་འོས་པ་དང༌། རྩྭ་བཀྲམ་པ་ལྟ་བུར་འོས་པས་སོ། །དགེ་སློང་དག་བྱ་བའི་རྩོད་པ་ནི་དགེ་འདུན་འཐུན་པས་ཞི་བར་བྱའོ། །
