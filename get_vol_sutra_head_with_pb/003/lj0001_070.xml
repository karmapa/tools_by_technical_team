<pb id="3.154b"/>
མཛད་ལགས་པ་རྣམས་བསླང་བར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག  །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་དམར་སེར་ཅན་
འཐབ་ཀྲོལ་བགྱིད་པ་བསྡིགས་པའི་ཕྲིན་ལས་མཛད་ལགས་པ་རྣམས་བསླང་བར་མཛད་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ།།        །།འདུལ་བ་གཞི། <bampo n="1.70" zh="3.344"/><head n="3" t="ལེགས་ལྡན་གྱི་སྡེ་ཚན།" type="detshen" lv="1.11.2" zh="3.344"/>བམ་པོ་བདུན་བཅུ་པ། །
སངས་རྒྱས་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེའི་ཚེ་དགེ་སློང་ལེགས་ལྡན་ཡང་དང་ཡང་དུ་ལྟུང་བ་འབྱིན་པ་ཞིག་སྟེ། དགེ་འདུན་ལྷག་
མའི་ལྟུང་བ་འབྱིན་པས་དེ་ལ་དགེ་སློང་རྣམས་ཀྱིས་སྤོ་བ་དང༌། གཞི་ནས་སྤོ་བ་དང༌། མགུ་བར་བྱ་བ་སྦྱིན་པ་དང༌། འབྱིན་པས་བྱ་བ་མང་ཞིང་བྱེད་པ་མང་པོར་གྱུར་པས་ལུང་ནོད་པ་དང༌། ཀློག་པ་དང༌། འདོན་
པ་དང༌། རྣལ་འབྱོར་དང༌། ཡིད་ལ་བྱ་བ་དང༌། ནང་གི་སེམས་ཞི་གནས་སུ་བྱ་བ་ཤོར་བར་གྱུར་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་
སྩལ་པ། དགེ་སློང་དག་ཁྱེད་ཀྱིས་དགེ་སློང་ལེགས་ལྡན་ཡང་དང་ཡང་དུ་ལྟུང་བ་འབྱིན་པ་དང༌། གཞན་ཡང་དེ་ལྟ་བུ་དང་འཐུན་པ་སུ་ཡང་རུང་བ་ལ་སྨད་པའི་ལས་བྱོས་ཤིག  །རྒྱུ་ལྔས་སྨད་པའི་ལས་བྱས་
ན་དེ་ནི་ཆོས་མ་ཡིན་པའི་ལས་དང་འདུལ་བ་མ་ཡིན་པའི་ལས་ཡིན་ཏེ། དེས་ན་དགེ་འདུན་ཡང་འགལ་ཚབས་ཅན་དུ་འགྱུར་རོ། །ལྔ་གང་གིས་ཞེ་ན། གླེང་བ་མ་བྱས་པ་དང༌། དྲན་པར་མ་བྱས་པ་དང༌། གཞི་
མེད་པ་དང༌། ཁས་མ་བླངས་པ་དང༌། མངོན་སུམ་དུ་མ་གྱུར་པར་བྱེད་པའོ། །ཡང་རྒྱུ་ལྔས་སྨད་པའི་ལས་བྱས་ན་དེ་ནི་ཆོས་ཀྱི་ལས་དང་འདུལ་བའི་ལས་ཡིན་ཏེ། དེས་ན་དགེ་འདུན་ཡང་འགལ་
<pb id="3.155a"/>
ཚབས་ཅན་དུ་མི་འགྱུར་རོ། །ལྔ་གང་གིས་ཞེ་ན། གླེང་བ་བྱས་པ་དང༌། དྲན་པར་བྱས་པ་དང༌། གཞི་དང་བཅས་པ་དང༌། ཁས་བླངས་པ་དང༌། མངོན་སུམ་དུ་གྱུར་པའི་འོ། །འདི་ལྟར་ཡང་བྱ་སྟེ། 
གནས་མལ་བཤམས་ལ་གཎ་ཌཱི་བརྡུངས་ཏེ་དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ལ། དགེ་འདུན་ཐམས་ཅད་ཚོགས་ཤིང་འཐུན་པར་གྱུར་པ་དང༌། དགེ་སློང་གཅིག་གིས་གསོལ་བ་
བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་ལེགས་ལྡན་འདི་ལྟུང་བ་ཡང་དང་ཡང་དུ་བགྱིད་དེ། ཡང་དང་ཡང་དུ་དགེ་འདུན་ལྷག་མའི་ལྟུང་བ་འབྱིན་པས་དགེ་སློང་
རྣམས་འདི་ལ་སྤོ་བ་དང༌། གཞི་ནས་སྤོ་བ་དང༌། མགུ་བ་སྩོལ་བ་དང༌། འབྱིན་པ་མཛད་པས་བགྱི་བ་མང་ཞིང་བགྱིད་པ་མངས་པས་ལུང་ནོད་པ་དང་། ཀློག་པ་དང༌། འདོན་པ་དང༌། རྣལ་འབྱོར་དང༌། 
ཡིད་ལ་བགྱི་བ་དང༌། ནང་དུ་སེམས་ཞི་གནས་སུ་བགྱི་བ་ཤོར་བར་གྱུར་ལགས་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་
དགེ་སློང་ལེགས་ལྡན་ཡང་དང་ཡང་དུ་ལྟུང་བ་འབྱིན་པ་ལ་སྨད་པའི་ཕྲིན་ལས་མཛད་དོ། །འདི་ནི་གསོལ་བའོ། །ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་ལེགས་
ལྡན་འདི་ཡང་དང་ཡང་དུ་ལྟུང་བ་བགྱིད་དེ། ཡང་དང་ཡང་དུ་དགེ་འདུན་ལྷག་མའི་ལྟུང་བ་འབྱིན་ནས་དགེ་སློང་རྣམས་འདི་ལ་སྤོ་བ་དང༌། གཞི་ནས་སྤོ་བ་དང༌། མགུ་བར་བགྱི་བ་སྩལ་བ་དང༌། འབྱིན་
པར་མཛད་པས་བགྱི་བ་མང་ཞིང་བགྱིད་པ་མངས་པས་ལུང་ནོད་པ་དང༌། ཀློག་པ་དང༌། འདོན་པ་དང༌། རྣལ་འབྱོར་དང༌། ཡིད་ལ་བགྱི་བ་དང༌། ནང་དུ་སེམས་ཞི་གནས་སུ་བགྱི་བ་ཤོར་ནས། དེའི་སླད་
<pb id="3.155b"/>
དུ་དགེ་འདུན་གྱིས་དགེ་སློང་ལེགས་ལྡན་ཡང་དང་ཡང་དུ་ལྟུང་བ་བགྱིད་པ་ལ་སྨད་པའི་ཕྲིན་ལས་མཛད་ན་ཚེ་དང་ལྡན་པ་གང་དག་དགེ་སློང་ལེགས་ལྡན་ཡང་དང་ཡང་དུ་ལྟུང་བ་འབྱིན་པ་ལ་སྨད་པའི་ཕྲིན
ལས་མཛད་པར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག །འདི་ནི་ལས་བརྗོད་པ་དང་པོ་ཡིན་ཏེ། དེ་བཞིན་དུ་ལས་བརྗོད་པ་གཉིས་པ་དང༌། གསུམ་
གྱི་བར་དུ་བརྗོད་པར་བྱའོ། །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་ལེགས་ལྡན་ཡང་དང་ཡང་དུ་ལྟུང་བ་འབྱིན་པ་ལ་སྨད་པའི་ཕྲིན་ལས་མཛད་ལགས་ཏེ། འདི་ལྟར་ཅང་
མི་གསུང་བས་དེ་དེ་བཞིན་དུ་འཛིན་ཏོ། །དགེ་སློང་དག་ངས་དགེ་སློང་སྨད་པའི་ལས་བྱས་པའི་ཀུན་ཏུ་སྤྱོད་པའི་ཆོས་བཅའ་བར་བྱ་སྟེ། དགེ་སློང་སྨད་པའི་ལས་བྱས་པས་རབ་ཏུ་དབྱུང་བར་མི་བྱ། བསྙེན་
པར་རྫོགས་པར་མི་བྱ། གནས་སྦྱིན་པར་མི་བྱ། དགེ་ཚུལ་གཞག་པར་མི་བྱ་ཞེས་བྱ་བའི་བར་གོང་མ་བཞིན་དུ་བསྡིགས་པའི་ལས་བྱས་པ་ལ་གསུངས་པ་དེ་བཞིན་དུ་བརྗོད་པར་བྱའོ། །
སྨད་པའི་ལས་བྱས་པའི་དགེ་སློང་གིས་ཀུན་ཏུ་སྤྱོད་པའི་ཆོས་ཇི་ལྟར་བཅས་པ་བཞིན་ཡང་དག་པར་བླངས་ཏེ་འཇུག་པར་མི་བྱེད་ན་འགལ་ཚབས་ཅན་དུ་འགྱུར་རོ། །དེ་ལྟར་སྨད་པའི་ལས་བྱས་པ་དེ་
སྐྲ་གྱེན་དུ་འགྲེང་བ་ལྟ་བུ་དང༌། སྐྲ་ཞིག་པ་ལྟ་བུ་དང༌། དགེ་འདུན་ལ་སྤུ་ས་ལ་ལྟུང་བ་ལྟ་བུར་བྱེད་ཅེས་བྱ་བ་ནས། མཚམས་ཀྱི་ནང་དུ་འདུག་ནས་བསླང་བར་གསོལ་ཏེ། ཡང་དང་ཡང་དུ་ལྟུང་བ་
བྱེད་པ་ཉིད་ཀྱང་སྤོང་ངོ་ཞེས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཀྱིས་དགེ་སློང་ལེགས་ལྡན་
<pb id="3.156a"/>
སྨད་པའི་ལས་བྱས་པ་དང༌། གཞན་ཡང་དེ་ལྟ་བུ་དང་འཐུན་པ་སུ་ཡང་རུང་བ་ལ་བསླང་བའི་ལས་བྱོས་ཤིག  སྨད་པའི་ལས་བྱས་པ་ཆོས་ལྔ་དང་ལྡན་པ་བསླང་བར་བྱ་སྟེ། ལྔ་གང་ཞེ་ན། 
སྐྲ་གྱེན་དུ་འགྲེང་བ་ལྟ་བུ་དང༌། སྐྲ་ཞིག་པ་ལྟ་བུར་དགེ་འདུན་ལ་སྤུ་ས་ལ་ལྟུང་བ་ལྟ་བུར་བྱེད་པ་དང༌། འབྱུང་བར་བསྐྱོད་པ་དང༌། མཚུངས་པར་ཉེ་བར་སྟོན་པ་དང༌། མཚམས་ཀྱི་ནང་དུ་འདུག་ནས་བསླང་
བ་གསོལ་པ་དང༌། ཡང་དང་ཡང་དུ་ལྟུང་བ་འབྱིན་པ་ཡང་སྤོང་བའོ། །བསླང་བ་ནི་འདི་ལྟར་བྱ་སྟེ། གནས་མལ་བཤམས་ལ་གཎ་ཌཱི་བརྡུངས་ཏེ་དྲིས་པའི་ཚིག་གིས་དགེ་སློང་རྣམས་ལ་ཡང་དག་
པར་བསྒོ་ལ། དགེ་འདུན་ཐམས་ཅད་ཚོགས་ཤིང་འཐུན་པར་གྱུར་པ་དང༌། དགེ་སློང་ལེགས་ལྡན་གྱིས་རྒན་རིམས་ཀྱི་མདུན་དུ་ཙོག་ཙོག་པོར་འདུག་ལ་ཐལ་མོ་སྦྱར་བ་བཏུད་ལ་འདི་སྐད་ཅེས་བརྗོད་པར་
བྱའོ། །དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་ལེགས་ལྡན་ཡང་དང་ཡང་དུ་ལྟུང་བ་བགྱིད་དེ། ཡང་དང་ཡང་དུ་དགེ་འདུན་ལྷག་མའི་ལྟུང་བ་འབྱིན་པས། དེའི་སླད་དུ་བདག་ལ་
དགེ་སློང་རྣམས་ཀྱིས་སྤོ་བ་དང༌། གཞི་ནས་སྤོ་བ་དང༌། མགུ་བར་བགྱི་བར་སྩོལ་བ་དང༌། འབྱིན་པས་བགྱི་བ་མང་ཞིང་བགྱིད་པ་མངས་པས་ལུང་ནོད་པ་དང༌། ཀློག་པ་དང༌། འདོན་པ་དང༌། རྣལ་
འབྱོར་དང༌། ཡིད་ལ་བགྱི་བ་དང་། ནང་དུ་སེམས་ཞི་གནས་སུ་བགྱི་བ་ཤོར་ནས་དགེ་འདུན་གྱིས་བདག་ལ་སྨད་པའི་ཕྲིན་ལས་མཛད་ལགས་ཏེ། སྨད་པའི་ཕྲིན་ལས་མཛད་ལགས་པ་བདག་སྐྲ་གྱེན་
དུ་འགྲེང་བ་ལྟ་བུ་དང༌། སྐྲ་ཞིག་པ་ལྟ་བུར་དགེ་འདུན་ལ་སྤུ་ས་ལ་ལྟུང་བ་ལྟ་བུར་བགྱིད། འབྱུང་བར་བསྐྱོད། མཚུངས་པར་ཉེ་བར་སྟོན། མཚམས་ཀྱི་ནང་དུ་མཆིས་ནས་བསླང་བ་གསོལ་ཏེ། 
<pb id="3.156b"/>
ཡང་དང་ཡང་དུ་ལྟུང་བ་འབྱིན་པ་ཡང་སྤོང་བར་བགྱིད་ན། དགེ་འདུན་བཙུན་པ་ཐུགས་བརྩེ་བ་ཅན་ཐུགས་བརྩེ་བ་ཉེ་བར་བཟུང་སྟེ། བདག་དགེ་སློང་ལེགས་ལྡན་ཡང་དང་ཡང་དུ་ལྟུང་བ་འབྱིན་པ་
སྨད་པའི་ཕྲིན་ལས་མཛད་ལགས་པ་བསླང་བར་གསོལ། དེ་སྐད་ཅེས་ལན་གཉིས་ལན་གསུམ་དུ་བརྗོད་པར་བྱའོ། །དེའི་འོག་ཏུ་དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་
བཙུན་པ་རྣམས་གསན་དུ་གསོལ། དགེ་སློང་ལེགས་ལྡན་འདི་ཡང་དང་ཡང་དུ་ལྟུང་བ་འབྱིན་ཏེ་ཞེས་བྱ་བ་ནས་ནང་དུ་སེམས་ཞི་གནས་སུ་བགྱི་བར་ཞེས་བྱ་བའི་བར་གོང་མ་བཞིན་དུ་སྟེ། 
དགེ་འདུན་གྱིས་འདི་ཡང་དང་ཡང་དུ་ལྟུང་བ་བགྱིད་པས་སྨད་པའི་ཕྲིན་ལས་མཛད་དེ། སྨད་པའི་ཕྲིན་ལས་མཛད་ལགས་པ་འདི་སྐྲ་གྱེན་དུ་འགྲེང་བ་ལྟ་བུ་དང༌། སྐྲ་ཞིག་པ་ལྟ་བུར་དགེ་འདུན་
ལ་སྤུ་ས་ལ་ལྟུང་བ་ལྟ་བུར་བགྱིད་ཅེས་བྱ་བ་ནས། ཡང་དང་ཡང་དུ་ལྟུང་བ་འབྱིན་པ་ཉིད་ཀྱང་སྤོང་ངོ་ཞེས་མཆིས་ན་ཞེས་བྱ་བའི་བར་གོང་མ་བཞིན་དུ་སྟེ། གལ་ཏེ་དགེ་འདུན་གྱི་དུས་ལ་བབ་ཅིང་
བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་ལེགས་ལྡན་ཡང་དང་ཡང་དུ་ལྟུང་བ་འབྱིན་པ་སྨད་པའི་ཕྲིན་ལས་མཛད་ལགས་པ་སློང་བར་མཛད་དོ། །འདི་ནི་གསོལ་
བའོ། །ལས་བྱ་བ་ནི། དགེ་འདུན་བཙུན་པ་རྣམས་གསན་དུ་གསོལ། དགེ་སློང་ལེགས་ལྡན་ཡང་དང་ཡང་དུ་ལྟུང་བ་འབྱིན་པ་སྨད་པའི་ཕྲིན་ལས་མཛད་ལགས་པ་འདི་སྐྲ་གྱེན་དུ་འགྲེང་བ་ལྟ་བུ་དང༌། 
སྐྲ་ཞིག་པ་ལྟ་བུར་དགེ་འདུན་ལ་སྤུ་ས་ལ་ལྟུང་བ་ལྟ་བུར་བགྱིད། འབྱུང་བར་བསྐྱོད། མཚུངས་པར་ཉེ་བར་སྟོན། མཚམས་ཀྱི་ནང་དུ་མཆིས་ནས་བསླང་བ་གསོལ་ཏེ། ཡང་དང་ཡང་དུ་ལྟུང་བ་
<pb id="3.157a"/>
བགྱིད་པ་ཉིད་ཀྱང་སྤོང་ངོ་ཞེས་མཆི་ནས་དེའི་སླད་དུ་དགེ་འདུན་གྱིས་དགེ་སློང་ལེགས་ལྡན་ཡང་དང་ཡང་དུ་ལྟུང་བ་བགྱིད་པ་སྨད་པའི་ཕྲིན་ལས་མཛད་ལགས་པ་སློང་བར་མཛད་ན། 
ཚེ་དང་ལྡན་པ་གང་དག་དགེ་སློང་ལེགས་ལྡན་ཡང་དང་ཡང་དུ་ལྟུང་བ་བགྱིད་པ་སྨད་པའི་ཕྲིན་ལས་མཛད་ལགས་པ་བསླང་བར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནྀ་
གསུངས་ཤིག །འདི་ནི་ལས་བརྗོད་པ་དང་པོ་སྟེ། དེ་བཞིན་དུ་ལས་བརྗོད་པ་གཉིས་དང་གསུམ་གྱི་བར་དུ་བརྗོད་པར་བྱའོ། །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་
ལེགས་ལྡན་ཡང་དང་ཡང་དུ་ལྟུང་བ་བགྱིད་པ་སྨད་པའི་ཕྲིན་ལས་མཛད་ལགས་པ་བསླང་སྟེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །<head n="3" t="འགྲོ་མགྱོགས་དང་ནབ་སོའི་སྡེ་ཚན།" type="detshen" lv="1.11.3" zh="3.349"/>སངས་རྒྱས་བཅོམ་ལྡན་འདས་མཉན་ཡོད་ན་
རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེའི་ཚེ་རི་ནག་པོ་ལ་དགེ་སློང་འགྲོ་མགྱོགས་དང་ནབ་སོ་ཁྱིམ་སུན་འབྱིན་པ་སྡིག་པའི་ཆོས་ཀུན་དུ་སྤྱོད་པ་
གནས་སོ། །དེ་གཉིས་དགེ་སྦྱོང་གི་ལས་མ་ཡིན་པ་འདི་ལྟ་བུ་དག་བྱེད་ཅིང་བྱེད་དུ་འཇུག་སྟེ། འདི་ལྟ་སྟེ་བུད་མེད་དང་ལྷན་ཅིག་ཁ་དཔྱ་ཟེར། རྩེ་བར་བྱེད། ཟེ་སློང་བར་བྱེད། མིག་ཟུར་གྱིས་
ལྟ་བར་བྱེད། འཕྱར་བར་བྱེད། ལུས་ཀྱིས་སྙོགས་པར་བྱེད་སྟན་ཅིག་ལ་ཡང་ལྷན་ཅིག་འདུག་པར་བྱེད། སྣོད་གཅིག་ཏུ་ལོངས་སྤྱོད་པར་བྱེད། ཕོར་བུ་གཅིག་ཏུ་ཆང་རྣམ་པ་སྣ་ཚོགས་
འཐུང་བར་བྱེད། མེ་ཏོག་འཐོག་པར་བྱེད། འཐོག་ཏུ་འཇུག །མེ་ཏོག་ཕྲེང་རྒྱུད་པར་བྱེད། རྒྱུད་དུ་འཇུག །མེ་ཏོག་གི་ཐུམ་བུའི་རྣ་རྒྱན་བྱེད། བྱེད་དུ་འཇུག །གར་བྱེད། བྱེད་དུ་
<pb id="3.157b"/>
འཇུག །གླུ་ལེན་པར་བྱེད། གླུ་ལེན་དུ་འཇུག །རོལ་མོའི་ཆ་བྱད་འབུད་པར་བྱེད། འབུད་དུ་འཇུག །གར་མཁས་པ་དང༌། གླུ་སྙན་པ་དང༌། རོལ་མོའི་ཆ་བྱད་འབུད་པ་མཁས་པ་ལ་གླ་སྦྱིན་པར་བྱེད། 
གོས་རྣམས་བརྫེས་ནས་རྒྱུག་པར་བྱེད། མཆོང་བར་བྱེད། རྒལ་བར་བྱེད། རྐང་པ་གཅིག་བསྐུམས་ཏེ་སྐོར་བར་ཡང་བྱེད། ལག་འགྲོས་ཀྱིས་ཀྱང་བསྐོར་བར་བྱེད། ཉ་ཚར་གྱིས་ཀྱང་བསྐོར་བར་
བྱེད། ཆུ་བགགས་ཤིང་གཏོང་བར་བྱེད། ཆུ་ལ་སྦལ་པའི་སྐད་འབྱིན། ཆུ་ལ་རྔའི་སྒྲ་ཡང་འབྱིན། གླང་པོ་ཆེའི་སྐད་ཀྱང་འབྱིན། རྟའི་སྐད་ཀྱང་འབྱིན། ཁྱུ་མཆོག་འགྱིང་བའི་སྐད་ཀྱང་འབྱིན། ཁས་
རྫ་རྔའི་སྐད་ཀྱང་འབྱིན། ཁས་དུང་དང༌། ཁས་རྔ་དང༌། རྨ་བྱའི་སྐད་ཀྱང་འབྱིན། ཁུ་བྱུག་གི་སྐད་ཀྱང་འབྱིན། གླང་པོ་ཆེའི་འཐབ་མོ་ཡང་བྱེད། རྟའི་འཐབ་མོ་དང༌། ཁྱུ་མཆོག་གི་འཐབ་མོ་དང༌། མ་
ཧེའི་འཐབ་མོ་དང༌། རའི་འཐབ་མོ་དང༌། ལུག་གི་འཐབ་མོ་དང༌། བུད་མེད་ཀྱི་འཐབ་མོ་དང༌། སྐྱེས་པའི་འཐབ་མོ་དང༌། གཞོན་ནུའི་འཐབ་མོ་དང༌། གཞོན་ནུ་མའི་འཐབ་མོ་དང༌། བྱ་གག་གི་འཐབ་
མོ་དང༌། སྲེག་པའི་འཐབ་མོ་དང༌། བྱི་ཁྲའི་འཐབ་མོ་ཡང་བྱེད་ཅིང་བྱེད་དུ་འཇུག་སྟེ། དེ་རྣམས་དང་གཞན་ཡང་དགེ་སྦྱོང་གི་ལས་མ་ཡིན་པ་བྱེད་ཅིང་བྱེད་དུ་འཇུག་གོ། །དེ་གཉིས་ཀྱི་ཚུལ་དང༌། སྤྱོད་
པ་དང༌། ལོག་པར་སྒྲུབ་པ་དེས་རི་ནག་པོ་ལ་དགེ་སློང་མ་འོངས་པ་རྣམས་མི་འོང་ཞིང་འོངས་པ་རྣམས་ཀྱང་མི་འདོད་པས་རི་ནག་པོའི་གནས་འདོར་བར་བྱེད་དོ། །རི་ནག་པོ་ན་གནས་པའི་བྲམ་ཟེ་དང་
ཁྱིམ་བདག་རྣམས་ཀྱང་ཡིད་མ་རངས་ཤིང་མ་མགུ་བས་འོངས་ནས་རིང་དུ་ལོན་པ་གཉུག་མར་གནས་པ་རྣམས་ལ་ཡང་བཀའ་འཁོར་དུ་བསྣོད་སྙོམས་སྦྱིན་པར་བྱ་བར་མི་སེམས་ན་གློ་བུར་བ་རྣམས་
<pb id="3.158a"/>
ལ་ལྟ་སྨོས་ཀྱང་ཅི་འཚལ། ཇི་ཙམ་དུས་གཞན་ཞིག་ན་ཚེ་དང་ལྡན་པ་ཀུན་དགའ་བོ་ཡུལ་ཀ་ཤི་ནས་ལྗོངས་རྒྱུ་ཞིང་སོང་བ་དང་རི་ནག་པོར་ཕྱིན་ནས་རི་ནག་པོའི་ཚལ་ན་འདུག་གོ། །
ཚེ་དང་ལྡན་པ་ཀུན་དགའ་བོ་སྔ་དྲོ་ཤམ་ཐབས་བགོས་ཆོས་གོས་དང་ལྷུང་བཟེད་ཐོགས་ནས་རི་ནག་པོར་བསོད་སྙོམས་ཀྱི་ཕྱིར་ཞུགས་པ་ལས། དེ་ཇི་ལྟར་ལྷུང་བཟེད་བཀྲུས་པས་རི་ནག་པོར་
བསོད་སྙོམས་ཀྱི་ཕྱིར་ཞུགས་པ་ལྷུང་བཟེད་བཀྲུས་པ་དེ་བཞིན་དུ་སླར་ལོག་སྟེ་སྦྱིན་པ་ཡང་མ་རྙེད། ཚིག་ཀྱང་མ་སྟེར་ཏེ་ཆུང་ངུ་ན་བསོད་སྙོམས་གཅིག་ཀྱང་མ་རྙེད་དོ། །དེ་ནས་ཚེ་དང་ལྡན་པ་ཀུན་དགའ་
བོ་འདི་སྙམ་དུ་སེམས་ཏེ། རི་ནག་པོ་འདི་སྔོན་ཡང་འབྱོར་ཅིང་རྒྱས་པ། ལོ་ལེགས་པ། སྐྱེ་བོ་དང་མི་མང་པོས་གང་བར་གྱུར་ཅིང་བསོད་སྙོམས་པ་དང་སློངས་མོ་པས་རྙེད་སླ་བར་གྱུར་ལ། ད་དུང་ཡང་
རི་ནག་པོ་འདི་འབྱོར་ཅིང་རྒྱས་པ། བདེ་བ་དང་ལོ་ལེགས་པ་དང༌། སྐྱེ་བོ་དང་མི་མང་པོས་གང་བར་གྱུར་ན། འོན་ཀྱང་བདག་ནི་ཇི་ལྟར་ལྷུང་བཟེད་བཀྲུས་པས་རི་ནག་པོར་བསོད་སྙོམས་ཀྱི་ཕྱིར་
ཞུགས་པ་ལྷུང་བཟེད་བཀྲུས་པ་དེ་བཞིན་དུ་སླར་ལོག་སྟེ་སྦྱིན་པ་ཡང་མ་རྙེད་དོ། །ཚིག་ཀྱང་མ་སྟེར་ཏེ་ཆུང་ངུ་ན་བསོད་སྙོམས་གཅིག་ཙམ་ཡང་མ་རྙེད་ན། འདིར་བཅོམ་ལྡན་འདས་ཀྱི་ཉན་ཐོས་
བྱིས་པ། བླུན་པ་མི་གསལ་བ། མི་མཁས་པ་འགའ་ཞིག་གིས་ཉོན་མོངས་པའི་དབང་གིས་རིགས་ཀྱི་བུད་མེད་དམ། རིགས་ཀྱི་ན་ཆུང་ལ་སྨྲས་སམ། རེག་གམ། ཁ་ངན་སྨྲས་པར་མ་གྱུར་
གྲང་སྙམ་མོ། །དེའི་ཚེ་རི་ནག་པོའི་བྲམ་ཟེ་དང་ཁྱིམ་བདག་རྣམས་ཀྱི་འདུན་ཁང་དུ་དགེ་བསྙེན་ལྔ་བརྒྱ་ཙམ་དགོས་པ་འགའ་ཞིག་གི་ཕྱིར་འདུས་ཤིང་འཁོད་པར་གྱུར་ཏོ། །དེ་ནས་ཚེ་དང་ལྡན་པ་ཀུན་
<pb id="3.158b"/>
དགའ་བོ་རི་ནག་པོའི་བྲམ་ཟེ་དང་ཁྱིམ་བདག་རྣམས་ཀྱི་འདུན་ཁང་ག་ལ་བ་དེར་སོང་སྟེ་ཕྱིན་པ་དང༌། རི་ནག་པོའི་བྲམ་ཟེ་དང་ཁྱིམ་བདག་རྣམས་ལ་འདི་སྐད་ཅེས་སྨྲས་སོ། །ཤེས་ལྡན་དག་སྔོན་ནི་རི་ནག་
པོ་འདི་ཞེས་བྱ་བ་ནས་བསོད་སྙོམས་གཅིག་ཀྱང་མ་རྙེད་དོ། །ཞེས་བྱ་བའི་བར་གོང་མ་བཞིན་དུའོ། །དེ་སྐད་ཅེས་སྨྲས་པ་དང་རི་ནག་པོའི་བྲམ་ཟེ་དང་ཁྱིམ་བདག་རྣམས་མིག་གནམ་དུ་བལྟས་ནས་
འདུག་གོ། །དེའི་ཚེ་དགེ་བསྙེན་ཆུ་ལ་རྩེ་ཞེས་བྱ་བ་འཁོར་དེ་ཉིད་དུ་འདུས་ཤིང་འདུག་པར་གྱུར་ཏོ། །དེ་ནས་དགེ་བསྙེན་ཆུ་ལ་རྩེས་ཚེ་དང་ལྡན་པ་ཀུན་དགའ་བོའི་ལག་ནས་བཟུང་སྟེ་མཐའ་གཅིག་ཏུ་དོང་
ནས། ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་སྨྲས་སོ། །བཙུན་པ་མཁྱེན་པར་མཛོད་ཅིག  །རི་ནག་པོ་འདི་ན་དགེ་སློང་འགྲོ་མགྱོགས་དང་ནབ་སོ་ཁྱིམ་སུན་འབྱིན་པ་སྡིག་པའི་ཆོས་ཀུན་ཏུ་སྤྱོད་
པ་དག་ཅིག་གནས་ཏེ་དེ་གཉིས་ཀྱིས་བུད་མེད་རྣམས་དང་ལྷན་ཅིག་ཁ་དཔྱ་ཟེར་ཞེས་བྱ་བ་ནས་ཚེ་དང་ལྡན་པ་ཀུན་དགའ་བོ་ཞེས་བྱ་བ་ནས། ཇི་ལྟར་གོང་དུ་ཁྱིམ་སུན་འབྱིན་པའི་དགེ་འདུན་ལྷག་
མའི་བསླབ་པ་ལ་བསྟན་པ་བཞིན་དུ་སྟེ། དགེ་སློང་འགྲོ་མགྱོགས་དང་ནབ་སོ་གཉིས་བསྐྲད་པའི་ལས་བྱོས་ཤིག་འདི་ལྟར་ཡང་བྱ་སྟེ། དགེ་སློང་གནས་བརྟན་རྣམས་དང་ལྷན་ཅིག་ཏུ་ལམ་
ཀར་འདུག་ལ་གླེང་བར་བྱེད་པའི་དགེ་སློང་བསྐོ་བར་བྱ་སྟེ། ཆོས་ལྔ་དང་ལྡན་པའི་དགེ་སློང་ནི་ཞེས་བྱ་བ་ནས་ལས་བྱ་བ་ནི་ཞེས་བྱ་བའི་བར་གོང་མ་བཞིན་དུའོ། །དགེ་འདུན་བཙུན་པ་རྣམས་གསན་
དུ་གསོལ། དགེ་སློང་འགྲོ་མགྱོགས་དང་ནབ་སོ་འདི་གཉིས་ཁྱིམ་སུན་འབྱིན་པ་སྡིག་པའི་ཆོས་ཀུན་ཏུ་སྤྱོད་པ་ལགས་ཏེ། འདི་གཉིས་ཀྱིས་ཁྱིམ་སུན་ཕྱུང་བར་ཡང་སྣང་ཞིང་ཐོས་ལ་འཚལ། 
<pb id="3.159a"/>
འདི་གཉིས་སྡིག་པའི་ཆོས་ཀུན་ཏུ་སྤྱོད་པར་ཡང་སྣང་ཞིང་ཐོས་ལ་འཚལ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་
དགེ་སློང་འགྲོ་མགྱོགས་དང་ནབ་སོ་ཁྱིམ་སུན་འབྱིན་པ་སྡིག་པའི་ཆོས་ཀུན་ཏུ་སྤྱོད་པ་ལ་བསྐྲད་པའི་ཕྲིན་ལས་མཛད་དོ། །འདི་ནི་གསོལ་བའོ། །ལས་ནི་འདི་ལྟར་བྱ་སྟེ་ཞེས་བྱ་བ་ནས་དེ་བཞིན་དུ་ལས་
བརྗོད་པ་གཉིས་དང་གསུམ་གྱི་བར་དུ་བརྗོད་པར་བྱའོ་ཞེས་བྱ་བའི་བར་གོང་མ་བཞིན་དུའོ། །<head n="3" t="ཆུ་སྟོད་ཀྱི་སྡེ་ཚན།" type="detshen" lv="1.11.4" zh="3.353"/>སངས་རྒྱས་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་
བཞུགས་སོ། །དེའི་ཚེ་མཉན་ཡོད་ན་ཚོང་དཔོན་ཕྱུག་ཅིང་ནོར་མང་ལ་ལོངས་སྤྱོད་ཆེ་བ་ཞིག་ཡོད་པ་དེས་རིགས་མཉམ་པ་ལས་ཆུང་མ་བླངས་ཏེ། དེ་དེ་དང་ལྷན་ཅིག་ཏུ་རྩེ་བར་བྱེད། དགའ་བར་བྱེད། དགའ་
མགུར་སྤྱོད་པར་བྱེད་དེ། དེ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་ཆུང་མ་སེམས་ཅན་དང་ལྡན་པར་གྱུར་ཏེ། དེ་ཟླ་བ་བརྒྱད་དམ་དགུ་འདས་ནས་རྒྱུ་སྐར་ཆུ་སྟོད་ལ་ཁྱེའུ་
ཞིག་བཙས་ཏེ། དེའི་ཉེ་དུ་རྣམས་ཚོགས་ཤིང་འདུས་ནས་ཉི་མ་བདུན་གསུམ་ཉི་ཤུ་གཅིག་ཏུ་བཙས་པའི་བཙས་སྟོན་རྒྱ་ཆེར་བྱས་ནས་མིང་འདོགས་པར་བྱེད་དེ། ཁྱེའུ་ཡི་མིང་ཅིར་གདགས། དེ་དག་འདི་
སྙམ་དུ་སེམས་ཏེ། ཁྱེའུ་འདི་ནི་རྒྱུ་སྐར་ཆུ་སྟོད་ལ་བཙས་པས་དེ་བས་ན་ཁྱེའུའི་མིང་ཆུ་སྟོད་ཅེས་བྱ་བར་གདགས་སོ། །ཞེས་དེའི་མིང་ཆུ་སྟོད་ཅེས་བྱ་བར་བཏགས་སོ། །དེ་འོ་མ་དང༌། ཞོ་དང༌། མར་དཀར་
དང༌། ཞུན་མར་དང༌། མར་གྱི་སྙིང་པོ་དང་གཞན་ཡང་ཡོ་བྱད་ཀྱི་ཁྱད་པར་གཙོ་བོ་གཙོ་བོ་དག་གིས་སྐྱེད་པར་བྱེད། སྲིང་བར་བྱེད་ཅིང་རྫིང་ན་གནས་པའི་པད་མ་བཞིན་མྱུར་དུ་སྐྱེད་པར་བྱེད་དོ། །དེ་གང་གི་ཚེ་ཆེན་པོར་གྱུར་པ་དེའི་
<pb id="3.159b"/>
ཚེ་ཡི་གེ་དང༌། གྲངས་དང༌། རྩིས་དང༌། ལག་རྩིས་དང༌། དབྱུང་བ་དང༌། གཞུག་པ་དང༌། གཞག་པ་ལ་ཉེ་བར་ཞུགས་ནས། དེ་ཡི་གེ་མཐར་ཕྱིན་ཅིང་འབྱེད་པ་དང༌། ཀློག་པ་དང༌། མཁས་པ་དང༌། སྤྱོད་
པ་གསལ་བ་དང༌། བརྟག་པ་བརྒྱད་པོ་ལ་མཁས་པར་གྱུར་ཏེ། འདི་ལྟ་སྟེ་རིན་པོ་ཆེ་བརྟག་པ་དང༌། གོས་བརྟག་པ་དང༌། གཞི་བརྟག་པ་དང༌། ཤིང་བརྟག་པ་དང༌། གླང་པོ་ཆེ་བརྟག་པ་དང༌། 
རྟ་བརྟག་པ་དང༌། བུད་མེད་བརྟག་པ་དང༌། སྐྱེས་པ་བརྟག་པ་ལ་མཁས་པར་གྱུར་ཏོ། །ཇི་ཙམ་ན་དེའི་ཕ་ཤི་ནས་ཆུ་སྟོད་ཁྱིམ་གྱི་དཔོན་པོར་གྱུར་ནས་དེས་ཚོང་ཁང་དུ་ཉོ་ཚོང་གི་ཟོང་བཀྲམ་སྟེ། 
ཉོ་ཚོང་གིས་འཚོ་བར་བྱེད་དོ། །དེ་དུས་གཞན་ཞིག་ན་བཅོམ་ལྡན་འདས་ཀྱི་སྤྱན་སྔར་སོང་བ་དང༌། དེས་བཅོམ་ལྡན་འདས་མཐོང་ཞིང་དམ་པའི་ཆོས་ཐོས་པས་བཅོམ་ལྡན་འདས་ཀྱི་བསྟན་པ་ལ་དད་པ་
སྐྱེས་ཏེ། དད་པ་སྐྱེས་པས་རབ་ཏུ་འབྱུང་བ་མངོན་པར་འདོད་པར་གྱུར་ནས་དེ་མའི་དྲུང་དུ་སོང་སྟེ་སྨྲས་པ། ཡུམ་མཁྱེན་པར་མཛོད་ཅིག །བདག་ནི་ལེགས་པར་གསུངས་པའི་ཆོས་འདུལ་བ་ལ་རབ་ཏུ་
འབྱུང་བར་བགྱིའོ། །དེས་སྨྲས་པ། ཁྱོད་ནི་ཁོ་མོའི་བུ་གཅིག་པ་ཡིན་པས་ཇི་ཙམ་ཁོ་མོ་གསོན་གྱི་བར་དུ་རབ་ཏུ་མ་འབྱུང་ཤིག །ཁོ་མོ་ཤི་ནས་ཅི་དགའ་བ་གྱིས་ཤིག །དེས་སྨྲས་པ། ཡུམ་གལ་ཏེ་དམ་ཞིག་
བཅས་ན་བདག་རབ་ཏུ་མི་འབྱུང་སྟེ། ཁྱོད་ཀྱིས་ཉི་མ་རེ་རེ་ཞིང་དགེ་འདུན་གྱིས་བསྐོས་པའི་དགེ་སློང་རྣམས་ལ་གདུགས་ཚོད་གསོལ་ལམ་དེས་སྨྲས་པ། བུ་དེ་བཞིན་དུ་བྱའོ། །ཆུ་སྟོད་དེས་ཀྱང་
ཅུང་ཟད་ཅི་བསགས་པ་དེ་ཐམས་ཅད་མ་ལ་གཏད་ནས་ཡུམ་འདིས་དགེ་སྦྱོང་དང་བྲམ་ཟེ་རྣམས་ལ་སྟོབས་ཤིག །དེའི་མ་དེ་སེར་སྣ་ཅན་སྤར་འཆུམས་པ་ཤིག་སྟེ། ཡོ་བྱད་ལ་ཞེན་པས་ཁྭ་ལ་གཏོར་
<pb id="3.160a"/>
མ་སྦྱིན་པའི་སྤྲོ་བ་ཡང་མེད་ན། དགེ་སྦྱོང་དང་བྲམ་ཟེ་རྣམས་ལ་སྦྱིན་པ་ལྟ་སྨོས་ཀྱང་ཅི་དགོས་ཏེ། དགེ་སྦྱོང་དང་བྲམ་ཟེ་གང་དག་བསོད་སྙོམས་ཀྱི་ཕྱིར་དེའི་ཁྱིམ་དུ་ཞུགས་པ་དེ་རྣམས་ལ་ཁྱེད་ནི་ཡི་
དགས་དང་མཚུངས་ཏེ་རྟག་པར་གཞན་གྱི་ཁྱིམ་དུ་སྐྲུར་འོང་ངོ་ཞེས་ཁ་ཡང་ཟེར་རོ། །བུ་དེ་ལ་སླུ་བར་བྱེད་དེ། ཁོ་མོས་དེང་དགེ་སློང་འདི་སྙེད་ཅིག་ལ་ནི་གདུགས་ཚོད་གསོལ་ཏོ། །དགེ་སྦྱོང་དང་བྲམ་
ཟེ་འདི་སྙེད་ཅིག་ལ་ནི་བསོད་སྙོམས་ཕུལ་ལོ་ཟེར་རོ། །དེ་སེར་སྣ་བསྟེན་ཅིང་གོམས་པ་དང་ལན་མང་དུ་བྱས་པས་དེས་ན་ཤི་ནས་ཡི་དགས་རྣམས་སུ་སྐྱེས་སོ། །ཆུ་སྟོད་ཀྱང་མ་དང་བྲལ་ནས་སྦྱིན་པ་དག་
བྱིན་བསོད་ནམས་དག་བྱས་ནས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ངོ༌། །དེ་དུས་གཞན་ཞིག་ན་ཤིང་མྲག་ཤའི་ཚལ་ན་གནས་པ་དང་དེ་ལ་བརྟེན་ནས་ཤིང་མྲག་ཤའི་ཚལ་ན་གནས་
པའི་ཁྱིམ་བདག་ནག་པ་བཅོམ་ལྡན་འདས་ཀྱི་བསྟན་པ་ལ་དད་པ་སྐྱེས་ཏེ་དེ་སངས་རྒྱས་དང༌། ཆོས་དང༌། དགེ་འདུན་ལ་ལྷག་པར་བྱ་བ་བྱེད་ཅིང༌། ཤིང་མྲག་ཤའི་ཚལ་དུ་ཡུལ་སྣ་ཚོགས་ནས་འོངས་
པའི་དགེ་སློང་རྣམས་ཀྱི་རྟེན་དུ་གྱུར་ཏོ། །ཇི་ཙམ་དུས་གཞན་ཞིག་ན་ཚེ་དང་ལྡན་པ་ཆུ་སྟོད་རི་འོར་གཞན་ཞིག་ཏུ་བྱ་བ་ཅུང་ཟད་ཅིག་བྱུང་སྟེ་དེ་དེར་སོང་ངོ༌། །ཚེ་དང་ལྡན་པ་གར་མཁན་མའི་བུ་ཉེ་སྡེ་
འཁོར་ལྔ་བརྒྱ་དང་ལྗོངས་རྒྱུ་ཞིང་སོང་བ་དང་ཤིང་མྲག་ཤའི་ཚལ་དུ་ཕྱིན་ཏོ། །ཁྱིམ་བདག་ནག་པས་འཕགས་པ་གར་མཁན་མའི་བུ་ཉེ་སྡེ་འཁོར་ལྔ་བརྒྱ་དང་ལྗོངས་རྒྱུ་ཞིང་སོང་སོང་བ་དང་འདིར་
ཕྱིན་ཏོ་ཞེས་ཐོས་སོ། །ཐོས་ནས་ཀྱང་ཚེ་དང་ལྡན་པ་ཉེ་སྡེ་གང་ན་བ་དེར་སོང་སྟེ་ཕྱིན་པ་དང༌། ཉེ་སྡེའི་རྐང་པ་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་
<pb id="3.160b"/>
འདུག་པ་དང་ཚེ་དང་ལྡན་པ་ཉེ་སྡེས་ཁྱིམ་བདག་ནག་པ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་བྱེད། ཡང་དག་པར་འཛིན་དུ་འཇུག་པར་བྱེད། ཡང་དག་པར་གཟེང་སྟོད་པར་བྱེད། 
ཡང་དག་པར་རབ་ཏུ་དགའ་བར་བྱེད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་འཛིན་དུ་བཅུག །ཡང་དག་པར་གཟེང་བསྟོད། །ཡང་དག་པར་རབ་ཏུ་
དགའ་བར་བྱས་ནས་ཅང་མི་སྨྲའོ། །དེ་ནས་ཁྱིམ་བདག་ནག་པ་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་ནས་ཚེ་དང་ལྡན་པ་ཉེ་སྡེ་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་
དེ། ཚེ་དང་ལྡན་པ་ཉེ་སྡེ་ལ་འདི་སྐད་ཅེས་སྨྲས་སོ། །འཕགས་པ་ཉེ་སྡེ་སང་བདག་གི་སྡུམ་པར་དགེ་སློང་གི་དགེ་འདུན་དང་ཐབས་གཅིག་ཏུ་གདུགས་ཚོད་སྦྱོར་ཞིང་མཆིས་ན་གནང་བར་མཛད་
དུ་གསོལ། ཚེ་དང་ལྡན་པ་ཉེ་སྡེས་ཁྱིམ་བདག་ནག་པ་ལ་ཅང་མི་སྨྲ་བས་ཁས་བླངས་སོ། །དེ་ནས་ཁྱིམ་བདག་ནག་པས་ཚེ་དང་ལྡན་པ་ཉེ་སྡེས་ཅང་མི་སྨྲ་བས་ཁས་བླངས་པར་རིག་ནས། ཚེ་དང་ལྡན་
པ་ཉེ་སྡེའི་རྐང་པ་གཉིས་ལ་མགོ་བོས་ཕྱག་བྱས་ནས་སྟན་ལས་ལངས་ནས་སོང་ངོ༌། །དེ་ནས་ཁྱིམ་བདག་ནག་པས་དེ་ཉིད་ཀྱི་ནུབ་མོ་ནས་གཙང་ཞིང་བསོད་པའི་བཟའ་བ་དང་བཅའ་བ་དག་
སྟ་གོན་བྱས་ནས་ནང་པར་སྔར་ལངས་ཏེ་སྟན་བཤམས་སོ། །ཚེ་དང་ལྡན་པ་ཆུ་སྟོད་ཀྱང་རི་འོར་དེ་ནས་འོངས་ནས། ཇི་ཙམ་ན་སྟན་ཡང་མ་བཤམས་ཁ་ཟས་ཀྱང་མི་གཡོ་བར་མཐོང་ནས་ཀུན་
དགའི་ར་བ་པ་རྣམས་ལ་སྨྲས་པ། ཤེས་ལྡན་དག་ཅི་སྟེ་སྟན་ཡང་མི་འདིངས་ཁ་ཟས་ཀྱང་མི་གཡོ་བར་སེམས་ལས་ཆུང་ངུར་འདུག །ཅི་དགེ་སློང་གི་དགེ་འདུན་རྣམས་གདུགས་ཚོད་བཅད་དམ་
<pb id="3.161a"/>
སྨྲས་པ། ཁྱིམ་བདག་ནག་པས་དགེ་སློང་གི་དགེ་འདུན་ཞལ་ཟས་ལ་ཁྱིམ་དུ་སྤྱན་དྲངས་སོ། །ཅི་ཁོ་བོ་ལས་བརྟེན་ཏེ་འམ་ཁྱོད་ལས་བརྟེན་ཏེ་ནི་མ་ཡིན་ཏེ། འོན་ཀྱང་འཕགས་པ་གར་
མཁན་མའི་བུ་ཉེ་སྡེ་འཁོར་ལྔ་བརྒྱ་དང་ལྗོངས་རྒྱུ་ཞིང་གཤེགས་པ་ན་འདིར་བྱོན་ཏོ། །དེས་ཐོས་ནས་མི་བཟོད་པ་སྐྱེས་ཏེ་སྨྲས་པ། ཁོ་བོ་ནི་དེའི་བྱ་བ་ཐམས་ཅད་ཀྱི་སྔོན་དུ་འགྲོ་བ་ཡིན་ན་ཅིའི་ཕྱིར་
དེས་ཁོ་བོ་སྤངས་ལ་ཚེ་དང་ལྡན་པ་གར་མཁན་མའི་བུ་ཉེ་སྡེ་ལས་བརྟེན་ཏེ། དགེ་སློང་གི་དགེ་འདུན་སྤྱན་འདྲེན་རེ་ཤིག་སོང་ལ་བལྟའོ་ཞེས་དེ་ཁྱིམ་བདག་ནག་པ་གང་ན་བ་དེར་སོན་པ་དང༌། 
ཇི་ཙམ་ན་ཁྱིམ་བདག་ནག་པ་སྟན་འདིངས་པར་བྱེད་པ་མཐོང་བ་དང་དེ་ལྷག་པར་ཡང་ཀུན་ནས་དཀྲིས་པར་གྱུར་ཏོ། །ཁྱིམ་བདག་ནག་པས་སྨྲས་པ། འཕགས་པ་གདན་ལེགས་པར་བཏིང་ངོ༌། །
གདུགས་ཚོད་བཟང་པོར་བགྱིས་སོ། །ཁྱིམ་བདག་ནག་པ་ཏིལ་གྱི་ཁུར་བ་འཚོང་བའི་ཚོང་པ་ཡིན་པས་ཆུ་སྟོད་ཀྱིས་སྨྲས་པ། སྟན་ཡང་ལེགས་པར་བཏིང་གདུགས་ཚོད་ཀྱང་བཟང་པོར་བྱས་
ན་འོན་ཀྱང་ཏིལ་གྱི་ཁུར་བ་མེད་དོ། །དེས་སྨྲས་པ། བཙུན་པ་ཆུ་སྟོད་གློ་བར་ཆུད་དེ་འདི་ན་སྐྱེས་བུ་མཁས་པ་ཁ་ཅིག་དཔེས་སྨྲས་པའི་དོན་གོ་བར་འགྱུར་བས་རེ་ཤིག་དེའི་སླད་དུ་དཔེ་གསོན་ཅིག ། 
བཙུན་པ་ཆུ་སྟོད་སྔོན་བྱུང་བ་འཛམ་བུའི་གླིང་གི་ཚོང་པ་རབ་ཏུ་མང་པོ་དག་ཅིག་རྒྱ་མཚོའི་གྲུ་བོ་ཆེ་བསྒྲུབས་ནས་ནོར་བསྒྲུབ་པའི་ཕྱིར་ཁྭ་ཞིག་དང་བྱ་གག་མོ་ཞིག་ཐོགས་ཏེ་རྒྱ་མཚོ་ཆེན་པོར་
ཞུགས་པ་ལས། ཅི་ཙམ་ན་བྱ་གག་མོ་དེ་དེ་ཕོ་མ་རྙེད་ནས་བྱ་ཁྭ་དང་ལྷན་ཅིག་གཅུགས་པར་གྱུར་ཏོ། །དེ་གཉིས་བཅུགས་པ་ལས་ཕྲུག་གུ་བྱུང་བ་དེ་ཁྭའི་སྐད་དང་བྱ་གག་གི་སྐད་གཉིས་ཀ་འབྱིན་
<pb id="3.161b"/>
པས་ཁྭ་ཡང་མ་ཡིན་བྱ་གག་ཀྱང་མ་ཡིན་པ་དེ་བཞིན་དུ་ཁྱོད་ཐར་པའི་ཆེད་དུ་རབ་ཏུ་བྱུང་ན་ཐར་པའི་ལམ་ནི་མ་ཐོབ། བྱུང་རྒྱལ་ནི་སྨྲའོ། །དེ་སྐད་ཅེས་སྨྲས་པ་དང༌། ཚེ་དང་ལྡན་པ་ཆུ་སྟོད་ཀྱིས་ལྡེ་མིག་
དང་ལྡེ་མིག་ཀྱོག་པོ་དག་དེའི་མདུན་དུ་བོར་ནས་ཆས་པ་དང་དེས་སྨྲས་པ། བཙུན་པ་ཆུ་སྟོད་གར་བཞུད། མཉན་ཡོད་དུའོ། །ཕྱི་ལང་ཐོང་ལ་མ་བཞུད་པར་འདིར་བཞུགས་ཤིག །གང་ཁྱོད་སླར་
བྱོན་ནས་བདག་ཁོ་ན་ལ་བཟོད་པ་གསོལ་བར་གྱུར་པའི་གནས་འདི་མཆིས་སོ། །དེས་དེའི་ཚིག་ཚིག་ཏུ་མ་བརྩིས་ཏེ་ལྷུང་བཟེད་དང་ཆོས་གོས་བླངས་ནས་མཉན་ཡོད་གང་ན་བ་དེར་རྒྱུ་ཞིང་སོང་
སྟེ། རིམ་གྱིས་རྒྱུ་ཞིང་སོང་བ་ན་མཉན་ཡོད་དུ་ཕྱིན་པ་དང་དེ་དགེ་སློང་རྣམས་ཀྱིས་མཐོང་ནས་སྨྲས་པ། ཚེ་དང་ལྡན་པ་ཆུ་སྟོད་བྱོན་པ་ལེགས་སོ། །བྱོན་པ་ལེགས་སོ། །ཁྱོད་མཐོང་བ་ནི་བདག་ཅག་
དགའ་ན་བྱོན་པ་ནི་མ་ཡིན་ནོ། །ཅིའི་ཕྱིར་ཁྱོད་ལ་བརྟེན་ནས་ཁྱིམ་བདག་ནག་པ་ཤིང་མྲག་ཤའི་ཚལ་ན་སངས་རྒྱས་དང་ཆོས་དང་དགེ་འདུན་ལ་བྱ་བ་བྱེད་ཅིང་གློ་བུར་བ་མྲག་ཤའི་ཚལ་དུ་ལྷགས་པ་དང༌། 
ཆས་པ་རྣམས་ཀྱི་ཡང་རྟེན་ཡིན་ནོ། །དེ་ནི་མད་ན་བདག་གིས་ཁྱིམ་བདག་ནག་པ་ལ་བརྙས་ཐབས་བགྱིས་སོ། །ཇི་ལྟ་བུ་དག་བྱས། དེས་ཇི་ལྟར་གྱུར་པ་སྨྲས་པའི་སྐབས་དེ་དགེ་སློང་རྣམས་ཀྱིས་
བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཀྱིས་དགེ་སློང་ཆུ་སྟོད་བརྙས་ཐབས་བྱེད་པ་དང༌། གཞན་ཡང་དེ་ལྟ་བུ་དང༌། འཐུན་པ་སུ་ཡང་རུང་བ་ལ་ཕྱིར་
འགྱེད་པའི་ལས་བྱོས་ཤིག །རྒྱུ་ལྔས་ཕྱིར་འགྱེད་པའི་ལས་བྱས་ན་ཆོས་མ་ཡིན་པའི་ལས་ཡིན་ཏེ་ཞེས་བྱ་བ་ནས། མངོན་སུམ་དུ་མ་གྱུར་པར་བྱེད་པའི་འོ་ཞེས་བྱ་བའི་བར་གོང་མ་བཞིན་དུའོ། །འདི་ལྟར་ཡང་བྱ་སྟེ། 
<pb id="3.162a"/>
གནས་མལ་བཤམས་ལ་གཎ་ཌཱི་བརྡུངས་ཏེ་དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ལ། དགེ་འདུན་ཐམས་ཅད་ཚོགས་ཤིང་འཐུན་པར་གྱུར་པ་དང་དགེ་སློང་གཅིག་
གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་ཆུ་སྟོད་འདིས་མྲག་ཤའི་ཚལ་གྱི་ཁྱིམ་བདག་ནག་པ་ལ་བརྙས་ཐབས་བགྱིས་ན། གལ་ཏེ་དགེ་འདུན་
གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་ཆུ་སྟོད་ཁྱིམ་བདག་ནག་པ་ལ་བརྙས་ཐབས་བགྱིད་པ་ལ་ཕྱིར་འགྱེད་པའི་ཕྲིན་ལས་མཛད་དོ། །
འདི་ནི་གསོལ་བའོ། །ལས་བྱ་བ་ནི་དགེ་འདུན་བཙུན་པ་རྣམས་གསན་དུ་གསོལ། དགེ་སློང་ཆུ་སྟོད་འདིས་མྲག་ཤའི་ཚལ་གྱི་ཁྱིམ་བདག་ནག་པ་ལ་བརྙས་ཐབས་བགྱིས་ཏེ། དེའི་སླད་དུ་དགེ་འདུན་གྱིས་
དགེ་སློང་ཆུ་སྟོད་ཁྱིམ་བདག་ནག་པ་ལ་བརྙས་ཐབས་བགྱིད་པ་ལ་ཕྱིར་འགྱེད་པའི་ཕྲིན་ལས་མཛད་ན། ཚེ་དང་ལྡན་པ་གང་དག་དགེ་སློང་ཆུ་སྟོད་ཁྱིམ་བདག་ལ་བརྙས་ཐབས་བགྱིད་པ་ལ་ཕྱིར་འགྱེད་པའི་
ཕྲིན་ལས་མཛད་པར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག །འདི་ནི་ལས་བརྗོད་པ་དང་པོ་ཡིན་ཏེ། དེ་བཞིན་དུ་ལས་བརྗོད་པ་གཉིས་པ་དང༌། གསུམ་གྱི་
བར་དུ་བརྗོད་པར་བྱའོ། །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་ཆུ་སྟོད་ཁྱིམ་བདག་ལ་བརྙས་ཐབས་བགྱིད་པ་ལ་ཕྱིར་འགྱེད་པའི་ཕྲིན་ལས་མཛད་ལགས་ཏེ་འདི་ལྟར་ཅང་
མི་གསུང་བས་དེ་དེ་བཞིན་དུ་འཛིན་ཏོ། །ངས་དགེ་སློང་ཕྱིར་འགྱེད་པའི་ལས་བྱས་པའི་ཀུན་ཏུ་སྤྱོད་པའི་ཆོས་བཅའ་བར་བྱ་སྟེ། ཕྱིར་འགྱེད་པའི་ལས་བྱས་པའི་དགེ་སློང་གིས་རབ་ཏུ་དབྱུང་བར་
<pb id="3.162b"/>
མི་བྱ་ཞེས་བྱ་བའི་བར་གོང་མ་བཞིན་དུའོ། །དེ་ལྟར་ཕྱིར་འགྱེད་པའི་ལས་བྱས་པ་དེ། སྐྲ་གྱེན་དུ་འགྲེང་བ་ལྟ་བུ་དང༌། སྐྲ་ཞིག་པ་ལྟ་བུར་དགེ་འདུན་ལ་སྤུ་ས་ལ་ལྟུང་བ་ལྟ་བུར་བྱེད། འབྱུང་བར་བསྐྱོད། །
མཚུངས་པར་ཉེ་བར་སྟོན། མཚམས་ཀྱི་ནང་དུ་འདུག་ནས་བསླང་བ་གསོལ་བར་བྱེད་དེ། ཁྱིམ་བདག་ལ་བརྙས་ཐབས་བགྱིད་པ་ཉིད་ཀྱང་སྤོང་ངོ་ཞེས་པའི་སྐབས་ཏེ་དགེ་སློང་རྣམས་ཀྱིས་བཅོམ་
ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཀྱིས་དགེ་སློང་ཆུ་སྟོད་ཕྱིར་འགྱེད་པའི་ལས་བྱས་པ་དང༌། གཞན་ཡང་དེ་ལྟ་བུ་དང་འཐུན་པ་སུ་ཡང་རུང་
བ་ལ་བསླང་བར་བྱོས་ཤིག །རྒྱུ་ལྔས་ཕྱིར་འགྱེད་པའི་ལས་བྱས་པ་བསླང་བར་བྱ་སྟེ། ལྔ་གང་ཞེ་ན། སྐྲ་གྱེན་དུ་འགྲེང་བ་ལྟ་བུ་དང༌། སྐྲ་ཞིག་པ་ལྟ་བུར་ཞེས་བྱ་བ་ནས་ཁྱིམ་བདག་ལ་བརྙས་
ཐབས་བྱེད་པ་ཉིད་ཀྱང་སྤོང་ངོ་ཞེས་སྨྲ་ན་ཞེས་བྱ་བའི་བར་གོང་མ་བཞིན་དུའོ། །བསླང་བ་ནི་འདི་ལྟར་བྱ་སྟེ། གནས་མལ་བཤམས་ལ་གཎ་ཌཱི་བརྡུངས་ཏེ་དྲིས་པའི་ཚིག་གིས་དགེ་སློང་རྣམས་ལ་ཡང་
དག་པར་བསྒོ་ལ། དགེ་འདུན་ཐམས་ཅད་ཚོགས་ཤིང་འཐུན་པར་གྱུར་པ་དང༌དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་ཆུ་སྟོད་
འདིས་མྲག་ཤའི་ཚལ་གྱི་ཁྱིམ་བདག་ནག་པ་ལ་བརྙས་ཐབས་བགྱིས་ནས་དགེ་འདུན་གྱིས་དེ་ཁྱིམ་བདག་ལ་བརྙས་ཐབས་བགྱིད་དོ་ཞེས་ཕྱིར་འགྱེད་པའི་ཕྲིན་ལས་མཛད་ལགས་ཏེ། དགེ་སློང་
ཆུ་སྟོད་ཕྱིར་འགྱེད་པའི་ཕྲིན་ལས་མཛད་ལགས་པ་འདི་སྐྲ་གྱེན་དུ་འགྲེང་བ་ལྟ་བུ་དང༌། སྐྲ་ཞིག་པ་ལྟ་བུར་ཞེས་བྱ་བ་ནས་ཁྱིམ་བདག་ལ་བརྙས་ཐབས་བགྱིད་པ་ཉིད་ཀྱང་འདོར་རོ་ཞེས་མཆི་ན་ཞེས་བྱ་བའི་
<pb id="3.163a"/>
བར་གོང་མ་བཞིན་དུ་སྟེ། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང་། དགེ་འདུན་གྱིས་དགེ་སློང་ཆུ་སྟོད་ཕྱིར་འགྱེད་པའི་ཕྲིན་ལས་མཛད་
ལགས་པ་བསླང་བར་མཛད་དོ། །འདི་ནི་གསོལ་བའོ། ། དེ་ནས་ཁྱིམ་བདག་དེའི་དྲུང་དུ་སོང་ལ་བཟོད་པ་གསོལ་ཅིག་དང་བསླང་བར་འགྱུར་རོ་ཞེས་བརྗོད་པར་བྱའོ། །དགེ་སློང་རྣམས་ཀྱིས་དེ་ལ་
དེ་སྐད་སྨྲས་པ་དང་དེ་མྲག་ཤའི་ཚལ་གང་ན་བ་དེར་རྒྱུ་ཞིང་སོང་སྟེ། རིམ་གྱིས་རྒྱུ་ཞིང་སོང་བ་དང་མྲག་ཤའི་ཚལ་དུ་ཕྱིན་ཏོ། །དེ་ནས་ལམ་གྱིས་དུབ་པ་ངལ་སོས་ནས་ཁྱིམ་བདག་ནག་པ་གང་ན་བ་
དེར་སོང་སྟེ་ཕྱིན་པ་དང༌། ལག་པ་གཡས་པ་བརྐྱང་ནས་སྨྲས་པ། ཁྱིམ་བདག་བཟོད་པར་མཛོད་ཅིག །བཙུན་པ་ཆུ་སྟོད་བཟོད་པར་བགྱིས། གལ་ཏེ་དེ་ལྟ་ན་འདི་ཉིད་དུ་བཞུགས་ཤིག །རེ་ཤིག་གང་
གིས་བདག་ལ་ཉེས་པ་བྱུང་བ་དེ་ཚར་གཅོད་དུ་འགྲོའོ། །གང་གིས་བདག་ལ་ཉེས་པ་བྱུང་བ་ཞེས་བྱ་བ་ཅི་བདག་ལ་མི་ཟེར་རམ་སྙམ་མོ། །དེ་ནས་ཚེ་དང་ལྡན་པ་ཆུ་སྟོད་ཆུ་བོ་གང་གཱའི་འགྲམ་དུ་སོང་
ནས་ཤིང་ཏ་ལའི་ལོ་མ་གསུམ་ལས་སྤྱིལ་པོ་བྱས་ཏེ་དབྱར་གནས་པར་དམ་བཅས་ནས་དེས་མི་རོའི་གླད་པ་འདྲ་བའི་ལྷུང་བཟེད་བཅངས་ཏེ། དེ་དང་ཧ་ཅང་ཡང་མི་རིང་བ་ན་ལམ་ཞིག་ཡོད་པ་དེ་ནས་
རྫིའུ་མོ་རྒྱུན་དུ་འགྲོ་བ་དེ་དག་ལ་དེས་ལྷུང་བཟེད་བཟེད་པ་དང༌། དེ་དག་གིས་དེར་འོ་མ་འམ། ཞོ་འམ། དར་བ་བྱིན་པ་དེས་དེ་ལོངས་སྤྱོད་ནས་བསམ་གཏན་དང༌། ཏིང་ངེ་འཛིན་དང༌། སྙོམས་པར་འཇུག་
པའི་བདེ་བས་དུས་འདའ་བར་བྱེད་དོ། །ཇི་ཙམ་དུས་གཞན་ཞིག་ན་རྫིའུ་མོ་མ་སྨད་གཉིས་དོང་བ་དང་བུ་མོས་མ་ལ་སྨྲས་པ། མ་འཕགས་པ་འདི་ནི་ལྐུག་པ་ཞིག་ཡིན་ནོ། །དེས་སྨྲས་པ། བུ་འདི་
<pb id="3.163b"/>
ནི་ལྐུག་པ་མ་ཡིན་ཏེ།  གདོན་མི་ཟ་བར་འདིས་འགའ་ཞིག་ལ་ཚིག་གིས་ཉེས་པ་བྱས་པ་དེ་ཉིད་ཚར་གཅོད་པར་བྱེད་པ་ཡིན་ནོ། །མ་ཅི་དེ་དེ་ལྟ་བུ་ལགས་སམ། བུ་སང་ངས་ཁྱོད་ཀྱི་མངོན་
སུམ་དུ་བྱའོ། །ཇི་ཙམ་ཕྱི་དེ་ཉིན་པར་དེ་ཞོའི་བུམ་པ་ཐོགས་ཏེ་བུ་མོ་དང་མ་སྨད་གཉིས་ཕྱོགས་དེར་ཕྱིན་པ་དང་ཚེ་དང་ལྡན་པ་ཆུ་སྟོད་ཀྱིས་ལྷུང་བཟེད་བཟེད་པས་དེས་དེའི་ལྷུང་བཟེད་དུ་ཞོས་དགང་བར་
བརྩམས་སོ། །ཚེ་དང་ལྡན་པ་ཆུ་སྟོད་ཀྱིས་ལྷུང་བཟེད་བསྒུལ་ཀྱང་དེས་མ་བཞག་པར་བླུགས་པ་དང་ཚེ་དང་ལྡན་པ་ཆུ་སྟོད་ཀྱིས་སྨྲས་པ། སྲིང་མོ་ཆོག་དོན་མེད་པར་ཕོ་བ་འདི་ཅིར་རུང༌། ཁོ་བོ་
ལྟ་བུའི་ལེན་པ་པོ་གཞན་ཡང་ཡོད་མོད། དེས་སྨྲས་པ། བུ་མོ་ཁྱོད་ལ་ངས་སྔར་འདི་ལྐུག་པ་མ་ཡིན་གྱི། གདོན་མི་ཟ་བར་འདིས་འགའ་ཞིག་ལ་ཚིག་གིས་ཉེས་པ་བྱས་པ་དེ་ཁོ་ན་ཚར་
གཅོད་པར་བྱེད་པ་ཡིན་ནོ་ཞེས་མ་སྨྲས་སམ། མ་ཁྱོད་ཀྱིས་སྨྲས་སོ། །དེ་ནས་ཚེ་དང་ལྡན་པ་ཆུ་སྟོད་ཀྱིས་ལོ་གཉིས་ཀྱི་ནང་ལོགས་སུ་ཚིག་གཅིག་སྨྲས་ནས་ལོ་གསུམ་པ་ལ་འདི་ལྟར་འཁོར་
བའི་འཁོར་ལོ་ཆ་ལྔ་པོ་གཡོ་བ་དང་མི་གཡོ་བ་འདི་ཉིད་རིག་སྟེ། འདུ་བྱེད་ཀྱི་རྣམ་པ་ཐམས་ཅད་ཉམས་པ་དང༌། ལྟུང་བ་དང༌རྣམ་པར་འཐོར་བ་དང༌། རྣམ་པར་འཇིག་པའི་ཆོས་ཉིད་དུ་ཟིལ་
གྱིས་མནན་ནས་མུན་པའི་ཕུང་པོ་བཅོམ་སྟེ་དགྲ་བཅོམ་པར་གྱུར་ནས་ཞེས་བྱ་བ་ནས་མཆོད་པར་བྱ་བ་དང༌། རྗེད་པར་བྱ་བ་དང༌། མངོན་དུ་སྨྲ་བར་བྱ་བར་གྱུར་ཏོ་ཞེས་བྱ་བའི་བར་གོང་
མ་བཞིན་ནོ། །དེ་ནས་ཚེ་དང་ལྡན་པ་ཆུ་སྟོད་ཀྱིས་དགྲ་བཅོམ་པ་ཐོབ་སྟེ། རྣམ་པར་གྲོལ་བའི་དགའ་བ་དང་བདེ་བ་ཉམས་སུ་མྱོང་ནས་དེའི་ཚེ་ཚིགས་སུ་བཅད་ནས་སྨྲས་པ། 
<pb id="3.164a"/>
བདག་གིས་ཏ་ལའི་ཤིང་གསུམ་ལས། །གང་གཱའི་འགྲམ་དུ་སྤྱིལ་པོ་བྱས། །མི་རོ་གླད་འདྲའི་ལྷུང་བཟེད་དང༌། །ཕྱག་དར་ཁྲོད་པའི་ཆོས་གོས་བཅངས། །ལོ་གཉིས་ཀྱི་ནི་ནང་
ལོགས་སུ། །བདག་གིས་ཚིག་གཅིག་སྨྲས་ནས་ནི། །ལོ་གསུམ་པ་ཡི་ནང་ལོགས་སུ། །མུན་པ་ཡི་ནི་ཕུང་པོ་བཅོམ། །ཆུ་བོ་གང་གཱའི་འགྲམ་གནས་པའི། །དགྲ་བཅོམ་སེམས་ནི་རྣམ་
གྲོལ་བ། །དབང་ལྡན་གནས་བརྟན་ཆུ་སྟོད་ཀྱིས། །ཚིགས་སུ་བཅད་པ་འདི་སྨྲས་སོ། །<head n="3" t="འདུན་པའི་སྡེ་ཚན།" type="detshen" lv="1.11.5" zh="3.363"/>སངས་རྒྱས་བཅོམ་ལྡན་འདས་ཀཽ་ཤམ་བིའི་གདངས་ཅན་གྱི་ཀུན་དགའ་ར་བ་ན་བཞུགས་སོ། །དེའི་ཚེ་
ཚེ་དང་ལྡན་པ་འདུན་པ་ལྟུང་བ་བྱུང་བ་མ་མཐོང་ངོ་ཞེས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཀྱིས་དགེ་སློང་འདུན་
པ་དང་གཞན་ཡང་དེ་ལྟ་བུ་དང་འཐུན་པ་སུ་ཡང་རུང་བ་ལ་ལྟུང་བ་མཐོང་བར་བྱ་བའི་ཕྱིར་གནས་ནས་དབྱུང་བའི་ལས་བྱོས་ཤིག །རྒྱུ་ལྔས་ལྟུང་བ་མཐོང་བར་བྱ་བའི་ཕྱིར་གནས་ནས་དབྱུང་བའི་
ལས་བྱས་ན་དེ་ནི་ཆོས་མ་ཡིན་པའི་ལས་དང༌། འདུལ་བ་མ་ཡིན་པའི་ལས་ཡིན་ཏེ། དེས་ན་དགེ་འདུན་ཡང་འགལ་ཚབས་ཅན་དུ་འགྱུར་རོ། །ལྔ་གང་ཞེ་ན། གླེང་བ་མ་བྱས་པ་དང་ཞེས་
བྱ་བའི་བར་གོང་མ་བཞིན་དུའོ། །དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་འདུན་པ་འདི་ལྟུང་བ་བྱུང་བ་ལ་ལྟུང་བ་མ་མཐོང་
བ་དེའི་སླད་དུ་དགེ་འདུན་གྱིས་དགེ་སློང་འདུན་པ་ལྟུང་བ་མཐོང་བར་བགྱི་བའི་སླད་དུ་གནས་ནས་དབྱུང་བའི་ཕྲིན་ལས་མཛད་དོ། །འདི་ནི་གསོལ་བའོ། །ལས་བྱ་བ་ནི་དགེ་འདུན་བཙུན་པ་
<pb id="3.164b"/>
རྣམས་གསན་དུ་གསོལ། དགེ་སློང་འདུན་པ་འདི་ལྟུང་བ་བྱུང་བ་ལ་ལྟུང་བ་མ་མཐོང་བ་དེའི་སླད་དུ་དགེ་འདུན་གྱིས་དགེ་སློང་འདུན་པ་འདི་ལྟུང་བ་མཐོང་བར་བགྱི་བའི་སླད་དུ་གནས་ནས་
དབྱུང་བའི་ཕྲིན་ལས་མཛད་ན། ཚེ་དང་ལྡན་པ་གང་དག་དགེ་སློང་འདུན་པ་ལྟུང་བ་མཐོང་བར་བགྱི་བའི་སླད་དུ་གནས་ནས་དབྱུང་བའི་ཕྲིན་ལས་མཛད་པར་བཟོད་པ་དེ་དག་ནི་ཅང་མ་གསུང་ཤིག ། 
གང་དག་མི་བཟོད་པ་དེ་དག་ནི་གསུངས་ཤིག །འདི་ནི་ལས་བརྗོད་པ་དང་པོ་ཡིན་ཏེ་ཞེས་བྱ་བའི་བར་གོང་མ་བཞིན་དུ་སྟེ། ཇི་ལྟར་དམར་སེར་ཅན་རྣམས་ཀྱི་བཞིན་ནོ།།       །།གླེང་གཞི་ནི་དེ་ཉིད་ན་སྟེ། 
ཚེ་དང་ལྡན་པ་འདུན་པ་ལྟུང་བ་བྱུང་བ་ཆོས་བཞིན་དུ་ཕྱིར་མི་བྱེད་པ་དེ་ལ་ཚངས་པ་མཚུངས་པར་སྤྱོད་པ་ཕན་པར་འདོད་པ་རྣམས་ཀྱིས་ཞེས་བྱ་བའི་བར་གོང་མ་བཞིན་དུ་སྟེ། ཇི་ལྟར་རྣམ་པར་འབྱེད་པ་
ལས་འབྱུང་བ་ལྟ་བུའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཀྱིས་དགེ་སློང་འདུན་པ་ལྟུང་བ་བྱུང་བ་སླར་
མི་བྱེད་པ་དང་གཞན་ཡང་དེ་ལྟ་བུ་དང་འཐུན་པ་སུ་ཡང་རུང་བ་ལ་གནས་ནས་དབྱུང་བའི་ལས་བྱོས་ཤིག །རྒྱུ་ལྔས་ལྟུང་བ་བྱུང་བ་སླར་མི་འཆོས་པ་གནས་ནས་དབྱུང་བའི་ལས་བྱས་ན་དེ་ནི་ཆོས་མ་
ཡིན་པའི་ལས་དང་འདུལ་བ་མ་ཡིན་པའི་ལས་ཡིན་ཏེ། དེས་ན་དགེ་འདུན་ཡང་འགལ་ཚབས་ཅན་དུ་འགྱུར་རོ། །ལྔ་གང་ཞེ་ན། གླེང་བ་མ་བྱས་པ་དང་ཞེས་བྱ་བའི་བར་གོང་མ་བཞིན་དུ་སྟེ། དགེ་སློང་གཅིག་
གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་འདུན་པ་འདི་ལྟུང་བ་བྱུང་བ་ཆོས་བཞིན་དུ་སླར་མི་བགྱིད་ཀྱིས། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་
<pb id="3.165a"/>
དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་འདུན་པ་ལྟུང་བ་བྱུང་བ་ཕྱིར་མི་བགྱིད་པ་གནས་ནས་དབྱུང་བའི་ཕྲིན་ལས་མཛད་དོ། །འདི་ནི་གསོལ་བའོ། །ལས་བྱ་བ་ནི་དགེ་འདུན་
བཙུན་པ་རྣམས་གསན་དུ་གསོལ། དགེ་སློང་འདུན་པ་འདི་ལྟུང་བ་བྱུང་བ་ཆོས་བཞིན་དུ་ཕྱིར་མི་བགྱིད་པས་དེའི་སླད་དུ་དགེ་འདུན་གྱིས་དགེ་སློང་འདུན་པ་ལྟུང་བ་བྱུང་བ་ཕྱིར་མི་བགྱིད་པ་གནས་ནས་དབྱུང་བའི་ཕྲིན་
ལས་མཛད་ན། ཚེ་དང་ལྡན་པ་གང་དག་དགེ་སློང་འདུན་པ་ལྟུང་བ་བྱུང་བ་ཕྱིར་མི་བགྱིད་པ་གནས་ནས་དབྱུང་བའི་ཕྲིན་ལས་མཛད་པར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག ། 
འདི་ནི་ལས་བརྗོད་པ་དང་པོ་ཡིན་ཏེ་ཞེས་བྱ་བའི་བར་གོང་མ་བཞིན་དུ་སྟེ། དམར་སེར་ཅན་རྣམས་ཀྱི་བཞིན་ནོ། །<head n="3" t="འཆི་ལྟས་ཀྱི་སྡེ་ཚན།" type="detshen" lv="1.11.6" zh="3.365"/>སངས་རྒྱས་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་
བཞུགས་སོ། །དེའི་ཚེ་དགེ་སློང་འཆི་ལྟས་ལ་འདི་ལྟ་བུའི་སྡིག་པའི་ལྟ་བར་སོང་བ་སྐྱེས་ཏེ། ཇི་ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་དག་ཡིན་པ་དེ་དག་བསྟེན་ཀྱང་བར་དུ་
གཅོད་པར་མི་འགྱུར་བ་དེ་ལྟར་བཅོམ་ལྡན་འདས་ཀྱི་ཆོས་བསྟན་པ་བདག་གིས་ཤེས་སོ་ཞེས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་
པ། དགེ་སློང་དག་ཁྱེད་ཀྱིས་དགེ་སློང་འཆི་ལྟས་སྡིག་པའི་ལྟ་བར་སོང་བ་མི་འདོར་བ་དང༌། གཞན་ཡང་དེ་ལྟ་བུ་དང་འཐུན་པ་སུ་ཡང་རུང་བ་ལ་གནས་ནས་དབྱུང་བའི་ལས་བྱོས་ཤིག །རྒྱུ་ལྔས་སྡིག་པའི་ལྟ་བར་
སོང་བ་མི་འདོར་བ་གནས་ནས་དབྱུང་བའི་ལས་བྱས་ན་དེ་ནི་ཆོས་མ་ཡིན་པའི་ལས་དང༌། འདུལ་བ་མ་ཡིན་པའི་ལས་ཡིན་ཏེ། དེས་ན་དགེ་འདུན་ཡང་འགལ་ཚབས་ཅན་དུ་འགྱུར་རོ། །ལྔ་གང་ཞེ་ན། གླེང་བ་མ་
<pb id="3.165b"/>
བྱས་པ་དང་ཞེས་བྱ་བའི་བར་གོང་མ་བཞིན་དུ་སྟེ། དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་འཆི་ལྟས་འདི་ལ་འདི་ལྟ་བུའི་སྡིག་པའི་ལྟ་བར་
སོང་བ་སྐྱེས་ཏེ། ཇི་ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་དག་ཡིན་པ་དེ་དག་བསྟེན་ཀྱང་བར་དུ་གཅོད་པར་མི་འགྱུར་བ་དེ་ལྟར་བཅོམ་ལྡན་འདས་ཀྱིས་ཆོས་བསྟན་པ་བདག་གིས་
ཤེས་ཏེ་ཞེས་བྱ་བའི་བར་གོང་མ་བཞིན་དུ་སྟེ་གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང་དགེ་འདུན་གྱིས་དགེ་སློང་འཆི་ལྟས་སྡིག་པའི་ལྟ་བར་སོང་བ་མི་འདོར་བ་ལ་གནས་
ནས་དབྱུང་བའི་ཕྲིན་ལས་མཛད་དོ། །འདི་ནི་གསོལ་བའོ། །ལས་བྱ་བ་ནི། དགེ་འདུན་བཙུན་པ་རྣམས་གསན་དུ་གསོལ། དགེ་སློང་འཆི་ལྟས་འདི་ལ་འདི་ལྟ་བུའི་སྡིག་པའི་ལྟ་བར་སོང་བ་སྐྱེས་ཏེ་ཞེས་བྱ་བ་ནས་དེ་ལྟར་
བཅོམ་ལྡན་ཀྱིས་ཆོས་བསྟན་པ་བདག་གིས་ཤེས་ཏེ་ཞེས་བྱ་བའི་བར་གོང་མ་བཞིན་དུ་སྟེ། དགེ་འདུན་གྱིས་དགེ་སློང་འཆི་ལྟས་སྡིག་པའི་ལྟ་བར་སོང་བ་མི་འདོར་བ་ལ་གནས་ནས་དབྱུང་བའི་ཕྲིན་ལས་མཛད་ན། 
ཚེ་དང་ལྡན་པ་གང་དག་དགེ་སློང་འཆི་ལྟས་སྡིག་པའི་ལྟ་བར་སོང་བ་མི་འདོར་བ་ལ་གནས་ནས་དབྱུང་བའི་ཕྲིན་ལས་མཛད་པར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག །འདི་ནི་
ལས་བརྗོད་པ་དང་པོ་ཡིན་ཏེ་ཞེས་བྱ་བའི་བར་གོང་མ་བཞིན་དུ་སྟེ། དམར་སེར་ཅན་རྣམས་ཀྱི་བཞིན་ནོ། །དེ་སྡིག་པའི་ལྟ་བར་སོང་བ་ཕྱིར་མི་འདོར་བ་གནས་ནས་དབྱུང་བའྀ་ལས་བྱས་པས་སྐྲ་གྱེན་དུ་འགྲེང་བ་ལྟ་
བུ་དང༌། སྐྲ་ཞིག་པ་ལྟ་བུར་དགེ་འདུན་ལ་སྤུ་ས་ལ་ལྟུང་བ་ལྟ་བུར་བྱེད་ཅེས་བྱ་བ་ནས། སྡིག་པའི་ལྟ་བར་སོང་བ་འདོར་རོ་ཞེས་སྨྲའོ་ཞེས་བྱ་བའི་བར་གོང་མ་བཞིན་དུ་སྟེ། སྐབས་དེ་དགེ་སློང་རྣམས་ཀྱིས་བཅོམ་
<pb id="3.166a"/>
ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཀྱིས་དགེ་སློང་འཆི་ལྟས་སྡིག་པའི་ལྟ་བར་སོང་བ་མི་འདོར་བ་གནས་ནས་ཕྱུང་བའི་ལས་བྱས་པ་དང༌། གཞན་
ཡང་དེ་ལྟ་བུ་དང་འཐུན་པ་སུ་ཡང་རུང་བ་ལ་བསླང་བའི་ལས་བྱོས་ཤིག །རྒྱུ་ལྔས་སྡིག་པའི་ལྟ་བར་སོང་བ་མི་འདོར་བ་དེ་གནས་ནས་དབྱུང་བའི་ལས་བྱས་པ་བསླང་བར་བྱ་སྟེ། ལྔ་གང་ཞེ་ན། སྐྲ་གྱེན་དུ་
འགྲེང་བ་ལྟ་བུ་དང༌། སྐྲ་ཞིག་པ་ལྟ་བུར་དགེ་འདུན་ལ་སྤུ་ས་ལ་ལྟུང་བ་ལྟ་བུར་བྱེད་ཅེས་བྱ་བའི་བར་གོང་མ་བཞིན་དུ་སྟེ། དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་
གསན་དུ་གསོལ། དགེ་སློང་འཆི་ལྟས་འདི་ལ་འདི་ལྟ་བུའི་སྡིག་པའི་ལྟ་བར་སོང་བ་སྐྱེས་ཏེ། ཇི་ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་དག་ཡིན་པ་དེ་དག་བསྟེན་ཀྱང་བར་དུ་གཅོད་
པར་མི་འགྱུར་བ་དེ་ལྟར་བཅོམ་ལྡན་འདས་ཀྱིས་ཆོས་བསྟན་པ་བདག་གིས་ཤེས་སོ་ཞེས་སྡིག་པའི་ལྟ་བར་སོང་བ་མི་འདོར་བ་དེ་གནས་ནས་དབྱུང་བའི་ཕྲིན་ལས་མཛད་ལགས་ཏེ། དགེ་སློང་འཆི་ལྟས་སྡིག་
པའི་ལྟ་བར་སོང་བ་མི་འདོར་བ་གནས་ནས་དབྱུང་བའི་ཕྲིན་ལས་མཛད་ལགས་པ་འདི་སྐྲ་གྱེན་དུ་འགྲེང་བ་ལྟ་བུ་དང༌། སྐྲ་ཞིག་པ་ལྟ་བུར་ཞེས་བྱ་བ་ནས་སྡིག་པའི་ལྟ་བ་ཡང་འདོར་རོ་ཞེས་མཆི་ན་ཞེས་
བྱ་བའི་བར་གོང་མ་བཞིན་དུ་སྟེ། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང་དགེ་འདུན་གྱིས་དགེ་སློང་འཆི་ལྟས་སྡིག་པའི་ལྟ་བར་སོང་བ་མི་འདོར་བ་
གནས་ནས་དབྱུང་བའི་ཕྲིན་ལས་མཛད་ལགས་པ་སློང་བར་མཛད་དོ། །འདི་ནི་གསོལ་བའོ། །ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་འཆི་ལྟས་འདི་ལ་འདི་ལྟ་
<pb id="3.166b"/>
བུའི་སྡིག་པའི་ལྟ་བར་སོང་བ་སྐྱེས་ཏེ་ཞེས་བྱ་བའི་བར་གོང་མ་བཞིན་དུ་སྟེ། དགེ་འདུན་གྱིས་དགེ་སློང་འཆི་ལྟས་སྡིག་བའི་ལྟ་བར་སོང་བ་མི་འདོར་བ་གནས་ནས་དབྱུང་བའི་ཕྲིན་ལས་མཛད་ལགས་
པ་འདི་སློང་བར་མཛད་ན། ཚེ་དང་ལྡན་པ་གང་དག་དགེ་སློང་འཆི་ལྟས་སྡིག་པའི་ལྟ་བར་སོང་བ་གནས་ནས་དབྱུང་བའི་ཕྲིན་ལས་མཛད་ལགས་པ་བསླང་བར་བཟོད་པ་དེ་དག་ནི་ཅང་མ་གསུང་
ཤིག །གང་དག་མི་བཟོད་པ་དེ་དག་ནི་གསུངས་ཤྀག །འདི་ནི་ལས་བརྗོད་པ་དང་པོ་ཡིན་ཏེ། དེ་བཞིན་དུ་ལས་བརྗོད་པ་གཉིས་པ་དང༌། གསུམ་པ་ཞེས་བྱ་བ་ནས་ཅང་མི་གསུང་བས་དེ་དེ་བཞིན་དུ་
འཛིན་ཏོ་ཞེས་བྱ་བའི་བར་གོང་མ་བཞིན་དུའོ། །<head n="3" t="འཆར་ཀའི་སྡེ་ཚན།" type="detshen" lv="1.11.7" zh="3.368"/>སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེའི་ཚེ་ཚེ་དང་ལྡན་
པ་འཆར་ཀ་ཆེད་དུ་བསམས་ཏེ་ཁུ་བ་ཕྱུང་བ་ལས་གྱུར་པའི་དགེ་འདུན་ལྷག་མའི་ལྟུང་བ་ཕྱུང་བ་ཟླ་བ་ཕྱེད་བཅབས་པ་དེས་སྐབས་དེ་དགེ་སློང་རྣམས་ལ་སྨྲས་པ། ཚེ་དང་ལྡན་པ་དག་བདག་ལ་ཆེད་དུ་བསམས་
ཏེ་ཁུ་བ་ཕྱུང་བ་ལས་གྱུར་པའི་དགེ་འདུན་ལྷག་མའི་ལྟུང་བ་བྱུང་བ་ཟླ་བ་ཕྱེད་བཅབས་ན་བདག་གིས་ཅི་དག་བགྱི་ཞེས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་
ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཀྱིས་དགེ་སློང་འཆར་ཀ་ཆེད་དུ་བསམས་ཏེ་ཁུ་བ་ཕྱུང་བ་ལས་གྱུར་པའི་དགེ་འདུན་ལྷག་མའི་ལྟུང་བ་ཕྱུང་བ་ཟླ་བ་ཕྱེད་བཅབས་པ་དང༌། གཞན་
ཡང་དེ་ལྟ་བུ་དང་འཐུན་པ་སུ་ཡང་རུང་བ་ལ་ཟླ་བ་ཕྱེད་ཀྱི་སྤོ་བ་བྱིན་ཅིག་སྦྱིན་པ་ནི་འདི་ལྟར་བྱ་སྟེ། དགེ་སློང་འཆར་ཀས་གནས་མལ་བཤམས་ལ་གཎ་ཌཱི་བརྡུངས་ཏེ་དྲིས་པའི་ཚིག་གིས་དགེ་སློང་རྣམས་ལ་
<pb id="3.167a"/>
ཡང་དག་པར་བསྒོ་ལ། དགེ་འདུན་ཐམས་ཅད་ཚོགས་ཤིང་འཐུན་པར་གྱུར་པ་དང་རྒན་པའི་མཐར་ཙོག་ཙོག་པོར་འདུག་སྟེ་ཐལ་མོ་སྦྱར་བ་བཏུད་ནས་སྤོ་བ་གསོལ་བར་བྱའོ། །གསོལ་བ་
ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་འཆར་ཀ་ལ་ཆེད་དུ་བསམས་ཏེ་ཁུ་བ་ཕྱུང་བ་ལས་གྱུར་པའི་དགེ་འདུན་ལྷག་མའི་ལྟུང་བ་བྱུང་བ་ཟླ་བ་ཕྱེད་བཅབས་པ། 
བདག་དགེ་སློང་འཆར་ཀས་ཆེད་དུ་བསམས་ཏེ་ཁུ་བ་ཕྱུང་བ་ལས་གྱུར་པའི་དགེ་འདུན་ལྷག་མའི་ལྟུང་བ་བྱུང་བ་ཟླ་བ་ཕྱེད་བཅབས་པ་དེའི་སླད་དུ་དགེ་འདུན་ལས་ཟླ་བ་ཕྱེད་ཀྱི་སྤོ་བ་གསོལ་ན། དགེ་འདུན་
བཙུན་པ་ཐུགས་བརྩེ་བ་ཅན་ཐུགས་བརྩེ་བ་ཉེ་བར་བཟུང་སྟེ། བདག་དགེ་སློང་འཆར་ཀས་ཆེད་དུ་བསམས་ཏེ་ཁུ་བ་ཕྱུང་བ་ལས་གྱུར་པའི་དགེ་འདུན་ལྷག་མའི་ལྟུང་བ་བྱུང་བ་ཟླ་བ་ཕྱེད་བཅབས་པ་ལ་ཟླ་བ་
ཕྱེད་ཀྱི་སྤོ་བ་སྩལ་དུ་གསོལ། དེའི་འོག་ཏུ་དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་འཆར་ཀ་འདི་ལ་ཆེད་དུ་བསམས་ཏེ་ཁུ་བ་ཕྱུང་བ་
ལས་གྱུར་པའི་དགེ་འདུན་ལྷག་མའི་ལྟུང་བ་ཟླ་བ་ཕྱེད་བཅབས་ཏེ། དགེ་སློང་འཆར་ཀ་འདིས་ཆེད་དུ་བསམས་ཏེ་ཁུ་བ་ཕྱུང་བ་ལས་གྱུར་པའི་དགེ་འདུན་ལྷག་མའི་ལྟུང་བ་བྱུང་བ་ཟླ་བ་ཕྱེད་བཅབས་པ་
དེའི་སླད་དུ་དགེ་འདུན་ལས་ཟླ་བ་ཕྱེད་ཀྱིས་སྤོ་བ་གསོལ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་འཆར་ཀ་ཆེད་དུ་
བསམས་ཏེ་ཁུ་བ་ཕྱུང་བ་ལས་གྱུར་པའི་དགེ་འདུན་ལྷག་མའི་ལྟུང་བ་བྱུང་བ་ཟླ་བ་ཕྱེད་བཅབས་པ་འདི་ལ་ཟླ་བ་ཕྱེད་ཀྱི་སྤོ་བ་སྩལ་བར་མཛད་དོ། །འདི་ནི་གསོལ་བའོ། །ལས་ནི་འདི་ལྟར་བྱ་སྟེ། དགེ་འདུན་
