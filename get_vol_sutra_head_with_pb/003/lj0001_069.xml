<pb id="3.143a"/>
གསུང་བས་དེ་དེ་བཞིན་དུ་འཛིན་ཏོ། །དགེ་འདུན་གྱིས་འཐུན་པ་བྱིན་པའི་དགེ་སློང་གང་ལ་འཐུན་པའི་གསོ་སྦྱོང་བྱིན་པ་དེ་དང༌། །དགེ་འདུན་ལྷན་ཅིག་གཅིག་ཏུ་འདུག་ལ་གསོ་སྦྱོང་དང༌། དགག་
དབྱེ་དང་། གསོལ་བ་དང༌། གསོལ་བ་དང་གཉིས་དང༌། གསོལ་བ་དང་བཞིའི་ལས་བྱས་ཏེ། དེ་ལ་འགྱོད་པར་མི་བྱའོ། །མི་མཐུན་པར་བྱེད་ན་འགལ་ཚབས་ཅན་དུ་འགྱུར་རོ། །དགེ་སློང་གིས་བཀྲ་
ཤིས་ཀྱི་གསོ་སྦྱོང་དང༌། འཐུན་པའི་གསོ་སྦྱོང་དང༌། མི་བདེ་བ་ལ་གསོ་སྦྱོང་བྱ་བ་མ་གཏོགས་པར་གསོ་སྦྱོང་མ་ཡིན་པར་གསོ་སྦྱོང་མི་བྱའོ། །བྱེད་ན་འགལ་ཚབས་ཅན་དུ་འགྱུར་རོ། །ཀཽ་ཤམྦཱིའི་གཞི་
རྫོགས་སོ།།           །།འདུལ་བ་གཞི། <bampo n="1.69" zh="3.321"/>བམ་པོ་དྲུག་བཅུ་དགུ་པ། <head n="2" t="ལས་ཀྱི་གཞི་འཆད་པ།" type="shi" lv="1.10" zh="3.321"/>ལས་ཀྱི་གཞིའི་སྡོམ་ནི། །ཀ་ཤིའི་གནས་པའི་གྲོང་ཁྱེར་ན། །སྡེ་འཇོམས་ཀྱིས་ནི་དངོས་པོ་དང༌། །ཙམ་པར་སངས་རྒྱས་བཅོམ་
ལྡན་འདས། །ལས་མ་ཡིན་དང་སླར་ལོག་པའོ། །ཡུལ་ཀ་ཤིའི་གནས་པ་ཞེས་བྱ་བའི་གྲོང་ཁྱེར་ན་དགེ་སློང་སྡེ་འཇོམས་ཞེས་བྱ་བ་གནས་ཏེ། དེ་ལ་བརྟེན་ནས་གནས་པའི་གྲོང་ཁྱེར་གྱི་བྲམ་ཟེ་དང་
ཁྱིམ་བདག་རྣམས་སངས་རྒྱས་དང༌། ཆོས་དང༌། དགེ་འདུན་ལ་བྱ་བ་བྱེད་དེ། །དགེ་སློང་གློ་བུར་བ་གང་དག་གནས་པའི་གྲོང་ཁྱེར་དུ་ལྷགས་ན་དེ་རྣམས་དེས་ངལ་སོར་བཅུག་སྟེ། ཡོ་བྱད་ཐམས་
ཅད་ཀྱིས་བསྟབས་ནས་ལམ་གྱིས་དུབ་པ་ངལ་སོས་པ་དང་དགེ་སློང་རྣམས་ལ་བསོད་སྙོམས་སྦྱོར་བའི་ཁྱིམ་གང་ཡིན་པ་དེ་རྣམས་སུ་ཟས་ལ་གཏོང་བར་བྱེད་དོ། །ཇི་ཙམ་ན་རྒན་ཞུགས་ཤིག་
གནས་པའི་གྲོང་ཁྱེར་དུ་དབྱར་གནས་ནས་དབྱར་གྱི་ཟླ་བ་གསུམ་པོ་དག་འདས་པ་དང་ཆོས་གོས་བྱས་པ་དང་ལྡན། ཆོས་གོས་ཟིན་པ་དང་ལྡན་ནས་དེ་ལྷུང་བཟེད་དང་ཆོས་གོས་ཁྱེར་ཏེ་མཉན་ཡོད་གང་ན་
<pb id="3.143b"/>
བ་དེར་རྒྱུ་ཞིང་དོང་སྟེ། རིམ་གྱིས་རྒྱུ་ཞིང་དོང་བ་དང་མཉན་ཡོད་དུ་ཕྱིན་ཏོ། །དྲུག་སྡེ་རྣམས་ཀྱི་ཀུན་ཏུ་སྤྱོད་པ་ནི་རྒྱལ་བུ་རྒྱལ་བྱེད་ཀྱི་ཚལ་གྱི་སྒོ་དྲུག་སྡེ་གང་ཡང་རུང་བས་སྟོང་པར་མི་འཇོག་པ་ཡིན་པས་
རྒྱལ་བུ་རྒྱལ་བྱེད་ཀྱི་ཚལ་གྱི་སྒོ་ན་ཉེ་དགའ་འདུག་པ་དེས་རྒྱང་རིང་པོ་ཁོ་ན་ནས་མགོ་སྤྲ་བའི་མེ་ཏོག་ལྟར་སྐྱ་བ་སྨིན་མ་འཕྱང་བ་ཞིག་མཐོང་ནས་དེས་བསམས་པ། འདི་ནི་དགེ་སློང་གནས་བརྟན་ཞིག་
ཡིན་ཏེ་འོང་གིས་བསུར་འགྲོའོ་ཞེས་དེས་བསུ་ནས་གནས་བརྟན་བྱོན་པ་ལེགས་སོ། །བྱོན་པ་ལེགས་སོ། །དེས་སྨྲས་པ། སློབ་དཔོན་ཕྱག་འཚལ་ལོ། །དེས་བསམས་པ། ཀྱེ་མ་འདི་ནི་རྒན་ཞུགས་
ཤིག་ཡིན་ཏེ། སློབ་དཔོན་ཡང་མི་ཤེས་མཁན་པོ་ཡང་མི་ཤེས་སོ་སྙམ་ནས་རྒན་ཞུགས་ཇི་སྲིད་ཅིག་ནས་འོངས། གནས་པའི་གྲོང་ཁྱེར་ནས་སོ། །ཅི་དེ་ན་གཙུག་ལག་ཁང་ཡོད་དམ། གཙུག་ལག་
ཁང་ཡོད་དོ། །དེ་ཅི་གཙུག་ལག་ཁང་ཡིན་ནམ་འོན་ཏེ་ཕོངས་པ་ཞིག་ཡིན། གཙུག་ལག་ཁང་ནི་ཇི་ལྟ་བུ། ཕོངས་པ་ནི་ཇི་ལྟ་བུ། གང་ན་ཡོ་བྱད་ཐམས་ཅད་ཕུན་སུམ་ཚོགས་པ་དེ་ནི་གཙུག་ལག་
ཁང་ཡིན་ནོ། །གང་ན་ཡོ་བྱད་མེད་པ་དེ་ནི་ཕོངས་པ་ཡིན་ནོ། །གལ་ཏེ་དེ་ལྟ་ན་དེ་ནི་གཙུག་ལག་ཁང་ཡིན་ཏེ། དེ་ན་དགེ་སློང་སྡེ་འཇོམས་ཞེས་བྱ་བ་ཞིག་གནས་སོ། །དེ་ལ་བརྟེན་ནས་གནས་པའི་གྲོང་
ཁྱེར་གྱི་བྲམ་ཟེ་དང་ཁྱིམ་བདག་རྣམས་སངས་རྒྱས་དང༌། ཆོས་དང༌། དགེ་འདུན་ལ་བྱ་བ་བྱེད་དེ། དགེ་སློང་གློ་བུར་བ་གང་དག་དེར་ལྷགས་པ་དེ་རྣམས་དེས་ངལ་སོར་བཅུག་སྟེ། ཡོ་བྱད་ཐམས་ཅད་
ཀྱིས་བསྟབས་ནས་ལམ་གྱིས་དུབ་པ་ངལ་སོས་པ་དང་དགེ་སློང་རྣམས་ལ་བསོད་སྙོམས་སྦྱོར་བའི་ཁྱིམ་གང་ཡིན་པ་དེ་རྣམས་སུ་ཟས་ལ་གཏོང་བར་བྱེད་དོ། །དྲུག་སྡེ་རྣམས་ཀྱི་ཀུན་ཏུ་སྤྱོད་པ་ནི་ཉིན་པར་
<pb id="3.144a"/>
ཅུང་ཟད་ཅི་ཐོས་པ་དེ་དག་རྒོངས་ཀ་འདུས་ནས་ཕན་ཚུན་དུ་སྨྲ་བར་བྱེད་པ་ཡིན་པས་དགའ་བོ་ཉེ་དགའ་བདག་ཅག་གིས་ཇི་སྲིད་དུ་སྡུག་བསྔལ་ཕོག་སྙ་བྱ། ཁྱེད་ལས་འགའ་ཞིག་གིས་
གང་ན་རྒྱ་ཆེ་བ་སྣང་བ་ཡོད་པ་ལྟ་ཅུང་ཟད་ཅི་ཐོས། ཉེ་དགས་སྨྲས་པ། ཡུལ་ཀ་ཤིའི་གནས་པའི་གྲོང་ཁྱེར་ན་དགེ་སློང་སྡེ་འཇོམས་ཞེས་བྱ་བ་གནས་ཏེ། དེ་ལ་བརྟེན་ནས་གནས་པའི་གྲོང་ཁྱེར་གྱི་བྲམ་
ཟེ་དང་ཁྱིམ་བདག་རྣམས་ཞེས་བྱ་བ་ནས། ཟས་ལ་གཏོང་བར་བྱེད་དོ་ཞེས་བྱ་བའི་བར་གོང་མ་བཞིན་དུའོ། །གལ་ཏེ་འདོད་ན་དེར་འདོང་ངོ་ཞེས་དེ་རྣམས་ལྷུང་བཟེད་དང་ཆོས་གོས་བླངས་ནས་གནས་
པའི་གྲོང་ཁྱེར་གང་ན་བ་དེར་རྒྱུ་ཞིང་དོང་སྟེ། རིམ་གྱིས་རྒྱུ་ཞིང་དོང་བ་ལས་གནས་པའི་གྲོང་ཁྱེར་དུ་ཕྱིན་པ་དང༌། དེ་རྣམས་རྒྱང་རིང་པོ་ཁོ་ན་ནས་སྡེ་འཇོམས་ཀྱིས་མཐོང་ནས་དེས་བསམས་པ། གནས་
ངན་ལེན་ཀུན་ཏུ་སྤྱོད་པ་འདི་དག་འོང་གིས་ངལ་སོར་བཅུག་སྟེ། མཁོ་བའི་ཡོ་བྱད་ཐམས་ཅད་ཀྱིས་བསྟབས་པར་བྱའི་ཁྱིམ་རྣམས་སུ་ཟས་ལ་ནི་གཏང་བར་མི་བྱའོ་སྙམ་ནས། དེས་དེ་རྣམས་ངལ་སོར་
བཅུག་ནས་ཡོ་བྱད་ཐམས་ཅད་ཀྱིས་བསྟབས་ཀྱི་ཁྱིམ་རྣམས་སུ་ཟས་ལ་ནི་མ་བཏང་ངོ༌། །དེ་རྣམས་ལས་ཁ་ཅིག་གིས་སྨྲས་པ། དགའ་བོ་ཉེ་དགའ་བདག་ཅག་ལ་རྒན་ཞུགས་འདིས་ཡོ་བྱད་ཐམས་ཅད་
ཀྱིས་ནི་བསྟབས་ཀྱིས། ཁྱིམ་རྣམས་སུ་ཟས་ལ་ནི་མ་བཏང་ངོ༌། །གཞན་དག་གིས་སྨྲས་པ། རེ་ཞིག་གཅིག་གྲུབ་ཟིན་པས་ཁྱིམ་རྣམས་སུ་ཡང་གཏོང་བར་བྱེད་གྲང༌། ཇི་ཙམ་ན་དགེ་སློང་གསར་
བུ་ཤིག་འོངས་པ་དང་དེས་དེ་ངལ་སོར་བཅུག་སྟེ། ཡོ་བྱད་ཐམས་ཅད་ཀྱིས་བསྟབས་ནས་ལམ་གྱིས་དུབ་པ་ངལ་སོས་པ་དང་ཁྱིམ་རྣམས་སུ་ཟས་ལ་བཏང་ངོ༌། །དྲུག་སྡེ་རྣམས་ཁྲོས་ནས་སྨྲས་པ། དགའ་
<pb id="3.144b"/>
བོ་ཉེ་དགའ་རྒན་ཞུགས་འདིའི་འདུན་པ་དང་ཞེ་སྡང་ཅི་འདྲ་བ་ལྟོས། རེ་ཤིག་གལ་ཏེ་སྔར་འོངས་པ་ཞིག་ཡིན་ན་ཡང་བདག་ཅག་ཡིན་ལ། ཡང་ན་རྒན་པ་ཡིན་ན་ཡང་བདག་ཅག་ཡིན་ལ། འོན་ཏེ་མང་དུ་ཐོས་
པ་ཞིག་ཡིན་ན་ཡང་བདག་ཅག་ཡིན་ན། དགེ་སློང་འདི་ནི་འོངས་ནས་རིང་པོ་མ་ལོན་པར་གསར་བུ་ཤེས་པ་དང་མི་ལྡན་པ་ཡིན་ན། འདིས་དེ་ལ་ཡོ་བྱད་ཐམས་ཅད་ཀྱིས་བསྟབས་ནས་ཁྱིམ་རྣམས་
སུ་ཟས་ལ་བཏང་ལ་བདག་ཅག་ལ་ནི་མ་ཡིན་ནོ་ཞེས་དེ་རྣམས་ཀྱིས་དེ་ལ་སྤྱོས་པ། རྒན་ཞུགས་ཁྱོད་ཀྱི་འདུན་པ་དང་ཞེ་སྡང་ནི་དེ་འདྲའོ། །རེ་ཤིག་གལ་ཏེ་སྔར་འོངས་པ་ཞིག་ཡིན་ན་ཡང་བདག་ཅག་
ཡིན་ལ་ཞེས་བྱ་བ་ནས་ཁྱོད་ཀྱིས་དེ་ལ་ཡོ་བྱད་ཐམས་ཅད་ཀྱིས་བསྟབས་ནས་ཁྱིམ་རྣམས་སུ་ཟས་ལ་བཏང་ལ། ཁོ་བོ་ཅག་ལ་ནི་མ་ཡིན་ནོ་ཞེས་བྱ་བའི་བར་གོང་མ་བཞིན་དུའོ། །གནས་བརྟན་
དག་ཅུང་ཟད་ཉམས་པར་མ་གྱུར་ཏམ། དྲུག་སྡེ་རྣམས་ཀྱིས་མི་བཟོད་པ་སྐྱེས་ནས་སྨྲས་པ། ཅང་མི་སྨྲ་བར་འདུག་པར་བྱ་བ་གང་ཡིན་པ་དེས་སླར་སྨྲ་འམ་ཞེས་དེ་རྣམས་ཀྱིས་དེ་ཐག་བཅུག་ནས་ཅང་
མི་སྨྲ་བར་འདུག་གོ། །དེ་རྣམས་ཀྱིས་དེ་ལ་གླེང་བ་མ་བྱས། དྲན་པར་མ་བྱས་ཤིང་ཁས་བླངས་པ་མེད་པར་ནན་གྱིས་གཞི་མེད་པའི་གནས་ནས་དབྱུང་བའི་ལས་བྱས་སོ། །དེས་བསམས་པ། བྲམ་
ཟེ་དང་ཁྱིམ་བདག་རྣམས་དད་པར་བྱ་བ་ནི་དཀའ་ལ། མ་དད་པར་འགྱུར་བ་ནི་སླ་ལ། གལ་ཏེ་འདུག་ན་གནས་པའི་གྲོང་ཁྱེར་གྱི་བྲམ་ཟེ་དང་ཁྱིམ་བདག་རྣམས་དད་པ་མ་ཡིན་པ་སྐྱེ་བར་འགྱུར་བས་བདག་ནི་
རྣམ་པ་ཐམས་ཅད་དུ་འགྲོ་བར་བྱའོ་སྙམ་ནས། དེས་ལྷུང་བཟེད་དང་ཆོས་གོས་ཁྱེར་ཏེ་མཉན་ཡོད་གང་ན་བ་དེར་རྒྱུ་ཞིང་སོང་སྟེ། རིམ་གྱིས་རྒྱུ་ཞིང་སོང་བ་ལས་མཉན་ཡོད་དུ་ཕྱིན་པ་དང་དེ་དགེ་སློང་རྣམས་
<pb id="3.145a"/>
ཀྱིས་མཐོང་ནས་སྨྲས་པ། ཚེ་དང་ལྡན་པ་སྡེ་འཇོམས་འོངས་པ་ལེགས་སོ་འོངས་པ་ལེགས་སོ། །ཁྱོད་ངོ་མཐོང་བ་ནི་བདག་ཅག་དགའ་ན་འོངས་པ་ནི་མ་ཡིན་ནོ། །ཅིའི་ཕྱིར་ཁྱོད་ལ་བརྟེན་ནས་
གནས་པའི་གྲོང་ཁྱེར་གྱི་བྲམ་ཟེ་དང་ཁྱིམ་བདག་རྣམས་སངས་རྒྱས་དང༌། ཆོས་དང༌། དགེ་འདུན་ལ་བྱ་བ་བྱེད་ལ། དགེ་སློང་གློ་བུར་བ་གང་དག་ལྷགས་པ་དེ་རྣམས་ཀྱང་གནས་པའི་གྲོང་ཁྱེར་དུ་རྟེན་ཏོ། །
དེ་ནི་བདེན་ན་བདག་ལ་དྲུག་སྡེ་རྣམས་ཀྱིས་གླེང་བ་མ་བྱས། དྲན་པར་མ་བྱས་ཤིང་ཁས་བླངས་པ་མེད་པར་ནན་གྱིས་གཞི་མེད་པའི་གནས་ནས་དབྱུང་བའི་ལས་བྱས་སོ། །ཅིའི་ཕྱིར་དེས་ཇི་ལྟར་གྱུར་པ་
རྣམས་སྨྲས་པ་དང་དེ་རྣམས་སྨོད་པར་བྱེད། གཞོགས་འཕྱས་བྱེད། ཁ་ཟེར་བར་བྱེད་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་
པ། དགེ་སློང་དག་དེ་ལྟ་བས་ན་དེང་ཕྱིན་ཆད་དགེ་སློང་གིས་གླེང་བ་མ་བྱས། །དྲན་པར་མ་བྱས་ཤིང་ཁས་བླངས་པ་མེད་པར་ནན་གྱིས་གཞི་མེད་པའི་གནས་ནས་དབྱུང་བའི་ལས་མི་བྱའོ། །བྱེད་ན་
འགལ་ཚབས་ཅན་དུ་འགྱུར་རོ། །སངས་རྒྱས་བཅོམ་ལྡན་འདས་ཙམ་པའི་དྲང་སྲོང་གར་དགའི་རྫིང་གི་འགྲམ་ན་བཞུགས་སོ། །དེའི་ཚེ་དགེ་སློང་དྲུག་སྡེ་རྣམས་ཆོས་མ་ཡིན་པའི་ལས་འདི་ལྟ་བུ་དག་
བྱེད་དེ། འདི་ལྟ་སྟེ་ཆོས་མ་ཡིན་པས་མི་མཐུན་པར་བྱེད་པ་དང༌། ཆོས་མ་ཡིན་པས་འཐུན་པར་བྱེད་པ་དང༌། ཆོས་ཀྱིས་མི་མཐུན་པར་བྱེད་པའི་སྐབས་དེ་བཅོམ་ལྡན་འདས་ལ་དགེ་སློང་རྣམས་ཀྱིས་
གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་དགེ་སློང་རྣམས་ཀྱིས་ཆོས་མ་ཡིན་པའི་ལས་འདི་ལྟ་བུ་བྱེད་པ་འདི་ལྟ་སྟེ། ཆོས་མ་ཡིན་པས་འཐུན་པ་དང༌། ཆོས་མ་ཡིན་པས་མི་མཐུན་པ་
<pb id="3.145b"/>
དང༌། ཆོས་ཀྱིས་མི་མཐུན་པ་མི་བྱའོ། །བྱེད་ན་འགལ་ཚབས་ཅན་དུ་འགྱུར་རོ།      །སྡོམ་ལ། གཅིག་གིས་གཅིག་མིན་གཉིས་མིན་ཏེ། །མང་པོ་རྣམས་ཀྱི་བྱ་བ་མིན། །ཚོགས་ཀྱིས་ཚོགས་ཀྱི་ལས་
མིན་ཏེ། །དགེ་འདུན་ལྔ་ནི་ལས་ལ་དབང༌། །སངས་རྒྱས་བཅོམ་ལྡན་འདས་ཙམ་པའི་དྲང་སྲོང་གར་དགའི་རྫིང་འགྲམ་ན་བཞུགས་སོ། །དེའི་ཚེ་དགེ་སློང་དྲུག་སྡེ་རྣམས་ཆོས་མ་ཡིན་པའི་ལས་འདི་ལྟ་
བུ་དག་བྱེད་དེ། འདི་ལྟ་སྟེ། གཅིག་གིས་གཅིག་གི་དང༌། གཅིག་གིས་གཉིས་ཀྱི་དང༌། གཅིག་གིས་མང་པོའི་དང༌། གཉིས་ཀྱིས་གཉིས་ཀྱི་དང༌། གཉིས་ཀྱིས་གཅིག་གི་དང༌། གཉིས་ཀྱིས་མང་པོའི་
དང༌། མང་པོས་གཅིག་གི་དང༌། མང་པོས་གཉིས་ཀྱི་དང༌། ཚོགས་ཀྱིས་ཚོགས་ཀྱི་བྱེད་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་
པ། དེ་ལྟ་བས་ན་གཅིག་གིས་གཅིག་གི་ལས་མི་བྱ་སྟེ། གཅིག་གིས་གཉིས་ཀྱི་མ་ཡིན། གཅིག་གིས་མང་པོའི་མ་ཡིན། གཉིས་ཀྱིས་གཉིས་ཀྱི་མ་ཡིན། གཉིས་ཀྱིས་གཅིག་གི་མ་ཡིན། 
གཉིས་ཀྱིས་མང་པོའི་མ་ཡིན། མང་པོས་མང་པོའི་མ་ཡིན། མང་པོས་གཅིག་གི་མ་ཡིན། མང་པོས་གཉིས་ཀྱི་མ་ཡིན་ཏེ། ཚོགས་ཀྱིས་ཚོགས་ཀྱི་མི་བྱའོ། །བྱེད་ན་འགལ་ཚབས་ཅན་དུ་འགྱུར་རོ། །
དགེ་སློང་དག་འོན་ཀྱང་ལས་ལ་དབང་པའི་དགེ་འདུན་ལྔ་ཡོད་དེ། ལྔ་གང་ཞེ་ན། དགེ་སློང་བཞིའི་དགེ་འདུན་དང༌། དགེ་སློང་ལྔའི་དགེ་འདུན་དང༌། དགེ་སློང་བཅུའི་དགེ་འདུན་དང༌། དགེ་སློང་ཉི་
ཤུའི་དགེ་འདུན་དང༌། ལྷག་པའི་དགེ་འདུན་ནོ། །གང་ན་དགེ་སློང་བཞི་གནས་པ་དེ་ན་དགེ་འདུན་གྱིས་ཆོས་ཀྱི་ལས་བྱ་བ་ཐམས་ཅད་རུང་སྟེ། ལྔའི་དགག་དབྱེ་དང༌། བཅུའི་བསྙེན་པར་རྫོགས་པ་དང༌། 
<pb id="3.146a"/>
ཉི་ཤུའི་དབྱུང་བ་ནི་མ་གཏོགས་སོ། །གང་ན་དགེ་སློང་ལྔ་གནས་པ་དེ་ན་དགེ་འདུན་གྱིས་ལས་བྱ་བ་ཐམས་ཅད་རུང་སྟེ། བཅུའི་བསྙེན་པར་རྫོགས་པ་དང༌། ཉི་ཤུའི་དབྱུང་བ་ནི་མ་གཏོགས་སོ། །
གང་ན་དགེ་སློང་བཅུ་གནས་པ་དེ་ན་དགེ་འདུན་གྱི་ལས་བྱ་བ་ཐམས་ཅད་རུང་སྟེ། ཉི་ཤུའི་དབྱུང་བ་ནི་མ་གཏོགས་སོ། །གང་ན་དགེ་སློང་ཉི་ཤུ་འམ་ལྷག་པར་གནས་པ་དེ་ན་དགེ་འདུན་གྱིས་ཆོས་ཀྱི་ལས་བྱ་བ་
ཐམས་ཅད་རུང་ངོ༌།        །སྡོམ་ལ། བཞི་ཡི་ཚོགས་ཀྱི་བྱ་བ་ལ། །གང་ཟག་སོ་སོས་བྱེད་པ་དང༌། །སྤོ་བ་དག་དང་བཞི་ཡིས་ནི། །ལས་བཞི་རྣམ་གཉིས་དྲན་པར་བྱ། །བཞིའི་ཚོགས་ཀྱི་བྱ་བ་དགེ་སློང་
སོ་སོ་ནས་བྱེད་ན། དེ་ནི་ཆོས་མ་ཡིན་པའི་ལས་དང་འདུལ་བ་མ་ཡིན་པའི་ལས་ཡིན་ནོ། །དེ་ནི་དེ་ལྟ་བུར་མི་བྱ་སྟེ། དེས་ནི་དགེ་འདུན་ཡང་འགལ་ཚབས་ཅན་དུ་འགྱུར་རོ། །བཞིའི་ཚོགས་ཀྱིས་བྱ་བ་བཞི་པ་
ཁྱིམ་པ་དང་བྱེད་ན། དེ་ནི་ཆོས་མ་ཡིན་པའི་ལས་དང་འདུལ་བ་མ་ཡིན་པའི་ལས་ཡིན་ནོ། །དེ་ནི་དེ་ལྟ་བུར་མི་བྱ་སྟེ། དེས་ནི་དགེ་འདུན་ཡང་འགལ་ཚབས་ཅན་དུ་འགྱུར་རོ། །དེ་བཞིན་དུ་བཞི་པ་དགེ་
ཚུལ་དང༌། ཟ་མ་དང༌། མ་ནིང་དང༌། དགེ་སློང་མ་སུན་ཕྱུང་བ་དང༌། མ་གསོད་པ་དང༌། ཕ་གསོད་པ་དང༌། དགྲ་བཅོམ་པ་གསོད་པ་དང༌། དགེ་འདུན་གྱི་དབྱེན་བྱེད་པ་དང༌། དེ་བཞིན་གཤེགས་པ་
ལ་ངན་སེམས་ཀྱིས་ཁྲག་འབྱིན་པ་དང༌། མུ་སྟེགས་ཅན་དང༌། མུ་སྟེགས་ཅན་ཞུགས་པ་དང༌། རྐུ་ཐབས་སུ་གནས་པ་དང༌། ཐ་དད་དུ་གནས་པ་དང༌། གནས་པར་མི་བྱ་བ་དང༌། སྤོ་བ་དང་ལས་བྱེད་ན་དེ་ནི་ཆོས་
མ་ཡིན་པའི་ལས་དང་འདུལ་བ་མ་ཡིན་པའི་ལས་ཡིན་ནོ། །དེ་ནི་དེ་ལྟ་བུར་མི་བྱ་སྟེ། དེས་ནི་དགེ་འདུན་ཡང་འགལ་ཚབས་ཅན་དུ་འགྱུར་རོ། །བཞིའི་ཚོགས་ཀྱིས་བྱ་བ་བཞི་ཚང་བས་ཆོས་ཀྱི་ལས་བྱེད་ན། དེ་ནི་ཆོས་ཀྱི་ལས་དང་
<pb id="3.146b"/>
འདུལ་བའི་ལས་ཡིན་ནོ། །དེ་ནི་དེ་ལྟ་བུར་བྱ་སྟེ། དེས་ནི་དགེ་འདུན་ཡང་འགལ་ཚབས་ཅན་དུ་མི་འགྱུར་རོ། །བཞིའི་ཚོགས་ཀྱིས་བྱ་བའི་ལས་བཞི་པ་ཁྱིམ་པ་མ་ཡིན། དགེ་ཚུལ་མ་ཡིན་ཞེས་བྱ་བ་ནས་
བཞི་པ་གནས་པར་མི་བྱ་བ་མ་ཡིན་པ་དང༌། སྤོ་བ་མ་ཡིན་པས་བྱེད་ན་ཞེས་བྱ་བའི་བར་གོང་མ་བཞིན་དུ་སྟེ། དེ་ནི་ཆོས་ཀྱི་ལས་དང་འདུལ་བའི་ལས་ཡིན་ནོ། །དེ་ནི་དེ་ལྟ་བུར་བྱ་སྟེ། དེས་ནི་དགེ་འདུན་ཡང་
འགལ་ཚབས་ཅན་དུ་མི་འགྱུར་རོ། །ལྔའི་ཚོགས་ཀྱིས་བྱ་བ་ལྔར་མ་ཚང་བས་ལས་བྱེད་ན་དེ་ནི་ཆོས་མ་ཡིན་པའི་ལས་དང་འདུལ་བ་མ་ཡིན་པའི་ལས་ཡིན་ནོ། །དེ་ནི་དེ་ལྟ་བུར་མི་བྱ་སྟེ། དེས་ནི་དགེ་འདུན་ཡང་
འགལ་ཚབས་ཅན་དུ་འགྱུར་རོ། །ལྔའི་ཚོགས་ཀྱིས་བྱ་བའི་ལས་ལྔ་པ་ཁྱིམ་པ་དང་ཞེས་བྱ་བ་ནས་ལྔ་པ་སྤོ་བས་བྱེད་ན་ཞེས་བྱ་བའི་བར་གོང་མ་བཞིན་དུ་སྟེ། དེ་ནི་ཆོས་མ་ཡིན་པའི་ལས་དང༌། 
འདུལ་བ་མ་ཡིན་པའི་ལས་ཡིན་ནོ། །དེ་ནི་དེ་ལྟ་བུར་མི་བྱ་སྟེ། དེས་ནི་དགེ་འདུན་ཡང་འགལ་ཚབས་ཅན་དུ་འགྱུར་རོ། །ལྔའི་ཚོགས་ཀྱིས་བྱ་བའི་ལས་ལྔར་ཚང་བར་བྱེད་ན་དེ་ནི་ཆོས་ཀྱི་ལས་དང༌། འདུལ་བའི་
ལས་ནི་ཡིན་ནོ། །དེ་ནི་དེ་ལྟ་བུར་བྱ་སྟེ། དེས་ན་དགེ་འདུན་ཡང་འགལ་ཚབས་ཅན་དུ་མི་འགྱུར་རོ། །ལྔའི་ཚོགས་ཀྱིས་བྱ་བའི་ལས་ལྔ་པ་ཁྱིམ་པ་མ་ཡིན་པ་དང༌། དགེ་ཚུལ་མ་ཡིན་པ་དང་ཞེས་
བྱ་བ་ནས། ལྔ་པ་སྤོ་བ་མ་ཡིན་པས་བྱེད་ན་ཞེས་བྱ་བའི་བར་གོང་མ་བཞིན་དུ་སྟེ། ཆོས་ཀྱིས་བྱེད་ན་དེ་ནི་ཆོས་ཀྱི་ལས་དང་འདུལ་བའི་ལས་ཡིན་ནོ། །དེ་ནི་དེ་ལྟ་བུར་བྱ་སྟེ། དེས་ན་དགེ་འདུན་ཡང་འགལ་
ཚབས་ཅན་དུ་མི་འགྱུར་རོ། །བཅུའི་ཚོགས་ཀྱིས་བྱ་བའི་ལས་བཅུར་མ་ཚང་བས་བྱེད་ན་དེ་ནི་ཆོས་མ་ཡིན་པའི་ལས་དང་འདུལ་བ་མ་ཡིན་པའི་ལས་ཡིན་ཏེ། དེ་ནི་དེ་ལྟ་བུར་མི་བྱ་སྟེ། དེས་ནི་དགེ་འདུན་ཡང་འགལ་
<pb id="3.147a"/>
ཚབས་ཅན་དུ་འགྱུར་རོ། །བཅུའི་ཚོགས་ཀྱིས་བྱ་བའི་ལས་བཅུ་པ་ཁྱིམ་པ་དང་ཞེས་བྱ་བ་ནས། བཅུ་པ་སྤོ་བས་བྱེད་ན་ཞེས་བྱ་བའི་བར་གོང་མ་བཞིན་དུ་སྟེ། དེ་ནི་ཆོས་མ་ཡིན་པའི་ལས་དང་
འདུལ་བ་མ་ཡིན་པའི་ལས་ཡིན་ནོ། །དེ་ནི་དེ་ལྟ་བུར་མི་བྱ་སྟེ། དེས་ནི་དགེ་འདུན་ཡང་འགལ་ཚབས་ཅན་དུ་འགྱུར་རོ། །བཅུའི་ཚོགས་ཀྱིས་བྱ་བའི་ལས་ཚོགས་བཅུར་ཚང་བས་ལས་བྱེད་ན་དེ་ནི་ཆོས་ཀྱི་
ལས་དང་འདུལ་བའི་ལས་ཡིན་ནོ། །དེ་ནི་དེ་ལྟ་བུར་བྱ་སྟེ། དེས་ན་དགེ་འདུན་ཡང་འགལ་ཚབས་ཅན་དུ་མི་འགྱུར་རོ། །བཅུའི་ཚོགས་ཀྱིས་བྱ་བའི་ལས་བཅུ་པ་ཁྱིམ་པ་མ་ཡིན་པ་དང་ཞེས་བྱ་བ་ནས་
བཅུ་པ་སྤོ་བ་མ་ཡིན་པས་ཆོས་ཀྱི་ལས་བྱེད་ན་ཞེས་བྱ་བའི་བར་གོང་མ་བཞིན་དུ་སྟེ། དེ་ནི་ཆོས་ཀྱི་ལས་དང་འདུལ་བའི་ལས་ཡིན་ནོ། །དེ་ནི་དེ་ལྟར་བྱ་སྟེ། དེས་ན་དགེ་འདུན་ཡང་འགལ་ཚབས་ཅན་དུ་མི་
འགྱུར་རོ། །ཉི་ཤུའི་ཚོགས་ཀྱིས་བྱ་བའི་ལས་ཉི་ཤུར་མ་ཚང་བས་བྱེད་ན་དེ་ནི་ཆོས་མ་ཡིན་པ་དང༌། འདུལ་བ་མ་ཡིན་པའི་ལས་ཡིན་ནོ། །དེ་ནི་དེ་ལྟ་བུར་མི་བྱ་སྟེ། དེས་ནི་དགེ་འདུན་ཡང་འགལ་ཚབས་
ཅན་དུ་འགྱུར་རོ། །ཉི་ཤུའི་ཚོགས་ཀྱིས་བྱ་བའི་ལས་ཉི་ཤུ་པ་ཁྱིམ་པ་དང་དགེ་ཚུལ་དང་ཞེས་བྱ་བ་ནས། །ཉི་ཤུ་པ་སྤོ་བས་བྱེད་ན་ཞེས་བྱ་བའི་བར་གོང་མ་བཞིན་དུ་སྟེ། དེ་ནི་ཆོས་མ་ཡིན་པའི་ལས་དང་འདུལ་
བ་མ་ཡིན་པའི་ལས་ཡིན་ནོ། །དེ་ནི་དེ་ལྟ་བུར་མི་བྱ་སྟེ། དེས་ནི་དགེ་འདུན་ཡང་འགལ་ཚབས་ཅན་དུ་འགྱུར་རོ། །ཉི་ཤུའི་ཚོགས་ཀྱིས་བྱ་བ་ཉི་ཤུར་ཚང་བས་ཚོགས་ཀྱི་ལས་བྱེད་ན། དེ་ནི་ཆོས་ཀྱི་ལས་
དང་འདུལ་བའི་ལས་ཡིན་ནོ། །དེ་ནི་དེ་ལྟ་བུར་བྱ་སྟེ། །དེས་ན་དགེ་འདུན་ཡང་འགལ་ཚབས་ཅན་དུ་མི་འགྱུར་རོ། །ཉི་ཤུའི་ཚོགས་ཀྱིས་བྱ་བའི་ལས་ཉི་ཤུ་པ་ཁྱིམ་པ་མ་ཡིན་པ་དང་དགེ་ཚུལ་མ་ཡིན་པ་དང་
<pb id="3.147b"/>
ཞེས་བྱ་བ་ནས། ཉི་ཤུ་པ་སྤོ་བ་མ་ཡིན་པས་བྱེད་ན་ཞེས་བྱ་བའི་བར་གོང་མ་བཞིན་དུ་སྟེ། དེ་ནི་ཆོས་ཀྱི་ལས་དང་འདུལ་བའི་ལས་ཡིན་ནོ། །དེ་ནི་དེ་ལྟ་བུར་བྱ་སྟེ། དེས་ན་དགེ་འདུན་ཡང་འགལ་ཚབས་ཅན་དུ་མི་
འགྱུར་རོ།       །སྡོམ་ལ། ཆོས་དང་ཆོས་མིན་ལས་གང་དང༌། །གསོལ་བ་གང་ཡིན་དེས་བྱས་དང༌། །མངོན་སུམ་དང་ནི་ཁས་བླངས་དང༌། །འཁོར་ལོ་ལྟ་བུར་བསྒྲེ་བས་འབྲེལ། །ཆོས་མ་ཡིན་པའི་ལས་
དང་ཆོས་ཀྱི་ལས་ཏེ། ཆོས་མ་ཡིན་པའི་ལས་གང་ཞེ་ན། མི་འོས་པ་ལ་བསླང་བ་ལ་མ་ཐུག་པར་སློང་ཞིང་བསླང་བར་བྱ་བ་ལ་ཇི་ལྟར་རྗེས་སུ་བསྒྲགས་པ་ཡིན་པ་དེ་བཞིན་དུ་མི་སློང་བ་ནི་ཆོས་མ་ཡིན་
པའི་ལས་སོ། །འོས་པ་ལ་བསླང་བ་ལ་ཐུག་པའི་ཚེ་སློང་ཞིང་བསླང་བར་བྱ་བ་ལ་ཇི་ལྟར་བསྒྲགས་པ་ཡིན་པ་དེ་བཞིན་དུ་སློང་བ་ནི་ཆོས་ཀྱི་ལས་སོ། །མི་འོས་པ་བསླང་བ་ལ་མ་ཐུག་པར་སློང་ཞིང་
བསླང་བར་བྱ་བ་ལ་ཇི་ལྟར་བསྒྲགས་པ་ཡིན་པ་དེ་བཞིན་དུ་མི་སློང་བ་ནི་ཆོས་མ་ཡིན་པའི་ལས་སོ། །འོས་པ་ལ་བསླང་བ་ལ་ཐུག་པའི་ཚེ་སློང་ཞིང་བསླང་བར་བྱ་བ་ལ་ཇི་ལྟར་རྗེས་སུ་བསྒྲགས་པ་ཡིན་པ་དེ་བཞིན་དུ་བསླང་
བ་ནི་ཆོས་ཀྱི་ལས་སོ། །གསོལ་བ་མ་བྱས་པར་བྱེད་པ་ནི་ཆོས་མ་ཡིན་པའི་ལས་སོ། །གསོལ་བ་བྱས་ནས་བྱེད་པ་ནི་ཆོས་ཀྱི་ལས་སོ། གསོལ་བ་དང་གཉིས་ཀྱི་ལས་ལ་གསོལ་བ་མ་བྱས་
པར་ལན་ཅིག་རྗེས་སུ་སྒྲོགས་པར་བྱེད་པ་ནི་ཆོས་མ་ཡིན་པའི་ལས་སོ། །གསོལ་བ་དང་གཉིས་ཀྱི་ལས་ལ་གསོལ་བ་བྱས་ནས་ལན་ཅིག་རྗེས་སུ་སྒྲོགས་པར་བྱེད་པ་ནི་ཆོས་ཀྱི་ལས་སོ། །
གསོལ་བ་དང་བཞིའི་ལས་ལ་གསོལ་བ་མ་བྱས་པར་ལན་གསུམ་དུ་རྗེས་སུ་སྒྲོགས་པར་བྱེད་པ་ནི་ཆོས་མ་ཡིན་པའི་ལས་སོ། །གསོལ་བ་དང་བཞིའི་ལས་ལ་གསོལ་བ་བྱས་ནས་ལན་གསུམ་དུ་རྗེས་སུ་སྒྲོགས་པར་
<pb id="3.148a"/>
བྱེད་པ་ནི་ཆོས་ཀྱི་ལས་སོ། །ལས་གཞན་གྱིས་གསོལ་བ་བྱས་ལ་གཞན་གྱིས་རྫོགས་པར་བྱེད་པ་ནི་ཆོས་མ་ཡིན་པའི་ལས་སོ། །ལས་དེ་ཉིད་ཀྱིས་གསོལ་བ་བྱས་ནས་རྫོགས་པར་བྱེད་པ་
ནི་ཆོས་ཀྱི་ལས་སོ། །མངོན་སུམ་དུ་བྱ་བའི་ལས་མངོན་སུམ་པ་མ་ཡིན་པ་ལ་བྱེད་པ་ནི་ཆོས་མ་ཡིན་པའི་ལས་སོ། །མངོན་སུམ་དུ་བྱ་བའི་ལས་མངོན་སུམ་པ་ལ་བྱེད་པ་ནི་ཆོས་ཀྱི་ལས་སོ། །ཁས་བླང་
བར་བྱ་བའི་ལས་ཁས་མི་ལེན་པར་བྱེད་པ་ནི་ཆོས་མ་ཡིན་པའི་ལས་སོ། །ཁས་བླང་བར་བྱ་བའི་ལས་ཁས་ལེན་པར་བྱེད་པ་ནི་ཆོས་ཀྱི་ལས་སོ། །མངོན་སུམ་གྱིས་འདུལ་བར་འོས་པ་ལ་དྲན་པས་འདུལ་བ་
སྦྱིན་པ་ནི་ཆོས་མ་ཡིན་པའི་ལས་སོ། །མ་མྱོས་པས་འདུལ་བ་དང༌། དེའི་ངོ་བོ་ཉིད་ཚོལ་དུ་གཞུག་པ་དང༌། གང་ཚུལ་ཤིང་མང་པོ་བྲིམ་པ་དང༌། ཁས་བླང་བར་འོས་པ་དང༌། རྩྭ་བཀྲམ་པ་ལྟ་བུ་དང༌། 
བསྡིགས་པ་དང༌། སྨད་པ་དང༌། བསྐྲད་པ་དང༌། སྤང་བ་དང༌། མ་མཐོང་བས་གནས་ནས་དབྱུང་བ་དང༌། ཕྱིར་མི་བྱེད་པས་གནས་ནས་དབྱུང་བ་དང༌། སྡིག་པའི་ལྟ་བར་སོང་བ་མ་སྤངས་པས་གནས་ནས་
དབྱུང་བའི་ལས་དང༌། སྤོ་བ་དང༌། གཞི་ནས་སྤོ་བ་དང༌། ཡང་གཞི་ནས་བསླང་སྟེ་སྤོ་བ་དང༌། མགུ་བར་བྱ་བ་དང༌། གཞི་ནས་མགུ་བར་བྱ་བ་དང༌། ཡང་གཞི་ནས་བསླང་སྟེ་མགུ་བར་བྱ་བ་དང་འབྱིན་པར་
བྱེད་པ་ནི་ཆོས་མ་ཡིན་པའི་ལས་སོ། །མངོན་སུམ་གྱིས་འདུལ་བར་འོས་པ་ལ་མངོན་སུམ་གྱིས་འདུལ་བ་ཉིད་སྦྱིན་གྱི་དྲན་པས་འདུལ་བ་མ་ཡིན་པ་དང་ཞེས་བྱ་བ་ནས། འབྱིན་པར་བྱེད་པ་མ་ཡིན་པ་
ཞེས་བྱ་བའི་བར་དུ་ཆོས་ཀྱི་ལས་སོ། །དྲན་པས་འདུལ་བར་འོས་པ་ལ་མ་མྱོས་པས་འདུལ་བ་སྦྱིན་པ་ནི་ཆོས་མ་ཡིན་པའི་ལས་སོ། །དེའི་ངོ་བོ་ཉིད་ཚོལ་དུ་གཞུག་པ་དང་ཞེས་བྱ་བ་ནས་འབྱིན་པར་བྱེད་པ་
<pb id="3.148b"/>
ཞེས་བྱ་བའི་བར་གོང་མ་བཞིན་དུ་སྟེ། མངོན་སུམ་གྱིས་འདུལ་བ་སྦྱིན་པ་ནི་ཆོས་མ་ཡིན་པའི་ལས་སོ། །དྲན་པས་འདུལ་བར་འོས་པ་ལ་དྲན་པས་འདུལ་བ་ཉིད་སྦྱིན་གྱི་མ་མྱོས་པས་འདུལ་བ་མ་ཡིན། 
དེའི་ངོ་བོ་ཉིད་ཚོལ་དུ་གཞུག་པ་མ་ཡིན་ཞེས་བྱ་བ་ནས། མངོན་སུམ་གྱིས་འདུལ་བ་མ་ཡིན་པ་ཞེས་བྱ་བའི་བར་ནི་ཆོས་ཀྱི་ལས་སོ། །མ་མྱོས་པས་འདུལ་བར་འོས་པ་ལ་དེའི་ངོ་བོ་ཉིད་ཚོལ་དུ་
གཞུག་པ་སྦྱིན་པ་ནི་ཆོས་མ་ཡིན་པའི་ལས་སོ། །དེ་བཞིན་དུ་གང་ཚུལ་ཤིང་མང་པོ་སྦྱིན་པ་ཞེས་བྱ་བ་ནས། མངོན་སུམ་གྱིས་འདུལ་བ་དང་དྲན་པས་འདུལ་བའི་བར་སྦྱིན་པ་ནི་ཆོས་མ་ཡིན་
པའི་ལས་སོ། །མ་མྱོས་པས་འདུལ་བར་འོས་པ་ལ་མ་མྱོས་པས་འདུལ་བ་ཉིད་སྦྱིན་གྱི་དེའི་ངོ་བོ་ཉིད་ཚོལ་དུ་གཞུག་པ་མ་ཡིན་ཞེས་བྱ་བ་ནས། དྲན་པས་འདུལ་བ་མ་ཡིན་ཞེས་བྱ་བའི་བར་
ཆོས་ཀྱི་ལས་སོ། །དེའི་ངོ་བོ་ཉིད་ཚོལ་དུ་གཞུག་པར་འོས་པ་ལ་གང་ཚུལ་ཤིང་མང་པོ་སྦྱིན་པ་ནི་ཆོས་མ་ཡིན་པའི་ལས་སོ། །བསྡིགས་པ་ཞེས་བྱ་བ་ནས་མ་མྱོས་པས་འདུལ་བ་སྦྱིན་པ་ནི་
ཞེས་བྱ་བའི་བར་གོང་མ་བཞིན་དུ་སྟེ། ཆོས་མ་ཡིན་པའི་ལས་སོ། །དེའི་ངོ་བོ་ཉིད་ཚོལ་དུ་གཞུག་པར་འོས་པ་ལ་དེའི་ངོ་བོ་ཉིད་ཚོལ་དུ་གཞུག་པ་ཉིད་སྦྱིན་གྱི་གང་ཚུལ་ཤིང་མང་པོ་སྦྱིན་པ་མ་ཡིན་ཞེས་
བྱ་བ་ནས། མ་མྱོས་པས་འདུལ་བ་མ་ཡིན་པ་ཞེས་བྱ་བའི་བར་ནི་ཆོས་ཀྱི་ལས་སོ། །གང་ཚུལ་ཤིང་མང་པོ་སྦྱིན་པར་འོས་པ་ལ་བསྡིགས་པའི་ལས་བྱེད་པ་ནི་ཆོས་མ་ཡིན་པའི་ལས་སོ། །སྨད་པ་
ཞེས་བྱ་བ་ནས་དེའི་ངོ་བོ་ཉིད་ཚོལ་དུ་གཞུག་པ་ནི་ཞེས་བྱ་བའི་བར་གོང་མ་བཞིན་དུ་སྟེ། ཆོས་མ་ཡིན་པའི་ལས་སོ། །གང་ཚུལ་ཤིང་མང་པོ་སྦྱིན་པར་འོས་པ་ལ་གང་ཚུལ་ཤིང་མང་པོ་ཉིད་སྦྱིན་གྱི་བསྡིགས་
<pb id="3.149a"/>
པ་མ་ཡིན་ཞེས་བྱ་བ་ནས། དེའི་ངོ་བོ་ཉིད་ཚོལ་དུ་གཞུག་པ་མ་ཡིན་ཞེས་བྱ་བའི་བར་ནི་ཆོས་ཀྱི་ལས་སོ། །བསྡིགས་པར་འོས་པའི་ལས་ལ་སྨད་པའི་ལས་བྱེད་པ་དང་སྤང་བའི་ལས་སོང་ཞེས་
བྱ་བ་ནས། གང་ཚུལ་ཤིང་མང་པོ་སྦྱིན་པར་བྱེད་པ་ནི་ཞེས་བྱ་བའི་བར་གོང་མ་བཞིན་དུ་སྟེ། ཆོས་མ་ཡིན་པའི་ལས་སོ། །བསྡིགས་པར་འོས་པའི་ལས་ལ་བསྡིགས་པ་ཉིད་ཀྱི་ལས་བྱེད་ཀྱི་ལྷག་མ་
གཞན་མ་ཡིན་པ་སྟེ། བསྒྲེ་བ་འདིས་འཁོར་ལོ་བཞིན་དུ་བསྒྲེ་བ་ནི་ཆོས་ཀྱི་ལས་སོ། །སྨད་པར་འོས་པའི་ལས་ལ་སྤང་བའི་ལས་བྱེད་པ་ནི་ཆོས་མ་ཡིན་པའི་ལས་སོ་ཞེས་བྱ་བ་གོང་མ་བཞིན་ནོ། །
སྨད་པར་འོས་པའི་ལས་ལ་སྨད་པའི་ལས་ཉིད་བྱེད་པ་ནི་ཆོས་ཀྱི་ལས་ཏེ་གོང་མ་བཞྀན་ནོ། །བསྐྲད་པར་འོས་པའི་ལས་ལ་སྤང་བའི་ལས་བྱེད་པ་ནི་ཆོས་མ་ཡིན་པའི་ལས་ཏེ་གོང་མ་བཞིན་ནོ། །
བསྐྲད་པར་འོས་པའི་ལས་ལ་བསྐྲད་པའི་ལས་ཉིད་བྱེད་པ་ནི་ཆོས་ཀྱི་ལས་ཏེ་གོང་མ་བཞིན་ནོ། །སྤང་བར་འོས་པའི་ལས་ལ་མ་མཐོང་བས་གནས་ནས་དབྱུང་བའྀ་ལས་བྱེད་པ་ནི་ཆོས་མ་ཡིན་
པའི་ལས་ཏེ་གོང་མ་བཞིན་ནོ། །སྤང་བར་འོས་པའི་ལས་ལ་སྤང་བ་ཉིད་ཀྱི་ལས་བྱེད་པ་ནི་ཆོས་ཀྱི་ལས་ཏེ་གོང་མ་བཞིན་ནོ། །མ་མཐོང་བས་གནས་ནས་དབྱུང་བར་འོས་པའི་ལས་ལ་ཕྱིར་མི་བྱེད་
པས་གནས་ནས་དབྱུང་བའི་ལས་བྱེད་པ་ནི་ཆོས་མ་ཡིན་པའི་ལས་ཏེ་གོང་མ་བཞིན་ནོ། །མ་མཐོང་བས་གནས་ནས་དབྱུང་བར་འོས་པའི་ལས་ལ་མ་མཐོང་བས་གནས་ནས་དབྱུང་བ་ཉིད་ཀྱི་ལས་
བྱེད་པ་ནི་ཆོས་ཀྱི་ལས་ཏེ་གོང་མ་བཞིན་ནོ། །ཕྱིར་མི་བྱེད་པས་གནས་ནས་དབྱུང་བར་འོས་པའི་ལས་ལ་སྡིག་པ་ཅན་གྱི་ལྟ་བར་སོང་བ་མ་སྤངས་པས་གནས་ནས་དབྱུང་བའི་ལས་བྱེད་པ་ནི་ཆོས་མ་
<pb id="3.149b"/>
ཡིན་པའི་ལས་ཏེ་གོང་མ་བཞིན་ནོ། །ཕྱིར་མི་བྱེད་པས་གནས་ནས་དབྱུང་བར་འོས་པའི་ལས་ལ་ཕྱིར་མི་བྱེད་པས་གནས་ནས་དབྱུང་བ་ཉིད་ཀྱི་ལས་བྱེད་པ་ནི་ཆོས་ཀྱི་ལས་ཏེ་གོང་མ་བཞིན་ནོ། །
སྡིག་པའི་ལྟ་བར་སོང་བ་མ་སྤངས་པས་གནས་ནས་དབྱུང་བར་འོས་པའི་ལས་ལ་སྤོ་བ་སྦྱིན་པ་ནི་ཆོས་མ་ཡིན་པའི་ལས་ཏེ་གོང་མ་བཞིན་ནོ། །སྡིག་པའི་ལྟ་བར་སོང་བ་མ་སྤངས་པས་གནས་ནས་དབྱུང་
བར་འོས་པའི་ལས་ལ་སྡིག་པའི་ལྟ་བར་སོང་བ་མ་སྤངས་པས་གནས་ནས་དབྱུང་བ་ཉིད་ཀྱི་ལས་བྱེད་པ་ནི་ཆོས་ཀྱི་ལས་ཏེ་གོང་མ་བཞིན་ནོ། །སྤོ་བར་འོས་པའི་ལས་ལ་གཞི་ནས་སྤོ་བ་སྦྱིན་པ་ནི་ཆོས་
མ་ཡིན་པའི་ལས་ཏེ་གོང་མ་བཞིན་ནོ། །སྤོ་བར་འོས་པའི་ལས་ལ་སྤོ་བ་ཉིད་སྦྱིན་པ་ནི་ཆོས་ཀྱི་ལས་ཏེ་གོང་མ་བཞིན་ནོ། །གཞི་ནས་སྤོ་བར་འོས་པའི་ལས་གཞི་ནས་བསླང་སྟེ་སྤོ་བ་སྦྱིན་པ་ནི་ཆོས་
མ་ཡིན་པའི་ལས་ཏེ་གོང་མ་བཞིན་ནོ། །གཞི་ནས་སྤོ་བར་འོས་པའི་ལས་ལ་གཞི་ནས་སྤོ་བ་ཉིད་སྦྱིན་པ་ནི་ཆོས་ཀྱི་ལས་ཏེ་གོང་མ་བཞིན་ནོ། །སྤོ་བ་མ་བྱས་པ་ལ་མགུ་བར་བྱ་བ་སྦྱིན་པ་ནི་ཆོས་མ་ཡིན་
པའི་ལས་ཏེ་གོང་མ་བཞིན་ནོ། །སྤོ་བ་སྤྱད་པ་ལ་མགུ་བར་བྱ་བ་སྦྱིན་པ་ནི་ཆོས་ཀྱི་ལས་ཏེ་གོང་མ་བཞིན་ནོ། །མགུ་བར་བྱ་བ་མ་སྤྱད་པ་ལ་འབྱིན་པ་ནི་ཆོས་མ་ཡིན་པའི་ལས་ཏེ་གོང་མ་བཞིན་ནོ། །
མགུ་བར་བྱ་བ་སྤྱད་པ་ལ་འབྱིན་པ་ནི་ཆོས་ཀྱི་ལས་ཏེ་གོང་མ་བཞིན་ནོ། །དབྱུང་བར་འོས་པ་ལ་མངོན་སུམ་གྱིས་འདུལ་བ་སྦྱིན་པ་ནི་ཞེས་བྱ་བ་ནས། མགུ་བར་བྱ་བ་དང་མི་འབྱིན་པ་ཞེས་བྱ་བའི་
བར་ནི་ཆོས་མ་ཡིན་པའི་ལས་ཏེ་གོང་མ་བཞིན་ནོ། །དབྱུང་བར་འོས་པ་ལ་དབྱུང་བ་ཉིད་བྱེད་ཀྱི་མངོན་སུམ་གྱིས་འདུལ་བ་སྦྱིན་པ་མ་ཡིན་ཞེས་བྱ་བ་ནས། མགུ་བར་བྱ་བ་མ་ཡིན་ཞེས་བྱ་བའི་བར་
<pb id="3.150a"/>
ནི་ཆོས་ཀྱི་ལས་ཏེ་གོང་མ་བཞིན་ནོ། །དེ་བཞིན་དུ་རེ་རེས་མགོ་བཟུང་ནས་འཁོར་ལོ་བཞིན་དུ་བསྒྲེ་བ་རྒྱས་པར་ཁོང་དུ་ཆུད་པར་བྱའོ།།       །།སྡོམ་ལ། མི་མཐུན་འཐུན་དང་འོས་པ་དང༌། །ཆོས་དང་
ཆོས་མིན་གནས་ནས་འབྱིན། །བསླང་བ་ཉིད་དེ་འདི་དག་ནི། །ལས་ཀྱི་གཞིར་ནི་བསྡུས་པ་ཡིན། །མི་མཐུན་པའི་ལས་དང་འཐུན་པའི་ལས་སོ། །མི་མཐུན་པའི་ལས་གང་ཞེ་ན། མཚམས་ན་གནས་པའི་
དགེ་སློང་བྱ་བར་འོས་པ་ཇི་སྙེད་པ་ཐམས་ཅད་མ་འདུས་ཤིང་མངོན་སུམ་དུ་མ་གྱུར་པ་དང༌། འདུན་པ་བླང་བར་འོས་པ་རྣམས་ལས་འདུན་པ་མ་བླངས་པར་གྱུར་པ་དང༌། དགེ་སློང་རྣམས་འདུས་ཤིང་མངོན་སུམ་
དུ་གྱུར་ཀྱང་མི་བཏུབ་ཅིང་ཕྱིར་འདོང་བ་གང་དག་གི་གཤེ་བ་འོས་པ་རྣམས་མི་བཏུབ་ཅིང་ཕྱིར་དོང་བ་ལས་དག་བྱེད་ན་འདི་ནི་མི་མཐུན་པའི་ལས་ཞེས་བྱའོ། །འཐུན་པའི་ལས་གང་ཞེ་ན། མཚམས་ན་གནས་
པའི་དགེ་སློང་བྱ་བར་འོས་པ་ཇི་སྙེད་པ་ཐམས་ཅད་འདུས་ཤིང་མངོན་སུམ་དུ་གྱུར་པ་དང༌། འདུན་པ་བླང་བར་འོས་པ་རྣམས་ལས་འདུན་པ་བླང་བར་གྱུར་པ་དང༌། དགེ་སློང་རྣམས་འདུས་ཤིང་མངོན་སུམ་དུ་གྱུར་
ཀྱང་མི་བཏུབ་ཅིང་ཕྱིར་འདོང་བ་གང་དག་གཤེ་བ་འོས་པ་རྣམས་བཏུབ་ཅིང་མི་གཤེ་བ་ལས་དག་བྱེད་པ་འདི་ནི་འཐུན་པའི་ལས་ཞེས་བྱའོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཉེ་བ་འཁོར་
གྱིས་ཞུས་པ། བཙུན་པ་དུ་ཞིག་གི་གཤེ་བ་མི་འོས་པ་ལགས། ཉེ་བ་འཁོར་བཅུ་སྟེ། ངོ་ཚ་མེད་པ་དང༌། ཀླན་ཀ་ཚོལ་བ་དང༌། བུས་པ་དང༌། བླུན་པོ་དང༌། མི་གསལ་བ་དང༌། མི་མཁས་པ་དང༌། 
མཚམས་ཀྱི་ཕྱི་རོལ་ན་གནས་པ་དང༌། བར་སྣང་ལ་གནས་པ་དང༌། སྤྱོད་ལམ་ལས་ལྡང་བ་དང༌། ཚིག་མ་བསྡམས་པའི་འོ། །བཙུན་པ་དུ་ཞིག་གི་གཤེ་བ་འོས་པ་ལགས། ཉེ་བ་འཁོར་བཞི་སྟེ། 
<pb id="3.150b"/>
རང་བཞིན་དུ་གནས་པ་དང༌། མཚམས་ཀྱི་ནང་ན་གནས་པ་དང༌། སྤྱོད་ལམ་ལས་མ་ལངས་པ་དང༌། ཚིག་བསྡམས་པའི་འོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཉེ་བ་འཁོར་གྱིས་ཞུས་པ། བཙུན་
པ་གནས་ནས་དབྱུང་བའི་ལས་དུ་ཞིག་མཆིས་ལགས། ཉེ་བ་འཁོར་བཞི་སྟེ། མི་མཐུན་པ་དག་གིས་ཆོས་མ་ཡིན་པས་གནས་ནས་འབྱིན་པ་དང༌། འཐུན་པ་དག་གིས་ཆོས་མ་ཡིན་པས་དང༌། མི་མཐུན་པ་
དག་གིས་ཆོས་ཀྱིས་དང༌། འཐུན་པ་དག་གིས་ཆོས་ཀྱིས་འབྱིན་པའོ། །དེ་ལ་གནས་ནས་འབྱིན་པའི་ལས་ནི་གཅིག་ཡིན་ཏེ། འདི་ལྟ་སྟེ། འཐུན་པ་དག་གིས་ཆོས་ཀྱིས་གནས་ནས་འབྱིན་པའོ། །བཙུན་
པ་བསླང་བའི་ལས་དུ་མཆིས་ལགས་ཉེ་བ་འཁོར་བཞི་སྟེ། མི་མཐུན་པ་དག་གིས་ཆོས་མ་ཡིན་པས་སློང་བ་དང༌། འཐུན་པ་དག་གིས་ཆོས་མ་ཡིན་པས་དང༌། མི་མཐུན་པ་དག་གིས་ཆོས་ཀྱིས་དང༌། འཐུན་
པ་དག་གིས་ཆོས་ཀྱིས་སློང་བའོ། །དེ་ལ་སློང་བའི་ལས་ནི་གཅིག་ཡིན་ཏེ། འདི་ལྟ་སྟེ། འཐུན་པ་དག་གིས་ཆོས་ཀྱིས་སློང་བར་བྱེད་པའོ། །ལས་ཀྱི་གཞི་རྫོགས་སྷོ།།         །།<head n="2" t="དམར་སེར་ཅན་གྱི་གཞི་འཆད་པ།" type="shi" lv="1.11" zh="3.336"/>
ཕྱིར་བཅོས་པའི་གཞིའི་སྡོམ་
ནི། །དམར་སེར་ཅན་གྱི་གཞི་དང་ནི། །དེ་བཞིན་གང་ཟག་དག་དང་ནི། །དེ་ནས་སྤོ་བ་བྱ་བ་དང༌། །གསོ་སྦྱོང་གཞག་པར་བྱ་བ་དང༌། །གནས་མལ་དང་ནི་རྩོད་པ་དང༌། །དགེ་འདུན་འབྱེད་པ་ཕྱི་མ་ཡིན། །དམར་སེར་
ཅན་གྱི་གཞིའི་སྡོམ་ནི། དམར་སེར་ཅན་དག་བསྡིགས་པ་དང༌། །ལེགས་ལྡན་སྨད་པར་བྱ་བ་དང༌། །འགྲོ་མགྱོགས་དང་ནི་ནབ་སོ་གཉིས། །བསྐྲད་དང་ཆུ་སྟོད་ཕྱིར་འགྱེད་དང༌། །འདུན་པ་ཡི་ནི་མ་མཐོང་དང༌། །
དེ་བཞིན་སླར་ནི་མི་འཆོས་དང༌། །འཆི་ལྟས་སྡིག་པའི་ལྟ་བ་ཅན། །འཆར་ཀ་དང་ནི་ལས་ལྔའོ། །<head n="3" t="དམར་སེར་ཅན་གྱི་ལྡེ་ཚན" type="detshen" lv="1.11.1" zh="3.336"/>སངས་རྒྱས་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །
<pb id="3.151a"/>
དེའི་ཚེ་མཉན་ཡོད་ན་དགེ་སློང་དམར་སེར་ཅན་འཐབ་ཀྲོལ་བྱེད་པ་མཚང་འདྲུ་བར་བྱེད་པ། རྩོད་པར་བྱེད་པ། འགྱེད་པར་བྱེད་པ། རྩོད་པའི་གཞི་བྱེད་པ་རྣམས་གནས་ཏེ། དེ་རྣམས་དགེ་འདུན་ལ་
ཡང་དང་ཡང་དུ་རྩོད་པའི་གཞི་སྐྱེད་པས་དེས་ན་དགེ་འདུན་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ཞིང་གནས་སོ། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་
པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཀྱིས་དམར་སེར་ཅན་གྱི་དགེ་སློང་འཐབ་ཀྲོལ་བྱེད་པ། མཚང་འདྲུ་བར་བྱེད་པ། རྩོད་པར་བྱེད་པ། འགྱེད་པར་བྱེད་པ། རྩོད་པའི་གཞི་
བྱེད་པ་རྣམས་དང༌། གཞན་ཡང་དེ་ལྟ་བུ་དང་འཐུན་པ་སུ་ཡང་རུང་བ་ལ་བསྡིགས་པའི་ལས་བྱོས་ཤིག །རྒྱུ་ལྔས་བསྡིགས་པའི་ལས་བྱས་ན་དེ་ནི་ཆོས་མ་ཡིན་པའི་ལས་དང༌། འདུལ་བ་མ་ཡིན་པའི་
ལས་ཡིན་ཏེ། དེས་ནི་དགེ་འདུན་ཡང་འགལ་ཚབས་ཅན་དུ་འགྱུར་རོ། །ལྔ་གང་ཞེ་ན། གླེང་བ་མ་བྱས་པ་དང༌། དྲན་པར་མ་བྱས་པ་དང༌། གཞི་མེད་པ་དང༌། ཁས་མ་བླངས་པ་དང༌། མངོན་སུམ་
དུ་མ་གྱུར་པར་བྱེད་པའོ། །ཡང་རྒྱུ་ལྔས་བསྡིགས་པའི་ལས་བྱས་ན་དེ་ནི་ཆོས་ཀྱི་ལས་དང་འདུལ་བའི་ལས་ཡིན་ཏེ། དེས་ན་དགེ་འདུན་ཡང་འགལ་ཚབས་ཅན་དུ་མི་འགྱུར་རོ། །ལྔ་གང་
གིས་ཞེ་ན། གླེང་བ་བྱས་པ་དང༌། དྲན་པར་བྱས་པ་དང༌། གཞི་དང་བཅས་པ་དང༌། ཁས་བླངས་པ་དང༌། མངོན་སུམ་དུ་གྱུར་པར་བྱེད་པའོ། །འདི་ལྟར་ཡང་བྱ་སྟེ། གནས་མལ་བཤམས་
ལ་གཎ་ཌཱི་བརྡུངས་ཏེ་དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ལ། དགེ་འདུན་ཐམས་ཅད་ཚོགས་ཤིང་འཐུན་པར་གྱུར་པ་དང༌། དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །
<pb id="3.151b"/>
དགེ་འདུན་བཙུན་པ་རྣམས་གསན་དུ་གསོལ། །དགེ་སློང་དམར་སེར་ཅན་འདི་དག་ནི་འཐབ་ཀྲོལ་བགྱིད་པ། མཚང་འདྲུ་བར་བགྱིད་པ། རྩོད་པར་བགྱིད་པ། འགྱེད་པར་བགྱིད་པ། རྩོད་པའི་གཞི་བགྱིད་པ་ལགས་
ཏེ། འདི་དག་གིས་དགེ་འདུན་ལ་ཡང་དང་ཡང་དུ་རྩོད་པའི་གཞི་བསྐྱེད་པར་བགྱིད་དེ། དེས་ན་དགེ་འདུན་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ཞིང་གནས་ན། གལ་ཏེ་དགེ་འདུན་གྱི་དུས་
ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་དམར་སེར་ཅན་འཐབ་ཀྲོལ་བགྱིད་པ། མཚང་འདྲུ་བར་བགྱིད་པ། རྩོད་པར་བགྱིད་པ། འགྱེད་པར་བགྱིད་པ། རྩོད་
པའི་གཞི་བགྱིད་པ་རྣམས་ལ་བསྡིགས་པའི་ཕྲིན་ལས་མཛད་དོ། །འདི་ནི་གསོལ་བའོ། །དེ་ནས་ལས་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་དམར་སེར་ཅན་འདི་དག་ནི་འཐབ་
ཀྲོལ་བགྱིད་པ། མཚང་འདྲུ་བར་བགྱིད་པ། རྩོད་པར་བགྱིད་པ། འགྱེད་པར་བགྱིད་པ། རྩོད་པའི་གཞི་བགྱིད་པ་ལགས་ཏེ། འདི་དག་གིས་དགེ་འདུན་ལ་ཡང་དང་ཡང་དུ་རྩོད་པའི་གཞི་སྐྱེད་པར་བགྱིད་དེ་
དེས་ན་དགེ་འདུན་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ཞིང་གནས་པས། དེའི་སླད་དུ་དགེ་འདུན་གྱིས་དགེ་སློང་དམར་སེར་ཅན་འཐབ་ཀྲོལ་བགྱིད་པ། མཚང་འདྲུ་བར་བགྱིད་པ། རྩོད་པར་
བགྱིད་པ། འགྱེད་པར་བགྱིད་པ། རྩོད་པའི་གཞི་བགྱིད་པ་རྣམས་ལ་བསྡིགས་པའི་ཕྲིན་ལས་མཛད་ན། ཚེ་དང་ལྡན་པ་གང་དག་དགེ་སློང་དམར་སེར་ཅན་རྣམས་ལ་ཞེས་བྱ་བ་ནས། བསྡིགས་པའི་ཕྲིན་ལས་མཛད་
པར་ཞེས་བྱ་བའི་བར་གོང་མ་བཞིན་དུ་སྟེ། བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག །འདི་ནི་ལས་བརྗོད་པ་དང་པོ་ཡིན་ཏེ། དེ་བཞིན་དུ་ལས་བརྗོད་པ་གཉིས་པ་དང༌། 
<pb id="3.152a"/>
གསུམ་པའི་བར་དུ་བརྗོད་པར་བྱའོ། །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་དམར་སེར་ཅན་ཞེས་བྱ་བ་ནས་བསྡིགས་པའི་ཕྲིན་ལས་མཛད་ལགས་ཏེ། འདི་ལྟར་ཅང་མི་
གསུང་བས་དེ་དེ་བཞིན་དུ་འཛིན་ཏོ་ཞེས་བྱ་བའི་བར་གོང་མ་བཞིན་ནོ། །དགེ་སློང་དག་ངས་བསྡིགས་པའི་ལས་བྱས་པའི་དགེ་སློང་གི་ཀུན་ཏུ་སྤྱོད་པའི་ཆོས་བཅའ་བར་བྱ་སྟེ། བསྡིགས་པའི་ལས་བྱས་པའི་དགེ་
སློང་གིས་རབ་ཏུ་དབྱུང་བར་མི་བྱ། བསྙེན་པར་རྫོགས་པར་མི་བྱ། གནས་མི་སྦྱིན་དགེ་ཚུལ་གཞག་པར་མི་བྱ། དགེ་སློང་མ་རྣམས་ལ་གདམས་པར་མི་བྱ། དགེ་སློང་མ་རྣམས་ཀྱི་གདམས་ངག་འབོག་པར་
བསྐོ་བར་མི་བྱ། སྔར་བསྐོས་ན་ཡང་དགེ་སློང་མ་རྣམས་ལ་གདམས་པར་མི་བྱའོ། །དགེ་སློང་ལ་ཚུལ་ཁྲིམས་ཉམས་པ་དང༌། ལྟ་བ་ཉམས་པ་དང༌། སྤྱོད་པ་ཉམས་པ་དང༌། འཚོ་བ་ཉམས་པས་གླེང་བ་དང༌། 
དྲན་པར་མི་བྱ། གདམས་ངག་སྦྱིན་པར་མི་བྱ་སྟེ། གསོ་སྦྱོང་མ་ཡིན། དགག་དབྱེ་མ་ཡིན། གསོལ་བ་དང་གཉིས་པ་མ་ཡིན། གསོལ་བ་དང་བཞིའི་ལས་མ་ཡིན་ནོ། །བསྡིགས་པའི་ལས་བྱས་པའི་དགེ་སློང་
གིས་ཀུན་ཏུ་སྤྱོད་པའི་ཆོས་ཇི་ལྟར་བཅས་པ་བཞིན་ཡང་དག་པར་བླངས་ནས་འཇུག་པར་མི་བྱེད་ན་འགལ་ཚབས་ཅན་དུ་འགྱུར་རོ། །དེ་ལྟར་བསྡིགས་པའི་ལས་བྱས་པ་དེ་རྣམས་སྐྲ་གྱེན་དུ་འགྲེང་བ་ལྟ་བུ་དང་
སྐྲ་ཞིག་པ་ལྟ་བུ་དགེ་འདུན་ལ་སྤུ་ས་ལ་ལྟུང་བ་ལྟ་བུར་བྱེད། འབྱུང་བར་བསྐྱོད་མཚུངས་པར་ཉེ་བར་སྟོན་ལ་མཚམས་ཀྱི་ནང་དུ་འདུག་ནས་བསླང་བ་གསོལ་ཏེ། འཐབ་ཀྲོལ་བྱེད་པ་ཉིད་སྤོང་ངོ་ཞེས་པའི་སྐབས་
དེ་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཁྱེད་ཀྱིས་དགེ་སློང་དམར་སེར་ཅན་འཐབ་ཀྲོལ་བྱེད་པ་བསྡིགས་པའི་ལས་བྱས་པ་རྣམས་
<pb id="3.152b"/>
དང་གཞན་ཡང་དེ་ལྟ་བུ་དང་འཐུན་པ་སུ་ཡང་རུང་བ་ལ་བསླང་བར་གྱིས་ཤིག །བསྡིགས་པའི་ལས་བྱས་པ་ཆོས་ལྔ་དང་ལྡན་པ་ནི་བསླང་བར་མི་བྱའོ། །ལྔ་གང་ཞེ་ན། སྐྲ་གྱེན་དུ་འགྲེང་བ་ལྟ་བུ་དང༌། སྐྲ་ཞིག་པ་ལྟ་བུ་
དང༌། དགེ་འདུན་ལ་སྤུ་ས་ལ་ལྟུང་བ་ལྟ་བུར་མི་བྱེད་པ་དང༌། འབྱུང་བར་མི་སྐྱོད་པ་དང༌། མཚུངས་པར་ཉེ་བར་མི་སྟོན་པ་དང༌། མཚམས་ཀྱི་ནང་དུ་འདུག་སྟེ་བསླང་བ་མི་གསོལ་བ། འཐབ་ཀྲོལ་བྱེད་པ་དེ་མི་
སྤོང་བ་སྟེ། ཆོས་འདི་ལྔ་དང་ལྡན་པ་ནི་ཞེས་བྱ་བ་གོང་མ་བཞིན་དུའོ། །གཞན་ཡང་བསྡིགས་པའི་ལས་བྱས་པ་ཆོས་ལྔ་དང་ལྡན་པ་ནི་བསླང་བར་མི་བྱ་སྟེ། ལྔ་གང་ཞེ་ན། ཕོ་བྲང་འཁོར་དུ་རྟོན་པ་དང༌། བསྐོས་
པ་འདུས་པའི་སར་རྟོན་པ་དང༌། མུ་སྟེགས་ཅན་ལ་རྟོན་པ་དང༌། གང་ཟག་ལ་རྟོན་པ་དང༌། དགེ་འདུན་ལ་མི་རྟོན་པ་སྟེ། ཆོས་འདི་ལྔ་དང་ལྡན་པ་ནི་ཞེས་བྱ་བ་གོང་མ་བཞིན་ནོ། །གཞན་ཡང་བསྡིགས་པའི་
ལས་བྱས་པ་ཆོས་ལྔ་དང་ལྡན་པ་ནི་བསླང་བར་མི་བྱ་སྟེ། ལྔ་གང་ཞེ་ན། ཁྱིམ་པའི་རྟགས་འཆང་བ་དང༌། མུ་སྟེགས་ཅན་གྱི་རྟགས་འཆང་བ་དང༌། མུ་སྟེགས་ཅན་ལ་སྟེན་ཅིང་བསྙེན་ལ་བསྙེན་བཀུར་བྱེད་པ་
དང༌། སྤྱོད་པར་བྱ་བ་མ་ཡིན་པ་སྤྱོད་པ་དང༌། དགེ་སློང་གི་བསླབ་པ་ལ་མི་སློབ་པ་སྟེ། ཆོས་འདི་ལྔ་ཞེས་བྱ་བ་གོང་མ་བཞིན་དུའོ། །གཞན་ཡང་བསྡིགས་པའི་ལས་བྱས་པ་ཆོས་ལྔ་དང་ལྡན་པ་ནི་བསླང་བར་
མི་བྱ་སྟེ། ལྔ་གང་ཞེ་ན། དགེ་སློང་རྣམས་ལ་གཤེ་བར་བྱེད་པ་དང༌། ཁྲོ་བར་བྱེད་པ་དང༌། ཁ་ཟེར་བར་བྱེད་པ་དང༌། དགེ་འདུན་གྱི་རྙེད་པ་མེད་པར་བྱེད་པ་དང༌། གནས་མེད་པར་བརྩོན་པར་བྱེད་པ་སྟེ། ཆོས་འདི་ལྔ་དང་
ཞེས་བྱ་བའི་བར་གོང་མ་བཞིན་དུའོ། །ཡང་བསྡིགས་པའི་ལས་བྱས་པ་ཆོས་ལྔ་དང་ལྡན་པ་ནི་བསླང་བར་བྱ་སྟེ། ལྔ་གང་ཞེ་ན། སྐྲ་གྱེན་དུ་འགྲེང་བ་ལྟ་བུ་དང༌། སྐྲ་ཞིག་པ་ལྟ་བུ་དང༌། དགེ་འདུན་ལ་སྤུ་
<pb id="3.153a"/>
ས་ལ་ལྟུང་བ་ལྟ་བུར་བྱེད་པ་དང༌། འབྱུང་བར་བསྐྱོད་པ་དང༌། མཚུངས་པར་ཉེ་བར་སྟོན་པ་དང༌། མཚམས་ཀྱི་ནང་དུ་འདུག་སྟེ་བསླང་བ་གསོལ་བ་དང༌། འཐབ་ཀྲོལ་བྱེད་པ་ཉིད་སྤོང་བ་སྟེ་ཆོས་འདི་
ལྔ་དང་ཞེས་བྱ་བ་གོང་མ་བཞིན་དུའོ། །གཞན་ཡང་བསྡིགས་པའི་ལས་བྱས་པ་ཆོས་ལྔ་དང་ལྡན་པ་ནི་བསླང་བར་བྱ་སྟེ། ལྔ་གང་ཞེ་ན་ཕོ་བྲང་འཁོར་དུ་མི་རྟོན་པ་དང༌། བསྐོས་པ་འདུས་པའི་སར་
མི་རྟོན་པ་དང༌། མུ་སྟེགས་ཅན་ལ་མི་རྟོན་པ་དང༌། གང་ཟག་ལ་མྀ་རྟོན་པ་དང༌། དགེ་འདུན་ལ་རྟོན་པ་སྟེ། ཆོས་འདི་ལྔ་དང་ལྡན་པ་ནི་ཞེས་བྱ་བ་གོང་མ་བཞིན་དུའོ། །གཞན་ཡང་བསྡིགས་པའི་ལས་
བྱས་པ་ཆོས་ལྔ་དང་ལྡན་པ་ནི་བསླང་བར་བྱ་སྟེ། ལྔ་གང་ཞེ་ན། ཁྱིམ་པའི་རྟགས་མི་འཆང་བ་དང༌། མུ་སྟེགས་ཅན་གྱི་རྟགས་མི་འཆང་བ་དང༌། མུ་སྟེགས་ཅན་ལ་མི་སྟེན་ཅིང་མི་སྙེན་ལ་བསྙེན་བཀུར་མི་བྱེད་པ་དང༌། 
སྤྱད་པར་བྱ་བ་སྤྱོད་པ་དང༌། དགེ་སློང་གི་བསླབ་པ་ལ་སློབ་པ་སྟེ། ཆོས་འདི་ལྔ་དང་ཞེས་བྱ་བ་གོང་མ་བཞིན་དུའོ། །གཞན་ཡང་བསྡིགས་པའི་ལས་བྱས་པ་ཆོས་ལྔ་དང་ལྡན་པ་ནི་བསླང་བར་བྱ་སྟེ། 
ལྔ་གང་ཞེ་ན། དགེ་སློང་རྣམས་ལ་མི་གཤེ་བ་དང༌། མི་ཁྲོ་བ་དང༌། ཁ་མི་ཟེར་བ་དང༌། དགེ་འདུན་གྱི་རྙེད་པའི་ཕྱིར་དང༌། གནས་ཀྱི་ཕྱིར་བརྩོན་པ་སྟེ། ཆོས་འདི་ལྔ་དང་ཞེས་བྱ་བ་གོང་མ་བཞིན་
དུའོ། །བསླང་བ་ནི་འདི་ལྟར་བྱ་སྟེ། གནས་མལ་བཤམས་ལ་གཎ་ཌཱི་བརྡུངས་ཏེ་དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ལ། དགེ་འདུན་ཐམས་ཅད་ཚོགས་ཤིང་འཐུན་པར་གྱུར་
པ་དང་དགེ་སློང་དམར་སེར་ཅན་རྣམས་ཀྱིས་རྒན་རིམས་ཇི་ལྟ་བ་བཞིན་དུ་གདུད་པ་བྱས་ལ། རྒན་རིམས་ཀྱི་མདུན་དུ་ཙོག་ཙོག་པོར་འདུག་སྟེ་ཐལ་མོ་སྦྱར་བ་བཏུད་ནས་ཚིག་འདི་སྐད་ཅེས། དགེ་འདུན་
<pb id="3.153b"/>
བཙུན་པ་རྣམས་གསན་དུ་གསོལ། བདག་ཅག་དགེ་སློང་དམར་སེར་ཅན་འཐབ་ཀྲོལ་བགྱིད་པ། མཚང་འདྲུ་བར་བགྱིད་པ། རྩོད་པར་བགྱིད་པ། འགྱེད་པར་བགྱིད་པ། རྩོད་པའི་གཞི་བགྱིད་པ་
ལགས་པས། བདག་ཅག་གིས་དགེ་འདུན་ལ་ཡང་དང་ཡང་དུ་རྩོད་པའི་གཞི་བསྐྱེད་དེ། དེས་ན་དགེ་འདུན་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ཞིང་གནས་པས། དགེ་འདུན་
གྱིས་བདག་ཅག་དགེ་སློང་དམར་སེར་ཅན་འཐབ་ཀྲོལ་བགྱིད་པ། མཚང་འདྲུ་བར་བགྱིད་པ། རྩོད་པར་བགྱིད་པ། འགྱེད་པར་བགྱིད་པ། རྩོད་པའི་གཞི་བགྱིད་པ་རྣམས་ལ་བསྡིགས་པའི་ཕྲིན་ལས་
མཛད་ལགས་ཏེ། བདག་ཅག་བསྡིགས་པའི་ཕྲིན་ལས་མཛད་ལགས་པ་རྣམས་སྐྲ་གྱེན་དུ་འགྲེང་བ་ལྟ་བུ་དང༌། སྐྲ་ཞིག་པ་ལྟ་བུར་དགེ་འདུན་ལ་སྤུ་ས་ལ་ལྟུང་བར་ལྟ་བུར་བགྱིད། འབྱུང་བར་བསྐྱོད། 
མཚུངས་པར་ཉེ་བར་སྟོན། མཚམས་གྱི་ནང་དུ་མཆིས་ནས་བསླང་བ་གསོལ་ཏེ། འཐབ་ཀྲོལ་བགྱིད་པ་ཉིད་ཀྱང་སྤོང་ན་དགེ་འདུན་བཙུན་པ་ཐུགས་བརྩེ་བ་ཅན་ཐུགས་བརྩེ་བ་ཉེ་བར་བཟུང་ནས། 
བདག་ཅག་དགེ་སློང་དམར་སེར་ཅན་འཐབ་ཀྲོལ་བགྱིད་པ། མཚང་འདྲུ་བར་བགྱིད་པ། རྩོད་པར་བགྱིད་པ། འགྱེད་པར་བགྱིད་པ། རྩོད་པའི་གཞི་བགྱིད་པ་བསྡིགས་པའི་ཕྲིན་ལས་
མཛད་པ་ལགས་པ་བསླང་བར་གསོལ། དེ་སྐད་ལན་གཉིས་ལན་གསུམ་དུ་བཟླས་སོ། །དེའི་འོག་ཏུ་དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །དགེ་འདུན་བཙུན་པ་རྣམས་གསན་
དུ་གསོལ། དགེ་སློང་དམར་སེར་ཅན་འདི་དག་ནི་འཐབ་ཀྲོལ་བགྱིད་པ་ནས་རྩོད་པའི་གཞི་བགྱིད་པའི་བར་དུ་སྟེ། དེ་དག་གིས་དགེ་འདུན་ལ་ཡང་དང་ཡང་དུ་རྩོད་པའི་གཞི་བསྐྱེད་དེ། དེས་ན་དགེ་འདུན་འཐབ་ཀྲོལ་དང༌། མཚང་
<pb id="3.154a"/>
འདྲུ་བ་དང༌། རྩོད་པ་དང༌། འགྱེད་པ་བྱུང་ཞིང་གནས་པས། དགེ་འདུན་གྱིས་འཐབ་ཀྲོལ་བགྱིད་པ་འདི་རྣམས་ལ་བསྡིགས་པའི་ཕྲིན་ལས་མཛད་ལགས་ཏེ། བསྡིགས་པའི་ཕྲིན་ལས་མཛད་ལགས་
པ་འདི་རྣམས་སྐྲ་གྱེན་དུ་འགྲེང་བ་ལྟ་བུ་དང༌། སྐྲ་ཞིག་པ་ལྟ་བུར་དགེ་འདུན་ལ་སྤུ་ས་ལ་ལྟུང་བ་ལྟ་བུར་བགྱིད། འབྱུང་བར་བསྐྱོད། མཚུངས་པར་ཉེ་བར་སྟོན། མཚམས་ཀྱི་ནང་དུ་མཆིས་ནས་བསླང་བ་
གསོལ་ཏེ། འཐབ་ཀྲོལ་བགྱིད་པ་ཉིད་ཀྱང་སྤོང་ངོ་ཞེས་མཆི་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་དགེ་སློང་དམར་སེར་ཅན་རྣམས་བསླང་བར་མཛད་དོ། །འདི་ནི་གསོལ་
བའོ། །ལས་བྱ་བ་ནི་དགེ་འདུན་བཙུན་པ་རྣམས་གསན་དུ་གསོལ། །དགེ་སློང་དམར་སེར་ཅན་འདི་དག་ནི་འཐབ་ཀྲོལ་བགྱིད་པ་ཞེས་བྱ་བ་ནས་རྩོད་པའི་གཞི་བགྱིད་པའི་བར་དུ་སྟེ། དེ་དག་གིས་དགེ་འདུན་
ལ་རྩོད་པའི་གཞི་བསྐྱེད་དེ། དེས་ན་དགེ་འདུན་འཐབ་ཀྲོལ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་བྱུང་ཞིང་གནས་པས། དགེ་འདུན་གྱིས་འཐབ་ཀྲོལ་བགྱིད་པ་འདི་རྣམས་ལ་བསྡིགས་
པའི་ཕྲིན་ལས་མཛད་ལགས་ཏེ། བསྡིགས་པའི་ཕྲིན་ལས་མཛད་ལགས་པ་འདི་རྣམས་སྐྲ་གྱེན་དུ་འགྲེང་བ་ལྟ་བུ་དང༌། སྐྲ་ཞིག་པ་ལྟ་བུར་དགེ་འདུན་ལ་སྤུ་ས་ལ་ལྟུང་བ་ལྟ་བུར་བགྱིད། 
འབྱུང་བར་བསྐྱོད། མཚུངས་པར་ཉེ་བར་སྟོན། མཚམས་ཀྱི་ནང་དུ་མཆིས་ནས་བསླང་བ་གསོལ་ཏེ། འཐབ་ཀྲོལ་བགྱིད་པ་ཉིད་ཀྱང་སྤོང་ངོ་ཞེས་མཆི་ནས། དེའི་སླད་དུ་དགེ་འདུན་གྱིས་དགེ་སློང་
དམར་སེར་ཅན་འཐབ་ཀྲོལ་བགྱིད་པ་བསྡིགས་པའི་ཕྲིན་ལས་མཛད་ལགས་པ་རྣམས་བསླང་བར་མཛད་ན་ཚེ་དང་ལྡན་པ་གང་དག་དགེ་སློང་དམར་སེར་ཅན་འཐབ་ཀྲོལ་བགྱིད་པ་བསྡིགས་པའི་ཕྲིན་ལས་
