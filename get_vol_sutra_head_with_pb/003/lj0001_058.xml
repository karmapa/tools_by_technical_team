<pb id="3.31b"/>
བཅས་པ་བཤིག་ནས་འབྱུང་བར་བརྩམས་སོ། །དེ་ནས་ཕན་ཚུན་སྡོས་པས་འབྱུང་བར་མ་ནུས་པ་དང་གནོད་སྦྱིན་ལག་ན་རྡོ་རྗེས་འདུལ་བའི་སྐྱེ་བོ་ལ་སྙིང་བརྩེ་བའི་ཕྱིར་རྡོ་རྗེ་འཕངས་པས་ར་བ་དྲལ་ནས་སྲོག་ཆགས་བརྒྱ་སྟོང་ཕྲག་
དུ་མ་ཁ་ཅིག་ནི་ཡ་མཚན་སྐྱེས། ཁ་ཅིག་ནི་སྔོན་གྱི་དགེ་བའི་རྩ་བས་ཡང་དག་པར་བསྐུལ་ནས་བྱུང་ངོ༌། །དེ་ནས་སྐྱེ་བོའི་ཚོགས་ཆེན་པོ་འདུས་པས་བཅོམ་ལྡན་འདས་ཀྱི་ཉེ་འཁོར་དཔག་ཚད་གཅིག་ཚུན་ཆད་འཁོར་བར་འདུག་གོ། །
དེ་ནས་བཅོམ་ལྡན་འདས་ཀྱིས་འཁོར་དེ་རྣམས་ཟིལ་གྱིས་མནན་ཏེ་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་ནས་སེམས་ཅན་དུ་མ་དག་གི་རྒྱུད་ལ་དགེ་བའི་རྩ་བ་བསྐྱེད་པར་བྱེད་པའི་ཆོས་བཤད་པ་མཛད་དེ། 
དེ་ཐོས་ནས་ཁ་ཅིག་གིས་ནི་རྒྱུན་ཏུ་ཞུགས་པའི་འབྲས་བུ་མངོན་དུ་བྱས་སོ་ཞེས་བྱ་བ་ནས། ཁ་ཅིག་ནི་སྐྱབས་སུ་འགྲོ་བ་དང་བསླབ་པའི་གཞི་རྣམས་བླངས་སོ་ཞེས་བྱ་བའི་བར་གོང་མ་བཞིན་དུའོ།།         །། 
འདུལ་བ་གཞི། <bampo n="1.58" zh="3.71"/>བམ་པོ་ལྔ་བཅུ་བརྒྱད་པ། བཅོམ་ལྡན་འདས་ཀྱིས་ཡུན་རིང་པོ་ཞིག་ཏུ་ཆོས་བཤད་པས་གདུགས་ཚོད་ཀྱི་དུས་ལས་ཡོལ་བར་གྱུར་ཏོ། །ཁྱིམ་བདག་ལུག་གིས་གསོལ་པ། བཅོམ་ལྡན་
འདས་ཞལ་ཟས་ཀྱི་མཛད་པ་མཛད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། ཁྱིམ་བདག་ཟས་ཀྱི་དུས་ལས་ཡོལ་བར་གྱུར་ཏོ། །དེས་གསོལ་པ། བཅོམ་ལྡན་འདས་དུས་མ་ལགས་པར་རུང་བ་ཅི་ལགས། བཅོམ་ལྡན་
འདས་ཀྱིས་བཀའ་སྩལ་པ། མར་དང༌། བུ་རམ་དང༌། ཧྭགས་དང༌། ཤ་ཁར་དང༌། བཏུང་བ་དག་གོ། །དེ་ནས་ཁྱིམ་བདག་ལུག་གིས་གཡོས་མཁན་དག་བཀུག་སྟེ་སྨྲས་པ། ཤེས་ལྡན་དག་དུས་མ་ཡིན་པའི་བཅའ་བ་རྣམས་མྱུར་
དུ་སྟ་གོན་གྱིས་ཤིག །དེ་རྣམས་ཀྱིས་དུས་མ་ཡིན་པའི་བཅའ་བ་རྣམས་སྟ་གོན་བྱས་སོ། །དེ་ནས་ཁྱིམ་བདག་ལུག་གིས་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་དུས་མ་ཡིན་པའི་བཅའ་བ་དང༌། དུས་མ་ཡིན་པའི་
<pb id="3.32a"/>
བཏུང་བ་རྣམས་ཀྱིས་ཚིམ་པར་བྱས་སོ། །དེ་ནས་བཅོམ་ལྡན་འདས་ཀྱིས་ཁྱིམ་བདག་ལུག་འཁོར་དང་བཅས་པ་ཡང་བདེན་པ་རྣམས་ལ་སོ་སོར་བཀོད། རི་འོར་ན་གནས་པའི་སྐྱེ་བོའི་ཚོགས་དེ་ཡང་སྐལ་བ་ཇི་
ལྟ་བ་བཞིན་དུ་བཏུལ་ཏེ་གཤེགས་པ་ན་ཁྱིམ་བདག་ལུག་གིས་གསོལ་པ། བཅོམ་ལྡན་འདས་ཤུལ་གྱི་སྙུན་རྒྱགས་ཀྱི་ཟོང་ཀར་ཥ་པཱ་ཎ་དག་བཞེས་ཤིག །བཅོམ་ལྡན་འདས་ཀྱིས་བཀའ་སྩལ་པ། བླང་བར་བྱའོ། །བཅོམ་ལྡན་
འདས་ཀྱིས་ཀར་ཥ་པཱ་ཎ་བླང་བར་བྱའོ་ཞེས་བཀའ་སྩལ་པ་དང༌། དགེ་སློང་རྣམས་ཀྱིས་སུ་ཞིག་གིས་བླང་བར་བྱ་བ་མ་ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། རུང་བ་བྱེད་པས་སོ། །རུང་བ་བྱེད་པ་མེད་ནས་བཅོམ་ལྡན་
འདས་ཀྱིས་བཀའ་སྩལ་པ། དགེ་ཚུལ་གྱིས་སོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཉེ་བ་འཁོར་གྱིས་ཞུས་པ། བཙུན་པ་བཅོམ་ལྡན་འདས་ཀྱིས་དགེ་ཚུལ་གྱི་བསླབ་པའི་གཞི་བཅུ་པར་གསེར་དངུལ་
ལེན་པར་གསུངས་ལ། བཅོམ་ལྡན་འདས་ཀྱིས་དགེ་ཚུལ་གྱིས་བླང་བར་བྱའོ་ཞེས་གསུངས་པ་དེ་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། ཉེ་བ་འཁོར་ངས་འཆང་བར་བྱེད་པ་ལས་དགོངས་ཏེ་གསུངས་ཀྱིས་
མི་བླང་བ་ནི་མ་ཡིན་ཏེ། དེ་བས་ན་དགེ་ཚུལ་གྱིས་བླང་བར་བྱའི་བླངས་ནས་བདག་གིར་ནི་མི་བྱའོ། །ཁྱིམ་བདག་ལུག་གིས་གསོལ་པ། བཅོམ་ལྡན་འདས་བུ་རམ་དག་བཞེས་ཤིག །བཅོམ་ལྡན་འདས་ཀྱིས་བཀའ་སྩལ་པ། 
བླང་བར་བྱའོ། །དགེ་སློང་རྣམས་ཀྱིས་སུ་ཞིག་གིས་ཇི་ལྟར་བླང་བར་བྱ་བ་མ་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། ཁྱིམ་པ་འམ་དགེ་ཚུལ་མེད་ན། དགེ་སློང་གིས་ཞག་བདུན་པར་བྱིན་གྱིས་བརླབས་ནས་
རང་ཉིད་ཀྱིས་བཀུར་བར་བྱའོ། །དགེ་སློང་དག་གིས་ཇི་ལྟར་བྱིན་གྱིས་བརླབ་པར་བྱ་བ་མ་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། ལག་པ་གཉིས་བཀྲུས་ནས་བྱིན་ལེན་བྱས་ཏེ་ལག་པ་གཡོན་པའི་སྟེང་དུ་བཞག་
<pb id="3.32b"/>
ལ་ལག་པ་གཡས་པས་བཀབ་ནས་དགེ་སློང་གི་མདུན་དུ་འདུག་ནས་ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བའི་སྨན་འདི་བདག་དང་ཚངས་པ་མཚུངས་པར་སྤྱོད་པ་རྣམས་ཀྱི་ཕྱིར་ཞག་བདུན་པར་བྱིན་གྱིས་
བརླབ་བོ་ཞེས་དེ་སྐད་ལན་གཉིས་ལན་གསུམ་དུ་བརྗོད་པར་བྱའོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཉེ་བ་འཁོར་གྱིས་ཞུས་པ། བཙུན་པ་བཅོམ་ལྡན་འདས་ཀྱིས་བུ་རམ་ཞག་བདུན་པར་བྱིན་གྱིས་བརླབ་
པར་བྱའོ་ཞེས་གང་གསུངས་པ་སུ་ཞིག་གིས་འཚལ་བར་བགྱི་ལགས། ཉེ་བ་འཁོར་གང་ཟག་ལྔ་རྣམས་ཀྱིས་ཏེ། ལམ་དུ་ཞུགས་པ་དང་སྨྱུང་བ་བྱས་པ་དང༌། ནད་པ་དང༌། དགེ་སྐོས་དང༌། ལག་གི་བླས་སོ། །དགེ་སློང་
ལྗོངས་རྒྱུར་ཆས་པ་རྣམས་ཀྱིས་འབྲས་དང་ཕྱེ་དག་གི་ནང་དུ་བུ་རམ་བཅུག་པ་ལས་ལམ་གྱིས་ངལ་ནས་བཟའ་བར་འདོད་ན་འགྱོད་པས་མ་ཟོས་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། 
བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ཟས་དེ་ཟས་ཀྱི་བྱ་བ་བྱེད་མི་ནུས་པས་འབྲས་དག་གི་ནང་དུ་བཅུག་པ་གང་ཡིན་པ་དེ་སྤྲུགས་ནས་བཟའ་བར་བྱའོ། །ཕྱེ་རྣམས་ཀྱི་གང་ཡིན་པ་དེ་ནི་ཆུས་བཀྲུས་ནས་བཟའ་
བར་བྱའོ། །ཁ་ཅིག་ཞུ་བར་གྱུར་པ་དེ་བཀྲུར་མ་རུང་སྟེ་ཟས་དང་བཅས་པ་ཉིད་དུ་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། སྨྱུག་མའི་ཚལ་པས་བཞར་ལ་ཆུས་བཀྲུ་བར་བྱའོ། །འོན་ཀྱང་ཟས་མེད་པར་བྱ་མ་ནུས་ནས། 
བཅོམ་ལྡན་འདས་ཀྱིས་བཀའ་སྩལ་པ། ལེགས་པར་བསལ་ཏེ། ཆུའི་ནང་དུ་མཉེས་ལ་བཏུང་བར་བྱས་ནས་དེ་ཚགས་ཀྱིས་བཙགས་ལ་བཏུང་བར་བྱ་སྟེ། དེ་ལ་འགྱོད་པར་མི་བྱའོ། །དགེ་སློང་རྣམས་ཐེ་ཚོམ་སྐྱེས་ནས་
ཐེ་ཚོམ་ཐམས་ཅད་གཅོད་པ། སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཁྱིམ་བདག་ལུག་དང༌། ལུག་གི་མཆིས་འབྲང་དང༌། ལུག་གི་བུ་དང༌། ལུག་གི་མནའ་མ་དང༌། ལུག་གི་བྲན་ཕོ་དང༌། ལུག་གི་བྲན་
<pb id="3.33a"/>
མོས་ལས་ཅི་ཞིག་བགྱིས་ན། དེས་ན་དེ་དྲུག་བསོད་ནམས་ཆེན་པོར་གྱུར་ཅིང༌། བཅོམ་ལྡན་འདས་ཀྱི་སྤྱན་སྔར་བདེན་པ་མཐོང་ནས་འདི་དག་གིས་བཅོམ་ལྡན་འདས་མཉེས་པར་བགྱིས་ཀྱི་མ་མཉེས་པར་ནི་མ་
ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་དག་ཉིད་ཀྱིས་ལས་རྣམས་བྱས་ཤིང་བསགས་པ་ཚོགས་རྙེད་པ་ཞེས་བྱ་བ་ནས་འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་དུའོ། །དགེ་
སློང་དག་སྔོན་བྱུང་བ་བཱ་རཱ་ཎ་སཱིའི་གྲོང་ཁྱེར་དུ་རྒྱལ་པོ་ཚངས་པས་བྱིན་ཞེས་བྱ་བ་རྒྱལ་སྲིད་བྱེད་དུ་འཇུག་གོ། །དེའི་ཚེ་བཱ་རཱ་ཎ་སཱིའི་གྲོང་ཁྱེར་དུ་ལྟས་མཁན་རྣམས་ཀྱིས་ལོ་བཅུ་གཉིས་སུ་ཆར་མི་འབབ་པས་ཐུར་མས་འཚོ་བའི་
མུ་གེ་ཆེན་པོ་འབྱུང་བར་འགྱུར་རོ་ཞེས་ལུང་བསྟན་ཏོ། །མུ་གེ་རྣམ་པ་གསུམ་ནི་ཟ་མ་ཏོག་དང༌། རུས་གོང་དཀར་པོ་དང༌། ཐུར་མས་འཚོ་བའོ། །དེ་ལ་ཟ་མ་ཏོག་ཅེས་བྱ་བ་ནི་ཟ་མ་ཏོག་དེའི་ནང་དུ་མི་རྣམས་ཀྱིས་འབྲུ་དག་
བླུགས་ཏེ་མ་འོངས་པའི་སེམས་ཅན་རྣམས་ཀྱི་ཆེད་དུ་བཞག་ནས་བདག་ཅག་ཤི་ནས་འབྲུ་འདིས་མི་དེ་དག་གི་བྱ་བ་བྱེད་པར་འགྱུར་རོ་སྙམ་པ་སྟེ། འདི་ནི་ཟ་མ་ཏོག་དང་འབྲེལ་བས་ཟ་མ་ཏོག་ཅེས་བྱའོ། །རུས་གོང་དཀར་
པོ་གང་ཞེ་ན། དུས་དེ་ན་མི་རྣམས་ཀྱི་རུས་པ་དག་བསྡུས་ནས་རེ་ཤིག་བཙོས་ཏེ། ཇི་ཙམ་ན་རུས་པ་དེ་དཀར་པོར་གྱུར་པ་དང༌། དེ་ནས་དེའི་ཁུ་བ་འཐུང་བ་སྟེ། འདི་ནི་རུས་གོང་དཀར་པོ་དང་འབྲེལ་བས་རུས་གོང་དཀར་པོ་ཞེས་
བྱའོ། །ཐུར་མས་འཚོ་བ་གང་ཞེ་ན། དུས་དེ་ན་མི་རྣམས་ཀྱིས་གཡུལ་གྱི་སེར་ག་ནས་འབྲུའི་འབྲུམ་བུ་དག་ཐུར་མས་བྲུས་ནས་ཆུ་མང་པོའི་སྣོད་དུ་བཙོས་ནས་འཐུང་བ་སྟེ། འདི་ནི་ཐུར་མ་དང་འབྲེལ་བས་ཐུར་མས་འཚོ་བ་ཞེས་བྱའོ། །དེ་ནས་རྒྱལ་པོ་ཚངས་
པས་བྱིན་གྱིས་བཱ་རཱ་ཎ་སཱིར་དྲིལ་སྒྲོགས་སུ་བཅུག་པ། བཱ་རཱ་ཎ་སཱི་ན་གནས་པའི་ཤེས་ལྡན་གྲོང་ཁྱེར་པ་དག་ཉོན་ཅིག །ལྟས་མཁན་རྣམས་ཀྱིས་ལོ་བཅུ་གཉིས་སུ་ཆར་མི་འབབ་པས་ཟ་མ་ཏོག་དང༌། རུས་གོང་དཀར་པོ་དང༌། ཐུར་མས་འཚོ་བའི་མུ་གེ་འབྱུང་བར་ལུང་བསྟན་
<pb id="3.33b"/>
གྱིས། ཁྱེད་ལས་གང་དག་ལོ་བཅུ་གཉིས་ཀྱི་བཟའ་བ་ཡོད་པ་དེ་རྣམས་ནི་འཁོད་ཅིག །གང་དག་ལ་མེད་པ་དེ་དག་ནི་གར་དགའ་བར་དེང་ལ་མུ་གེ་མེད་ཅིང་ལོ་ལེགས་པར་གྱུར་ནས་སླར་གཤེགས་ཤིག །དེའི་ཚེ་ན་བཱ་རཱ་ཎ་སཱི་ན་ཁྱིམ་བདག་ཕྱུག་ཅིང་
ནོར་མང་བ། ལོངས་སྤྱོད་ཆེ་བ། འཁོར་ཡངས་ཤིང་རྒྱ་ཆེ་བ་ཞིག་ཡོད་དེ། དེས་མངན་བཀུག་སྟེ་སྨྲས་པ། ཀྱེ་ནང་རྗེ་ཁོ་བོ་འཁོར་དང་བཅས་པའི་ལོ་བཅུ་གཉིས་ཀྱི་བཟའ་བ་ཡོད་དམ། དེས་སྨྲས་པ། དཔོན་པོ་མཆིས་སོ། །
དེ་དེ་ཉིད་ན་གནས་པ་ལས་མུ་གེ་དེ་བརྒྱུད་མ་ཁོ་ནར་བྱུང་བས་དེའི་བང་མཛོད་རྣམས་ཡོངས་སུ་ཟད་པས་འཁོར་གྱི་སྐྱེ་བོ་ཐམས་ཅད་ཤི་བར་གྱུར་ཏེ་བདག་ཉིད་དང་དྲུག་ཅིག་ལུས་སོ། །དེ་ནས་ཁྱིམ་བདག་དེས་བང་མཛོད་རྣམས་ཕྱགས་
པ་ལས། འབྲས་བྲེའུ་ཆུང་གང་ཞིག་བྱུང་ནས། དེའི་ཆུང་མས་སྣོད་དུ་བླུགས་ཏེ་བཙོས་སོ། །སངས་རྒྱས་རྣམས་འབྱུང་བ་མེད་པ་ན་རང་སངས་རྒྱས་ཞེས་བྱ་བ་ནས། འཇིག་རྟེན་གྱི་ཡོན་གནས་གཅིག་པུ་དག་འཇིག་རྟེན་དུ་
འབྱུང་བར་འགྱུར་བ་ཞེས་བྱ་བའི་བར་གོང་མ་བཞིན་དུའོ། །ཇི་ཙམ་ན་རང་སངས་རྒྱས་ཞིག་ལྗོངས་རྒྱུ་ཞིང་སོང་བ་དང་བཱ་རཱ་ཎ་སཱིར་ཕྱིན་ནས་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ་བཱ་རཱ་ཎ་སཱིར་བསོད་སྙོམས་
ལ་ཞུགས་པ་ན་ཁྱིམ་བདག་དེས་ཀྱང་བཟའ་བ་བསྡོགས་པ་དང༌། རང་སངས་རྒྱས་དེ་ཡང་རིམ་བཞིན་དུ་བསོད་སྙོམས་ལ་བརྒྱུས་ནས་དེའི་ཁྱིམ་དུ་ཕྱིན་ཏོ། །ཁྱིམ་བདག་དེས་དེ་ལུས་མཛེས་ཤིང་སེམས་དང་བ་མཐོང་ངོ༌། །
མཐོང་ནས་ཀྱང་བསམས་པ། འདི་བདག་གིས་ཟོས་ཀྱང་གདོན་མི་ཟ་བར་སྲོག་དང་འབྲལ་བར་འགྱུར་གྱིས། མ་ལ་བདག་གི་སྐལ་བ་རབ་ཏུ་བྱུང་བ་འདི་ལ་སྦྱིན་ནོ་སྙམ་ནས་དེས་ཆུང་མ་ལ་སྨྲས་པ། བཟང་མོ་ཁོ་བོའི་སྐལ་
བ་ནི་རབ་ཏུ་བྱུང་བ་འདི་ལ་དབུལ་ལོ། །དེས་བསམས་པ། བདག་གི་ཁྱིམ་ཐབ་མི་ཟ་ན་བདག་གིས་ཅི་སྟེ་བཟའ་སྙམ་ནས་དེས་སྨྲས་པ། རྗེའི་སྲས་བདག་གི་སྐལ་བ་ཡང་འདི་ལ་དབུལ་ལོ། །དེ་བཞིན་དུ་བུ་དང༌། མནའ་
<pb id="3.34a"/>
མ་དང༌། བྲན་ཕོ་དང༌། བྲན་མོས་ཀྱང་དཔྱད་ནས་རང་རང་གི་སྐལ་བ་ཡོངས་སུ་བཏང་སྟེ། དེ་ནས་དེ་ཐམས་ཅད་འདུས་ནས་རང་སངས་རྒྱས་ལ་བསོད་སྙོམས་ཕུལ་ལོ། །བདག་ཉིད་ཆེན་པོ་དེ་དག་ནི་ལུས་ཀྱིས་ཆོས་སྟོན་གྱི་ཚིག་གིས་
ནི་མ་ཡིན་པས་དེས་ངང་པའི་རྒྱལ་པོ་འདབ་མ་བརྐྱང་བ་ལྟར་སྟེང་གི་ནམ་མཁའ་ལ་མངོན་པར་འཕགས་ནས་འབར་བ་དང༌། གསལ་བ་དང༌། ཆར་འབེབས་པ་དང༌། གློག་འབྱིན་པའི་ཆོ་འཕྲུལ་དག་བྱ་བར་བརྩམས་སོ། །
སོ་སོའི་སྐྱེ་བོ་དག་ནི་རྫུ་འཕྲུལ་ལ་མྱུར་དུ་སེམས་གཏོད་པ་ཡིན་པས་ཤིང་རྩ་བ་ནས་བཅད་དེ་འགྱེལ་བ་བཞིན་དུ་རྐང་པ་གཉིས་ལ་གཏུགས་ནས་སྨོན་ལམ་ཅི་འདོད་པ་གདབ་པར་རྩོམ་སྟེ། ཁྱིམ་བདག་གིས་སྨོན་ལམ་བཏབ་
པ། བདག་གིས་ཡོན་གནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས་བདག་གིས་གལ་ཏེ་བང་བ་དང་མཛོད་སྟོང་པ་དག་ལ་བལྟས་ན་མཐོང་བ་དེའི་མོད་ལ་གང་བར་གྱུར་ཅིག །འདི་ལྟ་བུའི་ཆོས་རྣམས་
ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང་མི་མཉེས་པར་མི་བགྱིད་པར་གྱུར་ཅིག །ཆུང་མས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་བྱ་བ་
བྱས་པའི་དགེ་བའི་རྩ་བ་གང་ཡིན་པ་འདིས་བདག་གིས་གལ་ཏེ་གཅིག་ཅིག་གི་དོན་དུ་སྣོད་དུ་བཙོས་པ་དེ་བརྒྱ་འམ་སྟོང་གིས་ཟོས་ཀྱང་ཇི་སྲིད་བདག་གིས་སྦྱོར་བ་མ་བཏང་བའི་བར་དུ་ཡོངས་སུ་ཟད་པར་མི་འགྱུར་ཞིང༌འདི་
ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང་མི་མཉེས་པར་མི་བགྱིད་པར་གྱུར་ཅིག །བུས་སྨོན་ལམ་བཏབ་པ། བདག་གིས་ཡོན་གནས་དམ་པ་
འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས་བདག་གི་རྐེད་པ་ལ་ལྔ་བརྒྱ་པའི་སྣོད་བཏགས་ཏེ་འདུག་པ་གལ་ཏེ་བརྒྱ་འམ་སྟོང་འགོད་པར་བཏང་ཡང་གང་བ་ཉིད་དུ་འདུག་སྟེ་ཡོངས་སུ་ཟད་པར་མི་འགྱུར་ཞིང༌། 
<pb id="3.34b"/>
འདི་ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང་མི་མཉེས་པར་མི་བགྱིད་པར་གྱུར་ཅིག །མནའ་མས་སྨོན་ལམ་བཏབ་པ། བདག་གིས་ཡོན་གནས་
དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས། བདག་གིས་གལ་ཏེ་གཅིག་གི་ཕྱིར་དྲི་རྣམས་སྦྱར་ན་དེས་བརྒྱ་འམ་སྟོང་བྱུགས་ཀྱང་ཇི་སྲིད་སྦྱོར་བ་མ་བཏང་གི་བར་དུ་ཟད་པར་མི་འགྱུར་ཞིང་། 
འདི་ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང་མི་མཉེས་པར་མི་བགྱིད་པར་གྱུར་ཅིག །བྲན་ཕོས་སྨོན་ལམ་བཏབ་པ། བདག་གིས་ཡོན་
གནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་གང་ཡིན་པ་འདིས་བདག་གིས་གལ་ཏེ་ཞིང་རོལ་གཅིག་རྨོས་ན་རོལ་བདུན་རྨོས་པར་འགྱུར་ཞིང༌། འདི་ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་
དུ་འཕགས་པའི་སྟོན་པ་རྣམས་མཉེས་པར་བགྱིད་ཅིང་མི་མཉེས་པར་མི་བགྱིད་པར་གྱུར་ཅིག །བྲན་མོས་སྨོན་ལམ་བཏབ་པ། བདག་གིས་ཡོན་གནས་དམ་པ་འདི་ལྟ་བུ་ལ་བྱ་བ་བྱས་པའི་དགེ་བའི་རྩ་བ་
གང་ཡིན་པ་འདིས་བདག་གིས་གལ་ཏེ་སྣོད་གང་ཙམ་དྲུས་པ་གང་ཡིན་པ་དེས་སྣོད་བདུན་ཙམ་དུ་འཕེལ་བར་འགྱུར་ཞིང༌། འདི་ལྟ་བུའི་ཆོས་རྣམས་ཀྱང་ཐོབ་ནས་འདི་བས་ཁྱད་པར་དུ་འཕགས་པའི་སྟོན་པ་
རྣམས་མཉེས་པར་བགྱིད་ཅིང་མི་མཉེས་པར་མི་བགྱིད་པར་གྱུར་ཅིག །དེ་རྣམས་ཀྱིས་དེ་ལྟ་བུའི་སྨོན་ལམ་བཏབ་ནས་རང་སངས་རྒྱས་བདག་ཉིད་ཆེན་པོ་དེ་དེ་རྣམས་ལ་སྙིང་བརྩེ་བའི་ཕྱིར་རྫུ་འཕྲུལ་གྱིས་
ཆས་པ་དང་ཇི་ཙམ་ན་རྒྱལ་པོ་ཚངས་བྱིན་སྟེང་གི་ཁང་བཟངས་ཀྱི་གཞིར་སོང་སྟེ་འདུག་པ་ལས། རྫུ་འཕྲུལ་གྱིས་སོང་བའི་གྲིབ་མ་རྒྱལ་པོ་ཚངས་སྦྱིན་གྱི་སྟེང་དུ་བབས་ནས། དེས་གྱེན་དུ་བལྟ་བར་བརྩམས་
<pb id="3.35a"/>
པ་ལས་རང་སངས་རྒྱས་དེ་མཐོང་ནས་དེ་འདི་སྙམ་དུ་བདག་ཉིད་ཆེན་པོ་འདིའི་རྫུ་འཕྲུལ་གྱི་གཤོལ་ཆེན་པོས་ཡང་སུ་ཞིག་གི་བཀྲེན་པའི་དྲུངས་ཕྱུང་བར་གྱུར་སྙམ་མོ། །དེ་ནས་ཁྱིམ་བདག་དེ་རེ་བ་ཆེན་པོས་མཛོད་
རྣམས་ལ་བལྟས་པ་དང༌། ཇི་ཙམ་ན་གང་བར་མཐོང་ངོ༌། །དེས་ཆུང་མ་ལ་སྨྲས་པ། རེ་ཤིག་ཁོ་བོའི་སྨོན་ལམ་ནི་རྫོགས་པར་གྱུར་གྱིས་ད་ཁྱེད་ཅག་གི་བལྟའོ། །དེ་ནས་བྲན་མོས་འབྲས་སྣོད་གང་ཙམ་དྲུས་ན་བདུན་
ཙམ་དུ་འཕེལ་བར་གྱུར་ཏོ། །ཆུང་མས་གཅིག་གི་དོན་དུ་སྣོད་དུ་བཙོས་པ་ལ་དེ་དག་ཐམས་ཅད་ཀྱིས་ཟོས་ཀྱང་དེ་ཁོ་ན་བཞིན་དུ་འདུག །ཉེ་འཁོར་གྱི་སྲོག་ཆགས་སྟོང་ཕྲག་དུ་མས་ཟོས་ཀྱང་དེ་ཁོ་ན་བཞིན་དུ་འདུག་གོ། །དེ་ནས་ཁྱིམ་
བདག་དེས་བཱ་རཱ་ཎ་སཱིར་དྲིལ་སྒྲོགས་སུ་བཅུག་པ། ཤེས་ལྡན་དག་ཁྱེད་ཅག་ལས་སུ་ཞིག་ཅི་དོན་དུ་གཉེར་བ་དེ་ཤོག་ཤིག །བཱ་རཱ་ཎ་སཱིར་སྒྲ་གསལ་བ་དང་སྒྲ་ཆེན་པོར་བྱུང་བ་རྒྱལ་པོས་ཐོས་ནས་དེས་སྨྲས་པ། ཤེས་ལྡན་
དག་སྒྲ་གསལ་བ་དང༌། སྒྲ་ཆེན་པོ་འདི་ཅི་ཞིག་ཡིན། བློན་པོ་རྣམས་ཀྱིས་སྨྲས་པ། ལྷ་ཁྱིམ་བདག་ཆེ་གེ་མོ་ཞིག་ཅེས་བྱ་བས་མཛོད་དང་བང་བ་རྣམས་ཕྱེ་བ་ལགས་སོ། །རྒྱལ་པོས་སྨྲས་པ། གང་གི་ཚེ་འཇིག་རྟེན་ཐམས་
ཅད་ཤི་ཟིན་པ་དེའི་ཚེ་ཁྱིམ་བདག་དེས་མཛོད་དང་བང་བ་རྣམས་ཕྱེ་འམ། ཤེས་ལྡན་དག་ཁྱིམ་བདག་དེ་ཁུག་ཤིག །དེ་རྣམས་ཀྱིས་བཀུག་པ་དང༌། དེ་ནས་རྒྱལ་པོས་སྨྲས་པ། ཁྱིམ་བདག་གང་གི་ཚེ་འཇིག་རྟེན་ཐམས་ཅད་
ཤི་ཟིན་པ་དེའི་ཚེ་ཁྱོད་ཀྱིས་མཛོད་དང་བང་བ་རྣམས་ཕྱེ་འམ། ལྷ་སུའི་མཛོད་དང་བང་བ་རྣམས་ཕྱེ། འོན་ཀྱང་དེ་རིང་ཁོ་ནར་ས་བོན་སྩལ་བའི་འབྲས་བུ་དེ་ཉིད་དུ་གྲུབ་ལགས་སོ། །རྒྱལ་པོས་སྨྲས་པ། དེ་ཇི་ལྟ་བུ་ཞིག །དེས་
སྐབས་དེ་རྒྱས་པར་སྨྲས་པ་དང་རྒྱལ་པོས་སྨྲས་པ། ཁྱིམ་བདག་ཁྱོད་ཀྱིས་བདག་ཉིད་ཆེན་པོ་དེ་ལ་བསོད་སྙོམས་ཕུལ་ལམ། ལྷ་བདག་གིས་ཕུལ་ལོ། །དེ་ཡང་ལྷག་པར་དད་པར་གྱུར་ནས། ཚིགས་སུ་བཅད་པས་སྨྲས་པ། 
<pb id="3.35b"/>
ཀྱེ་མའོ་ཡོན་ཏན་ལས་བྱུང་བའི། །སྐྱོན་ཀུན་རྣམ་པར་སྤངས་པའི་ཞིང༌། །དེ་ལ་ས་བོན་བཏབ་པ་ཡི། །འབྲས་བུ་དེ་ཉིད་ཐོབ་པར་གྱུར། །དགེ་སློང་དག་ཇི་སྙམ་དུ་སེམས། ཁྱིམ་བདག་དང༌། ཁྱིམ་བདག་གི་ཆུང་མ་དང༌། 
ཁྱིམ་བདག་གི་བུ་དང༌། ཁྱིམ་བདག་གི་མནའ་མ་དང༌། ཁྱིམ་བདག་གི་བྲན་ཕོ་དང༌། ཁྱིམ་བདག་གི་བྲན་མོ་གང་ཡིན་པ་དེ་ནི་ཁྱིམ་བདག་ལུག་དང༌། ལུག་གི་ཆུང་མ་དང༌། ལུག་གི་བུ་དང༌། ལུག་གི་མནའ་མ་དང༌། ལུག་
གི་བྲན་ཕོ་དང༌། ལུག་གི་བྲན་མོ་འདི་དག་ཉིད་ཡིན་ནོ། །འདི་དག་གིས་རང་སངས་རྒྱས་ལ་བྱ་བ་བྱས་ཤིང་སྨོན་ལམ་བཏབ་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་དྲུག་ཆར་ཡང་བསོད་ནམས་ཆེན་པོར་གྱུར་
ཅིང་ངའི་སྤྱན་སྔར་བདེན་པ་མཐོང་ཞིང༌། རང་སངས་རྒྱས་བྱེ་བ་བརྒྱ་སྟོང་བས་ཆེས་ཁྱད་པར་འཕགས་པའི་སྟོན་པ་ང་མཉེས་པར་བྱས་ཀྱི། མི་མཉེས་པར་ནི་མ་ཡིན་ནོ། །དགེ་སློང་དག་དེ་ལྟ་བས་ན། ལས་གཅིག་ཏུ་གནག་
པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ། གཅིག་ཏུ་དཀར་བ་རྣམས་ཀྱི་ནི་གཅིག་ཏུ་དཀར་བ་ཡིན་པས་ཞེས་བྱ་བ་ནས་བརྩལ་བར་བྱ་སྟེ། དགེ་སློང་དག་ཁྱེད་ཀྱིས་དེ་ལྟ་བུ་ལ་བསླབ་པར་བྱའོ། །
ཞེས་བྱ་བའི་བར་གོང་མ་བཞིན་དུའོ།།        །།<head n="4" t="ཀེ་ནའི་བུ་ཡིས་བཏུང་བ་བླངས་པ་བསྟན་པ།" type="tenpa" lv="1.6.13.2" zh="3.80"/>སྡོམ་ནི། ཀེ་ནའི་བུ་ཡིས་བཏུང་བ་བླངས། །ཀ་ཤིའི་ཚོང་རྡལ་ནས་ཐུག་དང༌། །སྡིག་ཅན་དུ་ནི་བཅའ་བ་དང༌། །འགྱོད་དང་སྦྱར་བའི་ཟས་དག་གོ། །བཅོམ་
ལྡན་འདས་ཡུལ་ཨ་དུ་མའི་གནས་ན་བཞུགས་སོ། །དེའི་ཚེ་དྲང་སྲོང་ཀེ་ནའི་བུ་གནས་ནི་ཡུལ་ཨ་དུ་མ་ན་འདུག་གོ། །ཉིན་པར་ནི་རྫིང་བུ་དལ་གྱིས་འབབ་ཀྱི་འགྲམ་ན་གནས་སོ། །བཅོམ་ལྡན་འདས་ཀྱིས་དགོངས་
པ། ངས་གང་དུ་འཇིག་རྟེན་སྐྱོང་བ་བཞི་རྣམས་ལ་ཆོས་བཤད་ན་དེར་ངས་ཚེགས་ཆུང་ངུས་དྲང་སྲོང་ཀེ་ནའི་བུ་ཐུལ་བར་འགྱུར་སྙམ་པ་དང༌། དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། མ་ལ་ངས་རྫིང་བུ་
<pb id="3.36a"/>
དལ་གྱིས་འབབ་ཀྱི་འགྲམ་དུ་བཤད་ན་དེར་ཐུལ་བར་འགྱུར་རོ་སྙམ་མོ། །དེ་ནས་བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་དེ་ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་ཀྱིས་
འཇིག་རྟེན་པའི་ཐུགས་བསྐྱེད་པ་དེའི་ཚེ་བརྒྱ་བྱིན་དང་ཚངས་པ་ལ་སོགས་ཏེ་ལྷ་རྣམས་ཀྱིས་བཅོམ་ལྡན་འདས་ཀྱི་དགོངས་པ་སེམས་ཀྱིས་ཤེས་པར་འགྱུར་བས་རྒྱལ་པོ་ཆེན་པོ་རྣམ་ཐོས་ཀྱི་བུས་བསམས་པ། 
བཅོམ་ལྡན་འདས་ཀྱིས་ཅི་ཞིག་གི་ཕྱིར་འཇིག་རྟེན་པའི་ཐུགས་བསྐྱེད་པ་མཛད་པ་བལྟས་ན། བདག་ཅག་འཇིག་རྟེན་སྐྱོང་བ་བཞི་རྣམས་ཁོ་ན་ལ་ཆོས་བཤད་པར་བཞེད་དོ་སྙམ་དུ་རིག་ནས། གནོད་སྦྱིན་གྱི་སྡེ་དཔོན་
ཆེན་པོ་ལྔ་རྩེན་ལ་བསྒོ་བ་ལྔ་རྩེན་སོང་ལ་རྫིང་བུ་དལ་གྱི་འབབ་ཀྱི་འགྲམ་དུ་བཅོམ་ལྡན་འདས་ཀྱི་གདན་ཤོམས་ཏེ། འདུས་པ་ཆེན་པོ་འདུས་པ་ན་སུས་ཀྱང་དེའི་མདངས་འཕྲོགས་པར་མི་འགྱུར་བར་དྲང་སྲོང་ཀེ་ནའི་བུའི་སྲུང་མ་
གཅིག་ཀྱང་སྐོས་ཤིག །དེས་རྫིང་བུ་དལ་གྱིས་འབབ་ཀྱི་འགྲམ་དུ་དྲང་སྲོང་ཀེ་ནའི་བུའི་སྲུངས་མ་བཞག་ནས་གནས་ཤོམ་པར་རྩོམ་པ་ན་དེ་ན་སྐྱེ་བོའི་ཚོགས་ཆེན་པོའི་ཅ་ཅོའི་སྒྲ་བྱུང་བ་དང༌། དེ་ནས་དྲང་སྲོང་ཀེ་ནའི་བུ་ཅ་
ཅོའི་སྒྲས་ལངས་ནས་སྲུངས་མ་དེ་ལ་དྲིས་པ། ཅ་ཅོའི་སྒྲ་འདི་ཅི་ཞིག་དེས་སྨྲས་པ། གདན་ཤོམ་པར་བྱེད་པའི་འོ། །ཅི་ཁོ་བོའི་ཕྱིར་རམ། ཁྱོད་ཀྱི་ཕྱིར་ནི་མ་ཡིན་མོད་ཀྱི་འོན་ཀྱང་སངས་རྒྱས་བཅོམ་ལྡན་འདས་ཀྱི་ཕྱིར་
ཡིན་ནོ། ཁྱོད་འདི་ན་ཅི་ཞིག་ལ་སྡོད། ཁྱོད་ཁོ་ན་སྲུང་ངོ༌། །ཅིའི་ཕྱིར་འབྱུང་པོ་མང་པོ་འདུ་བར་འགྱུར་བས་སོ། །དེས་སྨྲས་པ། དགེ་སྦྱོང་གཽ་ཏ་མ་དེ་སུ་ཞིག་གིས་སྲུང་བར་བྱེད་པར་འགྱུར་དེས་སྨྲས་པ། བཅོམ་ལྡན་
འདས་དེ་ལ་སུ་ཞིག་སྲུང༌། བཅོམ་ལྡན་འདས་དེ་ཉིད་ནི་འཇིག་རྟེན་ལྷ་དང་བཅས་པའི་སྲུང་མ་མཛད་དོ་ཞེས་བྱས་པ་དང་དྲང་སྲོང་ཀེ་ནའི་བུས་ཐོས་ནས་ཅང་མི་སྨྲའོ། །དེ་ནས་བཅོམ་ལྡན་འདས་སྔ་དྲོ་ཤམ་ཐབས་
<pb id="3.36b"/>
མནབས་ལྷུང་བཟེད་དང་ཆོས་གོས་བསྣམས་ནས་ཨ་དུ་མར་བསོད་སྙོམས་ལ་ཞུགས་ཏེ། ཨ་དུ་མར་བསོད་སྙོམས་སྤྱད་ནས་ཟས་ཀྱི་བྱ་བ་མཛད་དེ། ཟས་ཕྱི་མའི་བསོད་སྙོམས་སྤངས་ནས་ཇི་ལྟར་ཐུགས་
མཉམ་པར་བཞག་ན་དགེ་སློང་གི་དགེ་འདུན་དང་ཐབས་གཅིག་ཏུ་ཨ་དུ་མ་ནས་མི་སྣང་བར་གྱུར་ཏེ། རྫིང་བུ་དལ་གྱིས་འབབ་ཀྱི་འགྲམ་དུ་བྱོན་པར་འགྱུར་བ་དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་སོ། །
དེ་ནས་བཅོམ་ལྡན་འདས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །དེ་ནས་རྒྱལ་པོ་ཆེན་པོ་ཡུལ་འཁོར་སྐྱོང་དྲི་ཟ་དུ་མའི་འཁོར་དང༌། དྲི་ཟ་བརྒྱ་ཕྲག་དུ་མའི་འཁོར་དང༌། དྲི་ཟ་སྟོང་ཕྲག་
དུ་མའི་འཁོར་དང༌། དྲི་ཟ་བརྒྱ་སྟོང་ཕྲག་དུ་མའི་འཁོར་དང༌། ལྷའི་ནོར་བུས་ཐུ་བ་བཀང་སྟེ། བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང༌། བཅོམ་ལྡན་འདས་ལ་ལྷའི་ནོར་བུ་རྣམས་ཀྱིས་གཏོར་ནས་བཅོམ་ལྡན་འདས་ཀྱི་ཞབས་
གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་དང་དགེ་སློང་གི་དགེ་འདུན་ལ་མདུན་གྱིས་བལྟས་ནས་ཤར་ཕྱོགས་སུ་བརྟེན་ཏེ་འདུག་གོ། །རྒྱལ་བོ་ཆེན་པོ་འཕགས་སྐྱེས་པོ་ཡང་གྲུལ་བུམ་དུ་མའི་འཁོར་དང༌། གྲུལ་བུམ་
བརྒྱ་ཕྲག་དུ་མའི་འཁོར་དང༌། གྲུལ་བུམ་སྟོང་ཕྲག་དུ་མའི་འཁོར་དང༌། གྲུལ་བུམ་བརྒྱ་སྟོང་ཕྲག་དུ་མའི་འཁོར་དང༌། ལྷའི་མུ་ཏིག་གིས་ཐུ་བ་བཀང་སྟེ། བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང༌། བཅོམ་ལྡན་
འདས་ལ་ལྷའི་མུ་ཏིག་གིས་གཏོར་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་དང་དགེ་སློང་གི་དགེ་འདུན་ལ་མདུན་གྱིས་བལྟས་ནས་ལྷོ་ཕྱོགས་སུ་བརྟེན་ཏེ་འདུག་གོ། །
རྒྱལ་པོ་ཆེན་པོ་མིག་མི་བཟང་ཡང་ཀླུ་དུ་མའི་འཁོར་དང༌། ཀླུ་བརྒྱ་ཕྲག་དུ་མའི་འཁོར་དང༌། ཀླུ་སྟོང་ཕྲག་དུ་མའི་འཁོར་དང༌། ཀླུ་བརྒྱ་སྟོང་ཕྲག་དུ་མའི་འཁོར་དང་ལྷའི་མེ་ཏོག་ཨུཏྤ་ལ་དང༌། པད་མ་དང༌། ཀུ་མུ་ཏ་དང༌། པད་མ་
<pb id="3.37a"/>
དཀར་པོ་དང༌། མན་དཱ་ར་བ་རྣམས་ཀྱིས་ཐུ་བ་བཀང་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང༌། བཅོམ་ལྡན་འདས་ལ་ལྷའི་མེ་ཏོག་ཨུཏྤ་ལ་དང༌། པད་མ་དང༌། ཀུ་མུ་ད་དང༌། པད་མ་དཀར་པོ་དང༌། 
མན་དཱ་ར་བ་རྣམས་ཀྱིས་གཏོར་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་དང་དགེ་སློང་གི་དགེ་འདུན་ལ་མདུན་གྱིས་བལྟས་ནས་ནུབ་ཕྱོགས་སུ་བརྟེན་ཏེ་འདུག་གོ། །རྒྱལ་པོ་
ཆེན་པོ་རྣམ་ཐོས་ཀྱི་བུ་ཡང་གནོད་སྦྱིན་དུ་མའི་འཁོར་དང༌། གནོད་སྦྱིན་བརྒྱ་ཕྲག་དུ་མའི་འཁོར་དང༌། གནོད་སྦྱིན་སྟོང་ཕྲག་དུ་མའི་འཁོར་དང༌། གནོད་སྦྱིན་བརྒྱ་སྟོང་ཕྲག་དུ་མའི་འཁོར་དང་། ལྷའི་དབྱིག་དང༌། གསེར་གྱིས་ཐུ་
བ་བཀང་སྟེ། བཅོམ་ལྡན་འདས་གང་ན་བ་དེར་སོང་ནས་ཕྱིན་པ་དང༌། བཅོམ་ལྡན་འདས་ལ་ལྷའི་དབྱིག་དང༌། གསེར་གྱིས་གཏོར་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་དང་དགེ་སློང་གི་
དགེ་འདུན་ལ་མདུན་གྱིས་བལྟས་ནས་བྱང་ཕྱོགས་སུ་བརྟེན་ཏེ་འདུག་གོ། །དེ་ལ་དབུས་པའི་རིགས་ནི་གཉིས་ཏེ། ཡུལ་འཁོར་སྐྱོང་དང༌། འཕགས་སྐྱེས་པོའོ། །མཐའ་འཁོབ་པའི་རིགས་ནི་གཉིས་ཏེ། མིག་མི་བཟང་དང༌། 
རྣམ་ཐོས་ཀྱི་བུའོ། །དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། གལ་ཏེ་ངས་དབུས་པའི་ཚིག་གིས་ཆོས་བཤད་ན་གཉིས་ཁོ་ནས་ཤེས་པར་འགྱུར་གྱི་གཉིས་ཀྱིས་ནི་མི་ཤེས་ལ། གལ་ཏེ་མཐའ་འཁོབ་པའི་ཚིག་གིས་
བཤད་ན་གཉིས་ཁོ་ནས་ཤེས་པར་འགྱུར་གྱི་གཉིས་ཀྱིས་ནི་མི་ཤེས་པས་མ་ལ་ངས་གཉིས་ལ་ནི་དབུས་པའི་ཚིག་གིས་ཆོས་བཤད་དོ། །གཉིས་ལ་ནི་མཐའ་འཁོབ་པའི་ཚིག་གིས་ཆོས་བཤད་དོ་སྙམ་དུ་དགོངས་ནས་རྒྱལ་པོ་
ཆེན་པོ་ཡུལ་འཁོར་སྐྱོང་ལ་བཀའ་སྩལ་པ། རྒྱལ་པོ་ཆེན་པོ་འདི་ལྟར་ལུས་ཞིག་པ་དང༌། ཚོར་བ་བསིལ་བར་གྱུར་པ་དང༌། འདུ་ཤེས་འགགས་པ་དང༌། འདུ་བྱེད་རྣམས་ཉེ་བར་ཞི་བ་དང༌། རྣམ་པར་ཤེས་པ་ནུབ་པར་གྱུར་པ་དེ་ཉིད་སྡུག་
<pb id="3.37b"/>
བསྔལ་གྱི་མཐའ་ཡིན་ནོ། །ཆོས་ཀྱི་རྣམ་གྲངས་འདི་བཀའ་སྩལ་པ་ན་རྒྱལ་པོ་ཆེན་པོ་ཡུལ་འཁོར་སྐྱོང་དང༌། དེ་དང་སྐལ་བ་མཉམ་པའི་དྲི་ཟ་བརྒྱ་སྟོང་ཕྲག་དུ་མ་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་
སྐྱེས་སོ། །དེ་ནས་བཅོམ་ལྡན་འདས་ཀྱིས་རྒྱལ་པོ་ཆེན་པོ་འཕགས་སྐྱེས་པོ་ལ་བཀའ་སྩལ་པ། རྒྱལ་པོ་ཆེན་པོ་དེ་ལ་ཁྱོད་ཀྱིས་མཐོང་བ་ལ་མཐོང་བ་ཙམ་དང༌། ཐོས་པ་དང༌། རྟོགས་པ་དང༌། རྣམ་པར་ཤེས་པ་ལ་རྣམ་
པར་ཤེས་པ་ཙམ་དུ་གྱིས་ཤིག  །ཆོས་ཀྱི་རྣམ་གྲངས་འདི་བཀའ་སྩལ་པ་ན་རྒྱལ་པོ་ཆེན་པོ་འཕགས་སྐྱེས་པོ་དང༌། དེ་དང་སྐལ་བ་མཉམ་པའི་གྲུལ་བུམ་བརྒྱ་སྟོང་ཕྲག་དུ་མ་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་
བྲལ་བ་སྐྱེས་སོ། །དེ་ནས་བཅོམ་ལྡན་འདས་ཀྱིས་རྒྱལ་པོ་ཆེན་པོ་མིག་མི་བཟང་ལ་བཀའ་སྩལ་པ། དེ་ལྟར་ན་རྒྱལ་པོ་ཆེན་པོ་ཨེ་ནེ་མེ་ནེ། དབ་བེ། ད་ཌབ་ཕེ་འདི་ཉིད་སྡུག་བསྔལ་གྱི་མཐའ་ཡིན་ནོ། །ཆོས་ཀྱི་རྣམ་གྲངས་
འདི་བཀའ་སྩལ་པ་ན་རྒྱལ་པོ་ཆེན་པོ་མིག་མི་བཟང་དང༌། དེ་དང་སྐལ་བ་མཉམ་པའི་ཀླུ་བརྒྱ་སྟོང་ཕྲག་དུ་མ་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ། །དེ་ནས་བཅོམ་ལྡན་འདས་ཀྱིས་རྒྱལ་པོ་ཆེན་པོ་
རྣམ་ཐོས་ཀྱི་བུ་ལ་བཀའ་སྩལ་པ། དེ་ལྟར་ན་རྒྱལ་པོ་ཆེན་པོ་མཱ་ཥཱ། ཏུ་ཥཱ། སང་ཤཱ་མཱ། སརྦ་ཏྲ་བི་རཱ་ཌཱི་འདི་ཉིད་སྡུག་བསྔལ་གྱི་མཐའ་ཡིན་ནོ། །ཆོས་ཀྱི་རྣམ་གྲངས་འདི་བཀའ་སྩལ་པ་ན། རྒྱལ་པོ་ཆེན་པོ་རྣམ་ཐོས་ཀྱི་བུ་དང་
དེ་དང་སྐལ་བ་མཉམ་པའི་གནོད་སྦྱིན་བརྒྱ་སྟོང་ཕྲག་དུ་མ་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ། །བཅོམ་ལྡན་འདས་ཀྱིས་དགོངས་པ། ད་ནི་བདག་ཡོངས་སུ་མྱ་ངན་ལས་འདའ་བའི་
དུས་ལ་ཁད་ཀྱིས་ཉེ་ན་སུ་ལ་བསྟན་པ་གཏད་ནས་ཡོངས་སུ་མྱ་ངན་འདའ། གལ་ཏེ་ལྷ་རྣམས་ལ་ནི་ལྷ་རྣམས་བག་མེད་པ་ལ་དགའ་བ་མང་བས་ཡུན་རིང་དུ་གནས་པར་མི་འགྱུར་རོ། །འོན་ཏེ་མི་རྣམས་ལ་ནི་ཚེ་ཐུང་བ་ཡིན་པས་
<pb id="3.38a"/>
དེ་བཞིན་དུ་ཡུན་རིང་དུ་གནས་པར་མི་འགྱུར་གྱི། མ་ལ་ངས་ལྷ་དང༌། མི་རྣམས་དང༌། དགེ་སློང་འོད་སྲུང་ལ་གཏད་ནས་ཡོངས་སུ་མྱ་ངན་ལས་འདའོ་སྙམ་དུ་དགོངས་ནས་རྒྱལ་པོ་ཆེན་པོ་ཡུལ་འཁོར་སྐྱོང་ལ་བཀའ་སྩལ་པ། 
རྒྱལ་པོ་ཆེན་པོ་ཁྱོད་ཀྱིས་ང་ཡོངས་སུ་མྱ་ངན་ལས་འདས་པའི་བསྟན་པ་ཤར་ཕྱོགས་ནས་བསྲུང་བ་བྱོས་ཤིག །རྒྱལ་པོ་ཆེན་པོ་འཕགས་སྐྱེས་པོ་ལ་བཀའ་སྩལ་པ། རྒྱལ་པོ་ཆེན་པོ་ཁྱོད་ཀྱིས་ཀྱང་ལྷོ་ཕྱོགས་ནས་བསྲུང་བ་བྱོས་ཤིག ། 
རྒྱལ་པོ་ཆེན་པོ་མིག་མི་བཟང་ལ་བཀའ་སྩལ་པ། རྒྱལ་པོ་ཆེན་པོ་ཁྱོད་ཀྱིས་ཀྱང་ནུབ་ཕྱོགས་ནས་བསྲུང་བ་བྱོས་ཤིག །རྒྱལ་པོ་ཆེན་པོ་རྣམ་ཐོས་ཀྱི་བུ་ལ་བཀའ་སྩལ་པ། རྒྱལ་པོ་ཆེན་པོ་ཁྱོད་ཀྱིས་ཀྱང་བྱང་ཕྱོགས་ནས་བསྲུང་
བར་བྱོས་ཤིག །དེ་ནས་རྒྱལ་པོ་ཆེན་པོ་བཞི་རབ་ཏུ་དགའ་བའི་ཡིད་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་བཀའ་ཇི་སྐད་སྩལ་པ་དེ་བཞིན་དུ་བགྱིའོ། །བཅོམ་ལྡན་འདས་བདག་ཅག་
གིས་བསྲུང་བར་བགྱི་ལགས་སོ་ཞེས་གསོལ་ནས། བཅོམ་ལྡན་འདས་ལས་བདེན་པ་མཐོང་ནས་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་དོང་བ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་འོད་
སྲུང་ཆེན་པོ་ལ་བསྟན་པ་མཐའ་དག་གི་བྱ་བ་རྣམས་གཏད་ནས་ཚེ་དང་ལྡན་པ་ཀུན་དགའ་པོ་ལ་ཡང་བཀའ་སྩལ་པ། ཀུན་དགའ་བོ་ཁྱོད་ཀྱིས་ཀྱང་བསྟན་པའི་དོན་གྱི་བྱ་བ་ལ་བརྩོན་པར་གྱིས་ཤིག །དགེ་སློང་རྣམས་ཐེ་ཚོམ་སྐྱེས་
ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་རྒྱལ་པོ་ཆེན་པོ་བཞི་རྣམས་ཀྱིས་ལས་ཅི་ཞིག་བགྱིས་ན། ལས་དེའི་རྣམ་པར་སྨིན་པས་རྒྱལ་པོ་ཆེན་པོ་བཞིར་གྱུར་ཅིང༌། བཅོམ་ལྡན་
འདས་ཀྱི་སྤྱན་སྔར་བདེན་པ་མཐོང་བར་བགྱིས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་དག་ཉིད་ཀྱིས་སྔོན་གྱི་ཚེ་རབས་གཞན་རྣམས་སུ་ལས་རྣམས་བྱས་ཤིང་བསགས་པ་ཚོགས་རྙེད་པ་ཞེས་
<pb id="3.38b"/>
བྱ་བ་ནས། འབྲས་བུ་དག་ཏུ་འགྱུར་བ་ཉིད་ཅེས་བྱ་བའི་བར་གོང་མ་བཞིན་དུའོ། །དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུ་རྣམས་ཀྱི་ཚེ་ལོ་ཉི་ཁྲི་ཐུབ་པ་ན་སྟོན་པ་ཞེས་བྱ་བ་ནས། ལྷ་དང་མི་རྣམས་ཀྱི་སྟོན་
པ་སངས་རྒྱས་བཅོམ་ལྡན་འདས་འོད་སྲུང་ཞེས་བྱ་བ་འཇིག་རྟེན་དུ་བྱུང་ངོ༌། །ཞེས་བྱ་བའི་བར་གོང་མ་བཞིན་དུའོ། །དེའི་ཚེ་རྒྱ་མཚོ་ཆན་པོ་ན་ཀླུ་གཉིས་ཤིག་གནས་ཏེ་དབུགས་འབྱིན་དང༌། དབུགས་ཆེར་འབྱིན་ནོ། །ཤིང་ཤལ་
མ་བརྩེགས་པ་ན་ཡང་ནམ་མཁའ་ལྡིང་གཉིས་ཡོད་པ་འགྲོ་བའི་དབང་ཕྱུག་དང༌། གཙུག་གི་དབང་ཕྱུག་གོ། །གང་གི་ཚེ་དབུགས་འབྱིན་དང་དབུགས་ཆེར་འབྱིན་གཉིས་ལ་དེ་གཉིས་གནོད་པ་བྱེད་པ་དེའི་ཚེ་དེ་གཉིས་སའི་འོག་
ཏུ་འགྲོ་བར་བྱེད་དོ། །ཇི་ཙམ་དུས་གཞན་ཞིག་ན་དབུགས་འབྱིན་དང༌། དབུགས་ཆེར་འབྱིན་གཉིས་ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་སྐྱབས་སུ་སོང་ཞིང་བསླབ་པའི་གཞི་རྣམས་བླངས་པ་དང༌། 
དེ་གཉིས་ལ་ནམ་མཁའ་ལྡིང་གིས་གནོད་པ་བྱ་བར་བརྩམས་པ་ལས། རི་རབ་ལ་རླུང་དང་ཆུའི་ཤུགས་བཞིན་དུ་རྡུགས་ནས་སླར་ལོག་པ་དང༌། དེ་གཉིས་ཀྱིས་སྨྲས་པ། ཤེས་ལྡན་དག་སྔོན་ནི་ཁོ་བོ་ཅག་གིས་ཁྱེད་
ཅག་གནོད་པ་བྱས་ན་སའི་འོག་ཏུ་འགྲོ་ན། ད་གང་གིས་ན་ཁོ་བོ་ཅག་ཁྱེད་དང་ཕྲད་ནས་རི་རབ་ལ་རླུང་དང་ཆུ་བཞིན་དུ་རྡུགས་ནས་ཕྱིར་ལྡོག་པ་འདི་ལ་རྒྱུ་ཅི་ཞིག་ཡོད། དབུགས་འབྱིན་དང་དབུགས་ཆེར་འབྱིན་གྱིས་
སྨྲས་པ། བདག་ཅག་གིས་ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་སྐྱབས་སུ་འགྲོ་བ་དང་བསླབ་པའི་གཞི་རྣམས་བླངས་སོ། །དེ་གཉིས་ཀྱིས་སྨྲས་པ། གལ་ཏེ་དེ་ལྟ་ན་བདག་ཅག་གིས་ཀྱང་
བླང་ངོ་ཞེས་དེ་གཉིས་དེ་དག་དང་ལྷན་ཅིག་འགྲོགས་ཏེ་ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་དོང་ནས་དེ་དག་ཕྱིན་པ་དང༌། ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔ་ནས་འཇིག་རྟེན་
<pb id="3.39a"/>
སྐྱོང་བ་བཞི་པོ་དག་གིས་ཆོས་ཐོས་ནས་དོང་བ་དེ་དག་དེ་གཉིས་ཀྱིས་མཐོང་ནས། ནམ་མཁའ་ལྡིང་དེ་གཉིས་ཀྱིས་ཀླུ་དབུགས་འབྱིན་དང༌། དབུགས་ཆེར་འབྱིན་གཉིས་ལ་དྲིས་པ། འགྲོ་བ་ཕ་བི་དག་སུ་
དག་ཡིན། དེ་གཉིས་ཀྱིས་རྒྱས་པར་སྨྲས་པ་དང༌། ནམ་མཁའ་ལྡིང་གཉིས་ཀྱིས་སྨྲས་པ། གལ་ཏེ་དེ་ལྟར་བདག་ཅག་གིས་ཀྱང་ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་སྐྱབས་སུ་འགྲོ་བ་དང་བསླབ་པའི་གཞི་
རྣམས་བླངས་ལ་སྨོན་ལམ་གདབ་བོ་ཞེས་དེ་གཉིས་ཀྱིས་ཡང་དག་པར་རྫོགས་པའི་སངས་རྒྱས་འོད་སྲུང་ལས་སྐྱབས་སུ་འགྲོ་བ་དང་བསླབ་པའི་གཞི་རྣམས་བླངས་སོ། །དབུགས་འབྱིན་དང་དབུགས་ཆེར་འབྱིན་གཉིས་ནི་སྔར་
བླངས་སོ། །དེ་ནས་ལྷན་ཅིག་འདུས་ནས་ཡང་དག་པར་རྫོགས་པའི་སངས་རྒྱས་འོད་སྲུང་གི་ཞབས་གཉིས་ལ་གཏུགས་ནས་སྨོན་ལམ་བཏབ་པ། ཇི་ལྟར་འཇིག་རྟེན་སྐྱོང་བ་བཞི་པོ་འདི་དག་གིས་ཡང་དག་པར་རྫོགས་པའི་སངས་
རྒྱས་འོད་སྲུང་གི་སྤྱན་སྔར་ཆོས་མཉན་ནས་བདེན་པ་མཐོང་སྟེ་རང་གི་གནས་སུ་མཆིས་པ་དེ་བཞིན་དུ་བདག་ཅག་ཀྱང་དགེ་བའི་རྩ་བ་འདིས་འཇིག་རྟེན་སྐྱོང་བ་བཞིར་གྱུར་ཅིང༌། བཅོམ་ལྡན་འདས་ཡང་དག་པར་རྫོགས་པའི་སངས་
རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་ཞེས་བགྱི་བ་གང་ལགས་པ་དེ་ལ་བྲམ་ཟེའི་ཁྱེའུ་ཁྱོད་སྐྱེ་དགུ་རྣམས་ཀྱི་ཚེ་ལོ་བརྒྱ་ཐུབ་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་
འགྱུར་རོ་ཞེས་ལུང་བསྟན་པའི་བཅོམ་ལྡན་འདས་དེས་ཀྱང་དེ་བཞིན་དུ་རྫིང་བུ་དལ་གྱིས་འབབ་ཀྱི་འགྲམ་དུ་བདག་ཅག་ལ་ཆོས་བཤད་དེ་བདག་ཅག་གིས་ཆོས་དེ་ཐོས་ནས་བདེན་པ་མཐོང་སྟེ། འདི་བཞིན་དུ་རང་གི་གནས་སུ་
མཆི་བར་གྱུར་ཅིག་ཅེས་བྱས་སོ། །དགེ་སློང་དག་ཇི་སྙམ་དུ་སེམས། ཀླུ་དང་ནམ་མཁའ་ལྡིང་བཞི་པོ་གང་དག་ཡིན་པ་དེ་དག་ནི་འཇིག་རྟེན་སྐྱོང་བ་བཞི་པོ་འདི་དག་ཉིད་ཡིན་ཏེ། དེའི་ཚེ་དེའི་དུས་ན་དབུགས་འབྱིན་
<pb id="3.39b"/>
གང་ཡིན་པ་དེ་ནི་ཡུལ་འཁོར་སྐྱོང་འདི་ཉིད་ཡིན་ནོ། །དབུགས་ཆེར་འབྱིན་གང་ཡིན་པ་དེ་ནི་འཕགས་སྐྱེས་པོ་ཡིན་ནོ། །འགྲོ་བའི་དབང་ཕྱུག་ནི་མིག་མི་བཟང་ཡིན་ནོ། །གཙུག་གི་དབང་ཕྱུག་ནི་རྣམ་ཐོས་ཀྱི་བུ་ཡིན་ཏེ། དེའི་
ཚེ་དེའི་དུས་ན་འདི་དག་གིས་ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་སྐྱབས་སུ་འགྲོ་བ་དང་བསླབ་པའི་གཞི་རྣམས་བླངས་ཤིང་སྨོན་ལམ་བཏབ་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་འཇིག་རྟེན་སྐྱོང་བ་བཞིར་
གྱུར་ཅིང་ངའི་སྤྱན་སྔར་བདེན་པ་མཐོང་བར་བྱས་ནས་རང་གི་གནས་སུ་སོང་ངོ༌། །ཆོས་བཤད་པ་དེ་དྲང་སྲོང་ཀེ་ནའི་བུས་ཐོས་ནས་མཆོག་ཏུ་དགའ་བ་སྐྱེས་ཏེ། བཅོམ་ལྡན་འདས་ལ་མངོན་པར་དད་པར་གྱུར་ཏོ། །དེ་ནས་
བཅོམ་ལྡན་འདས་ཀྱིས་དེའི་བསམ་པ་དང༌། བག་ལ་ཉལ་དང༌། ཁམས་དང༌། རང་བཞིན་མཁྱེན་ནས་གང་ཐོས་ནས་མོད་ལ་དྲང་སྲོང་ཀེ་ནའི་བུས་འཕགས་པའི་བདེན་པ་རྣམས་མངོན་པར་རྟོགས་ནས་ཕྱིར་མི་འོང་བའི་
འབྲས་བུ་མངོན་སུམ་དུ་བྱས་པ་དེ་ལྟ་བུའི་ཆོས་བཤད་པ་མཛད་དོ། །དེ་ནས་དེ་རྟོགས་པའི་དད་པ་དང་ལྡན་པར་གྱུར་ནས། བཏུང་བ་བརྒྱད་པོ་ཙོ་ཙའི་བཏུང་བ་དང༌། ཆུ་ཤིང་གི་འབྲས་བུའི་བཏུང་བ་དང༌། རྒྱ་ཤུག་གི་
བཏུང་བ་དང༌། ཨ་ཤྭད་ཐའི་བཏུང་བ་དང༌། ཨུ་དུམ་བ་རའི་བཏུང་བ་དང༌། རྩུབ་འགྱུར་གྱི་བཏུང་བ་དང༌། འབྲ་གོའི་བཏུང་བ་དང༌། རྒུན་གྱི་བཏུང་བ་ཁྱེར་ཏེ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང༌། བཅོམ་ལྡན་
འདས་ལ་འདི་སྐད་ཅེས་གསོལ་ཏོ། །བཙུན་པ་བཏུང་བ་བརྒྱད་པོ་འདི་དག་ནི་སྔོན་གྱི་དྲང་སྲོང་རྣམས་ཀྱིས་བསྟོད་ཅིང་བསྔགས་པ་ལགས་ཀྱིས། བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ་བཞེས་སུ་གསོལ། 
བཅོམ་ལྡན་འདས་ཀྱིས་དྲང་སྲོང་ཀེ་ནའི་བུ་ལ་ཐུགས་བརྩེ་བར་དགོངས་ནས་བཏུང་བ་བརྒྱད་པོ་དག་བཞེས་སོ། །བཞེས་ནས་དགེ་སློང་རྣམས་ལ་བཀའ་སྩལ་པ། དགེ་སློང་དག་བཏུང་བ་བརྒྱད་པོ་འདི་དག་དུས་སུ་བྱིན་ལེན་
<pb id="3.40a"/>
བྱས། དུས་སུ་མཉེས། དུས་སུ་བཙགས། དུས་སུ་བྱིན་གྱིས་བརླབས་ན་དུས་སུ་ལོངས་སྤྱད་པར་བྱ་ཞིང་དུས་མ་ཡིན་པར་ཡང་ལོངས་སྤྱད་པར་བྱ་ལ། ནམ་གྱི་ཐུན་དང་པོ་ཐལ་ནས་ནི་ལོངས་སྤྱད་
པར་མི་བྱའོ། །བཏུང་བ་བརྒྱད་པོ་འདི་དག་དུས་སུ་བྱིན་ལེན་བྱས་ལ་དུས་མ་ཡིན་པར་མཉེས། དུས་མ་ཡིན་པར་བཙགས། དུས་མ་ཡིན་པར་བྱིན་གྱིས་བརླབས་པ་ནི་ལོངས་སྤྱད་པར་མི་བྱའོ། །བཏུང་བ་བརྒྱད་པོ་འདི་དག་
དུས་སུ་བྱིན་ལེན་བྱས། དུས་སུ་མཉེས་ལ། དུས་མ་ཡིན་པར་བཙགས་དུས་མ་ཡིན་པར་བྱིན་གྱིས་བརླབས་པ་ནི་ལོངས་སྤྱད་པར་མི་བྱའོ། །བཏུང་བ་བརྒྱད་པོ་འདི་དག་དུས་མ་ཡིན་པར་བྱིན་ལེན་བྱས། དུས་མ་ཡིན་པར་
མཉེས། དུས་མ་ཡིན་པར་བཙགས་པ་ནི་ཟས་ཀྱི་འོག་ཏུ་ཡང་ལོངས་སྤྱད་པར་མི་བྱ་ལ། ནམ་གྱི་ཆ་སྟོད་འདས་ན་ཡང་ལོངས་སྤྱད་པར་མི་བྱའོ། །དེ་ནས་དྲང་སྲོང་ཀེ་ནའི་བུ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་
གཟར་ནས་བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་གཅིག་ཏུ་སང་བདག་གིས་གདུགས་ཚོད་སྦྱོར་ཞིང་
མཆིས་ན་གནང་བར་མཛད་དུ་གསོལ། བཅོམ་ལྡན་འདས་ཀྱིས་དྲང་སྲོང་ཀེ་ནའི་བུ་ལ་ཅང་མི་གསུང་བས་གནང་ངོ༌། །དེ་ནས་དྲང་སྲོང་ཀེ་ནའི་བུ་བཅོམ་ལྡན་འདས་ཅང་མི་གསུང་བས་གནང་བར་རིག་ནས་སྟན་ལས་ལངས་ཏེ་
སོང་ངོ༌། །བཅོམ་ལྡན་འདས་ཀྱང་རྫིང་བུ་དལ་གྱིས་འབབ་ཀྱི་འགྲམ་ནས་མི་སྣང་བར་མཛད་དེ་དགེ་སློང་གི་དགེ་འདུན་དང་ཐབས་གཅིག་ཏུ་ཨ་དུ་མར་གཤེགས་སོ། །དེ་ནས་དྲང་སྲོང་ཀེ་ནའི་བུ་ནམ་མ་ལངས་པར་
ལངས་ནས་ནང་མི་རྣམས་ལ་སྨྲས་པ། འཕགས་པ་དག་བཞེས་ཤིག །བཞིན་བཟངས་དག་ལོངས་ཤིག །ཤིང་དག་གཤེགས་ཤིག །མེ་བུས་ཤིག །ཞལ་ཟས་དག་བྲིམ་པར་གྱིས་ཤིག །བཀད་ས་དག་བྱི་དོར་
<pb id="3.40b"/>
གྱིས་ཤིག །དེའི་ཚེ་དྲང་སྲོང་ཀེ་ནའི་བུའི་སྲིང་མོའི་བུ་དྲང་སྲོང་རི་བོ་ཞེས་བྱ་བ་གནས་དེ་ཉིད་དུ་ནུབ་མོ་གནས་བཏབ་པ་ལས། དྲང་སྲོང་རི་བོས་དྲང་སྲོང་ཀེ་ནའི་བུ་ནམ་མ་ལངས་པར་ལངས་ནས་ནང་མི་རྣམས་ལ་
སྨྲ་བ་ཐོས་སོ། །ཐོས་ནས་ཀྱང་དྲང་སྲོང་ཀེ་ནའི་བུ་ལ་འདི་སྐད་ཅེས་སྨྲས་སོ། །དྲང་སྲོང་ཅི་ཁྱོད་ཚངས་པ་མཚུངས་པར་སྤྱོད་པ་རྣམས་འགྲོན་དུ་བོས་སམ། ཡུལ་མ་ག་དྷའི་རྒྱལ་པོ་བཟོ་སྦྱངས་གཟུགས་ཅན་སྙིང་
པོ་འམ། ཕོ་བྲང་འཁོར་ན་གནས་པའི་སྐྱེ་བོའི་ཚོགས་སམ། དྲང་སྲོང་གི་ཆོས་ཇི་ལྟར་འདོད་པ་ཡོངས་སུ་རྫོགས་པ་འམ། དེས་སྨྲས་པ། རི་བོ་ཁོ་བོ་ནི་ཚངས་པ་མཚུངས་པར་སྤྱོད་པ་རྣམས་འགྲོན་དུ་བོས་པ་ཡང་མ་
ཡིན། ཡུལ་མ་ག་དྷའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་ཡང་མ་ཡིན། ཕོ་བྲང་འཁོར་ན་གནས་པའི་སྐྱེ་བོའི་ཚོགས་ཀྱང་མ་ཡིན། དྲང་སྲོང་གི་ཆོས་ཇི་ལྟར་འདོད་པ་ཡོངས་སུ་རྫོགས་པ་ཡང་མ་ཡིན་མོད་ཀྱི། 
འོན་ཀྱང་ཁོ་བོས་སངས་རྒྱས་ལ་སོགས་པ་དགེ་སློང་གི་དགེ་འདུན་གདུགས་ཚོད་ལ་སྤྱན་དྲངས་སོ། །དེས་སངས་རྒྱས་ཤེས་བྱ་བའི་སྒྲ་སྔོན་མ་ཐོས་པ་ཐོས་ནས་བ་སྤུ་ཐམས་ཅད་ཟིང་ཞེས་བྱེད་ནས་གུས་པ་དང་བཅས་པས་དྲིས་པ། 
དྲང་སྲོང་སངས་རྒྱས་ཞེས་བྱ་བ་དེ་ཅི་ཞིག་ཡིན། རི་བོ་དགེ་སྦྱོང་གཽ་ཏ་མ་ཤཱཀྱའི་སྲས་ཤཱཀྱའི་རིགས་ལས་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་དེ་
བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་ཞིག་ཡོད་དེ། རི་བོ་སངས་རྒྱས་ཤེས་བྱ་བ་ནི་དེ་ཡིན་ནོ། །རི་བོས་སྨྲས་པ། དྲང་སྲོང་དགེ་འདུན་ཞེས་བྱ་བ་འདི་ཅི་ཞིག་ཡིན། 
དྲང་སྲོང་ཀེ་ནའི་བུས་སྨྲས་པ། རི་བོ་རྒྱལ་རིགས་ཀྱི་རིགས་ཀྱི་བུ་རྣམས་ལས་ཀྱང་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་དད་པ་ཡང་དག་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་བ་ཡང་ཡོད། 
