<pb id="65.149a"/>བར་མི་འགྱུར་བ་དེ་ལྟར་གྱིས་ཤིག །ནོར་ཆེན་པོ་རྣམས་གང་གི་རྒྱུས་ལྷའི་སྐྱེ་བར་གྱུར་པ་ཁྱེད་ཀྱི་རྩེད་མོ་འདི་དག་ཡིན་གྱིས་དེ་ནི་བག་མེད་པས་འདའ་བར་མི་འོས་སོ། །རབ་ཏུ་ལྷུང་བར་གྱུར་ཏ་རེ། བཅོམ་ལྡན་འདས་
དེས་ལྷའི་མཆོག་རྣམས་ལ་མདོ་འདི་ཇི་ལྟ་བ་བཞིན་དུ་བསྟན་པ་ཡིན་ནོ། །སྟོང་ཕྲག་སུམ་བཅུ་རྩ་དྲུག་པའི་མདོ་ལས་བཅོམ་ལྡན་འདས་ཐམས་ཅད་སྐྱོབ་ཀྱིས་གསུངས་པ་སྟེ་བཞི་པ་རྫོགས་སྷོ།།               །།<bampo n="228.51" zh="70.322"/>དེ་ནས་ལྷ་རྣམས་
ཀྱི་མངའ་བདག་མུ་སུ་ལུན་དྷས་དེ་ལྟར་ལྷ་རྣམས་ལ་བསྟན་ཞིང་སྐྱོ་བ་ཡང་ངེས་པར་སྐྱེད་ནས་གཞན་ཡང་འཁོར་བ་ན་སྡུག་བསྔལ་བརྒྱ་སྟོང་དུ་མ་རྣམས་ཀྱིས་ཡོངས་སུ་གང་བར་གྱུར་པ། སྡུག་པ་དང་རྣམ་པར་བྲལ་བ་རྣམས་
དང་། མི་སྡུག་པ་དང་ཕྲད་པ་རྣམས་དང་། རྒ་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དུ་མ་རྣམས་ཀྱིས་ཀུན་དུ་གང་བར་གྱུར་པ་དང་། ཕུན་སུམ་ཚོགས་པ་དང་། རྒུད་པའི་མི་ལམ་ལོག་གི་སྡུག་བསྔལ་གྱི་རང་བཞིན་
རྣམས་ཀྱིས་གང་བར་གྱུར་པའི་ཕྱིར་ན། དེ་ནས་ཡང་ལྷ་དེ་དག་རྣམས་ཀྱི་ཡིད་ལས་སུ་རུང་བར་གྱུར་པ་ལེགས་པར་མངོན་པར་མཐོང་བར་གྱུར་ནས། གཞན་ཡང་ཕན་པར་བྱེད་པས་རྗེས་སུ་འཛིན་པའི་ཕྱིར་ན་འདི་སྐད་བརྗོད་པ། 
སྦྱིན་པར་འགྲོ་བར་འདོད་པའི་ལྷ་རྣམས་བག་མེད་པས་བག་མེད་པར་གནས་པ་རྣམས་སྲིད་པ་གཞན་གྱི་དུས་ཀྱི་གནས་སྐབས་སྟེང་དུ་གནས་པར་གྱུར་པ་ན། འགྱོད་པའི་དུས་སུ་ཕྱིན་པ་སྡུག་བསྔལ་ཆེན་པོ་སྐྱེས་པར་གྱུར་པ་ཀུན་
དུ་ཉེ་བར་གནས་པ་རྣམས་ལ་ཅི་ཡང་བྱར་མེད་པའི་དུས་སུ་སོང་བ་ན་ལས་ཀྱི་ཐག་པས་ཀུན་ནས་བཅིངས་ནས་གཅིག་པུ་ཞིག་གྲོགས་མེད་པར་ཁྲིད་པར་གྱུར་པ་ན་ལྷ་འམ། མི་འམ། ཀླུ་འམ། དམྱལ་བ་པ་རྣམས་ཀྱང་རུང་སྟེ། 
འཆི་བདག་གི་ཞགས་པས་ཁྲིད་པར་གྱུར་པ་ལ་ཆོས་མ་གཏོགས་པའི་གྲོགས་སུ་གྱུར་པ་ནི་འགའ་ཞིག་ཀྱང་ཡོད་པ་མ་ཡིན་ནོ། །ལྷའི་བདག་པོ་ཆོས་རྣམས་ནི་སེམས་ཅན་གྱི་རྒྱ་མཚོ་ཐམས་ཅད་ལགས་སོ། །སླར་ཡང་འཐབ་
<pb id="65.149b"/>བྲལ་གྱི་བདག་པོ་དེ་ཉིད་ཀྱིས་འདི་སྐད་ཅེས་བརྗོད་དེ། དེ་དེ་བཞིན་ཏེ། ཆོས་དང་ཆོས་མ་ཡིན་པ་རྣམས་མ་གཏོགས་པ་འགའ་ཞིག་ཀྱང་འགའ་ཞིག་གི་གྲོགས་སུ་མི་འགྱུར་རོ། །དེ་དག་གང་ཡིན་པ་ལྷ་དག་གིས་ངེས་པར་གོ་
བར་གྱིས་ཤིག །དེ་ལ་གཞན་ལ་དད་པའི་ས་བོན་འཕེལ་བར་བྱ་བའི་རྒྱུ་མཚན་དུ་དང་། བདེ་ལེགས་ཐོབ་པར་བྱ་ཞིང་ཐོབ་པའི་དོན་དུ་དང་། སྡུག་བསྔལ་མཐར་ཐུག་པར་གཞོམ་པའི་དོན་དུ་འཛམ་བུའི་ཆུ་བོའི་གསེར་གྱི་རང་
བཞིན་གཞན་འདི་མུ་ཏིག་དྲ་བས་གཡོགས་པ། རིན་པོ་ཆེ་བདུན་གྱི་ཀ་བས་ཉེ་བར་མཛེས་པར་གྱུར་པ། རིན་པོ་ཆེ་སྣ་ཚོགས་པས་རབ་ཏུ་གསལ་བར་བྱས་པ་དེའི་དེར་བདག་ཅག་རྣམས་ཐམས་ཅད་ཉིད་ཉེ་བར་ལེགས་
པར་འགྲོ་བར་བྱ་སྟེ། བཅོམ་ལྡན་འདས་གསེར་ཐུབ་འདིའི་མཆོད་རྟེན་དེར་འཇུག་པར་བྱ་བ་དང་། ཇི་ལྟ་བ་བཞིན་དུ་བདག་ཅག་གིས་བལྟ་བར་བྱའོ། །དེ་དག་ཐམས་ཅད་ཇི་ལྟ་བ་བཞིན་དུ་བདག་ཅག་གིས་བྱས་ཏེ། 
རང་ཉིད་ལ་ཕན་པ་དང་། འཁོར་བ་ལས་ངེས་པར་འབྱུང་བ་དང་། མྱ་ངན་ལས་འདས་པ་ཐོབ་པར་བྱའོ། །དེ་ནས་ལྷ་དེ་དག་རྣམས་ཀྱིས་འཐབ་བྲལ་གྱི་བདག་པོའི་ཚིག་ཉེ་བར་ཐོས་པ་དང་གུས་པ་ལེགས་པར་
སྐྱེས་པར་གྱུར་པས་རྒྱགས་པ་དང་ང་རྒྱལ་རྣམས་དང་རྣམ་པར་བྲལ་བ། དབང་པོ་རབ་ཏུ་གསལ་བར་གྱུར་པས་གང་ན་བཅོམ་ལྡན་འདས་དྲང་སྲོང་གི་མཆོག་གསེར་ཐུབ་དེའི་མཆོད་རྟེན་འདི་ཀུན་དུ་ལྷམ་མེ་བ་བཞུགས་པ་
དེར་ཏེ་སྔར་བཞིན་ནོ། །དེ་ནས་ལྷ་དེ་དག་ཉིད་ཐམས་ཅད་མུ་སུ་ལུན་དྷ་དང་བཅས་པ་རྣམས་གང་གི་ཚེ་དྲང་སྲོང་མཆོག་གི་སྐུ་གདུང་དེའི་དྲུང་དུ་ཉེ་བར་ལེགས་པར་འགྲོ་བའོ། །ཉེ་བར་ལེགས་པར་ཕྱིན་པ་དེ་དག་རྣམས་ལ་
གཞན་ཡང་འཐབ་བྲལ་བའི་བདག་པོ་དེས་འདི་སྐད་ཅེས་སྨྲས་སོ། །མཆོད་རྟེན་འདིའི་ནང་དུ་ཡང་དེ་བཞིན་གཤེགས་པ་གསེར་ཐུབ་དེས་འཇིག་རྟེན་པ་རྣམས་ལ་ཕན་པ་དང་། འཇིག་རྟེན་ལ་བྱམས་ཤིང་རྗེས་སུ་བརྩེ་
<pb id="65.150a"/>བར་གྱུར་པས་མི་རྟག་པ་ཉིད་རྣམ་པ་ཐམས་ཅད་ཀྱི་སྒོ་ནས་བསྟན་པ་ཡིན་ལ། དེ་མངོན་སུམ་དུ་ལེགས་པར་མཐོང་ནས་ཀྱང་ལྷ་ཁྱོད་རྣམས་ཐམས་ཅད་ཤིན་དུ་ཡིད་འབྱུང་བར་འགྱུར་བ་དང་། བརྩིག་པ་འདི་
དག་གི་ལོགས་ལ་གང་དག་དེ་བཞིན་གཤེགས་པ་དེས་བསྟན་ཅིང་སྤྲུལ་པ་མཛད་པ་རྣམས་ལ་རྟག་པར་རྒྱུན་ཏུ་བལྟ་བར་ཡང་གྱིས་ཤིག །དེས་དེ་སྐད་ཅེས་སྨྲས་ནས་ལྷ་རྣམས་ཁྲིད་ནས་མཆོད་རྟེན་དུ་ཞུགས་སོ། །མཆོད་རྟེན་དེ་ཡང་
རྒྱར་དཔག་ཚད་བཅུ་པའོ། །མཆོད་རྟེན་དེའི་ནང་ན་ཡང་འདུས་བྱས་མ་ལུས་པ་མི་རྟག་པ་དང་། ཕུན་སུམ་ཚོགས་པ་རྣམས་རྒུད་པར་འགྱུར་བ་དང་། ལས་བདག་གིར་བྱ་བ་དང་། རང་དབང་མེད་པ་སྟེ། སོ་སོ་སོ་སོར་འགྲོ་བ་ལྔ་པོ་
རྣམས་ཡོངས་སུ་སྤྲུལ་པ་རྣམས་ཤིན་ཏུ་དྲི་མ་མེད་པ་གཟུགས་བརྙན་གྱི་གཟུགས་རྣམས་སོ་སོར་མཐོང་བ་ཡིན་ཏེ། མཆོད་རྟེན་གྱི་བརྩིག་ལོགས་ལ་གཟུགས་དེ་དག་རྣམས་ཡོངས་སུ་རྫོགས་པ་དང་བཅས་པ་ཤིན་ཏུ་གསལ་བ་སོ་
སོ་སོ་སོར་གྱུར་པ་དང་། རྣམ་པ་སྣ་ཚོགས་པར་གྱུར་པ་རྣམས་གསལ་བར་མཐོང་ངོ་། །དེ་དག་རྣམས་ལས་ཡུལ་ཕྱོགས་གཅིག་ན་དམྱལ་བ་བརྒྱད་མཐོང་བ་ལ་འདི་ལྟ་སྟེ། ཡང་སོས་དང་། ཐིག་ནག་དང་། བསྡུས་འཇོམས་
དང་། ངུ་འབོད་དང་། ངུ་འབོད་ཆེན་པོ་དང་། ཚ་བ་དང་། རབ་ཏུ་ཚ་བ་དང་། མནར་མེད་པའི་དམྱལ་བ་རྣམས་སུ་ཡང་རབ་ཏུ་ལྟུང་བར་འགྱུར་བའི་ལྷ་རྣམས་མངོན་པར་མཐོང་བ་ལ་རང་གི་ལས་ཀྱི་རླུང་གིས་རབ་ཏུ་ལྟུང་བར་གྱུར་པ་མགོ་བོ་
ནི་མཐུར་ལ་རྐང་པ་ནི་གྱིན་ལ་བསྟན་པ། ཉེ་འཁོར་ཀུན་ནས་རབ་ཏུ་འབར་བའི་ལུས་ཅན་རྣམས་ཐམས་ཅད་དུ་ཀིང་ཤུ་ཀའི་ཤིང་འདྲ་བར་གྱུར་པ་དེ་སྲིད་དུ་མཐོང་བར་གྱུར་པ། ལྷའི་རིས་ནས་དེ་སྲིད་དུ་འོག་ཏུ་རབ་ཏུ་ལྟུང་བར་གྱུར་པ། 
རྣམ་པར་ཁྲོས་པའི་ཡིད་ཀྱིས་ཀུན་དུ་ངུ་བར་བྱེད་པ། རང་གི་སེམས་ཀྱིས་ཡོངས་སུ་བསླུས་པ། ལེགས་པར་བྱས་པའི་ལས་རྣམས་ཡོངས་སུ་ཟད་པ། བག་མེད་པས་རྣམ་པར་རྒྱུ་བས་བསླུས་པར་གྱུར་པ། བདེ་བའི་མཆོག་
<pb id="65.150b"/>རྣམས་ལ་ལོངས་སྤྱད་ནས་སྡུག་བསྔལ་གྱི་མཆོག་ལ་ལོངས་སྤྱོད་པ་ལ་གཅིག་པུ་ཞིག་གྲོགས་དང་གཉེན་རྣམས་ཀྱིས་ཡོངས་སུ་སྤངས་ནས་སྐྱབས་མེད་པའི་དམྱལ་བར་ལྟུང་ངོ་། །འདི་ལ་དང་པོ་ཁོ་ནར་རེ་ཤིག་རྒྱལ་ཆེན་བཞིའི་རིས་
ཀྱི་ལྷ་རྣམས་རབ་ཏུ་ལྟུང་བར་གྱུར་པ་རྣམས་མངོན་པར་མཐོང་སྟེ། དེ་དག་ལ་སྲོག་གཅོད་པ་ཡང་ཡོད་དེ། སྲོག་གཅོད་པའི་སྐྱོན་དང་མ་བྱིན་པར་ལེན་པས་ཀྱང་ངོ་། །ཇི་ལྟར་སྲོག་གཅོད་པར་བྱེད་པ་ཡིན་ན། རྒྱལ་ཆེན་རིས་བཞིའི་
ལྷ་དེ་དག་རྣམས་ཡང་ལྷ་དང་ལྷ་མ་ཡིན་རྣམས་ཀྱི་འཁྲུག་པ་ལ་སྲོག་གཅོད་པར་བྱེད་དོ། །རྟག་ཏུ་ཡང་རྣམ་པར་རྒྱལ་བར་འགྱུར་ཏེ། ཅོད་པན་འཕྲོག་པ་དང་མཚོན་རྣམས་འཕེན་པར་བྱེད་དོ། །ལས་དུ་མའི་རྐྱེན་རྣམས་ཀྱིས་
ཀྱང་སྟེ། ལན་གྲངས་གཞན་ལ་མྱོང་བར་འགྱུར་བ་འམ། ལས་གཞན་རྣམས་ཀྱིས་ཀྱང་ལྷ་རང་གི་སེམས་ཀྱིས་བསླུས་པ་རྣམས་ནི་ཅི་ནས་ཀྱང་ལྟུང་བར་འགྱུར་རོ། །གང་གི་ཚེ་ལྷ་རྣམས་འཆི་འཕོ་བར་འགྱུར་བ་ན་ཕུང་པོ་རྣམས་
འགག་པར་འགྱུར་རོ། །དེའི་ཚེ་ན་དམིགས་པ་རྣམས་འཇུག་པ་དང་། དམྱལ་བ་པ་རྣམས་ཀྱི་སྲིད་པ་བར་མ་དོར་རབ་ཏུ་འབྱུང་བར་འགྱུར་ཏེ། དེས་བདེ་བ་ལས་སྡུག་བསྔལ་ལ་མཚམས་སྦྱོར་བ་ཐོབ་པར་འགྱུར་ན་འཁོར་བ་པ་གཞན་
རྣམས་གང་དག་རྣམ་པ་དུ་མའི་སྒོ་ནས་དམྱལ་བར་འགྱུར་བའི་ཟུག་གཟེར་གྱི་སྡུག་བསྔལ་དུ་གྱུར་པ་རྣམས་ལ་སྨོས་ཀྱང་ཅི་ཞིག་དགོས། དེ་ལ་ལས་ཆེན་པོ་འདིས་ཤིན་ཏུ་མནར་བ་གང་ཡིན་པའི་སེམས་ཅན་རྣམས་ལྷ་རྣམས་
ནས་ཤི་འཕོས་ནས་དམྱལ་བ་རྣམས་སུ་སྐྱེའོ། །དེ་ལྟར་ལྷ་དེ་དག་རྣམས་ཀྱིས་བཅོམ་ལྡན་འདས་དེས་སྤྲུལ་པ་གང་ཡིན་པའི་སྤྲུལ་པ་རྣམས་མཐོང་ངོ་། །གཞན་ཡང་ཡུལ་ཕྱོགས་གཞན་ན་རྒྱལ་ཆེན་བཞིའི་རིས་ཀྱི་ལྷ་རྣམས་
ལྷའི་འཇིག་རྟེན་ནས་ཤི་འཕོས་ནས་ཡི་དགས་སུ་སྐྱེས་པ་རྣམས་མཐོང་སྟེ། རྣམ་པ་དེ་སྲིད་ཀྱི་ཟས་བདེ་བ་དེ་དག་རྣམས་ལས་རྣམ་པ་དེ་སྲིད་ཀྱི་བཀྲེས་པ་དང་སྐོམ་པ་ཤིན་དུ་ཆེ་བའི་དགོན་པ་རྣམས་སུ་སྐྱེ་བར་འགྱུར་རོ། །རྣམ་
<pb id="65.151a"/>པ་དེ་སྲིད་ཀྱི་གོས་རྣམས་ཀྱིས་བཀབ་པར་གྱུར་པའི་རྣམ་པ་དེ་སྲིད་ཀྱི་སྐྲས་གདོང་མི་མངོན་པ་མུན་པར་གྱུར་པར་ཀུན་ཏུ་སྐྱེད་དོ། །དེ་ནགས་ཀྱི་ཤིང་ད་བ་ཚིག་པ་དང་འདྲ་བར་གྱུར་ནས་ཁ་ཅིག་ནི་ཀུན་ནས་སྲིག་ལ། 
ཁ་ཅིག་ནི་རབ་ཏུ་འབར་བའི་ལྕགས་བསྲིགས་གཅལ་དུ་བཀྲམ་པའི་དགོན་པར་བཀྲེས་པ་དང་སྐོམ་པ་དག་གི་མྱ་ངན་གྱིས་གདུངས་པར་གྱུར་ཀྱང་འབབ་པར་གྱུར་པའི་རླན་གྱི་ཚད་ཙམ་གྱི་ཆུ་ཡང་མི་རྙེད་དོ། །ལྷའི་འཇིག་རྟེན་
ལ་རྣམ་པར་རྒྱུ་བར་གྱུར་པ་ལས་ཤི་འཕོས་ནས་ཡི་དགས་ཀྱི་ས་གཞི་རྣམ་པ་སུམ་བཅུ་རྩ་དྲུག་ན་ཉེ་བར་འཚེད་པར་འགྱུར་བ་རྣམས་ལེགས་པར་མཐོང་བ་ན་བྱ་རོག་དང་། འུག་པ་དང་། བྱ་རྒོད་རྣམས་ཀྱིས་ཁ་གདོང་དང་མིག་
དག་ཀུན་ནས་ཟ་བ་རྣམས་མཐོང་བར་འགྱུར་ཏེ། མནན་ན་ནེམ་པ་བཏེག་ན་འཕར་བས་རབ་ཏུ་ལྟེམ་པ། མཉེན་པ་ཤིན་ཏུ་འཇམ་པར་གྱུར་པའི་རྣམ་པ་དེ་སྲིད་ཀྱི་མཐོ་རིས་ཀྱི་ས་ལ་སྤྱད་ནས་སླར་ཡང་ཡི་དགས་ཀྱི་སྲིད་པར་
སྐྱེ་བར་གྱུར་ནས་མེ་མ་མུར་བདུན་གྱིས་ཤིན་ཏུ་རྩུབ་པ་དང་ལྡན་པ། རྡོ་རྗེའི་མཆུ་རྣམས་ཀྱིས་རྐོ་བར་བྱེད་པར་གྱུར་པ། རྩྭ་དུར་བྷའི་ཚེར་མ་རྒྱ་ཆེན་པོ་རྣམས་ཀྱིས་ཀུན་ནས་གང་བར་གྱུར་པ་མཐོང་ངོ་། །གཞན་ཡང་རྣམ་པ་
དེ་སྲིད་ཀྱི་དྲི་རྣམས་སྣམས་པར་གྱུར་པ་ལ་མཱན་ད་ར་བ་དང་། ཀུ་ཤེ་ཤ་ཀ་དང་། དྲིའི་འབྱུང་གནས་རྒྱ་ཆེན་པོར་གྱུར་པ་རྣམ་པ་བརྒྱ་སྟོང་ཕྲག་དུ་མ་རྣམས་བསྣམས་ནས་ཕྱིས་ཡང་མི་གཙང་བ་རྣམ་པར་སྨེ་བར་གྱུར་པའི་བཤང་ཅི་དང་
མི་རོའི་དཀྱིལ་དུ་དུར་ཁྲོད་ན་རྒྱུ་བའི་ཡི་དགས་སུ་གྱུར་ནས་རྣམ་པ་དུ་མ་དེ་སྲིད་ཀྱིས་མི་གཙང་བའི་དྲི་རྣམས་མནོཾཔར་བྱེད་དོ། །དེ་དག་རྣམས་ཀྱི་སྣ་བུག་ན་ནི་རབ་ཏུ་འབར་བར་གྱུར་པའི་གྲོག་མ་རྣམས་ཀྱིས་ཀུན་ཏུ་གང་བར་
འགྱུར་ཏེ། ཡི་དགས་དེ་དག་རྣམས་ཡི་དགས་ཀྱི་སྐྱེ་གནས་སུ་སྐྱེས་པར་གྱུར་པ་རྣམས་ལ་ཡིན་ནོ། །དེ་བཞིན་དུ་ཡང་སྔོན་གྱི་སྐྱེ་གནས་སུ་སྐྱེས་པ་རྣམས་རྣམ་པ་སྣ་ཚོགས་པའི་བདེ་བའི་ཡོ་བྱད་ཀྱི་ཟས་དག་འདོད་པར་
<pb id="65.151b"/>གྱུར་པའི་མདོག་དང་། རོ་དང་། དྲི་དང་། བདེ་བའི་རེག་པ་རྣམས་ཕུན་སུམ་ཚོགས་པར་གྱུར་པ་ལས། ཡང་ཕྱིས་ཡི་དགས་ཀྱི་སྐྱེ་གནས་སུ་སྐྱེས་པ་རྣམས་ལ་མཐོ་བརྩམས་པ་ལས་ཀྱང་མཐོ་བརྩམས་པར་གྱུར་
པའི་ཤིན་དུ་ཡང་མི་གཙང་བར་གྱུར་པ་རོ་དང་དྲི་རྣམས་བླ་ལྷག་པར་དམན་པར་གྱུར་པ་ལ། གལ་ཏེ་ཤེད་ན་ལོ་བརྒྱ་ཕྲག་དུ་མའི་ཤིན་དུ་མི་གཙང་བའི་བཤང་བ་རྣམས་སོ། །ཡང་ན་ལུས་ཤིན་ཏུ་རིད་པར་གྱུར་པ་
ཉིད་ཀྱིས་རྟུག་པ་རྣམས་ཟ་བར་བྱེད་པ་དེ་བཞིན་ཏུ་མཆོད་རྟེན་གྱི་ལོགས་ལ་མཐོང་བར་གྱུར་ལ་ལུས་ལ་ཡང་མཆོག་ཏུ་འཇམ་པར་གྱུར་པ། མཆོག་ཏུ་སྲབ་པ། མ་བརྟགས་པ། རིན་པོ་ཆེ་དུ་མས་ཉེ་བར་མཛེས་
པར་གྱུར་པ། མཐོ་རིས་ཀྱི་རྗེས་སུ་འཐུན་པ་མཆོག་ཏུ་དགའ་བར་གྱུར་པའི་གོས་རྣམས་གྱོན་པར་གྱུར་པ་ན་ཡང་རླུང་གིས་བསྐྱོད་པ། མེ་ཏོག་སྣ་ཚོགས་པའི་ཀུ་སུ་མའི་དྲི་དང་ཡང་དག་པར་ལྡན་པ་རྣམས་ལ་ཉེ་བར་བསྟེན་
པར་བྱས་པའི་ལས་རྣམས་ཡོངས་སུ་ཟད་ནས། ཕྱིས་ཡང་ཡི་དགས་ཀྱི་འཇིག་རྟེན་དུ་སྐྱེས་པ་ན་ཤིན་ཏུ་ཡང་གཅེར་བུར་གྱུར་པས་ལངས་པའི་ལུས་ཤིན་ཏུ་མཐུག་ཅིང་རྩུབ་པ། སེར་པོའི་སྐྲས་ཀུན་དུ་བཀབ་པའི་
ལུས་ལ་སྲིན་བུ་བརྒྱ་སྟོང་གིས་བསྐོར་བར་གྱུར་པ་དང་བཅས་པས་གང་བར་གྱུར་པ་རྣམས་ཀྱིས་རབ་རབ་ཀྲུམ་ཀྲུམ་ཟ་བ་བྱེད་པས་སྣུམ་ཁུར་འདྲ་བར་ཟ་བར་བྱེད་པའི་ཡི་དགས་ཀྱི་འཇིག་རྟེན་དུ་སྐྱེས་པའི་བཀྲེས་པ་དང་། 
སྐོམ་པའི་བསྲེགས་པའི་ལུས་ཅན་རྣམས་ཉི་མ་རེ་རེ་ཞིང་ངུ་བ་མཆི་མ་འཛག་པས་ངུ་བར་བྱེད་པའི་བཞིན་གྱིས་དུས་རིང་དུ་རྣམ་པ་དུ་མར་ཤིན་ཏུ་རྩུབ་པའི་ཡི་དགས་ཀྱི་སྡུག་བསྔལ་རྣམས་ཉེ་བར་ལོངས་སྤྱོད་པ་ཡིན་ཏེ། 
བག་མེད་པས་བསླུས་ནས་ལྷའི་འགྲོ་བ་ནས་ཡོངས་སུ་ཉམས་པར་གྱུར་པས་ཡི་དགས་ཀྱི་སྲིད་པར་སོང་བ་ཡིན་ནོ། །གཞན་ཡང་མཆོད་རྟེན་གྱི་བརྩིག་ལོགས་ཀྱི་ཡུལ་ཕྱོགས་གཞན་ཞིག་ན་ཚོགས་པ་རྒྱུ་བ་ན་རྣམ་པར་རྒྱུ་
<pb id="65.152a"/>བའི་ལྷ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་འཆི་འཕོ་བར་གྱུར་པ་ན་དུད་འགྲོའི་སྐྱེ་གནས་པ་རྣམ་པ་དུ་མར་ཉེ་བར་སྐྱེ་བར་འགྱུར་བ་སྣ་ཚོགས་པའི་ཡུལ་དང་། ས་དང་། རིགས་རྣམས་དང་གནས་གསུམ་
དུ་འགྲོ་བ་ལ་འདི་ལྟ་སྟེ། ཆུ་ན་ནི་ཆུ་ལ་རྒྱུ་བ་རྣམས་ཕན་ཚུན་ཟ་བར་གྱུར་པ་ཤིན་དུ་འཇིགས་པར་གྱུར་པའི་གྲང་བ་དང་ཚ་བས་བྱས་པའི་ཤིན་དུ་རྩུབ་པར་གྱུར་པའི་གནས་སྐབས་རྣམས་ལ་ཉེ་བར་ལོངས་སྤྱོད་པར་གྱུར་པའོ། །
ཐང་ལ་ནི་ཐང་ལ་འགྲོ་བ་རྣམས་ཉི་མའི་འོད་ཀྱིས་བསྲེགས་པར་གྱུར་པས་ཡོངས་སུ་ཉམ་ཐག་པར་བྱེད་པའི་བཀྲེས་སྐོམ་གྱིས་ལུས་རྣམ་པར་བསྲེགས་པར་གྱུར་པ་རྣམས་ཕན་ཚུན་དུ་གསོད་ཅིང་འཆིང་བར་བྱེད་
པའི་འཇིགས་པ་རྣམས་ཀྱིས་འཇིགས་པར་གྱུར་པ། མཆོག་ཏུ་སྡུག་བསྔལ་བར་གྱུར་པ་རྣམ་པ་བརྒྱ་སྟོང་དུ་མའི་གནས་སྐབས་ཉེ་བར་ལོངས་སྤྱོད་པར་བྱེད་པ། མི་དགེ་བའི་ལས་རྣམས་ཀྱིས་ཡོངས་སུ་བསྐུལ་ནས་
རྣམ་པ་དེ་སྲིད་དུ་ནགས་དང་ཉེ་བའི་ནགས་རྣམས་ན་དུད་འགྲོ་རྣམས་ཉེ་བར་ལོངས་སྤྱོད་པར་བྱེད་པ་རྣམས་བརྗོད་པར་སླ་བ་ཡང་མ་ཡིན་ནོ། །དེ་བཞིན་དུ་ནམ་མཁའི་ལ་ཡང་ནམ་མཁའ་ལ་འགྲོ་བར་གྱུར་པའི་ཆེན་པོ་རྣམས་
དང་། ཤིན་དུ་ཕྲ་བ་རྣམས་དང་། ཚོགས་པར་གྱུར་པ་དང་། ཚོགས་པ་མ་ཡིན་པ་རྣམས་ཀྱི་ལུས་ཅན་གྱི་བྱ་རྣམས་ཕན་ཚུན་དུ་གནོད་པ་བྱ་བར་སེམས་པས་བསྐྱེད་པའི་ཤིན་ཏུ་སྡུག་བསྔལ་བར་གྱུར་པའི་མི་བཟད་པའི་གནས་
སྐབས་རྣམས་ལ་ཉེ་བར་ལོངས་སྤྱོད་དེ། ལྷ་བག་མེད་པས་ཡོངས་སུ་བསླུས་ནས་དུད་འགྲོར་སྐྱེས་པར་གྱུར་པ་རྣམས་ཡིན་ནོ། །དེ་བཞིན་དུ་གཞན་གང་དག་མངོན་པར་བག་མེད་པས་ཉེ་བར་བཅོམ་པ་རྣམས་ལས་ཁྱད་
པར་དུ་འཕགས་པ་དགེ་བའི་ལས་ཅན་དེ་དག་རྣམས་ནི་ལྷའི་འཇིག་རྟེན་ནས་རབ་ཏུ་ཤི་འཕོས་ནས་མི་རྣམས་ཀྱི་འཇིག་རྟེན་དུ་སྐྱེས་པར་གྱུར་ནས་ལེགས་པར་བྱས་པའི་ལས་རྣམས་ཟད་པས་ཇི་ལྟ་བའི་དགེ་བའི་ལས་རྣམས་
<pb id="65.152b"/>ལ་ལོངས་སྤྱོད་པར་བྱེད་དོ། །དགེ་བ་དང་མི་དགེ་བའི་ལས་རྣམས་ལ་ལོངས་སྤྱོད་པར་བྱེད་པས་མིའི་འཇིག་རྟེན་དུ་སྐྱེས་པ་ནི་ཐམས་ཅད་ཉིད་ཀྱང་ཡོངས་སུ་ཚལ་བའི་སྡུག་བསྔལ་དུ་བྱིང་བར་གྱུར་པ་དམན་པ་དང་། བར་མ་
དང་། ཁྱད་དུ་འཕགས་པ་རྣམས་འབྱོར་པ་ཇི་ལྟ་བ་བཞིན་དུ་ཡུལ་དང་དུས་རྣམས་སུ་ཆོས་སྒྲུབ་པ་དང་རྗེས་སུ་འཐུན་པར་གྱུར་པའི་འཕེལ་བ་དང་འགྲིབ་པ་རྣམས་མཆོད་རྟེན་གྱི་བརྩིག་ལོགས་ལ་གསལ་བར་མཐོང་བར་
གྱུར་ཏོ། །དེ་ལ་གལ་ཏེ་ཤེད་ན་ལེགས་པར་བྱས་པའི་ལས་དེ་དག་རྣམས་བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་པའི་བསྙེན་གནས་འཕགས་པའི་ལམ་ཡན་ལག་བརྒྱད་ཀྱི་ལས་བྱས་པར་གྱུར་པ་མ་ཆད་པ། 
མ་གོལ་བ། མ་ཟགས་པ་དང་། བརྟན་པ་དང་། སེམས་ཀྱིས་ཤིན་དུ་ལེགས་པར་སྦྱངས་པའི་ལས་དེ་དག་རྣམས་སམ། གཞན་ཡང་ལས་རྣམ་པ་གསུམ་མཆོག་ཏུ་ཕལ་ཆེ་བའི་ལེགས་པར་བྱས་པའི་ལས་ཀྱིས་
འཕངས་པ་ངེས་པར་འདོད་པའི་རྣམ་པར་སྨིན་པ་དཀོན་མཆོག་གསུམ་ལ་སྐྱབས་སུ་འགྲོ་བས་འཕངས་པར་གྱུར་པ་འམ། སེམས་ཅན་རྣམས་ལ་ཡང་མི་འཇིགས་པའི་སྦྱིན་པ་དང་ཆོས་ཀྱི་སྦྱིན་པ་དག་གིས་
འཕངས་པར་གྱུར་པ་འམ། གཞན་ཡང་དེ་དག་དང་རྗེས་སུ་འཐུན་པར་གྱུར་པ་རྣམས་ཀྱང་རུང་སྟེ། རྣམ་པ་འདི་ལྟ་བུ་དག་གིས་ལེགས་པར་བྱས་པ་ཤིན་དུ་རྣམ་པར་དག་པའི་སེམས་ཀྱིས་བསྒོམས་པར་གྱུར་པའི་ཡིད་
རབ་ཏུ་དང་བས་འཕངས་པར་གྱུར་པས་སམ། ལས་དེ་དག་རྣམས་ཀྱིས་ཀྱང་གཅིག་ཏུ་རབ་ཏུ་དང་བའི་ཡིད་ཀྱིས་ཕ་དང་མ་དག་ལ་འམ། སྦྱིན་པ་དང་། ཚུལ་ཁྲིམས་དང་། ཤེས་རབ་རྣམས་ལ་ལེགས་པར། སྤྱད་ཅིང་ལེགས་
པར་བྱས་པའི་ལས་རྣམས་སམ། དེ་ཡང་ན་ནད་པ་དང་། མགོན་མེད་པ་དང་། དབུལ་བ་རྣམས་དང་། ནད་ཀྱིས་ཉེ་བར་གཙེས་པ་རྣམས་ལ་སྨན་པ་དང་། སྨན་དང་། གཡོག་བྱེད་པ་དང་བྲལ་བ་རྣམས་ལ་དུས་ཡུན་རིང་
<pb id="65.153a"/>དུ་ནད་ཀྱི་རྐྱེན་སྨན་དག་བྱིན་པས་འཕངས་པར་གྱུར་པ་འམ། ཡང་ན་དེས་སྲོག་གཅོད་པ་དང་། མ་བྱིན་པར་ལེན་པ་དང་། འདོད་པ་ལ་ལོག་པར་སྤྱོད་པ་དང་། ཆང་འཐུང་བ་ལ་སོགས་པ་རྣམས་རྣམ་
པར་སྤངས་པས་སམ། ཡང་ན་དེས་གཡང་ས་དང་དོང་རྣམས་ལས་འགྲོག་དགོན་པ་རྣམས་སུ་རྫིང་བུ་དང་ཆུ་མིག་རྣམས་རབ་ཏུ་སྦྱིན་པའི་དགེ་བའི་ལས་ཀྱིས་འཕངས་པས་སམ། ཡང་ན་དེས་དཀོན་མཆོག་གསུམ་མཆོད་
པ་དང་། ཕྱག་འཚལ་བ་ཐལ་མོ་སྦྱོར་བའི་ལས་ལེགས་པར་བྱས་པས་སམ། རྒྱ་ཆེན་པོར་འབར་བ་དང་། རྐང་དྲུག་གི་འཇིགས་པ་ཆེན་པོ་དང་བཅས་པ་དགོན་པ་རྣམས་དང་། གསོད་པར་གྱུར་པ་དང་། མཚོན་ཆའི་འཇིགས་
པས་འཇིགས་པར་གྱུར་པ་རྣམས་ལ་རབ་ཏུ་མི་འཇིགས་པ་བྱིན་པས་སམ། ཡང་ན་དེས་རང་སངས་རྒྱས་རྣམས་དང་དགྲ་བཅོམ་པ་རྣམས་ལ་གནས་མལ་དང་། ནད་ཀྱི་རྐྱེན་སྨན་དང་། ཉེ་བར་མཁོ་བ་རྣམས་བྱིན་པས་
སམ། དེས་ཡང་ན་བུ་དང་བུ་མོ་རྣམས་ཡང་དག་པའི་བདེ་བས་ཡོངས་སུ་བསྐྱངས་པར་གྱུར་པས་སམ། མུ་གེའི་འཇིགས་པས་གཟིར་བའི་ཚོགས་རྣམས་ལ་ཡང་སྟེ། མཆོག་ཏུ་དགའ་བར་གྱུར་པ་མྱ་ངན་ལས་འདས་པ་
མཐར་ཐུག་པར་བྱེད་པའི་ལས་དེ་དག་རྣམས་ནི་ཇི་ལྟར་བསྔོས་པའི་འབྲས་བུ་རྣམས་འབྱུང་བར་འགྱུར་ཏེ། ཇི་སྲིད་དུ་བྱང་ཆུབ་ཀྱི་བར་དུ་ཡང་འགྱུར་ན་ལྷའི་སྐྱེ་གནས་རྣམས་སུ་ལྟ་སྨོས་ཀྱང་ཅི་དགོས། དེ་གལ་ཏེ་ལྷ་རྣམས་ཉིད་
དུ་སྐྱེ་བར་གྱུར་ན། དེ་ཡང་ལྷའི་སྐྱེ་གནས་ལས་ཉམས་ནས་སྐྱེ་གནས་འདིར་ཡང་སྐྱེ་བར་མཐོང་ངོ་། །དེ་ལྟར་སོང་བའི་ལྷ་དེ་དག་རྣམས་ཀྱིས་རྣམ་པ་སྣ་ཚོགས་པའི་ལས་ཀྱི་དྲ་བར་རྒྱུ་དུ་མ་སྣ་ཚོགས་པའི་ཐག་པས་
སྟེང་དུ་བཅིངས་པར་གྱུར་པ། སེམས་ཅན་དུ་མ་ཉེ་བར་བསྡུས་པའི་འཁོར་བར་སེམས་ཀྱི་འཁོར་ལོ་དེས་སེམས་ཅན་རྣམས་ངེས་པར་མནན་ཅིང་ཉེ་བར་སྦྲེལ་བར་གྱུར་པ་རྣམས་ཇི་ལྟ་བ་བཞིན་དུ་མཐོང་ངོ་། །དེ་ནས་འཐབ་
<pb id="65.153b"/>བྲལ་བའི་ལྷ་རྣམས་དང་། རྒྱལ་ཆེན་རིས་བཞི་པའི་དེ་དག་རྣམས་ཀྱི་ལྷ་རྣམས་འཆི་འཕོ་བ་དང་སྐྱེ་བའི་རང་བཞིན་གྱི་སྡུག་བསྔལ་ཆེན་པོ་རྣམ་པ་དུ་མར་གྱུར་པ་དེ་དག་རྣམས་མཐོང་སྟེ། གང་བཅོམ་ལྡན་འདས་གསེར་ཐུབ་དེས་
སྤྲུལ་པ་རྣམས་མངོན་པར་མཐོང་བར་གྱུར་ནས་སུམ་བཅུ་རྩ་གསུམ་པའི་ལྷ་རྣམས་ཀྱང་དེ་བཞིན་དུ་ལྟ་བར་བྱེད་དེ། དེ་ལ་ཅི་འདིར་ཡང་རྒྱལ་ཆེན་བཞིའི་རིས་ཀྱི་སྡུག་བསྔལ་འདི་དག་རྣམས་ཇི་ལྟ་བ་ཁོ་ནར་མཆོད་རྟེན་གྱི་ལོགས་
ལ་མཐོང་བ་ཡིན་ལ། དེ་ཁོ་ན་བཞིན་དུ་སུམ་བཅུ་རྩ་གསུམ་པ་རྣམས་ཀྱི་ཡང་ཡིན་ནོ། །དེ་ནས་རབ་ཏུ་བལྟ་བར་བྱ་བའི་དོན་དུ་ལྷ་དེ་དག་རྣམས་ཡུལ་ཕྱོགས་གཞན་དུ་ཉེ་བར་འགྲོ་བར་བྱེད་དོ། །དེ་ནས་བཅོམ་ལྡན་འདས་དེ་ཉིད་
ཀྱིས་ཡང་དག་པ་ཇི་ལྟ་བར་འཁོར་བའི་ཉོན་མོངས་པ་དང་། ལས་དང་སྐྱེ་བ་རྒྱ་ཆེ་བར་བརྒྱུད་མར་སྦྲེལ་བ་རྣམས་མཐོང་བར་གྱུར་པ་ལ་ལོངས་སྤྱོད་རྣམས་གཞན་འཕྲུལ་དབང་བྱེད་པ་རྣམས་དང་། སུམ་བཅུ་རྩ་གསུམ་པའི་ལྷ་
རྣམས་ནི་ཇི་ལྟར་པད་མ་རྣམས་ལ་ཉེ་བར་ལོངས་སྤྱོད་པར་བྱེད་པ། རང་གི་ལས་ལ་རྣམ་པར་སྤྱད་པ། དགེ་བ་དང་། མི་དགེ་བའི་ལས་རྣམས་ལ་ཉེ་བར་ལོངས་སྤྱོད་པར་བྱེད་དོ། །དེ་དག་རྣམས་ཇི་ལྟར་ལས་ལ་སྤྱོད་པ་
ཡང་བདེ་བ་དང་བདེ་བ་མ་ཡིན་པ་རྣམས་ཀྱི་སྐལ་བ་ཅན་དུ་འགྱུར་ཏེ། དམྱལ་བ་དང་། ཡི་དགས་དང་། དུད་འགྲོ་དང་། ལྷ་དང་། མི་རྣམས་ཀྱི་སྐྱེ་གནས་རྣམས་སུ་ལས་ཀྱི་ཞགས་པས་ཀུན་ནས་བཅིངས་ནས་སོ་སོ་ཐ་དད་པ་
དུ་མར་རྣམ་པར་རྒྱུ་བ་ཡིན་ལ་སུམ་བཅུ་རྩ་གསུམ་པའི་ལྷ་རྣམས་ཀྱང་ལས་ཀྱི་རླུང་གིས་བསྐྱོད་ནས་འཁོར་བ་ན་ཀུན་དུ་འཁྱམ་པ་ཡིན་པའི་ཕྱིར་དང་། གང་ན་སྐྱེ་གནས་གསུམ་པ་རྣམས་ན་དམྱལ་བའི་ལས་ཀྱི་འབྲས་བུ་
ལ་ཡོངས་སུ་ལོངས་མ་སྤྱད་པར་གྱུར་པ་ནི་འགའ་ཞིག་ཀྱང་ཡོད་པ་མ་ཡིན་ན་དེ་དག་རྣམས་འགྲོ་བ་ལྔར་འགྲོ་བར་འགྱུར་བ་རྣམས་མཐོང་བ་ལ་ལྟ་སྨོས་ཀྱང་ཅི་དགོས། ལེགས་པར་བྱས་པའི་ལས་ཀྱི་ཞགས་པས་སྦྲེལ་
<pb id="65.154a"/>དུ་ཟིན་ཀྱང་། དེ་དག་རྣམས་ཡང་སོས་དང་། ཐིག་ནག་དང་། བསྡུས་འཇོམས་དང་། ངུ་འབོད་དང་། ཚ་བ་ལ་སོགས་པའི་མནར་མེད་པ་མ་གཏོགས་པའི་དམྱལ་བ་ཆེན་པོ་བདུན་པོ་རྣམས་སུ་སྐྱེ་བར་འགྱུར་རོ། །
མནར་མེད་པའི་ལས་རྣམས་གང་ཡིན་པའི་རྒྱུ་རྣམས་ལྷ་རྣམས་ལ་མེད་པའི་རྒྱུ་འདིའི་ཕྱིར་ན་ལྷ་རྣམས་མནར་མེད་པ་པར་འགྱུར་བ་ནི་མ་ཡིན་ནོ། །དམྱལ་བ་བདུན་པོ་རྣམས་སུ་ནི་སྐྱེ་བར་འགྱུར་བ་ཡང་ཡིན་ནོ། །སུམ་བཅུ་
རྩ་གསུམ་པའི་ལྷ་རྣམས་ཡང་སོས་དེར་སྐྱེ་བར་མི་འགྱུར་བ་ཡང་མ་ཡིན་ཏེ། ལན་གྲངས་གཞན་ལ་མྱོང་བར་འགྱུར་བའི་སྲོག་གཅོད་པའི་ལས་རྣམས་ཀྱིས་སམ། ལྷ་དང་ལྷ་མ་ཡིན་རྣམས་ཀྱི་འཁྲུག་པས་གསོད་པའི་ལས་
ཀྱིས་ཀྱང་རུང་སྟེ། ཡུལ་གྱི་ལས་ཀྱི་ས་རྣམས་ལ་གནས་པའི་ལྷ་རྣམས་ཐམས་ཅད་ལ་ཡང་སྲོག་གཅོད་པ་དང་མ་བྱིན་པར་ལེན་པ་ཡོད་ལ། རྒྱལ་ཆེན་བཞིའི་རིས་ཀྱི་ལྷ་རྣམས་དང་། སུམ་བཅུ་རྩ་གསུམ་པ་རྣམས་ལ་ནི་ཤིན་ཏུ་
ཕལ་ཆེ་བ་ཡིན་ལ། དེ་བཞིན་དུ་ལྷ་རྣམས་ཀྱི་གནས་གཞན་བཞི་པོ་གཞན་རྣམས་ན་ཡང་ཡིན་ནོ། །དེ་ལ་སུམ་བཅུ་རྩ་གསུམ་པ་རྣམས་ཀྱི་ལས་ཀྱི་འགྲོས་ཕྲ་མོ་འདི་དག་རྣམས་ཡང་འཐབ་བྲལ་བ་རྣམས་ཀྱིས་ཤེས་པར་བྱེད་ལ། 
སུམ་བཅུ་རྩ་གསུམ་པ་རྣམས་ཀྱི་འཆི་འཕོ་བ་དང་སྐྱེ་བས་བྱས་པའི་ལས་ཀྱི་འབྲས་བུ་རྣམས་ཡུལ་ཕྱོགས་འདིར་ཚོགས་པ་རྒྱུ་བ་ན་སྤྱོད་པའི་ལྷ་རྣམས་ཀྱིས་མཐོང་ངོ་། །དགའ་བའི་ཚལ་དང་། ཡོངས་འདུ་དང་། རྩུབ་འགྱུར་དང་། 
ཤིང་རྟ་སྣ་ཚོགས་རྣམས་སུ་ཁང་བུར་རྩེད་མོ་རྩེ་བ་ལ་ཆེད་ཆེར་བྱེད་པར་འགྱུར་ཞིང་ཡུལ་རྣམས་ལ་ཡོངས་སུ་ལོངས་སྤྱོད་པས་ངོམས་པ་མེད་པ་རྣམས་ལེགས་པར་བྱས་པའི་ལས་ཟད་ནས་མེའི་ཞགས་པས་ངེས་པར་བཅིངས་
ནས་དམྱལ་བ་རྣམས་སུ་ལྟུང་ངོ་། །རྒྱུ་གང་དག་གིས་རྒྱལ་ཆེན་རིས་བཞི་པ་རྣམས་ལ་འགྱུར་བའི་ཟུག་ཟེར་དེ་དག་རྣམས་བཅུ་འགྱུར་གྱིས་སུམ་བཅུ་རྩ་གསུམ་པ་རྣམས་འགྱུར་རོ། །རྒྱུ་གང་གིས་ཞེ་ན། འདི་ལྟ་སྟེ། 
<pb id="65.154b"/>ཁ་ན་མ་ཐོ་བ་གང་དང་ལྡན་པས་ལྷ་ཡུལ་གྱི་བདེ་བ་རྣམས་ཕལ་ཆེ་བར་འགྱུར་བ་དེ་སྲིད་དུ་འབྲལ་བའི་སྡུག་བསྔལ་ཆེན་པོ་ཤིན་དུ་མི་བཟད་པར་འགྱུར་རོ། །ལས་རྣམས་ནི་དཔག་ཏུ་མེད་པའི་ཕྱིར་དང་། ཤིན་དུ་ཡང་རྣམ་པ་
སྣ་ཚོགས་པའི་ཕྱིར་རོ། །ཇི་ལྟར་ལུས་འདི་ཉིད་ཀྱི་མིག་ལ་སོགས་པའི་གནས་གང་དག་ཡིན་པ་རྣམས་ཤིན་དུ་གཞོན་ཤ་དང་ལྡན་པར་གྱུར་པ་རྣམས་ནི་ཆེས་གཞོན་ཤ་དང་ལྡན་པའི་ཕྱིར་ན་གཟེར་ཟུག་ཆེས་དེ་དག་རྣམས་ལ་
ལྷག་པར་འགྱུར་རོ། །དེ་བཞིན་དུ་རྒྱལ་ཆེན་བཞིའི་རིས་ཀྱི་ལྷ་རྣམས་ཀྱི་ཁྱད་པར་གྱིས་སུམ་བཅུ་རྩ་གསུམ་པ་རྣམས་ཆེས་ལྷག་པར་སྐྱེད་པ་ཡིན་ཞིང་དེ་དག་རྣམས་ཡུལ་དེ་ཡོངས་སུ་བཏང་བས་བྱས་པའི་ཡིད་མི་བདེ་
བ་རྣམས་ཀྱང་ཆེས་ལྷག་པར་འགྱུར་རོ། །ཡིད་དང་ལྷན་ཅིག་ཏུ་སྡུག་བསྔལ་བར་འགྱུར་རོ། །དེ་ལ་གཉིས་པོ་འདི་དག་ལ་ནི་དཔེ་མེད་པ་ཡིན་ཏེ། བདེ་བ་དང་། སྡུག་བསྔལ་དག་གོ། །ལྷ་རྣམས་ཀྱི་བདེ་བ་དང་། དམྱལ་
བ་པ་རྣམས་ཀྱི་སྡུག་བསྔལ་ལོ། །དེ་དེ་ལྟར་ལས་ཀྱི་ཞགས་པས་མནར་བས་མནར་བར་གྱུར་ནས་རབ་ཏུ་ལྟུང་བར་གྱུར་པས་རབ་ཏུ་ལྟུང་བ་རྣམས་རྣམ་པ་དུ་མར་ཤིན་དུ་མི་བཟད་པའི་ལྷང་ཀྱོག་གི་སྡུག་བསྔལ་རྣམས་ཁྱེར་
བར་བྱེད་པ་མཆོད་རྟེན་གྱི་བརྩིག་ལོགས་ལ་མཐོང་ངོ་། །དེ་ནས་ལྷ་དེ་དག་རྣམས་ཀྱིས་སུམ་བཅུ་རྩ་གསུམ་པ་དེ་དག་རྣམས་རབ་ཏུ་ལྷུང་བར་གྱུར་ཅིང་རྣམ་པར་བཅོམ་པ་རྣམས་མཐོང་བས་མཆོག་ཏུ་ཡིད་ཟུག་ཟེར་
དང་ལྡན་པར་འགྱུར་རོ། །གཞན་ཡང་སུམ་བཅུ་རྩ་གསུམ་པ་དེ་དག་ཉིད་ཡུལ་ཕྱོགས་གཞན་ཞིག་ན་ཡི་དགས་ཀྱི་སྐྱེ་གནས་སུ་སྐྱེ་བར་འགྱུར་བ་རྣམས་མཐོང་བར་འགྱུར་ཏེ། དགའ་ཚལ་དང་། རྩུབ་འགྱུར་དང་། 
ཤིང་རྟ་སྣ་ཚོགས་དང་། ཡོངས་འདུ་སྟེ། དེ་དག་རྣམས་སུ་ཁྱོགས་གང་དག་སྟེན་པར་བྱེད་པ་ལྷ་རྫས་ཀྱི་བདུད་རྩིས་ཚིམ་པར་བྱེད་པ། མཆོག་ཏུ་སྐྱིད་པར་གྱུར་ནས་ཕྱིས་ཡང་དེ་ལྟར་བཤང་བ་དང་། མི་རོ་མི་
<pb id="65.155a"/>གཙང་བ་རྣམས་དང་། སྲིན་བུའི་རིགས་རྣམས་ཀྱིས་ཉམས་པར་གྱུར་པ་ཡིད་ཀྱིས་བསམ་དུ་མེད་པའི་སྡུག་བསྔལ་གྱི་མཆོག་རྣམས་དང་ལྡན་པས་ལུས་ལ་ཁྱབ་པར་གྱུར་པ་དེ་ལྟ་བུ་རྣམས་མཐོང་
ངོ་། །ཚོགས་པ་རྒྱུ་བའི་ས་དག་ན་རྣམ་པར་རྒྱུ་བའི་ལྷ་རྣམས་ཀྱིས་སུམ་བཅུ་རྩ་གསུམ་པ་རྣམས་ཀྱི་ལོག་པར་ལྟུང་བའི་གནས་སྐབས་སུ་གྱུར་པའི་ཡི་དགས་ཀྱི་སྐྱེ་གནས་དེ་དག་རྣམས་ལ་ཀུན་དུ་བལྟས་ནས་དུད་འགྲོའི་འགྲོ་
བ་རྣམས་ལ་ཀུན་ཏུ་ལྟ་བར་བྱེད་དོ། །སུམ་བཅུ་རྩ་གསུམ་པའི་ལྷ་རྣམས་ལྷུང་བར་གྱུར་ནས་རྒྱ་མཚོ་ཆེན་པོར་ཉ་རྣམས་དང་། ཆུ་སྲིན་དང་། མུ་ཏིག་དང་། སི་སུ་མཱ་ར་དང་། ཆུ་སྲིན་ན་ཀྲ་ལ་སོགས་པར་ཉེ་བར་སྐྱེ་བར་འགྱུར་བ་ན་
ཕན་ཚུན་དུ་གསོད་པས་བྱས་པའི་ཀུན་ཏུ་བྲེད་པར་འགྱུར་བ། བཀྲེས་པ་དང་སྐོམ་པས་ལུས་ཤིན་དུ་བསྲེགས་པ། ཟུག་རྔུའི་མཆོག་རྣམ་པ་དུ་མ་ཀུན་ནས་འབབ་པར་འགྱུར་རོ། །དེ་བཞིན་དུ་ནམ་མཁའ་ལ་དུད་འགྲོའི་
འགྲོ་བ་གྲངས་མེད་པ་བྱ་ལ་སོགས་པ་ཕན་ཚུན་དུ་གནོད་པར་བྱེད་པས་བརྒྱལ་བར་གྱུར་པ། གསོད་པའི་མཐར་ཐུག་པའི་འཇིགས་པའི་གནས་སྐབས་རྣམས་སུ་གྱུར་པ་རྣམས་ཉམས་སུ་མྱོང་བར་བྱེད་དོ། །དེ་བཞིན་
དུ་གང་འགའ་ཞིག་ཤིན་དུ་ལེགས་པར་བྱས་པའི་ལས་དེས་ཀྱང་གྲོལ་བར་འགྱུར་བ་སྔར་བཞིན་ཏེ། རྒྱལ་ཆེན་རིས་བཞིའི་ལྷ་རྣམས་ཇི་ལྟ་བ་དེ་ཁོ་ན་བཞིན་དུའོ། །གལ་ཏེ་མི་རྣམས་སུ་སྐྱེ་བར་གྱུར་ན་ཡང་དེ་དག་རྣམས་ཀྱི་
གཞན་ལ་མྱོང་བར་གྱུར་པའི་ལས་རྣལ་མ་རྣམས་ཡིན་གྱི་སྔ་ན་མེད་པ་ནི་མ་ཡིན་ནོ། །རིགས་འཐུན་པར་སྐྱེ་བར་འགྱུར་བས་བྱས་པ་དང་། སྐྱེ་བ་དང་། རབ་ཏུ་འབྲེལ་བའི་འཆི་བས་བྱས་པ་རྣམས་དང་། ལྷ་རྣམས་
འཆི་འཕོ་བའི་དུས་ཀྱི་འབྲལ་བའི་སྡུག་བསྔལ་རྣམ་པ་དུ་མར་གྱུར་པ་གང་དག་ཡིན་པ་དེ་སྲིད་པ་དེ་དག་རྣམས་ཉིད་ཀྱང་བརྗོད་པར་སླ་བ་ཡང་མ་ཡིན་ན་གང་ཡང་མངལ་གྱི་སྡུག་བསྔལ་ཉེ་བར་སྤྱོད་པ་རྣམས་ལྟ་ཅི་སྨོས། 
<pb id="65.155b"/>མིའི་འཇིག་རྟེན་དུ་སྐྱེས་པ་རྣམས་ལ་ཡང་གང་དག་བྱིས་པར་གྱུར་པ་ནས་རྟག་ཏུ་སྡུག་བསྔལ་བར་འགྱུར་ཏེ། གོག་པར་བྱེད་པ་དང་། སྨིན་པ་དང་། ཀུན་དུ་འགྲོ་བ་དང་། མ་རིག་པར་གྱུར་པ། རྩོད་པ་བྱེད་པ། དོན་དང་དོན་མ་ཡིན་
པ་ལ་རྣམ་པར་ཞེན་པ་དང་། ངུ་བ་ལ་སོགས་པའི་སྡུག་བསྔལ་རྣམས་ཡིན་ནོ། །དེ་དག་གི་ཡན་ལག་སོ་སོར་གྱིས་པ་རྣམས་ནི་བརྗོད་པར་སླ་བ་ཡང་མ་ཡིན་ནོ། །དེ་ལྟར་གཟུགས་བརྙན་ལྟ་བུར་གྱུར་པ་དེ་དག་རྣམས་
ཐམས་ཅད་ཉིད་ཀྱང་ཚོགས་པ་རྒྱུ་བའི་སར་སྐྱེས་པའི་འཐབ་བྲལ་གྱི་ལྷ་དེ་རྣམས་ཀྱི་མཆོད་རྟེན་གྱི་ལོགས་ལ་རབ་ཏུ་མཐོང་ངོ་། །རྣམ་པ་དུ་མ་རྣམས་སུ་ཤིན་དུ་སྡུག་བསྔལ་ཞིང་ཤིན་དུ་རྣམ་པ་སྣ་ཚོགས་པར་གྱུར་པའི་
འཁོར་བའི་གར་མཁན་རྣམས་དེས་མཐོང་བར་གྱུར་ཅིང་རྣམ་པ་སྣ་ཚོགས་པ་ཆེས་ངོ་མཚར་བར་གྱུར་པ་རྣམས་མངོན་པར་མཐོང་ནས་ལྷ་དེ་དག་རྣམས་ཤིན་དུ་ཡིད་བྱུང་བར་འགྱུར་ཏེ། མི་རྣམས་ནི་འགྲོ་བ་གཞན་དག་
ཏུ་འགྱུར་བ་ལ་འདི་ལྟ་སྟེ། ལྷའི་འགྲོ་བར་རོ། །ལྷ་རྣམས་ཀྱང་མིའི་འགྲོ་བ་རྣམས་སུའོ། །དེ་ལ་གང་དག་བདེ་འགྲོར་སྐྱེས་པ་རྣམས་ཀྱི་གནས་སྐབས་ཀྱང་འདི་འདྲ་བར་འགྱུར་ན། ཅི་ཡང་ལས་ཀྱིས་མནར་
ནས་ངན་སོང་དུ་སོང་བར་གྱུར་པ་རྣམས་ཀྱི་གནས་སྐབས་ཅི་འདྲ་བར་འགྱུར། གཞན་ཡང་ཚོགས་པ་རྒྱུ་བའི་སར་སྐྱེས་པའི་འཐབ་བྲལ་བའི་ལྷ་དེ་དག་རྣམས་ཀྱིས་བརྩིག་པའི་ལོགས་དེ་དག་ཉིད་ལ་ལས་རྣམས་མཐོང་
བར་གྱུར་པ་ནི་ཆོས་བཟངས་ན་གནས་པའི་ལྷ་རྣམས་འཆི་འཕོ་བར་འགྱུར་བ་སྟེ། ཇི་ལྟ་བར་ལས་ཀྱི་དབང་གིས་འགྲོ་བ་རྣམས་འགྲོ་བ་ལྔར་སྐྱེ་བར་འགྱུར་བའོ། །འཆི་འཕོ་བར་འགྱུར་བའི་ལྷ་དེ་དག་རྣམས་ཀྱིས་གལ་
ཏེ་ཤེད་ན་གང་དག་ཏུ་གང་ཞིག་བྱས་པའི་ལས་རྣམས་ཀྱི་རྐྱེན་ཀྱིས་འགྱུར་བ་རྣམས་སྔར་བཤད་པ་བཞིན་ནོ། །གལ་ཏེ་ལྷ་རྣམས་ཉིད་ལས་ཤི་འཕོས་ནས་ལྷ་རྣམས་ཉིད་དུ་སྐྱེས་ན། དེ་ན་གནས་པ་ཉིད་ན་སྡུག་
<pb id="65.156a"/>བསྔལ་ཡིན་ནོ། །འདི་ལྟ་སྟེ། འཆི་འཕོ་བ་དང་སྐྱེ་བས་བྱས་པ་རྣམས་དང་། རྣམ་པར་བྲལ་བར་བྱས་པ་རྣམས་དང་། འཆི་འཕོ་བའི་འཇིགས་པས་རྣམས་ཀྱང་སྟེ། འཆི་བས་བྱས་པའི་སྡུག་བསྔལ་རྣམས་
ནི་ཆེ་བ་དང་། རྣམ་པ་ཡང་མང་བ་ཡིན་ནོ། །དེ་དག་རྣམས་བཞིན་དུ་འཆི་འཕོ་བའི་འཇིགས་པ་རྣམ་པ་དུ་མ་རྣམས་དང་། འཆི་འཕོ་བ་རྣམས་ཀྱང་ཡང་དག་པར་མངོན་པར་མཐོང་ནས་གཞན་ཡང་ཡུལ་ཕྱོགས་གཞན་རྣམས་
སུ་ཀུན་ཏུ་ལྟ་བར་བྱེད་དོ། །ཇི་སྲིད་དུ་བརྩིག་པ་དེ་ཉིད་ཀྱི་ལོགས་ལ་བརྒྱ་བྱིན་འཆི་འཕོ་བར་གྱུར་པ་ལྷ་རྫས་ཀྱི་ཕྲེང་བ་མཆོག་དང་ལྡན་པ་འོད་འབར་བར་གྱུར་པའི་རྣ་རྒྱན་བཅུག་པ། འདོད་པ་ལྔའི་ཕུན་སུམ་ཚོགས་པ་
དཔེ་མེད་པར་གྱུར་པའི་བདེ་བ་རྣམས་དང་རྣམ་པར་བྲལ་བར་གྱུར་པ། རང་གི་ལས་ཀྱིས་དབང་གིས་ཡང་འགྲོ་བར་འགྱུར་བ་བག་མེད་པ་ལ་ཞུགས་པར་གྱུར་པའི་དབང་གིས་ངན་སོང་གི་ས་རྣམས་ཁྱབ་པར་གྱུར་པར་
དམྱལ་བ་དང་། ཡི་དགས་དང་། དུད་འགྲོའི་སྐྱེ་གནས་རྣམས་སུ་ལྟུང་བར་གྱུར་པ་རྣམས་མཐོང་ངོ་། །རང་གིས་བྱས་པའི་ལས་ཀྱིས་ཏེ། དེ་ལ་དབང་པོའི་མིང་ནི་འདི་དག་རྣམས་ཡིན་ཏེ། དེ་ལ་སུམ་བཅུ་རྩ་
གསུམ་ན་གནས་པའི་དབང་པོ་རྣམས་འཆི་འཕོ་བའི་མིང་ནི་འདི་དག་རྣམས་ཡིན་ཏེ། འདི་ལྟར་འོད་དང་ལྡན་པ་ཞེས་བྱ་བའི་བརྒྱ་བྱིན་གྱིས་ལྷ་ཡུལ་གྱི་རྒྱལ་པོ་བྱས་ནས་རང་གི་ལས་ཀྱི་བསོད་ནམས་ཟད་པར་གྱུར་
ནས་རྒྱ་མཚོར་ཆུ་སྲིན་གྱི་སྐྱེ་གནས་སུ་སྐྱེས་སོ། །དེས་ཀྱང་མིར་གྱུར་པ་ན་བྱ་བར་གྱུར་ཏེ། སྲོག་ཆགས་མང་པོ་རྣམས་བསད་པར་གྱུར་པའི་ཕྱིར་དང་། སངས་རྒྱས་ལ་ཕྱག་ཀྱང་བྱས་པར་འགྱུར་རོ། །
དེ་ཕྱག་བྱས་པར་གྱུར་པ་དེའི་རྒྱུས་དེ་དབང་པོར་གྱུར་ཏོ། །དེ་ཟད་པའི་ཕྱི་ནས་ཡང་སྲོག་གཅོད་པའི་སྡིག་པའི་ལྷག་མ་རྣམས་ཀྱིས་སླར་ཡང་དུད་འགྲོར་སྐྱེས་སོ། །དབང་པོར་གྱུར་པ་ན་དེས་ལེགས་
<pb id="65.156b"/>པའི་ལས་བྱས་པ་ནད་པ་རྣམས་དང་། མགོན་མེད་པ་རྣམས་དང་། དགེ་སློང་དག་ལ་ཡང་བསོད་སྙོམས་རབ་ཏུ་དང་བའི་ཡིད་ཀྱིས་བྱིན་པ་དེའི་རྒྱུས་སུམ་བཅུ་རྩ་གསུམ་གྱི་དབང་པོར་གྱུར་ཏོ། །སླར་ཡང་དེ་ཟད་
ནས་ལན་གྲངས་གཞན་ལ་མྱོང་བར་འགྱུར་བའི་ལས་ཉེས་པར་བྱས་པས་ཀྲི་ཀ་ལཱ་ཤར་སྐྱེས་སོ། །དེས་སྐྱེ་བ་གཞན་གང་ཡང་རུང་བ་ཞིག་ཏུ་ལོག་པར་ལྟ་བས་ཉམས་པར་གྱུར་པས་ཀྲི་ཀ་ལཱ་ཤ་མཆོད་སྦྱིན་དུ་བསྲགས་
སོ། །དེ་རྒྱུ་དེ་དང་རྐྱེན་དེས་དམྱལ་བར་སྐྱེས་སོ། །དེའི་ལྷག་མ་རྣམས་ཀྱིས་སླར་ཡང་ཀྲི་ཀ་ལཱ་ཤའི་སྐྱེ་གནས་སུ་སྐྱེས་པར་གྱུར་ཏོ། །དེའི་རྗེས་ལ་ལྷ་རྫས་ཀྱི་ཡུལ་རྣམས་ལ་ཉེ་བར་ལོངས་སྤྱད་ནས། རབ་ཏུ་
གསལ་བ་ཞེས་བྱ་བའི་དབང་པོ་གཞན་འཆི་འཕོ་བར་གྱུར་ནས་རབ་ཏུ་ལྟུང་བར་འགྱུར་བ་མཐོང་བ་ལ་དེས་མ་དང་ཕ་དག་ནད་པར་གྱུར་པའི་གཡོག་བྱས་སོ། །རྒྱུ་དེས་དེ་སུམ་བཅུ་རྩ་གསུམ་གྱི་དབང་ཕྱུག་དང་
ལྡན་པའི་དབང་པོར་ལེགས་པར་སྐྱེས་སོ། །ཡང་ལས་དེ་ཟད་ནས་ཡི་དགས་སུ་སྐྱེས་སོ། །དེས་སྐྱེ་བ་གཞན་གང་ཡང་རུང་བ་དག་ཏུ་དགོན་པར་ཤིན་དུ་མི་རིགས་པ་ཆེན་པོས་འབྲུ་བཙེངས་ནས་བསླུས་པར་
གྱུར་པ་གང་ཡིན་པ་དང་། ཡིད་ཀྱིས་ཀྱང་སླར་ཡང་དེ་བཞིན་དུ་མུ་གེ་དྲག་པོ་བསམས་པར་གྱུར་ཏོ། །དེ་རྒྱུ་དེ་དག་རྣམས་ཀྱིས་དམྱལ་བ་ཐིག་ནག་ཏུ་སྐྱེས་སོ། །དེའི་ལྷག་མ་རྣམས་ཀྱིས་ཀྱང་ཡི་དགས་ཁབ་ཀྱི་
མགྲིན་པ་ལྟ་བུར་སྐྱེས་སོ། །གཞན་ཡང་འཐབ་བྲལ་གྱི་ལྷ་དེ་རྣམས་ཉིད་ཀྱིས་མཐོང་བར་གྱུར་པ་རྣམས་ལས་གཞན་པ་རྣམ་པ་དུ་མར་གྱུར་པའི་འཁོར་བའི་སྡུག་བསྔལ་རྣམ་པ་མང་པོ་རྣམས་ཤིན་དུ་ལེགས་པར་སྐྱེས་པའི་
ཡིད་མཐོང་བར་གྱུར་པ་ལས་ཇི་སྲིད་དུ་འཐུན་པར་བྱེད་པ་ཞེས་བྱ་བའི་བརྒྱ་བྱིན་མཐོ་རིས་ནས་འཆི་འཕོས་ནས་ཕག་མོའི་སྐྱེ་གནས་སུ་སྐྱེས་པར་གྱུར་པ་མཐོང་ངོ་། །དེའི་ལེགས་པར་བྱས་པའི་ལས་རྣམས་ཀྱང་མཐོང་སྟེ། 
<pb id="65.157a"/>གང་བརྒྱ་བྱིན་དུ་སྐྱེས་པར་གྱུར་པ་དེས་སྐྱེ་བ་གཞན་གང་དག་ཏུ་ཤིན་དུ་ང་རྒྱལ་ཅན་གྱི་བྲམ་ཟེ་ལོག་པར་ལྟ་བའི་མཆོག་གིས་ཉེ་བར་སྨྲས་པར་གྱུར་པ་ལ་འཐུན་པར་སྨྲས་ནས་ཟས་དང་སྨན་དག་བྱིན་ནོ། །སྲོག་གཅོད་པ་
ལས་ཀྱང་བསླབ་པའི་གཞི་བླངས་པར་གྱུར་ཏོ། །རྒྱུ་དེ་དག་དང་། རྐྱེན་དེ་དག་དང་། གཞི་དེ་དག་ལས་དེ་ལུས་ཞིག་པ་ན་མཐོ་རིས་བདེ་འགྲོ་སུམ་བཅུ་རྩ་གསུམ་པའི་འཇིག་རྟེན་དུ་སྐྱེས་སོ། །དེ་ལས་དེ་དག་རྣམས་ཡོངས་སུ་ཟད་ཅིང་
ཉམས་པར་གྱུར་ནས་ཕག་གི་མངལ་དུ་སྐྱེས་སོ། །དེའི་ལེགས་པར་བྱས་པའི་ལས་རྣམས་ནི་གང་དག་ཡིན་ཞིང་ལེགས་པར་བྱས་པའི་ལས་ཀྱིས་ཀྱང་དེར་སྐྱེས་པ་དང་། མིང་ཡང་ཅིར་བཏགས་ཞེ་ན། སུ་མ་ནྱུམ་ཞེས་བྱ་བའི་
དབང་པོ་དེས་སྐྱེ་བ་གཞན་གང་ཡང་རུང་བ་ཞིག་ལ་གཞན་གང་ཡང་རུང་བ་ཞིག་སེང་གེའི་ལག་ཏུ་སོང་ཞིང་སྲོག་ཐེ་ཙོམ་དུ་གྱུར་པ་ལ་སྙིང་རྗེའི་སྣོད་དུ་གྱུར་པའི་ཡིད་ཀྱིས་རབ་ཏུ་གྲོལ་བར་བྱས་ནས་དུས་ཕལ་པོ་ཆེར་ཟས་དང་སྐོམ་
རྣམས་ཀྱིས་ལེགས་པར་གསོས་པར་གྱུར་པ་དེ་རྒྱུ་དང་རྐྱེན་དེས་སུ་མ་ནྱུམ་ཞེས་བྱ་བའི་དབང་པོར་གྱུར་ཏོ། །དེ་ལས་ཀྱང་འཕོས་ནས་རབ་ཏུ་ཚ་བའི་དམྱལ་བར་སྐྱེས་སོ། །དེས་སྐྱེ་བ་གཞན་ཞིག་ལ་རྒྱལ་པོའི་ནང་དུ་སོང་བར་
གྱུར་པ་ན་བརྫུན་དུ་སྨྲས་པའི་རྒྱུ་དེ་དང་རྐྱེན་དེ་དག་རྣམས་ཀྱིས་དམྱལ་བར་སྐྱེས་སོ། །དེ་འཆི་འཕོས་པར་གྱུར་ནས་སྤྲུལ་པའི་བརྒྱ་བྱིན་ཞེས་བྱ་བ་དབང་པོ་གཞན་མཐོང་བར་གྱུར་ཏོ། །དེའི་ཡང་ལེགས་པར་བྱས་པའི་ལས་
རྣམས་ལ་ཀུན་དུ་ལྟ་བར་བྱེད་པ་ལ་ཤེས་རབ་ཅན་དེས་མི་ཉམ་པར་བྱས་ནས་མཆོད་སྦྱིན་གྱི་གནས་སུ་བླ་མ་རྣམས་ལ་སྦྱིན་པ་བྱིན་ནོ། །དེ་རྒྱུ་དེས་ཀཽ་ཤི་ཀ་ཞེས་བྱ་བའི་དབང་པོར་གྱུར་ཏོ། །གཞན་དུ་ཡང་འདིས་ལེགས་
པར་བྱས་པའི་ལས་རྣམས་མང་དུ་བྱས་ཏེ། དེ་ལས་དེ་དག་རྣམས་ཀྱི་རྐྱེན་གྱིས་དབང་པོ་འབྱུང་བར་འགྱུར་ཏེ་རིགས་གཉིས་པའི་དབང་པོའོ། །སླར་ཡང་བསྟན་པ་དེ་ཉིད་ལ་དབང་པོར་འབྱུང་བར་འགྱུར་ཏེ། བཅོམ་
<pb id="65.157b"/>ལྡན་འདས་ཤཱག་ཀྱ་ཐུབ་པའི་བསྟན་པའི་མཐུས་དེ་ངན་འགྲོ་རྣམས་སུ་འགྲོ་བར་འགྱུར་བར་མ་མཐོང་ངོ་། །ལྷ་ལས་འཆི་འཕོས་ནས་མིར་སྐྱེ་བར་འགྱུར་རོ། །འདི་ནི་ལན་བདུན་བསྐོར་བ་ཡིན་གྱི་དེའི་འགྲོ་བ་འདི་དག་ལས་མེད་
པ་ཡིན་པར་མཆོད་རྟེན་གྱི་ལོགས་དེ་ལ་འཐབ་བྲལ་གྱི་ལྷ་རྣམས་ཀྱིས་མཐོང་ངོ་། །དེ་ནས་དེ་དག་རྣམས་མཆོག་ཏུ་ངོ་མཚར་བ་སྐྱེས་པར་གྱུར་པ་ཡིན་ནོ། །བརྒྱ་བྱིན་དེ་དག་རྣམས་ཐམས་ཅད་ལྷག་མ་མ་ལུས་པའི་འགྲོ་བ་
མཆོད་རྟེན་འདིའི་བརྩིག་པ་ལ་མཐོང་བ་ལ་ཀཽ་ཤི་ཀ་གཅིག་པུའི་ངན་འགྲོ་མ་དམིགས་སོ། །འདིའི་རྒྱུ་ཅི་ཞིག་ཡིན་ན། དེ་ནས་འཐབ་བྲལ་གྱི་ལྷ་དེ་དག་རྣམས་ཐམས་ཅད་འཐབ་བྲལ་གྱི་བདག་པོ་མུ་སུ་ལུན་དྷ་དེ་ལ་ལྟའོ། །
ཇི་ལྟར་དབང་པོ་དེ་དག་རྣམས་ཐམས་ཅད་ལྷག་མ་མ་ལུས་པ་རྣམས་ཀྱི་ཡང་ངན་སོང་དུ་འགྲོ་བའི་འགྲོ་བ་གཞན་རྣམས་མཐོང་བ་ལ་ཀཽ་ཤི་ཀ་ལ་ནི་སྐྱེ་བ་བདུན་གྱི་མཐར་ཐུག་པར་མཐོང་ངོ་། །བརྒྱད་པ་ནི་ཡོངས་སུ་ཤེས་པ་མ་
ཡིན་ནོ། །དེ་ལ་འདིའི་རྒྱུ་ནི་ཅི་ཡིན། རྐྱེན་ནི་ཅི་ཞིག་ཡིན། གླེང་གཞི་ནི་གང་ཡིན། ད་ནས་ལྷ་དེ་རྣམས་ཀྱི་དྲུང་ནས་ཉེ་བར་ཐོས་པར་གྱུར་པ་དང་། འཐབ་བྲལ་གྱི་མངའ་བདག་དེས་འདི་སྐད་ཅེས་སྨྲས་སོ། །ཀཽ་ཤི་
ཀ་འདིའི་འགྲོ་བ་གང་འབྱུང་བར་འགྱུར་བ་དང་། རྒྱུ་འདི་དག་རྣམས་ཀྱིས་ཡིན་པ་དེ་དག་རྣམས་ཉོན་ཅིག་དང་། བདག་གིས་ཁྱེད་ཅག་རྣམས་ཐམས་ཅད་ལ་དེ་བཞིན་གཤེགས་པའི་མཆོད་རྟེན་རབ་ཏུ་བསྟན་པར་བྱ་ཞིང་
དམ་པའི་ཆོས་ཀྱང་བཤད་པར་བྱའོ། །རྒྱུ་གང་གིས་དེ་དག་ཐམས་ཅད་འབྱུང་བ་བག་མེད་པས་བག་མེད་པར་གནས་པས་ལྷ་རྫས་ཀྱི་འདོད་པས་ཀུན་དུ་རྨོངས་པས་དམ་པའི་ཆོས་ངོ་མཚར་བ་རྣམས་ཇི་ལྟ་བ་བཞིན་དུ་མི་
ཉན་ནོ། །དེས་ན་བདག་གིས་ཁྱེད་རྣམས་ཉིད་ལ་ཕན་པའི་དོན་དུ་དང་། བདག་ཉིད་མཆོད་རྟེན་ལ་འཇུག་པའི་རྒྱུ་མཚན་དུ་ཁེངས་པ་ལ་སོ་སོར་བརྟག་བྱར་བྱའོ། །ཀྱེ་བག་རེ་དང་ལམ་བྱེད། སྐྱེ་བ་སྐྱེས་པ་
<pb id="65.158a"/>དོན་མེད་པར་བསྐྱལ་བར་གྱུར་ཏ་རེ། ཕྱི་ནས་འགྱོད་པར་འགྱུར་བར་མ་བྱེད་ཅིག །འཆི་བའི་ཡུལ་དང་དུས་ཀུན་ནས་ཉེ་བར་གནས་པར་གྱུར་པའི་རྒྱུ་གཉིས་ཀྱི་དངོས་པོ་གཉིས་ཡིན་པར་བདག་གིས་ཐོས་ཏེ། 
རྒྱུ་གང་གིས་ཀཽ་ཤི་ཀ་འདི་རིགས་གཉིས་པར་སྐྱེ་བར་འགྱུར་བ་རབ་ཏུ་མཐོང་བ་དང་། འདི་ལ་ལོག་པར་ལྟུང་བ་ཡང་འབྱུང་བར་མི་འགྱུར་བ་དང་། མཆོད་རྟེན་གྱི་ལོགས་ལ་སྐྱེ་བ་བརྒྱད་པ་ཡང་མ་མཐོང་བ་ནི་ཀཽ་ཤི་ཀ་འདི་
སྔོན་བག་མེད་པས་བག་མེད་པར་རྒྱུ་བར་གྱུར་པའི་བག་མེད་པས་རྒྱུ་བའི་ཕྱིར་ན་སྐྱེ་བ་ཐམས་ཅད་འདས་པར་གྱུར་ནས། ལེགས་པར་བྱས་པའི་ལས་རྣམས་ཟད་པ་གོ་བར་བྱེད་པའི་འཆི་འཕོ་བའི་རྟགས་རྣམས་འདི་
ལ་ཉེ་བར་བྱུང་ནས་གནས་པ་ན། ཡང་དགེ་བའི་བཤེས་གཉེན་གྱིས་ཉེ་བར་གནས་བཞིན་པ་དེ་དག་རྣམས་ཀྱང་རིག་པར་བྱས་ཏེ། ཀཽ་ཤི་ཀ་འཆི་འཕོ་བའི་མཚན་མ་བར་དུ་གཅོད་པར་བྱེད་པ་དེ་དག་འབྱུང་བར་འགྱུར་
གྱིས་བདེ་ལེགས་ལ་ཡིད་ཞོག་ཅིག་ཅེས་དེ་སྐད་བརྗོད་པ་དང་། ཀཽ་ཤི་ཀས་འདི་སྐད་བརྗོད་དེ། བདག་གི་རྐང་པ་པད་མ་འདི་དག་ལས་དང་བདག་གི་སྟན་ལས་འཆི་འཕོ་བར་མི་འགྱུར་བའི་ལས་ཇི་ལྟ་བུ་ཡིན། དེ་སྐད་སྨྲས་
པ་དང་། དྲང་སྲོང་གིས་ཀཽ་ཤི་ཀ་དེ་ལ་འདི་སྐད་བརྗོད་དེ། ཇི་ལྟ་བར་ཉོན་དང་ཐབས་གང་གིས་ཀཽ་ཤི་ཀ་ཁྱོད་བདག་ཅག་རང་གི་སྟན་ལས་འཕོ་བར་མི་འགྱུར་བ་ནི་ཤཱཀྱ་ཐུབ་པ་འདི་དྲང་སྲོང་བུ་རམ་ཤིང་པའི་རིགས་ལས་
སྐྱེས་པར་འགྱུར་ཏེ། ཐམས་ཅད་མཁྱེན་པ། ཐམས་ཅད་གཟིགས་པ། འཁོར་བ་ཐམས་ཅད་ཀྱི་ལས་དང་འབྲས་བུའི་དབང་པོར་གྱུར་པ། སེམས་ཅན་ཐམས་ཅད་ལ་ལམ་དམ་པ་ཉེ་བར་སྟོན་པ་པོ། 
བླ་ན་མེད་པའི་ཆོས་ཀྱི་རྒྱལ་པོ་དེས་གང་གིས་བདག་ཅག་གི་སྟན་ལས་འཕོ་བར་མི་འགྱུར་བའི་ཆོས་དེ་དག་རྣམས་དེས་སྟོན་པར་འགྱུར་རོ། །དེ་ནས་དེའི་དྲུང་ནས་ཀཽ་ཤི་ཀ་རིངས་པ་དང་བཅས་པར་གང་ན་འཛམ་
<pb id="65.158b"/>བུའི་གླིང་ཡོད་པ་དེར་བཅོམ་ལྡན་འདས་དེའི་དྲུང་དུ་ཆོས་ཉན་འདོད་པར་གྱུར་པས་ལེགས་པར་ཉེ་བར་སོང་ངོ་། །དེ་ནས་ཀཽ་ཤི་ཀ་དེས་བཅོམ་ལྡན་འདས་མིག་གཅིག་ཏུ་གྱུར་པ་ལམ་དམ་པ་སྟོན་པ་པོས་ཆོས་སྟོན་པར་
གྱུར་པ་མཐོང་སྟེ། བདེ་ལེགས་སུ་གྱུར་པ། ཐབས་སུ་གྱུར་པ། མྱ་ངན་ལས་འདས་པའི་གྲོང་ཁྱེར་ལེགས་པར་སྟོན་པ་པོ། དང་པོར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་
བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་བྱང་བའི་ཆོས་རྣམས་སྟོན་པར་མཛད་པ་ལ་འདི་ལྟ་སྟེ། སྡུག་བསྔལ་དང་སྡུག་བསྔལ་གྱི་རྣམ་པར་སྨིན་པ་ཅན་སྡུག་བསྔལ་ཀུན་དུ་འགགས་པ་རྣམ་པར་
འགྱུར་བའི་དབང་དུ་བྱས་པ་རྣམས་ལྷ་རྣམས་ཀྱིས་ཀྱང་ཐོས་པར་འཕགས་པའི་བདེན་པ་བཞི་སྟོན་པར་མཛད་དེ། སྡུག་བསྔལ་དང་། ཀུན་འབྱུང་བ་དང་། འགོག་པ་དང་ལམ་མོ། །དེ་ནས་ཀཽ་ཤི་ཀ་དེས་བཅོམ་
ལྡན་འདས་ཤཱཀྱ་ཐུབ་པ་ལ་དྲིས་པ། ཀྱེ་གཽ་ཏ་མཱི་ལགས་འདིར་བདག་ཅག་གི་བདག་ལ་བར་ཆད་རབ་ཏུ་འབྱུང་བར་འགྱུར་བ་འཆི་འཕོ་བའི་རྟགས་རྣམས་བྱུང་བར་གྱུར་ལ། བདག་གི་བར་ཆད་རྣམས་ཞེས་དེ་སྐད་
ཅེས་གསོལ་པ་དང་། བཅོམ་ལྡན་འདས་དེས་བཀའ་སྩལ་པ། དེ་དེ་བཞིན་ནོ། །དེ་དེ་བཞིན་ཏེ། ཀཽ་ཤི་ཀ་ཇི་ལྟ་བ་བཞིན་དུ་གོ་བར་གྱིས་ཤིག །རྒྱུ་མཚན་དང་རྒྱུ་མཚན་མ་ཡིན་པ་རྣམས་རབ་ཏུ་འབྱུང་བར་
འགྱུར་ཞིང་ཚེ་ཕ་རོལ་དེ་དག་རབ་ཏུ་འབྱུང་བར་འགྱུར་བ་ནི་བག་མེད་པ་བག་མེད་པར་རྒྱུ་བས་ལེགས་པར་བྱས་པའི་ལས་རྣམས་ཟད་པར་གྱུར་པ། ལུས་སྲེད་པའི་དབང་དུ་སོང་བ་ད་དག་རྣམས་ནི་ཤིན་དུ་གཞན་དུ་
འགྲོ་བར་བྱ་དགོས་པ་ཡིན་ཏེ། འཁོར་བའི་དགོན་པ་ཆེན་པོ་འདི་དག་གི་ཕ་རོལ་ཐོབ་པར་དཀའ་བ་དུས་ཐམས་ཅད་དུ་སྐྱེ་བོ་རྣམས་ཀྱི་མངའ་བདག་ཏུ་གྱུར་པའི་སྐྱེ་བ་དང་། རྒ་བ་དང་། ན་བ་དང་། འཆི་བ་དང་། 
<pb id="65.159a"/>མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་རྣམས་དང་། མི་སྡུག་པ་རྣམས་དང་ཕྲད་པ་དང་། སྡུག་པ་རྣམས་དང་བྲལ་བ། གཅན་ཟན་ཁྲོ་བོ་དང་། སེང་གེའི་འཇིགས་
པའི་ཉེས་པ་རྣམས་ཀྱིས་ཀུན་དུ་གང་བར་གྱུར་པ། ཉི་མའི་གདུང་བས་སྲེག་པར་བྱེད་པ། གཏི་མུག་གི་མུ་ནག་གིས་མུན་པར་གྱུར་ཅིང་ཀུན་ལ་ཆགས་པ་སྐྱེ་བས་ཉེ་བར་འཚེ་བར་གྱུར་པ་ནི་བྱིས་པ་སོ་སོའི་སྐྱེ་བོ་
རྣམས་ཡིན་ཏེ། སྲིད་པའི་རི་དགས་ཀྱིས་ཀུན་ནས་གང་བར་གྱུར་པ་དེའི་གྲོགས་སུ་གྱུར་པ་ཀུན་ཏུ་རྟོག་པ་བརྒྱ་སྟོང་གི་ཤིང་གིས་ཀུན་ནས་གང་བར་གྱུར་པ་ལ་དམ་པའི་ཆོས་སྐྱེས་པར་གྱུར་པའི་ཆུ་དང་བྲལ་བ། ལེགས་
པར་རྣམ་པར་འཆད་པའི་དགེ་བའི་བཤེས་གཉེན་ལམ་སྟོན་པར་བྱེད་པ་རྣམས་དང་བྲལ་བ། ལྟ་བ་ངན་པ་དུ་མ་མུ་སྟེགས་ཅན་གྱི་འདོད་པའི་ལམ་སྔོན་གྱི་མཐའ་དང་། ཕྱི་མའི་མཐའ་རྒྱ་ཆེ་བར་གྱུར་པ། འགྲོ་
བ་ལྔ་སྙིང་པོ་དང་བྲལ་བའི་མུན་པའི་སྡུག་བསྔལ་རྒྱ་ཆེ་བའི་འཁོར་བའི་དགོན་པ་འདི་ལ་ཀཽ་ཤི་ཀ་འཁོར་བ་ལས་ཁྱོད་ཡིད་མི་འབྱུང་ངམ། འདོད་པས་རྨོངས་པ་རྣམས་དེས་གཞན་དུ་འགྲོ་བར་བྱ་དགོས་པ་ཡིན་ཞིང་། 
དེའི་སྐྱེ་བ་དེ་དག་དང་ཡང་འབྲལ་བར་འགྱུར་བ་ཡིན་ན། དེ་དག་རྣམས་ཀྱི་སྡོམ་པ་དང་སྐྱེ་བས་ཀྱང་ཅི་ཞིག་བྱ། དེ་དག་རྣམས་ཀྱི་དཀའ་ཐུབ་ཀྱིས་ཀྱང་ཅི་བྱེད་པར་འགྱུར་ན་འདོད་པ་རྣམས་འཆི་འཕོ་བའི་དུས་ན་འོང་
བར་འགྱུར་རམ་ཁྱོད་ནི་གཞན་དག་དུ་འགྲོ་བར་བྱ་དགོས་སོ། །དེ་སྐད་ཅེས་བཀའ་སྩལ་པ་དང་། ཀཽ་ཤི་ཀས་བཅོམ་ལྡན་འདས་དེ་ལ་ཆོས་གོས་ཕྲག་པ་གཅིག་ཏུ་བྱས་ཏེ། ཅོད་པན་འདུད་པར་གྱུར་པས་མགོ་
བོས་ཞབས་ལ་ཕྱག་འཚལ་ནས་ཕྱོགས་གཅིག་ཏུ་འདུག་ནས་དྲིས་སོ། །བཅོམ་ལྡན་འདས་བདག་ཅག་གི་སྟན་འདི་ལས་བདག་སྡུག་བསྔལ་བར་མི་འགྱུར་བའི་ཐབས་བདག་ཅག་ལ་མཆིས་སམ། དེ་ལྟར་
<pb id="65.159b"/>ངན་བུ་སུམ་བཅུ་རྩ་གསུམ་པ་རྣམས་ཀྱི་རྒྱལ་པོ་བྱེད་པར་འགྱུར་བ་རྒྱུ་འདི་དག་ཁྱོད་ཀྱིས་གཟིགས་སམ་བདག་གི་སྟན་དང་། ལྷག་པའི་སྟན་དང་། རྒྱུ་གཞན་རྣམས་ཀྱིས་ཀྱང་བྱེད་པར་འགྱུར་ལགས། དེ་སྐད་ཅེས་གསོལ་
པ་དང་། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཤི་ཀ་གང་ནས་ཤི་འཕོས་པར་གྱུར་པ་སླར་ཡང་སྟན་དེ་ཉིད་ལ་སྐྱེ་བར་འགྱུར་བ་ཡོད་དེ་རྣམ་པ་དེ་ལྟ་བུ་མྱོང་བར་ངེས་པའི་ལས་གཞན་རྣམས་འགའ་ཞིག་གིས་
ཀྱང་མི་བྱེད་པའི་རྒྱུ་གང་གིས་གང་གི་ཚེ་ཁྱོད་སྟན་ལ་སྐྱེ་བར་འགྱུར་ཞིང་སུམ་བཅུ་རྩ་གསུམ་པ་རྣམས་ཀྱི་རྒྱལ་པོ་བྱེད་པར་འགྱུར་རོ། །རྒྱུ་འདི་དག་གིས་ངས་མཐོང་བ་ཡིན་ཞིང་ཁྱོད་ཀྱི་སྟན་དང་ལྷག་པའི་སྟན་དང་། 
རྒྱུ་གཞན་རྣམས་ཀྱང་ངས་མཐོང་བ་ཡིན་ཏེ། གལ་ཏེ་ངའི་ཆོས་ཉན་པར་བྱེད་ན་ཇི་ལྟ་བར་ཁྱོད་ཉམས་པར་འགྱུར་བ་མ་ཡིན་ནོ། །དེ་ལ་དེ་སྐད་ཅེས་བཀའ་སྩལ་པ་དང་། ཀཽ་ཤི་ཀས་སླར་ཡང་ཐལ་མོ་སྦྱར་
བ་བྱས་ཏེ་འཇིག་རྟེན་མགོན་པོ་བཅོམ་ལྡན་འདས་ཀྱིས་ཆོས་དེ་བདག་གིས་མཉན་པར་འཚལ་ལོ། །དེ་ནས་དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་འདོད་པ་རྣམས་ཀྱི་ཉེས་དམིགས་དང་། མྱང་བར་
ངན་པ་དང་། ངེས་པར་འབྱུང་བར་འགྱུར་བའི་ཡང་དབང་དུ་བྱས་ནས་གང་གིས་ཀཽ་ཤི་ཀ་རྒྱུན་དུ་ཞུགས་པའི་འབྲས་བུ་ཐོབ་པར་འགྱུར་བ་དེ་བཞིན་དུ་མདོ་རྣམས་རྒྱས་པར་བསྟན་ནོ། །དེ་ནས་ཀཽ་ཤི་ཀས་འབྲས་
བུ་ཐོབ་པར་གྱུར་པས་འཆི་འཕོ་དང་། སྐྱེ་བ་དང་། ངན་སོང་གི་སྒོ་རྣམས་ཡང་བཅད་དོ། །ལེགས་པར་བསྐྱེད་པའི་རྒྱུ་འདིས་ལྷ་འཐབ་བྲལ་བ་རྣམས་ཀྱིས་མཆོད་རྟེན་གྱི་ལོགས་ལ་ཀཽ་ཤི་ཀའི་སྐྱེ་བ་བརྒྱད་
པ་གཞན་མ་མཐོང་བ་ཡིན་ནོ། །དེ་ནི་མྱ་ངན་ལས་འདའ་བར་འགྱུར་བ་ཡིན་གྱི་དེའི་ཐམས་ཅད་ཀྱི་ཕ་རོལ་ཡིན་པའི་ཕྱིར་སྐྱེ་བ་གཞན་བརྒྱད་པ་ནི་འབྱུང་བར་མི་འགྱུར་རོ། །རྒྱུ་དེ་དག་རྣམས་ཀྱི་ཕྱིར་ན་ངས་ཁྱེད་
<pb id="65.160a"/>རྣམས་ལ་བརྗོད་པ་ཡིན་ནོ། །དེ་ནས་དེའི་དུས་ན་མུ་སུ་ལུན་དྷས་ཚིགས་སུ་བཅད་པ་རྗོད་པ་ཇི་ལྟར། འདོད་པ་ལས་སྐྱེས་ནོར་མི་མཐོང་། །གང་ཕྱིར་འདོད་སྐྱེས་དེ་ནོར་མེད། །མཐར་ཐུག་དགེ་
ལེགས་བྱེད་པ་པོ། །ཚུལ་ཁྲིམས་དད་པ་ནོར་མཆོག་ཡིན། །འདོད་པ་ལས་སྐྱེས་ནོར་དེས་ཀྱང་། །སྲིད་པའི་དགོན་པ་སྟོན་བྱེད་ཡིན། །གང་ཡང་འདོད་པ་ལས་རྣམ་གྲོལ། །གཏེར་སྤྲུལ་པ་ཞེས་བརྗོད་པ་
ཡིན། །གོ་འཕང་ལས་གང་ལེགས་མི་སྐྱོབ། །གང་ལས་བདེ་བ་དེ་འབྱུང་མེད། །ནོར་རྣམས་ནོར་ཆུད་ཟོས་པ་ནི། །གཅིག་ཏུ་ཤེས་ཆེན་མིན་པར་བརྗོད། །འདོད་པ་རྣམས་ནི་རབ་སྟེན་པའི། །
ནོར་དེ་དག་ནི་ནོར་མིན་མཐོང་། །ལམ་སྟོན་པ་དེ་མཆོག་ཡིན་ནོ། །ལམ་འཆད་གང་ཡིན་ཤིས་པ་ཡིན། །ལམ་གང་གིས་ནི་གོ་འཕང་མཆོག །མཁས་པ་དེར་ནི་འགྲོ་བ་ཡིན། །འདོད་པ་གང་ཞིག་རབ་
མ་ཆགས། །གང་ཞིག་འདོད་ནས་འདོད་ཆེན་མིན། །དེ་ནི་ཤེས་པའི་གནས་སུ་ཞུགས། །འདོད་པའི་མེ་རབ་སྟེན་པ་མིན། །འདོད་པས་རྟག་ཏུ་ངོམས་པ་མེད། །འདོད་པས་ཞི་བ་དྲན་པ་མིན། །སྲིད་
དང་ལྷན་ཅིག་ཡང་དག་ལྡན། །འབར་བ་ལྟ་བུར་འབར་བར་བྱེད། །དེ་བཞིན་ལྷ་མི་ཆགས་སྦྲུལ་གྱིས། །ངོམས་པ་མེད་པར་རྣམ་པར་འཇོམས། །རྣམ་པར་ཆུད་ཟོས་དེ་རྟག་ཏུ། །ཆུད་ཟོས་དམྱལ་བའི་མེ་རབ་ལྟ། །
དེ་ལྟར་མུ་སུ་ལུན་དྷ་དེས་ལྷ་དེ་དག་རྣམས་ལ་རྣམ་པ་དུ་མ་བརྒྱར་འཛིན་པར་བྱེད་དོ། །ཡང་དག་པར་ཡང་ཡོངས་སུ་སྐྱོང་བར་བྱེད་དོ། །དེ་ནས་སླར་ཡང་ལྷ་དེ་དག་རྣམས་མཆོག་ཏུ་སྐྱོ་བར་གྱུར་པའི་ཡིད་ཀྱིས་ཤིན་དུ་ཡིད་བྱུང་
བར་གྱུར་ནས་གཞན་ཡང་མུ་སུ་ལུན་དྷ་དེ་ལ་འདི་སྐད་ཅེས་བརྗོད་དེ། བདག་ཅག་རྣམས་འགྲོ་བ་གང་ཞིག་ཏུ་འགྱུར་བ་ལྷའི་ཞལ་སྔ་ནས་རེ་ཤིག་བདག་ཅག་ལ་སོ་སོར་བསྟན་དུ་གསོལ། དེ་བཞིན་དུ་བྱའོ་ཞེས་བརྗོད་ནས་
<pb id="65.160b"/>སླར་ཡང་མཆོད་རྟེན་དེ་ཉིད་ཀྱི་བརྩིག་ལོགས་དེ་ཉིད་ལ་སོ་སོར་རྟོག་པར་བྱེད་དོ། །དེ་ནས་འཐབ་བྲལ་གྱི་ལྷ་དེ་དག་རྣམས་ཉིད་འཆི་འཕོས་པར་གྱུར་ནས་ཡང་སོས་དང་། ཐིག་ནག་དང་། བསྡུས་འཇོམས་དང་། ངུ་འབོད་དང་། 
ངུ་འབོད་ཆེན་པོ་དང་། ཚ་བ་དང་། རབ་ཏུ་ཚ་བ་དང་། དམྱལ་བ་རྣམས་སུ་སྐྱེ་བར་འགྱུར་བ་རྣམས་སུ་རྣམ་པ་དུ་མར་རབ་ཏུ་ལྟུང་བའི་ལྷ་མགོ་བོ་འཕྱང་བ་རྐང་པ་གྱེན་དུ་བལྟས་པ་དང་། འགག་པར་འགྱུར་བའི་ལྷའི་ལུས་མང་
པོ་རྣམས་མཐོང་བར་གྱུར་ཏོ། །འགའ་ཞིག་ནི་སྐྱེ་བར་འགྱུར་ཞིང་དེ་ན་འཚེད་པར་བྱེད་དོ། །ཁ་ཅིག་ནི་རབ་ཏུ་འབར་བའི་ལྕགས་བསྲེགས་ཀྱི་རང་བཞིན་དེ་ལ་བྱ་རྒོད་དང་ཁྭ་ཏ་རྣམས་ཀྱིས་ཀུན་དུ་གང་བར་གྱུར་པ། 
འཇིགས་སུ་རུང་བའི་དུ་མ་རྣམས་ཀྱིས་འདི་ན་གང་བར་གྱུར་པ། རབ་ཏུ་འབར་བའི་བྱེ་མས་འདིར་ཡོངས་སུ་གང་བ། མགོ་བོ་མཐུར་དུ་བསྟན་པའི་ལྷ་རྣམས་དམྱལ་བའི་ས་གཞི་འདི་ལ་འཚེད་པར་གྱུར་པ། 
ཤིན་དུ་རྩུབ་པར་གྱུར་པ། ཤིན་དུ་མི་བཟོད་པར་གྱུར་པ། མཆོག་ཏུ་གདུག་པ་རྣམ་པ་དུ་མའི་ཚོར་བ་རྣམས་ཉམས་སུ་མྱོང་བར་བྱེད་དོ། །གཤིན་རྗེའི་སྐྱེས་བུ་རྣམས་ཀྱིས་ལན་ཅིག་མ་ཡིན་པར་ཕྱིར་ཟློག་ཅིང་
རྗེས་སུ་སྨྲ་བར་ཡང་མྱེད་དོ། །བདག་ཉིད་དེ་ལྟ་བུ་རྣམ་པ་དུ་མར་མཐོང་བར་གྱུར་ཏོ། །ཇི་ལྟར་གཞན་ཡང་འཐབ་བྲལ་བ་རྣམས་ཀྱི་བདག་པོར་གྱུར་པ་གཞན་གང་ཡིན་པ་མང་པོ་རྣམས་ཡུལ་ཕྱོགས་འདི་དག་ཉིད་
ན་དེ་དག་རྣམས་ཀྱང་དམྱལ་བར་སྐྱེ་བར་གྱུར་པ་མཐོང་ངོ་། །ཤིན་དུ་ཁྲོ་བར་གྱུར་པས་རྣམ་པ་དུ་མར་འབིགས་པར་བྱེད་པའི་ཚོར་བའི་ཟུག་ཟེར་རྣམས་བྱེད་ཅིང་འདོད་པས་རྣམ་པར་གཡེང་བའི་ཡིད་ཀྱིས་བྱས་
པ་གང་ཡིན་པ་དང་། ཡུལ་རྣམས་ཀྱིས་ཉེ་བར་བཅོམ་པར་གྱུར་པ་ནས་ཇི་སྲིད་དུ་དོགས་པ་དང་བཅས་པ་རྣམས་དང་། མཚན་ཉིད་དང་བཅས་པ་རྣམས་དང་། མངོན་དུ་ཤེས་པ་དང་བཅས་པ་དེ་དག་
<pb id="65.161a"/>རྣམས་ཐམས་ཅད་དང་། ཡུལ་རྣམས་ལ་དད་པ་ཆེ་བར་གྱུར་པ་ཁྱེད་རྣམས་ཀྱིས་གང་བྱས་པ་དེ་རྣམས་ཀྱི་འབྲས་བུ་གང་དག་ཡིན་པ་རྣམས་ལ་ལོངས་སྤྱོད་ཅིག་ཅེས་ཀྱང་གཤིན་རྗེའི་སྐྱེས་བུས་རྗོད་པར་བྱེད་དོ། །
དེ་ལ་འཐབ་བྲལ་གྱི་མངའ་བདག་རྣམས་ཀྱི་མིང་ནི་འདི་དག་རྣམས་ཡིན་ཏེ། ལས་ཆེན་པོ་དང་། ཕུན་སུམ་ཚོགས་པར་བྱེད་པའི་སྡེ་བཟང་པོ་དང་། གཟི་བརྗིད་དང་ལྡན་པ་དང་། དབང་དུ་མ་གྱུར་པ་མ་ཡིན་པས་ཡིད་མངོན་
པར་དགའ་བ་དང་། རབ་ཏུ་གཏུམ་པ་མ་ཡིན་པ་དང་། གཟུགས་ཀུན་ནས་མངོན་པར་དགའ་བའོ། །འཐབ་བྲལ་གྱི་མངའ་བདག་དེ་དག་རྣམས་དམྱལ་བ་བདུན་དུ་ལྷུང་ནས་ཇི་ལྟར་ལས་ཀྱི་ཞགས་པས་ལེགས་པར་
བྱས་པ་དང་། ཉེས་པར་བྱས་པའི་ལས་ཀྱི་འབྲས་བུ་ལ་ལོངས་སྤྱོད་པར་གྱུར་པ་རྣམས། དེ་དག་ཡུལ་གྱི་མཆོག་རྣམས་ལ་ཉེ་བར་ལོངས་སྤྱད་ནས་ངོམས་པ་མེད་པས་སྲེད་པས་ཉེ་བར་བཅོམ་ནས་ལྷུང་བ་ཡིན་ནོ། 
རེ་ཤིག་ལས་ཆེན་པོས་ནི་རང་སངས་རྒྱས་ལ་སེམས་བག་དང་ལྡན་ཞིང་བསྒོམས་པར་གྱུར་པས། ཞལ་ཟས་ཉེ་བར་བྱིན་པས་ལུས་ཞིག་ནས་མཐོ་རིས་བདེ་འགྲོ་རྣམས་ལས་འཐབ་བྲལ་གྱི་མངའ་བདག་ཉིད་ཐོབ་
པར་གྱུར་ཏོ། །དེས་དེ་ལ་ལྷ་རྫས་ཀྱི་འདོད་པ་རྣམ་པ་དུ་མ་རྣམས་རྗེས་སུ་ལོངས་སྤྱད་ནས་ཡུལ་རྣམས་ལ་སྲེད་པར་གྱུར་པ་ཉིད་ཀྱིས་ལྷའི་རིས་དེ་ནས་དམྱལ་བ་ཐིག་ནག་ཏུ་མ་བྱིན་པར་ལེན་པས་ལྷུང་བར་གྱུར་ཏེ། 
དེས་ཡང་སྐྱེ་བ་གཞན་དག་ཞིག་ཏུ་སྨན་པར་གྱུར་ནས་ནད་པ་ལ་ཡང་དག་པ་མ་ཡིན་པས་ནོར་བླངས་པར་གྱུར་པ་ལས་དེའི་རྣམ་པར་སྨིན་པས་ཐིག་ནག་ཏུ་སྐྱེས་པར་གྱུར་ཏོ། །ལྷ་དེ་དག་རྣམས་ཀྱིས་འཐབ་བྲལ་གྱི་
བདག་པོ་ལས་ཆེན་པོའི་ལས་བྱས་པ་རྣམས་མངོན་པར་མཐོང་བར་གྱུར་ནས་ཕུན་སུམ་ཚོགས་པར་བྱེད་པའི་སྡེ་བཟང་པོའི་དགེ་བ་དང་མི་དགེ་བའི་ལས་བྱས་པ་རྣམས་ལ་ཀུན་དུ་ལྟ་བར་བྱེད་དོ། །དགེ་བའི་ལས་གང་དག་རྣམས་
<pb id="65.161b"/>ཀྱིས་དེ་འཐབ་བྲལ་གྱི་མངའ་བདག་ཏུ་གྱུར་པ་ཡང་ཇི་ལྟ་བར་མཐོང་བ་འདས་པའི་དུས་ན་དེས་དགེ་སློང་ནད་པ་ལ་རྫས་ཀྱི་སྦྱིན་པ་རབ་ཏུ་བྱིན་ཞིང་། རབ་ཏུ་མ་དང་བའི་ཡིད་ཀྱིས་སྙིང་ལ་བསྒོམས་པར་ནི་མ་གྱུར་ཏོ། །རྒྱུ་དེ་དང་རྐྱེན་
དེས་ལུས་ཞིག་ནས་མཐོ་རིས་བདེ་འགྲོ་འཐབ་བྲལ་གྱི་མངའ་བདག་བྱས་པར་གྱུར་ཏོ། །དེ་ལྟར་ཡང་པའི་ཡུལ་གྱི་སྲེད་པས་ཆུ་ཀླུང་གིས་ཁྱེར་བས་ལེགས་པར་བྱས་པའི་ལས་རྣམས་ཟད་པར་གྱུར་ནས་དམྱལ་བ་ངུ་འབོད་དུ་ལྷུང་ངོ་། །
དེ་ཡང་བག་མེད་པར་གྱུར་པས་སྟེ། རྒྱལ་པོའི་རྒྱགས་པས་ཟིན་པར་གྱུར་པས་མིའི་འཇིག་རྟེན་དུ་སྐྱེས་པ་ན་འདྲོན་པོ་འོངས་པར་གྱུར་པ་མཆོག་ཏུ་སྐོམ་པས་གདུངས་པ་འོངས་པ་རྣམས་ལ་དྲེགས་པས་བུར་ཆང་བླུད་དོ། །
དེས་དེ་དད་པས་བསྐྱེད་པའི་ཚུལ་ཁྲིམས་འཆལ་བར་སྐྱེས་པར་རང་གི་དོན་རྣམས་ལས་ཉམས་པར་གྱུར་ཏོ། །མི་དགེ་བའི་ལས་དེས་ལྷུང་བར་གྱུར་ནས་ལུས་ཞིག་པ་དང་ལན་གྲངས་གཞན་ལ་མྱོང་བར་གྱུར་པའི་ལས་
ཀྱིས་ངུ་འབོད་ཀྱི་དམྱལ་བ་ཆེན་པོར་སྐྱེས་སོ། །དེ་ལྟར་རྟོགས་པར་གྱུར་ཅིང་གཞན་འཐབ་བྲལ་གྱི་མངའ་བདག་གཉིས་པའི་ལས་དང་། ཆོས་དང་། སྡིག་པ་དང་། ངན་སོང་རྣམས་ཀྱང་མངོན་པར་ལེགས་པར་
མཐོང་ནས་འཁོར་བ་འདི་ཐམས་ཅད་འབར་བར་མཐོང་བར་གྱུར་ཏོ། །ཞེས་དེ་ལྟར་ཡང་ཕན་ཚུན་དུ་རྗོད་པར་བྱེད་དེ། གང་བདག་ཅག་རྣམས་ལ་ནི་ཕ་མ་དང་མཚུངས་པར་གྱུར་པའི་གཞན་རྣམས་འགའ་ཞིག་གིས་ཀྱང་
མ་བྱས་པ་དེ་འཐབ་བྲལ་གྱི་མངའ་བདག་མུ་སུ་ལུན་དྷ་འདིས་བྱས་ཏེ། དམྱལ་བ་རྣམས་དང་། ལེགས་པར་བྱས་པ་དང་། ཉེས་པར་བྱས་པའི་ལས་རྣམ་པ་དུ་མ་རྣམས་གང་ཡིན་པའི་འབྲས་བུ་རྣམ་པར་སྨིན་པ་དེ་
དག་རྣམས་ཇི་ལྟ་བ་བཞིན་དུ་ལེགས་པར་བསྟན་ནོ། །ཕན་ཚུན་དུ་དེ་སྐད་ཅེས་སྨྲས་ནས། ཡང་གཞན་འཐབ་བྲལ་གྱི་བདག་པོ་རྣམས་ཤི་འཕོས་པ་རྣམས་བལྟ་བར་བྱ་བའི་དོན་དུ་དེ་དག་དང་ཐག་ཉེ་བར་འགྲོ་བར་
<pb id="65.162a"/>བྱེད་དེ། ལས་དང་འབྲས་བུ་ལེགས་པར་ལྟ་བའི་དོན་དུ་མཆོད་རྟེན་གྱི་ལོགས་དེ་དག་རྣམས་ལ་བཅོམ་ལྡན་འདས་གསེར་ཐུབ་དེས་འཐབ་བྲལ་གྱི་མངའ་བདག་གཟི་བརྗིད་དང་ལྡན་པའི་ལས་དང་འབྲས་བུ་སྤྲུལ་པར་
གྱུར་པ་རྣམས་ཇི་ལྟ་ཇི་ལྟ་བ་བཞིན་དུ་མཐོང་བར་གྱུར་ཏོ། །གཟི་བརྗིད་དང་ལྡན་པ་དེ་སྔོན་གྱི་དུས་ན་འཐབ་བྲལ་གྱི་མངའ་བདག་དེར་གྱུར་པ་ནི་དེས་སྔོན་ཡིད་རབ་ཏུ་དང་བར་གྱུར་པས་མཆོག་ཏུ་བཅོམ་པའི་མཚན་མོ་དམ་པའི་ཆོས་
ཉན་པ་རྣམས་དང་། སངས་རྒྱས་བཅོམ་ལྡན་འདས་དང་། ཆོས་དང་དགེ་འདུན་ལ་ཡང་མར་མེ་རབ་ཏུ་སྦར་རོ། །དེ་རྒྱུ་དེ་དག་དང་། རྐྱེན་དེ་དག་དང་། གཞི་དེ་དག་གིས་ལུས་ཞིག་པར་གྱུར་ནས་མཐོ་རིས་བདེ་འགྲོའི་འཇིག་རྟེན་
རྣམས་ལས་འཐབ་བྲལ་བ་རྣམས་ཀྱི་ནང་དུ་འཐབ་བྲལ་བའི་མངའ་བདག་གཟི་བརྗིད་དང་ལྡན་པ་ཞེས་བྱ་བར་གྱུར་ཏོ། །དེ་རིང་དུ་རྒྱལ་པོ་བྱས་ཏེ། ཇི་སྲིད་དུ་ཚེ་ཟད་ནས་ལུས་ཞིག་སྟེ། གཞན་ཡང་རྒྱལ་པོ་རིགས་བཞིའི་ལྷར་
སྐྱེས་སོ། །དེ་དེ་ལས་ཤི་འཕོས་ནས་བྱང་ཕྱོགས་སྒྲ་མི་སྙན་དུ་སྐྱེས་སོ། །དེ་ལས་ཤི་འཕོས་ནས་གཞན་ཡང་སུམ་བཅུ་རྩ་གསུམ་གྱི་ལྷར་སྐྱེས་སོ། །དེ་ལས་དེ་ཤི་འཕོས་ནས་ཀྱང་འཛམ་བུའི་གླིང་གི་རྒྱལ་པོ་རྫུ་འཕྲུལ་དང་
ལྡན་པ་མཐུ་ཆེན་པོར་གྱུར་པར་སྐྱེས་སོ། །དེ་ལ་སྐྱེས་པར་གྱུར་པ་དེས་བག་མེད་པར་གྱུར་ནས་འདོད་པའི་དབང་གིས་རྨོངས་པས་སྲོག་གཅོད་པ་དང་། མ་བྱིན་པར་ལེན་པ་དང་། འདོད་པ་ལ་ལོག་པར་གཡེམ་པ་ལ་སོགས་
པ་མི་དགེ་བར་གྱུར་པའི་མི་དགེ་བ་རྣམས་བསྒོམས་པའི་སེམས་ཀོ་ཏྲོག་ཏུ་གྱུར་པའི་ཕྱིར་ན། དེ་ལུས་ཞིག་པར་གྱུར་ནས་རབ་ཏུ་ཚ་བའི་དམྱལ་བ་ཆེན་པོར་སྐྱེས་སོ། །དེ་ལ་ཡང་དམྱལ་བའི་ལས་ཀྱིས་ཀུན་ནས་
བསླང་བའི་སྡུག་བསྔལ་དཔེ་མེད་པ་རྣམ་པ་དུ་མ་དང་ལྡན་པ་རྣམ་པར་རྟོག་པ་བརྒྱ་སྟོང་དུ་གྱུར་པ་རྣམས་ཉེ་བར་འབྱུང་ངོ་། །དེ་ཡང་དེའི་སེམས་དགྲར་གྱུར་པས་བསླུས་པ་ཡིན་ནོ། །དེ་ནས་ལྷ་དེ་དག་གཞན་ཡང་དེའི་
<pb id="65.162b"/>ཕུན་སུམ་ཚོགས་པ་དང་རྒུད་པས་བྱས་པའི་བདེ་བ་དང་སྡུག་བསྔལ་དུ་མ་རྣམས་མཐོང་བར་གྱུར་ནས་དེ་དག་རྣམས་ཕན་ཚུན་འདི་བཞིན་དུ་གཏམ་བྱེད་དེ། ཤིན་དུ་མི་བཟད་སྙིང་པོའི་སྟོབས། །སྟོབས་ཆེན་བསྲན་པར་མི་བཟོད་པ། 
གང་གིས་བྱིས་པ་རྣམས་འཚེད་པའི། །ལས་རྣམས་སེམས་ཀྱིས་བྱེད་པ་ཡིན། །ལས་རྣམས་ཐམས་ཅད་སེམས་ཀྱི་རྒྱུས། །སྲིད་པ་ནས་ནི་སྲིད་པར་འབྱུང་། །གང་གིས་བྱིས་པ་རྣམ་འཚེད་པའི། །སྲད་རབ་འཇུག་
བྱེད་སྡུག་བསྔལ་ནི། །སྣ་ཚོགས་སྡུག་བསྔལ་རང་བཞིན་གྱི། །དྲག་པོ་བསྲན་དཀའ་སྟོབས་པོ་ཆེ། །ལས་ཀྱིས་འཇིག་རྟེན་འཕེལ་བྱེད་ཀྱང་། །སྐྱོ་བར་འགྱུར་བ་འང་མ་ཡིན་ནོ། །ལྷ་ཡི་འཇིག་རྟེན་ནས་ནི་
མིར། །མི་ནས་ཕྱིས་ཀྱང་དམྱལ་བར་རོ། །དམྱལ་ནས་དུད་འགྲོའི་སྐྱེ་གནས་ལ། །དུད་འགྲོའི་འགྲོ་ལས་ཡི་དགས་སྐྱེར། །དེ་ལྟར་ལས་བུང་འཁོར་བས་ཕུག །སྐྱེ་དགུ་ལས་ནི་རླུང་བསྐྱོད་ནས། །འཁོར་
ཡང་འགྲོ་བ་ཀུན་རྨོངས་པས། །འདི་ཡང་རྟོགས་པ་མ་ཡིན་ནོ། །དེ་ལྟར་ཚོགས་པ་རྒྱུ་བ་ན་རྣམ་པར་རྒྱུ་བའི་ལྷ་རྣམས་ཕན་ཚུན་དུ་གཏམ་བྱེད་དོ། །རྣམ་པ་དུ་མར་རྣམ་པ་སྣ་ཚོགས་པའི་ལས་ཀྱིས་བྱས་པ་གང་ཡིན་པ་
དེ་དག་རྣམས་ཀྱང་ཡང་དག་པ་ཇི་ལྟ་བ་བཞིན་དུ་མཆོད་རྟེན་དེའི་ལོགས་ལ་བཅོམ་ལྡན་འདས་གསེར་ཐུབ་ཀྱིས་སྤྲུལ་པར་གྱུར་པ་དེ་ལ་ལས་དུ་མས་བྱས་པ་རྣམས་གསལ་བར་མངོན་དུ་མཐོང་ནས་གཞན་ཡང་དེ་ལས་གཞན་པའི་
འཐབ་བྲལ་གྱི་བདག་པོའི་དགེ་བ་དང་མི་དགེ་བས་བྱས་པའི་སྐྱེ་བ་རྣམ་པ་དུ་མ་རྣམས་ལྟ་བར་རྩོམ་མོ། །གཞན་ཡང་བརྩིག་པའི་ལོགས་གཞན་ཞིག་ལ་ཀུན་དུ་བལྟ་བར་བརྩམས་པ་ན། དེ་ནས་གཏུམ་པ་མ་ཡིན་པའི་
གཟུགས་ཞེས་བྱ་བའི་འཐབ་བྲལ་གྱི་མངའ་བདག་མཐོང་བར་གྱུར་ཏོ། །དེ་ལས་གང་གིས་འཐབ་བྲལ་བ་རྣམས་ཀྱི་མངའ་བདག་བྱས་པར་གྱུར་ནས། དེ་དག་མཐོང་བར་གྱུར་པ་ཇི་ལྟར་སྔོན་གྱི་དུས་ན་མིའི་འཇིག་རྟེན་
<pb id="65.163a"/>དུ་མང་པོར་བྲམ་ཟེར་གྱུར་ནས་ཡང་དག་པའི་ལྟ་བས་ཚུལ་ཁྲིམས་བཟང་པོ་དང་ལྡན་པར་གྱུར་པས་བཙོན་ཁང་དུ་བཅིངས་པ་རྣམས་དང་། ཤིན་དུ་སྡུག་བསྔལ་བ་རྣམས་དང་། མགོན་མེད་པ་རྣམས་དང་། 
མུ་གེས་མནར་བ་རྣམས་ལ་སེམས་ཀྱིས་ཟིན་པར་བྱ། རབ་ཏུ་དང་བར་གྱུར་པའི་ཡིད་ཀྱིས་ཟས་བསོད་པར་གྱུར་པ་རབ་ཏུ་མང་པོ་རྣམས་བྱིན་ལ་སྡོམ་པ་ཡང་དུས་ཚིགས་ལ་བཟུང་ངོ་། །དེ་རྒྱུ་དེ་དང་། རྐྱེན་དེ་དང་། བཙོན་ར་
ན་བཅིངས་པའི་མི་རྣམས་བཀྲོལ་བའི་གཞི་དེ་དག་རྣམས་ཀྱིས་དེ་ལུས་ཞིག་ནས་མཐོ་རིས་བདེ་འགྲོ་ལྷར་སྐྱེས་སོ། །དེ་ལྟར་སྦྱིན་བདག་བྲམ་ཟེ་དེ་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་རྣམས་ལས་འཐབ་བྲལ་བའི་
བདག་པོར་གྱུར་ཏོ། །རབ་ཏུ་གཏུམ་པ་མ་ཡིན་པའི་གཟུགས་ཞེས་བྱ་བ་དེས་འཐབ་བྲལ་བ་རྣམས་ཀྱི་མངའ་བདག་བྱས་ནས་ལས་བྱས་པར་གྱུར་ནས་རབ་ཏུ་ཤི་འཕོས་ཏེ་མིར་སྐྱེས་པར་གྱུར་པ་ལ་རྫུ་འཕྲུལ་ཆེན་པོ་དང་ལྡན་
པ་མཆོག་ཏུ་གཟི་བརྗིད་ཆེ་བའི་རྒྱལ་པོར་གྱུར་ཏོ། །དེ་དེར་རྒྱལ་པོར་བྱས་པར་གྱུར། ལུས་ཞིག་པ་ན་ཕྱིས་ཡང་སུམ་བཅུ་རྩ་གསུམ་པ་རྣམས་ཀྱི་ལྷར་སྐྱེས་སོ། །དེ་དེ་ལ་རྣམ་པ་དུ་མར་བདེ་བ་ཆེན་པོ་རྣམས་ལ་ཉེ་བར་
ལོངས་སྤྱད་ནས་དུས་རྣམས་འདས་པ་དང་། རབ་ཏུ་ཤི་འཕོས་པར་གྱུར་ཏེ། ལྷ་མ་ཡིན་དུ་སྐྱེས་པར་གྱུར་ནས་རྫུ་འཕྲུལ་ཆེ་བ་དང་། སྟོབས་ཆེན་པོ་དང་ལྡན་པར་གྱུར་ཏོ། །དེ་དེ་ལས་ཀྱང་ཤི་འཕོས་པར་གྱུར་ཏེ་སླར་ཡང་
མིར་སྐྱེས་ནས་སྟོབས་ཆེན་པོ་དང་ལྡན་པའི་ཁྱིམ་བདག་ནོར་ཆེ་བར་གྱུར་ཏོ། །དེ་ལས་ཀྱང་ཤི་འཕོས་པར་གྱུར་ནས་ཕྱིས་ཡང་བ་ལང་སྤྱོད་པ་རྣམས་ཀྱི་གླིང་གི་མིར་སྐྱེས་སོ། །དེ་ལས་ཀྱང་ཤི་འཕོས་པར་གྱུར་ནས་སླར་ཡང་
མི་རྣམས་ལས་ཡུལ་ཆུང་གི་སྐྱེ་བོར་སྐྱེས་སོ། །དེས་སེམས་ཡང་མོར་གྱུར་པས་སྲོག་གཅོད་པ་བྱས་ཏེ་རི་དགས་ཤོར་བར་གྱུར་ནས་རི་དགས་རྣམས་མཚོན་ཆ་དང་རྫོགས་ཀྱིས་རྨས་ཤིང་རྨས་པར་བྱས་ཤིང་བསད་དོ། །
<pb id="65.163b"/>དེ་རྒྱུ་དེ་དང་། རྐྱེན་དེ་དང་། གཞི་དེ་རྣམས་ཀྱིས་ལུས་ཞིག་པ་ན་ངན་སོང་དུ་ལྟུང་བར་གྱུར་ནས་དམྱལ་བ་ཡང་སོས་སུ་སྐྱེས་ཏེ། མེ་ཕལ་ཆེན་པོ་རྣམས་ཀྱིས་སྲེག་པར་བྱེད་དོ། །གཟེར་ཟུག་རྣམས་ཀྱང་རྣམ་པ་དུ་མར་དྲག་པ་དང་། 
རྩུབ་པ་དང་། ཚ་བ་ཉམས་སུ་མྱོང་བར་གྱུར་ཏེ། དེས་མི་དགེ་བའི་ལས་དྲག་པོ་རྣམས་བྱས་པའི་ཕྱིར་རོ། །དེའི་ལས་ཀྱི་རྣམ་པར་སྨྱིན་པ་དེ་དག་ལེགས་པར་མངོན་པར་མཐོང་ནས་གཞན་ཡང་ཚོགས་པ་རྒྱུ་བའི་ས་ན་སྤྱོད་པའི་ལྷ་
དེ་དག་རྣམས་ཀྱིས། བཅོམ་ལྡན་འདས་གསེར་ཐུབ་དེས་མཛད་པའི་མཆོད་རྟེན་དེའི་ནང་གང་ཡིན་པར་རྣམ་པ་དུ་མ་དང་། རྣམ་པར་རྟོག་པ་དུ་མར་ལས་དེ་དག་རྣམས་དམིགས་པ་དེར་ཉེ་བར་ཕྱིན་ནས་སླར་ཉིད་ཀྱང་ལས་ཀྱིས་བྱས་
པ་དེ་དག་རྣམས་ལྟ་བར་འདོད་པས། དེ་དེར་ཕྱིན་པར་གྱུར་པ་ན་ཤིན་དུ་ངོ་མཚར་བར་གྱུར་པ་བརྩིག་པའི་ལོགས་ལ་སྐྱེས་པ་རྣམས་རབ་ཏུ་མཐོང་བར་གྱུར་པ་ནི་ཀུན་ནས་མངོན་པར་དགའ་བ་ཞེས་བྱ་བའི་འཐབ་བྲལ་བ་རྣམས་ཀྱི་མངའ་
བདག་ཏུ་གྱུར་པའོ། །ལས་ཀྱི་རྣམ་པར་སྨིན་པ་གང་དག་གིས་དེར་སྐྱེས་པར་གྱུར་པ་ཡང་དེ་ཉིད་ལ་ལེགས་པར་མཐོང་བ་ཇི་ལྟར་སྐྱེ་བ་གཞན་ཅིག་ལ་མིར་གྱུར་པ་ན་དགེ་བའི་སེམས་སུ་གྱུར་པས་རྟག་ཏུ་བླ་མ་རྣམས་མངོན་པར་
བརྗོད་པས་ཕྱག་འཚལ་བ་དང་། མངོན་དུ་ལྡང་བ་དང་། ཐལ་མོ་སྦྱར་བའི་ལས་རྣམས་འཇིགས་ཤིང་ཞུམ་པར་འགྱུར་བས་བྱེད་པ་དང་། རྟག་པར་ཡང་མཆོད་རྟེན་རྣམས་ལ་ལེགས་པར་བྱི་དོར་དང་། བྱུག་པ་དང་། 
སྐྱེ་བ་རྣམས་ལེགས་པར་བྱས་པ་དང་། རྟག་ཏུ་ཡང་དགེ་སྦྱོང་དང་བྲམ་ཟེ་རྣམས་ལ་དད་པས་ཇི་ལྟ་བ་བཞིན་དུ་སྦྱིན་པ་བྱིན་པ་དང་། རྟག་པར་ཡང་འདིས་གློ་བུར་དུ་འོངས་པ་དང་། ནད་པ་རྣམས་ལ་སེམས་རབ་ཏུ་དང་
བ་དང་། བཀུར་སྟི་དང་བཅས་པས་རྐྱེན་ཉེ་བར་གཞག་པར་གྱུར་པའི་ལས་དེས་ལུས་ཞིག་པ་ན་མཐོ་རིས་བདེ་འགྲོ་རྣམས་ལས་འཐབ་བྲལ་བའི་མངའ་བདག་ཏུ་སྐྱེས་པར་གྱུར་ཏེ། ཀུན་ནས་མངོན་པར་དགའ་བ་ཞེས་
<pb id="65.164a"/>བྱ་བའི་རང་བཞིན་ནོ། །དེ་ལྟར་ཀུན་ནས་མངོན་པར་དགའ་བ་དེའི་ལུས་ལས་ཁ་དོག་རྣམ་པ་སྣ་ཚོགས་པའི་འོད་རྣམས་གཟུགས་རྣམ་པ་སྣ་ཚོགས་པར་གྱུར་པས་སྐྱེ་བོ་སྣ་ཚོགས་རབ་ཏུ་ཚིམ་པར་བྱེད་པ་བརྒྱ་ཕྲག་
རྣམས་ཀྱང་ཀུན་དུ་འཕྲོའོ། །རིན་པོ་ཆེ་རྣམས་ཐམས་ཅད་ཀྱང་ཟིལ་ཀྱིས་མནན་ཅིང་གཟུགས་དཔེ་མེད་པས་ལྷའི་ཚོགས་ཐམས་ཅད་ཟིལ་ཀྱིས་མནན་ནས་ཀུན་དུ་སྣང་བར་བྱེད་དོ། །ཇི་ལྟར་གང་གི་ཕྱིར་ཡང་འཛམ་བུའི་
གླིང་གི་མི་རྣམས་ཀྱི་དྲུང་ན་ཟླ་བས་ནི་ཀུན་ནས་གསལ་བར་བྱེད་དོ། །དེ་བཞིན་དུ་འཐབ་བྲལ་གྱི་ལྷ་རྣམས་ཐམས་ཅད་ཀྱི་ནང་ན་ཀུན་ནས་མངོན་པར་དགའ་བ་འདི་མཛེས་པར་གྱུར་པ་ཡིན་ཏེ། གཟི་བརྗིད་དང་ལྡན་པར་
དུས་ཡུན་རིང་དུ་འདོད་པའི་ཡོན་ཏན་ལྔ་དང་ཡང་དག་པར་ལྡན་པས་བདེ་བ་རྣམས་ཉེ་བར་ལོངས་སྤྱད་ནས་ཤི་འཕོས་སོ། །དེ་ལས་དེ་དག་ཉིད་ཀྱི་ལྷག་མ་རྣམས་ཀྱིས་འཛམ་བུའི་གླིང་དུ་རྒྱལ་པོར་གྱུར་ཏེ། ཡུལ་ལྗོངས་བརྒྱ་
ལ་མངའ་བསྒྱུར་བར་གྱུར་ཏོ། །དེ་དེར་སྐྱེས་པར་གྱུར་པ་ན་སེམས་གཡོ་བར་གྱུར་པས་རི་དགས་བཤོར་རོ། །དེ་རྒྱུ་དེ་དག་གིས་དམྱལ་བ་ཡང་སོས་སུ་སྐྱེས་སོ། །དེ་ལས་ཤི་འཕོས་ནས་ཀྱང་བྱ་ངང་པར་སྐྱེ་བར་འགྱུར་རོ། །
དེ་དག་རྣམས་དེའི་ལས་ཀྱིས་བྱས་པ་རྣམས་ཉེ་བར་རྟོགས་ནས། གཞན་ཡང་ལས་ཀྱིས་བྱས་པའི་ངོ་མཚར་བར་གྱུར་པ་གཞན་ཅི་ཞིག་འབྱུང་བར་འགྱུར་སྙམ་ནས་དེ་དག་རྣམས་བརྩིག་ལོགས་དེ་ཉིད་ཀྱི་ཡུལ་ཕྱོགས་
གཞན་ལ་མངོན་པར་རྟོགས་པར་བྱེད་དོ། །དེ་ནས་སླར་ཡང་ལྷ་དེ་དག་རྣམས་མཆོད་རྟེན་དེའི་བརྩིག་ལོགས་ལ་རྗེས་སུ་སོང་ནས་ལྟ་བར་བྱེད་པ་ན། དེ་ལ་མུ་སུ་ལུན་དྷ་ཞེས་བྱ་བ་འཐབ་བྲལ་གྱི་བདག་པོ་ཆོས་དང་
ལྡན་པ་ཆོས་ཀྱི་རྗེས་སུ་ཀུན་ནས་འཇུག་པ། འདོད་པ་རྣམས་ཀུན་དུ་སྟེན་པར་མི་བྱེད་པ། ཆོས་ཀྱི་མཆོག་གིས་སེམས་ཅན་རྣམས་ཐམས་ཅད་ལ་ཕན་པར་རྗེས་སུ་འཇུག་པར་བྱེད་པ་མཐོང་བར་གྱུར་ཏེ། ལས་
<pb id="65.164b"/>ཀྱིས་བྱས་པ་རྣམས་ཀུན་དུ་རིག་པའི་ཕྱིར་ན་ལྷ་རྣམས་ཀྱི་བདག་པོར་གྱུར་ནས་ཀྱང་བག་མེད་པས་རྣམ་པར་རྒྱུ་བར་མི་བྱེད་དོ། །དེའི་ལས་ཀྱི་རྣམ་པར་སྨིན་པ་རྣམས་ཀྱང་རྗེས་སུ་མཐོང་བར་གྱུར་པ་ལ་དད་པ་དང་ལྡན་
པས་ཁྱིམ་ནས་ཁྱིམ་མེད་པར་རབ་ཏུ་བྱུང་བར་གྱུར་ལ། དེ་རབ་ཏུ་བྱུང་བར་གྱུར་ནས་ཀྱང་ཕྱིར་ཞིང་ཉིད་དུ་ཁ་ན་མ་ཐོ་བ་ཕྲ་རབ་ཙམ་ལ་ཡང་འཇིགས་པར་ལྟ་བར་གྱུར་ནས། ཚངས་པར་སྤྱོད་པ་ཡོངས་སུ་རྫོགས་པར་
སྤྱད་པ་དེའི་ལུས་ཞིག་པར་གྱུར་པ་ན་བདེ་འགྲོ་མཐོ་རིས་ཀྱི་འཇིག་རྟེན་ལས་གཞན་འཕྲུལ་དབང་བྱེད་པ་རྣམས་ཀྱི་རྒྱལ་པོ་ཟིལ་ཀྱིས་མི་ནོན་པ་ཞེས་བྱ་བར་གྱུར་ཏོ། །དེ་དེ་ལས་རབ་ཏུ་ཤི་འཕོས་པར་གྱུར་ནས་ཀྱང་
གླིང་བཞི་པའི་འཁོར་ལོས་སྒྱུར་བའི་རྒྱལ་པོར་གྱུར་ཏོ། །དེ་ལས་ཀྱང་རབ་ཏུ་འཕོས་པར་གྱུར་ནས་གཞན་ཡང་རྒྱལ་ཆེན་རིས་བཞིའི་ལྷར་སྐྱེས་སོ། །དེ་ལས་རབ་ཏུ་ཤི་འཕོས་པར་གྱུར་ནས་གཞན་ཡང་སྐྱིད་པ་ཆེན་
པོ་དང་ལྡན་པ་ནོར་ཆེན་པོ་དང་ལྡན་པའི་ཁྱིམ་བདག་ཏུ་གྱུར་པ་དང་། དཔག་ཚད་སྟོང་ལ་དབང་བའི་རྒྱལ་པོར་གྱུར་ཏོ། །དེ་དེ་ལས་ཀྱང་རབ་ཏུ་འཕོས་ནས་གཞན་ཡང་ཤར་གྱི་ལུས་འཕགས་པོའི་གླིང་གི་རྒྱལ་པོར་གྱུར་ཏེ། མཐུ་
སྟོབས་མཆོག་ཏུ་ཆེ་བ་དང་ལྡན་པར་གྱུར་ཏོ། །དེ་དེ་ལས་ཀྱང་རབ་ཏུ་ཤི་འཕོས་ནས་སླར་ཡང་མཆོག་ཏུ་རྫུ་འཕྲུལ་ཆེ་བ་དང་། མཆོག་ཏུ་སྟོབས་དང་ལྡན་པའི་ལྷར་སྐྱེས་པར་གྱུར་ཏོ། །དེ་ལས་ཀྱང་རབ་ཏུ་ཤི་འཕོས་ནས་
སླར་ཡང་བདེ་བ་ཆེ་བར་གྱུར་པ། ནོར་ཆེ་བར་གྱུར་པའི་ཁྱིམ་བདག་མཆོག་ཏུ་སྦྱིན་པ་དང་། ཚུལ་ཁྲིམས་དང་། ཤེས་རབ་རྣམས་ཕུན་སུམ་ཚོགས་པར་གྱུར་ཏོ། །སྐྱེ་བ་གཞན་དག་རྣམས་གང་དང་གང་དག་ཏུ་
སྐྱེས་པར་གྱུར་པ་ན་དེ་དེ་དག་རྣམས་སུ་ཡང་སྦྱིན་པ་དང་། ཚུལ་ཁྲིམས་དང་། ཤེས་པ་དང་ལྡན་པར་ཀུན་དུ་གནས་སོ། །དེ་ནས་དེ་ལས་རབ་ཏུ་ཤི་འཕོས་པར་གྱུར་ནས་ཀྱང་སྦྱིན་པ་དང་། ཚུལ་ཁྲིམས་དང་། 
<pb id="65.165a"/>ཤེས་རབ་ཀྱི་རྒྱུད་དེ་དག་ཉིད་ཀྱིས་རྣམ་པར་ལངས་པར་གྱུར་ཅིང་ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ཀྱི་བདག་པོར་ཉེ་བར་སྐྱེས་པར་གྱུར་ཏེ་མིང་ནི་མུ་སུ་ལུན་དྷ་ཡིན་ནོ། །
དེ་ལས་དེ་དག་རྣམས་ཉིད་ཀྱི་རྒྱུན་རྣམས་ལེགས་པར་བསྒོམས་པར་གྱུར་ཅིང་སེམས་ཀྱིས་ཀྱང་ལས་རྣམས་ལེགས་པར་ཡོངས་སུ་སྦྱང་བ་བྱས་པར་གྱུར་པས་བག་དང་ལྡན་པར་གྱུར་ཏོ། །འདོད་པ་རྣམས་ཀྱིས་
འཕྲོགས་པར་མི་འགྱུར་བ་དང་། ཡུལ་རྣམས་ཀྱིས་ཀྱང་སེམས་ཉེ་བར་བཅོམ་པ་མ་ཡིན་ལ། མཆོག་ཏུ་བདག་དང་གཞན་ལ་ཕན་པར་བྱེད་པར་གྱུར་པ་དེའི་དགེ་བའི་ལས་ཀྱི་མཐའ་རྣམས་ལ་སྤྱད་པར་གྱུར་པ་
འདིའི་བཀའ་དྲིན་འདི་དག་གི་ལྷ་མང་པོ་རྣམས་ཀྱང་འདོད་པའི་དབང་དུ་དང་། འདོད་པས་ཟིལ་ཀྱིས་གནོན་པར་ཡང་མི་འགྱུར་རོ། །དེ་ནས་དེའི་ཚེ་ལྷ་དེ་དག་ཚིགས་སུ་བཅད་པ་བརྗོད་པ་ཇི་ལྟར། དགེ་བ་རྗེས་སུ་
སྤྱོད་པ་ནི། །དགེ་ནས་དགེ་བར་རྟག་ཏུ་འགྱུར། །བསྐལ་པ་བྱེ་བ་སྟོང་དུ་ཡང་། །དགེ་བ་ཡོངས་སུ་ཆུད་མི་འཛའ། །ཚུལ་ཁྲིམས་རྟག་ཏུ་ལེགས་བསྡམས་དང་། །ཤེས་རབ་ཀྱང་ནི་རྗེས་སུ་འཕེལ། །དེ་ནི་སྲིད་ལས་ངེས་
འབྱིན་པའི། །སྦྱིན་པ་ཡང་ནི་རྟག་ཏུ་བྱིན། །མི་ཡི་སྦྱིན་ལ་སོགས་གསུམ་གྱིས། །སྐྱོན་གསུམ་རབ་ཏུ་འཇོམས་པར་བྱེད། །དེ་ཕྱིར་སྐྱོན་རྣམས་ཡོངས་སྤོང་ལ། །རབ་ཏུ་བརྩོན་པས་ཡོན་ཏན་སྟེན། །ལྷ་རྫས་འདོད་
པ་ཕུན་ཚོགས་ཀྱང་། །ཡུལ་གྱིས་གང་ཞིག་འཇོམས་མིན་དང་། །དམྱལ་བར་ཀུན་ཏུ་སྐྱེ་འགྱུར་ཡང་། །གང་ཕྱིར་ཆོས་ལས་ལྡོག་པ་མིན། །འདི་ནི་ཆོས་ལྡན་ཤེས་པར་གྱིས། །བྱིས་པ་རྣམས་ནི་བཟློག་པ་ཡིན། །
ཆོས་དང་ཚུལ་ཁྲིམས་ལེགས་པར་སྟེན། །རབ་ཏུ་བརྩོན་པས་ཤེས་རབ་རྩོམ། །སྲིད་སྐྱེས་སྡུག་བསྔལ་རྣམ་འཇོམས་པར། །ཇི་བཞིན་ཉི་མའི་ཞབས་བཞེད་དོ། །ཤིན་དུ་མཐོང་བའི་ཆོས་ལྡན་གང་། །
<pb id="65.165b"/>དེ་ལ་ལྷས་ཀྱང་ཕྱག་བྱེད་དོ། །སྐྱེ་བ་གཞན་ནི་ཐོབ་ནས་ཀྱང་། མྱུར་དུ་འང་མྱ་ངན་འདའ་བར་འགྱུར། །དེ་ལྟར་ལྷ་ཡི་ཆོས་གང་གི། །མཚན་ཉིད་དེ་ཉིད་ཤེས་གྱུར་གང་། །སྐྱེས་བུ་དེ་ནི་སྲིད་གྲོལ་ནས། །ཕ་རོལ་
འགྲོ་བ་འགྲོ་བར་འགྱུར། །བཟོད་དང་སྨན་པར་སྨྲས་ནས་ནི། །འབྱུང་པོ་ཐམས་ཅད་སྙིང་རྗེས་འཛིན། །སྦྱིན་པ་ཡང་ནི་གཏོང་བ་ཡི། །ལམ་དེ་དག་ནི་ཞི་བ་ཡིན། །རབ་གཏུམ་སྡིག་པ་སྟེན་པ་གང་། །ལེ་ལོ་ཤིན་དུ་
སྟེན་པ་དང་། །ཁྲོན་མ་ཆོས་ལ་རྣམ་ཞེ་སྡང་། །དམྱལ་བར་ཉེ་བར་འགྲོ་བ་ཡིན། །ལས་ཀུན་དེས་ཀྱང་མགུ་མི་འགྱུར། །གང་དང་དེ་ལའང་ཁྲོ་བར་བྱེད། །གང་དང་དེ་ལ་ཀུན་དུ་ཆགས། །རྨོངས་པ་ཞེས་
ནི་དེ་ལ་བརྗོད། །དགེ་བ་སྤངས་པའི་མི་དགེ་བ། །སྡིག་པའི་ཆོས་ཀྱིས་རྨོངས་པ་ཡིན། །གང་ལ་སྡིག་པས་རྣམ་འཚེད་པའི། །རྨོངས་པ་དམྱལ་བར་ཁྲིད་པ་ཡིན། །ཆོས་སྤྱོད་དགེ་བ་རྗེས་སུ་ཚོལ། །
རྟག་ཏུ་འདོད་པ་རྣམ་སྤོང་བ། །མུ་སུ་ལུན་དྷ་འཐབ་བྲལ་སྲིད། །ཉོན་མོངས་ཟད་པར་སྤྱོད་པ་ཡིན། །དེ་ལྟར་ཚོགས་པ་རྒྱུ་བ་ན་རྣམ་པར་སྤྱོད་པའི་ལྷ་དེ་དག་རྣམས་ཕན་ཚུན་དུ་གཏམ་བྱེད་དོ། །ཡུལ་གྱི་སྲེད་པའི་
འཇིགས་པ་འཇིགས་སུ་རུང་བ་སྡུག་བསྔལ་དེ་དག་རྣམས་ཐམས་ཅད་མངོན་སུམ་དུ་གྱུར་པར་མངོན་པར་མཐོང་བར་གྱུར་པ་དང་། གཞན་ཡང་མུ་སུ་ལུན་དྷ་དེ་ཉིད་དང་བཅས་པའི་ཚོགས་པ་རྒྱུ་བའི་ས་ན་རྣམ་པར་སྤྱོད་
པའི་ལྷ་དེ་དག་མཆོད་རྟེན་དེ་ཉིད་ཀྱི་བརྩིག་ལོགས་ལ་ལྟ་བར་རྩོམ་པར་གྱུར་ཅིང་ཤི་འཕོས་ནས་ཀྱང་འཐབ་བྲལ་གྱི་མངའ་བདག་འདི་གང་དུ་སྐྱེ་བར་འགྱུར། འདིའི་འགྲོ་བ་ནི་གང་དུ་འགྱུར་སྙམ་པས་དེ་དག་རྣམས་
སླར་ཡང་བརྩིག་པའི་ཡུལ་ཕྱོགས་དེ་ལ་ལྟ་བར་རྩོམ་མོ། །དེ་ནས་ལྷ་དེ་དག་རྣམས་ལྷའི་རིགས་དེ་ལས་ཤི་འཕོས་པར་གྱུར་ནས་མུ་སུ་ལུན་དྷ་དེ་དང་ལྷན་ཅིག་ཏུ་ཐམས་ཅད་ཀྱང་བྱམས་པའི་གསུང་རབ་ལ་འཛམ་བུའི་
<pb id="65.166a"/>གླིང་དུ་སྐྱེ་བར་འགྱུར་བ་མཐོང་སྟེ། ཐམས་ཅད་ཀྱང་དབང་པོ་ཚང་བ་དང་། ཐམས་ཅད་ཀྱང་རིགས་ཆེན་པོར་སྐྱེ་བ་དང་། ཐམས་ཅད་ཀྱང་ཕན་ཚུན་ལྷན་ཅིག་ཏུ་ཡུལ་གཅིག་ཏུ་སྐྱེ་བ་དང་། ཐམས་ཅད་
ཀྱང་ཕན་ཚུན་དུ་མཆོག་ཏུ་སྙིང་དགའ་བར་འགྱུར་བ་དང་ཡང་དག་པར་ལྡན་པ་དང་ཁྱིམ་ཆེན་པོར་ལེགས་པར་སྐྱེ་བ་དང་། ནོར་ཆེན་པོའི་ཁྱིམ་དང་། ཡོན་ཏན་ཆེན་པོ་དང་ལྡན་པ་དང་། བདག་ཉིད་ཀྱི་སྐྱེ་བ་བཟང་པོར་གྱུར་
པར་མཐོང་ངོ་། །མུ་སུ་ལུན་དྷ་ནི་ཡུལ་དེ་ཉིད་ཀྱི་རྒྱལ་རིགས་ཤིང་ཤཱ་ལ་ཆེན་པོར་སྐྱེ་བར་འགྱུར་ཞིང་ནོར་ཆེན་པོ་དང་ལྡན་པ་དང་། མཐུ་སྟོབས་ཆེ་བར་གྱུར་པ་དང་། སྐྱེ་བོ་ཐམས་ཅད་ཀྱིས་མཆོད་པ་དང་། བྱེ་བ་ཕྲག་
བརྒྱ་སྟོང་གི་རིན་པོ་ཆེས་གང་བར་གྱུར་པ་དེར་སྐྱེས་པའི་བུ་ཐུ་བོ་འདིའི་མིང་ཡང་ཚུལ་ཁྲིམས་བཟང་པོའོ། །དུས་དེའི་ཚེ་ན་བཅོམ་ལྡན་འདས་བྱམས་པའི་ཞལ་སྔ་ནས་ཆོས་སྟོན་པར་མཛད་དེ། ཐབས་སུ་གྱུར་པའི་
མྱ་ངན་ལས་འདས་པའི་གྲོང་ཁྱེར་དུ་འགྲོ་བར་བྱེད་པ། འཕགས་པའི་བདེན་པ་བཞིའི་ཡོན་ཏན་དང་ལྡན་པ། དང་པོར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ་
དང་། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བའི་ཆོས་སྟོན་པར་མཛད་པ་ནི་འདི་ལྟ་སྟེ། འདི་ནི་གཟུགས་སོ། །འདི་ནི་གཟུགས་ཀུན་འབྱུང་བའོ། །འདི་ནི་གཟུགས་འགོག་པའོ། །འདི་ནི་
གཟུགས་འགོག་པར་འགྲོ་བའི་ལམ་མོ། །དེ་བཞིན་དུ་ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་རྣམས་ལ་ཡང་རྒྱ་ཆེར་མཚན་ཉིད་སྟོན་པར་མཛད་དོ། །སེམས་ཅན་ཐམས་ཅད་བདེ་ལེགས་སུ་བྱེད་
པ། ཉོན་མོངས་པ་མེད་པ། མྱ་ངན་ལས་འདས་པའི་གྲོང་ཁྱེར་དུ་ལེགས་པར་འདུག་པར་བྱེད་པ། འགྲོ་བ་ཐམས་ཅད་སྒྲིབ་པ་མེད་པར་མཛད་པའི་ཆོས་སྟོན་པར་མཛད་དོ། །དེ་ནས་ཚུལ་ཁྲིམས་བཟང་པོས་དེ་
<pb id="65.166b"/>ལྟར་བཅོམ་ལྡན་འདས་བྱམས་པ་ཆོས་སྟོན་པར་མཛད་པ་ཐོས་པར་གྱུར་པ་ནས་སྔ་མ་བཞིན་ཏེ། དེ་དག་རྣམས་ཀྱིས་ཀྱང་དེ་དང་ལྷན་ཅིག་ཏུ་དེ་ཁོ་ན་བཞིན་ཐོས་པར་གྱུར་ཏོ། །དེ་ནས་དེ་དག་རྣམས་སྔོན་གོམས་
པའི་དགེ་བའི་ལས་རྣམས་ཀྱིས་ལེགས་པར་བསྐུལ་བར་གྱུར་པས་ཕན་ཚུན་དུ་གཏམ་སྐད་བསྟུན་ནས། དེ་དག་ཐམས་ཅད་ཀྱང་གང་ན་ཚུལ་ཁྲིམས་བཟང་པོ་ཡོད་པ་དེར་ཉེ་བར་འོངས་པར་གྱུར་ཏོ། །སྟོང་ཕྲག་
ཉི་ཤུ་པོ་དེ་དག་རྣམས་ཐམས་ཅད་ཀྱང་ཚུལ་ཁྲིམས་བཟང་པོ་ལ་གྲོས་བྱེད་པར་འགྱུར་ཏེ། རྒྱས་པར་ནི་སྔ་མ་བཞིན་ནོ། །དེ་ནས་དེ་དག་རྣམས་ཀྱིས་གཙོ་བོས་ཐོས་པར་གྱུར་ཅིང་སྔོན་གྱི་དགེ་བའི་ལས་ཀྱིས་
ལེགས་པར་བསྐུལ་ནས་ཐབས་གཅིག་ཁོ་ནར་ལངས་ཏེ། ཡིད་རངས་པར་གྱུར་པས་ལེགས་པར་གུས་པ་སྐྱེས་ཤིང་དགའ་བར་གྱུར་པས་བཞིན་གྱི་མདངས་རབ་ཏུ་དང་བ་དང་ལྡན་པར་གྱུར་ནས། ཐམས་ཅད་
དང་ཡང་དག་པར་ལྡན་པ་རྣམས་གང་ན་བཅོམ་ལྡན་འདས་བྱམས་པ་བཞུགས་པ་དེར་བློ་རྣམ་པར་རྒྱས་པ་རྣམས་ཀྱིས་བརྒྱ་བྱིན་ཡོངས་སུ་བསྐོར་བ་བཞིན་དུ་ཉེ་བར་ལེགས་པར་འགྲོ་བའོ། །དེ་ནས་བཅོམ་
ལྡན་འདས་སྐྱེས་བུ་ཆེན་པོའི་མཚན་སུམ་བཅུ་རྩ་གཉིས་ཀྱིས་ཉེ་བར་མཛེས་པར་གྱུར་པའི་སྐུ་བྱ་བ་ནི་རྒྱས་པར་ཏེ། ཆོས་སྟོན་པར་མཛད་པར་རྒྱང་རིང་བ་ཉིད་ནས་མཐོང་སྟེ། ལྷ་དང་མིར་བཅས་པའི་སྐྱེ་དགུ་རྣམས་
ལ་ཕན་པ། དགེ་སྦྱོང་དང་བྲམ་ཟེར་བཅས་པའི་ཚོགས་ཀྱི་སྐྱེ་དགུ་རྣམས་ཀྱིས་ཡོངས་སུ་བསྐོར་ཅིང་མདུན་དུ་བདར་ཏེ། ཐོག་མ་བར་དང་ཐ་མར་དགེ་བའི་ཆོས་སྟོན་པར་མཛད་པ་ནི་མཚོ་བཞིན་དུ་རབ་ཏུ་དང་བར་
གྱུར་པ། ཤིན་དུ་རྙོག་པ་མེད་པ། སྡུག་བསྔལ་ཐམས་ཅད་ཟད་པར་བྱེད་པ། འཁོར་བ་ཐམས་ཅད་ཀྱི་བཅིང་བ་རྣམས་གཏན་ནས་གྲོལ་བར་བྱེད་པ་མྱ་ངན་ལས་འདས་པའི་མཐར་ཐུག་པར་གྱུར་པའི་ཆོས་རྣམས་
<pb id="65.167a"/>སྟོན་པར་མཛད་དོ། །འཁོར་འདི་དག་རྣམས་ནི་ཤིན་དུ་ཟབ་པར་གྱུར་པས་རྒྱ་མཚོ་ལྟ་བུའོ། །དེ་ནས་བཅོམ་ལྡན་འདས་ཀྱིས་རིང་བ་ཉིད་ནས་སྐྱེ་བོའི་ཚོགས་ཀྱིས་ཡོངས་སུ་བསྐོར་བ་མངོན་
པར་གཟིགས་ནས་འདི་སྐད་ཅེས་བཀའ་སྩལ་ཏེ་འཐབ་བྲལ་གྱི་བདག་པོ་མུ་སུ་ལུན་དྷ་མགོ་བོས་ཞབས་དག་ལ་ལེགས་པར་ཕྱག་འཚལ་ཅིག །འཁོར་དང་བཅས་པ་རྣམས་ཀུན་ནས་འོངས་པ་ལེགས་པར་
འོངས་སམ། ཚངས་པར་སྤྱོད་པ་ལེགས་པར་སྤྱད་དམ། ཆོས་ལ་ཁྱོད་ཀྱི་དབང་པོ་ཡོངས་སུ་སྨིན་པར་གྱུར་ཏམ། མི་དགེ་བའི་ལས་མང་པོ་རྣམས་བསྲབས་པར་བྱས་ཤིང་གཏན་ནས་ཟད་པར་བྱས་སམ། འདོད་
པ་བསྟེན་པ་རྣམས་ཡོངས་སུ་སྤངས་པར་གྱུར་ཏམ། ང་ནི་སྡུག་བསྔལ་དེ་དག་རྣམས་མཐར་བྱེད་པའི་དུས་སུ་ཕྱིན་ནོ། །དེས་དེ་བཞིན་དུ་དེ་བཞིན་གཤེགས་པས་བཀའ་སྩལ་པ་རྣམས་དེ་ལྟར་ཐོས་ནས་
ཡིད་རབ་ཏུ་དགའ་ཞིང་གུས་པ་ལེགས་པར་སྐྱེས་པར་གྱུར་ཏོ། །དེ་ལྟར་གྱུར་པས་འཁོར་བ་ཐམས་ཅད་ཀྱི་རྒལ་བར་གྱུར་པའི་དེ་བཞིན་གཤེགས་པའི་གཟུགས་དཔེ་མེད་པར་གྱུར་པ་ལེགས་པར་མངོན་
པར་མཐོང་ནས་འདི་སྐད་ཅེས་གསོལ་ཏེ། མགོ་བོས་ཞབས་ལ་ལེགས་པར་གཏུགས་ཤིང་མངོན་པར་མཐོང་བའི་མཐའ་གཅིག་ཏུ་འདུག་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་
གི་འཁོར་བར་འཇུག་པ་ནི་ཟད་ལགས་སོ། །དེ་ནས་བཅོམ་ལྡན་འདས་ཀྱིས་གང་གིས་སྟོང་ཕྲག་ཉེ་ཤུ་པོ་འདི་དག་རྣམས་ཟག་པ་ཟད་པར་འཁྲིད་པར་བྱེད་པའི་རྣམ་པ་དེས་ཆོས་བསྟན་ཏེ། གང་དག་
ལྷའི་འཇིག་རྟེན་དུ་དེའི་ལྷན་ཅིག་སྤྱོད་པར་གྱུར་པ་རྣམས་སོ། །དེ་ལྟར་མུ་སུ་ལུན་དྷ་དང་བཅས་པ་རྣམས་ཀྱིས་བཅོམ་ལྡན་འདས་གསེར་ཐུབ་ཀྱིས་ཡོངས་སུ་སྤྲུལ་པའི་མ་འོངས་པ་ཐམས་ཅད་ཇི་ལྟ་བ་
