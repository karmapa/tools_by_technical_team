<pb id="65.183a"/>དེ་ལ་བྱིས་རྣམས་རབ་ཏུ་ཆགས། །རི་མོའི་ལས་ལ་རྣམ་སྤྱོད་པའི། །རི་མོའི་ཞགས་པས་བྱིས་པ་དེ། །རི་མོའི་ལས་ཀྱིས་རྨོངས་པ་ཡིས། །དབང་མེད་པར་ནི་དམྱལ་བར་ཁྲིད། །ཚོན་གྱི་རི་མོ་བཀྲར་གྱུར་ཡང་། །
སེམས་ཀྱི་རི་མོའི་དཔེར་མི་ཕོད། །ཆར་གྱིས་རི་མོ་དེ་རབ་འཇིག །ལས་ཀྱི་རི་མོ་འདི་འཇིག་མིན། །ཤིན་དུ་བཀྲ་བའི་རི་མོ་གང་། །རི་མོ་དམ་པར་དེ་མི་འདོད། །ལས་ཀྱི་རི་མོའི་རི་མོ་ཆེ། །ཁམས་གསུམ་གོ་འཕང་བཀྲ་བར་བྱས། །
སྣ་ཚོགས་རི་མོའི་གཟུགས་ཀྱིས་གང་། །སེམས་ཅན་འགྲོ་བ་ལྔ་ན་འཁྱམ། །ལས་རྣམས་སྣ་ཚོགས་དེ་དག་ཀུན། །རི་མོ་མཁན་གྱིས་རྣམ་པར་བྲིས། །རི་མོ་མཁན་གྱི་སེམས་འདིས་ནི། །ལས་ཀྱི་དྲ་བ་རྣམ་བཀྲར་བྱས། །
གང་འདི་དྲ་བས་བཅིངས་ནས་ནི། །འགྲོ་བ་འཁྲུལ་བ་རྣམ་པར་རྨོངས། །ཆར་ཆད་རྡུལ་དང་དུ་བ་ཡིས། །ཚོན་སྐྱེས་རི་མོ་འཇིག་པ་ཡིན། །བསྐལ་པ་བྱེ་བ་སྟོང་དུ་ཡང་། །སེམས་ཀྱི་རི་མོ་འཇིག་མི་འགྱུར། །ས་གཞི་རྣམས་ན་འཇིག་
འགྱུར་ཞིང་། །རྒྱ་མཚོ་ཡང་ནི་སྐམ་འགྱུར་ཡང་། །སེམས་ཀྱིས་བྱས་པའི་རི་མོ་གང་། །དེ་ནི་ཉམས་སུ་མྱོང་བར་གནས། །རང་གི་ལས་ཀྱི་རི་མོ་ཡང་། །རྣམ་པར་རྨོངས་པས་མ་མཐོང་ངོ་། །ཇི་སྲིད་དུ་ནི་ནོར་འདོད་པས། །རི་མོ་གཞན་
ནི་རབ་ཏུ་བྱེད། །དེའི་ཕྱིར་ན་བསམ་གཏན་སྒོམ་པར་བྱེད་པ་ན་བར་དུ་གཅོད་པར་གྱུར་པ་སྐྱོན་དུ་མ་ཀུན་དུ་རྟོགས་པར་འགྱུར་བ་མ་གུས་པར་འགྱུར་བ་ལ་སྟེན་པར་བྱེད་པའི་རི་མོའི་ལས་རྣམས་དགེ་སློང་གིས་མི་བྱའོ། །<bampo n="228.52.1" zh="70.361"/>དེ་དག་ལ་རྣམ་པར་
གཡེང་བར་གྱུར་པའི་ཡིད་ཀྱིས་བདེ་ལེགས་ཐོབ་པར་མི་འགྱུར་རོ། །དགེ་བའི་ལས་རྣམས་ལས་གཅིག་ཀྱང་ཡིད་ལ་བྱས་ཏེ། སྒོམ་པར་མི་བྱེད་དོ། །དེའི་ཕྱིར་ན་བདེ་ལེགས་ལག་ཏུ་འོང་བར་འདོད་པ་རྣམས་དང་། ལས་ཀྱི་འཇིགས་པས་
འཇིགས་པར་གྱུར་པ་རྣམས་ཀྱིས་འདི་ལྟར་བསླབ་པར་བྱ་སྟེ། ཚོན་གྱིས་བསྒོ་བར་མི་བྱེད་པའོ། །རྗེས་སུ་གཟུང་བ་སྟེ། འདི་ནི་བདག་ཅག་རྣམས་ལ་རྗེས་སུ་གདམས་པའོ། །སྐྱོན་དེ་དག་རྣམས་རིག་པར་བྱས་ལ་ཆོས་གསུམ་པ་
<pb id="65.183b"/>འདི་དགེ་སྦྱོང་གིས་མི་བྱའོ། །གཞན་ཡང་ཆོས་བཞི་པ་དགེ་སྦྱོང་གིས་མི་བྱ་སྟེ། འདི་ཡང་གང་ཞེ་ན། ཐོས་པ་ངན་པ་སྙན་དངགས་སྡེབ་པའོ། །འདི་ན་དགེ་སློང་གང་དག་བུ་དང་། བུ་མོ་དང་། རང་གི་སྐྱེ་བོ་རྣམས་དང་། སྤུན་དང་། ཕ་
དང་། གཉེན་བཤེས་རྣམས་ཀྱང་སྤངས་ནས་རབ་ཏུ་བྱུང་སྟེ། ཉོན་མོངས་པ་སྤང་བའི་དོན་དུ་བསམ་གཏན་སྒོམ་པར་བྱེད་པར་གྱུར་ཞིང་ཉོན་མོངས་པ་རྣམས་ཀྱང་ཡིད་རྩེ་གཅིག་པས་གཞོམ་པར་བྱ་བ་ཡིན་གྱི། རྣམ་པར་གཡེང་བའི་ཡིད་
ཀྱིས་ནི་མ་ཡིན་ནོ། །གང་དག་སྙན་དངགས་བྱེད་པར་གྱུར་པ་དེ་དག་རྣམས་ནི་སྣ་ཚོགས་པ་རྣམས་ལ་བརྟེན་ནས་བློ་རྣམ་པར་གཡེང་བར་འགྱུར་རོ། །དེའི་ཡིད་རྣམ་པར་གཡེང་བར་གྱུར་པས་ནི་དགེ་བའི་ཆོས་རྣམས་ཀྱི་བར་དུ་གཅོད་
པར་བྱེད་པར་འགྱུར་རོ། །བསམ་གཏན་སྒོམ་པར་མི་བྱེད་དོ། །བསམ་གཏན་དུ་མི་བྱེད་དོ། །བླ་མ་ལ་སྟེན་པར་མི་བྱེད་དོ། །དམ་པའི་ཆོས་ཉན་པ་ལ་མངོན་པར་དགའ་བར་མི་འགྱུར་རོ། །དཀོན་མཆོག་གསུམ་མཆོད་པ་ལ་མངོན་
པར་དགའ་བར་མི་འགྱུར་རོ། །ངེས་པར་འབྱུང་བའི་ལམ་ལ་མངོན་པར་དགའ་བའི་རང་བཞིན་ཅན་དུ་མི་འགྱུར་རོ། །རྟག་པར་རྒྱུན་ཏུ་ཡང་སྙན་དངགས་སྡེབ་པ་ལ་མངོན་པར་དགའ་བར་འགྱུར་རོ། །དེ་སྙན་དངགས་དེའི་རྟེན་གྱི་
དོན་དུ་ཐོས་པ་ངན་པ་རྣམ་པ་སྣ་ཚོགས་པ་རྣམས་ཉན་པར་བྱེད་དོ། །གང་དག་ཆོས་ཉིད་ལས་འདས་པར་གྱུར་པ་ཉན་པ་ལ་དགའ་བར་འགྱུར་བ་ཙམ་འབའ་ཞིག་པ་ཚུལ་བཞིན་མ་ཡིན་པའི་ཡིད་ལ་བྱེད་པ་ཀུན་དུ་སྐྱེད་པར་
བྱེད་པ་འབྲེལ་པ་མེད་པ་རྣམས་རྗོད་པར་བྱེད་པ་དང་ལྡན་པར་གྱུར་པ་དེ་དག་ལ་ཡང་དགེ་སྦྱོང་ངན་པ་འདི་དད་པར་བྱེད་དོ། །དེ་ཡང་དང་ཡང་དུ་ཉན་པར་བྱེད་པས་ཐོས་པ་ངན་པའི་ལམ་དེ་ཉིད་ཀྱིས་འཁྲིད་པར་བྱེད་དོ། །དེས་ཁྲིད་
པར་གྱུར་པས་སླར་ཉིད་ཀྱང་ཁྱིམ་པར་འགྱུར་རོ། །དེ་ཡང་དམ་པའི་ཆོས་ལས་ཀྱང་ཡོངས་སུ་ཉམས་པར་འགྱུར་རོ། །དེ་ནི་སྙན་དངགས་ལ་མངོན་པར་དགའ་བ་ཉིད་ཀྱིས་དགའ་བར་གྱུར་པ་དེ་སྡེབས་བྱེད་པར་
<pb id="65.184a"/>གྱུར་གྱི། དེ་བསམ་གཏན་སྒོམ་པ་ལ་ནི་ལེ་ལོ་ཅན་དུ་འགྱུར་ཞིང་དགེ་འདུན་གྱི་ནང་དུ་འཇུག་པ་དང་ལྡན་པ་ཡང་མ་ཡིན་ནོ། །ཟས་དང་གནས་ལ་ལོངས་སྤྱོད་པ་རྣམས་ཐམས་ཅད་ཀྱིས་ཀྱང་དེའི་བར་དུ་
གཅོད་པར་འགྱུར་རོ། །གང་དག་ལེ་ལོ་ཅན་དུ་གྱུར་པ་རྣམས་དང་པོ་ཁོ་ནར་ཚུལ་ཁྲིམས་འཆལ་བས་ནི་དགེ་འདུན་གྱི་ནང་དུ་འཇུག་པར་མི་བྱ་ན་གནས་མལ་རྣམས་དང་། ནད་གྱི་རྐྱེན་སྨན་གྱི་ཚད་དུ་གྱུར་པ་དང་། 
གཞན་རྣམས་ལྟ་བརྗོད་ཀྱང་ཅི་དགོས་ནས། གསོང་པོར་སྨྲས་པ་དང་། ཕྱག་བྱས་པས་ཀྱང་ལེ་ལོ་ཅན་གྱི་བར་ཆད་བྱེད་པར་འགྱུར་རོ། །བསམ་གཏན་དུ་བྱ་བ་ལས་སྙན་དངགས་གང་བསྡེབས་པར་གྱུར་པ་ལ་
ཆེད་ཆེར་བྱེད་པས་བརྩམ་པར་འོས་པའི་སྙན་ངགས་དེ་དག་བྱེད་ལ་དེ་དག་འབའ་ཞིག་ཏུ་ནི་མ་ཟད་ཀྱི། ཡང་དང་ཡང་དུ་དེ་ལ་འགྲོ་བ་ཁོ་ན་དང་། དེའི་ཚེ་དེ་ལ་རྟེན་པ་ལ་སེམས་མངོན་པར་དགའ་བ་དང་། རྣམ་པ་སྣ་ཚོགས་པའི་
ཐབས་རྣམས་ཀྱི་བློ་རྣམ་པ་སྣ་ཚོགས་པ་དང་། རྣམ་པར་རྟོག་པ་དུ་མ་རྣམས་ཀྱིས་ཀུན་ནས་བཅོམ་པ་དང་། རྣམ་པ་སྣ་ཚོགས་པའི་རོ་རྣམས་སྐྱེད་པར་བྱེད་པའི་སྙན་དངགས་བྱེད་དོ། །དེས་དེའི་ཡིད་རྣམ་པར་དཀྲུགས་པར་གྱུར་
པས་ཚེའི་འདུ་བྱེད་རྣམས་ནི་ཟད་པར་གྱུར་ལ་འཆི་བདག་གི་རྒྱལ་པོ་ནི་ཉེ་བར་འོངས་པར་གྱུར་པས་བྱ་བ་རྣམས་མ་བྱས་པར་ཡང་གྲོགས་མེད་ཅིང་འཇིག་རྟེན་འདས་པའི་ལམ་དང་རྣམ་པར་བྲལ་བ་གང་ཡིན་པའི་ཕྱོགས་སུ་འགྲོ་བར་བྱ་
དགོས་སོ། །དེ་ཡང་སྙན་དངགས་ཀུན་ཏུ་སྡེབ་པ་དེ་ལ་བློ་སོང་བར་གྱུར་པ་ཡིན་ནོ། །སྐྱེས་བུ་འདི་ནི་དེས་རྨོངས་པར་གྱུར་ནས་བར་དུ་གཅོད་པ་ཆེན་པོ་རྣམས་ཀྱིས་བསླུས་པའི་མཆོག་ཐོབ་པར་འགྱུར་རོ། །གྱ་རྒུད་ཀྱིས་མི་ཐེབ་
པར་གྱུར་ཅིང་དབང་པོ་རྣམས་ཚང་བ་དང་། རབ་ཏུ་བྱུང་བར་གྱུར་པ་དང་། མཆོག་ཏུ་དགའ་བ་དེ་དག་ཐོབ་ནས་ཀྱང་ཅིའི་ཕྱིར་སྙན་དངགས་སྡེབ་པས་བསླུས་ནས་དུས་བྱེད་པར་འགྱུར་བ་ནི་རང་གི་དོན་ལས་ཉམས་པ་ཡིན་ནོ། །སྙན་
<pb id="65.184b"/>དངགས་བྱེད་པར་གྱུར་པ་ན་སྐྱོན་གཞན་ཡང་ཡོད་དེ། དེ་ཡང་ཕལ་ཆེར་རྣམ་པར་རྟོག་པས་ཉེ་བར་བཅོམ་པའི་སེམས་དྲི་མ་ཅན་དྲི་མ་ཅན་གྱི་ཀུན་ཏུ་སྤྱོད་པ་དག་གིས་སྙན་དངགས་བྱེད་དོ། །རྣམ་པར་རྟོག་པ་དེ་ཉིད་ལས་གཞན་
རྣམ་པར་རྟོག་པ་དེ་ལྟ་བུའི་རྣམ་པ་ནི་འགའ་ཡང་མི་འབྱུང་ངོ་། །ཇི་ལྟར་བུད་མེད་ཀྱི་རྣམ་པར་རྟོག་པ་རྣམས་ནི་དགེ་སློང་གིས་མི་བྱའོ། །རྣམ་པར་རྟོག་པ་དེས་ཀྱང་རང་ཉིད་སྲེག་པར་བྱེད་དོ། །མེ་ཇི་ལྟ་བར་རང་གི་རྣམ་པར་རྟོག་པས་
སྲེག་པར་འགྱུར་རོ། །དེ་ལྟར་བུད་མེད་ཀྱི་རྣམ་པར་རྟོག་པ་རྣམས་ཀྱང་བྱིས་པའི་སྐྱེ་བོའི་ཚོགས་རྣམས་ཐམས་ཅད་ཉིད་ལ་སྐྱེ་བ་གཞན་བརྒྱ་སྟོང་གི་བར་དུ་ཡང་མཐོང་བ་ཡིན་ནོ། །སྙེན་དངགས་རྣམས་ཀྱང་དང་པོ་ཁོ་ན་བུད་མེད་
རྣམས་ལ་ཅི་ནས་ཀྱང་འབབ་པ་ཡིན་ནོ། །དེ་བུད་མེད་ཀྱི་རྣམ་པར་རྟོག་པས་ཉེ་བར་བཅོམ་པར་གྱུར་པས་ཇི་སྲིད་དུ་རྐང་པ་ནས་མགོ་བོའི་བར་རྣམས་ལ་དེ་སྲིད་དུ་རྣམ་པ་དུ་མའི་ཚུལ་བཞིན་མ་ཡིན་པ་ཡིད་ལ་བྱེད་པ་སྐྱེད་པར་འགྱུར་
བ་བྱིས་པའི་སྐྱེ་བོ་རྣམས་ཐམས་ཅད་ཀྱི་ཡིད་འཕྲོག་པར་བྱེད་པར་སྙན་དངགས་ཀྱིས་བུད་མེད་ཀྱི་ལུས་ཀྱི་ཆ་རྣམས་དེས་རབ་ཏུ་བསྔགས་པར་བྱེད་དོ། །མཆོད་པར་བྱེད་དོ། །ཡིད་ལ་འང་རབ་ཏུ་འཇོག་པར་བྱེད་དོ། །གཙང་མ་ཡིན་
པར་རབ་ཏུ་སྟོན་ནོ། །དེ་བདག་ཉིད་ཐམས་ཅད་ཀྱིས་ཚུལ་བཞིན་མ་ཡིན་པ་ཡིད་ལ་བྱེད་པས་འཁྲིད་པར་འགྱུར་ལ་གཞན་དག་རྣམས་ཀྱང་ཚུལ་བཞིན་མ་ཡིན་པ་ཡིད་ལ་བྱེད་པ་དེ་ལ་རབ་ཏུ་འགོད་པར་བྱེད་དོ། །རང་དང་གཞན་ཡོངས་སུ་
ཉམས་པར་བྱེད་པ་པོ་དེ་ནི་ཤི་བར་གྱུར་ནས་ལུས་ཞིག་པའི་འོག་ཏུ་ངན་སོང་ལོག་པར་ལྟུང་བ་ཐབས་མ་ཡིན་པས་ཀུན་དུ་བཅོམ་པའི་དམྱལ་བར་སྐྱེའོ། །ཐོས་པ་ངན་པ་སྙན་དངགས་སྡེབ་པར་བྱེད་པ་དེའི་སྐྱོན་ནི་འདི་ཡིན་ནོ། །གཞན་
ཡང་ཐོས་པ་ངན་པ་སྙན་དངགས་རྣམས་སྡེབ་པར་བྱེད་པའི་སྐྱོན་ཆེན་པོ་ནི་འདི་ལྟ་སྟེ། དགེ་སྦྱོང་ངན་པ་དེ་སྙན་དངགས་སྡེབ་པར་བྱེད་པས་རྒྱགས་ཤིང་མུན་པར་གྱུར་ཏེ། བློ་ཤིན་དུ་ལོང་བར་གྱུར་པའི་ཕྱིར་ཐོས་པ་མ་ཡིན། 
<pb id="65.185a"/>མཐོང་བ་མ་ཡིན་གཞན་དག་རྣམས་ཀྱི་དྲུང་ན་ཉན་པ་ཡང་མ་ཡིན་ནོ། །དེ་ལ་འདི་སྙན་དངགས་སྡེབ་པར་བྱེད་པར་འདོད་པས་ཀྱང་ངེས་པར་འཆིང་བར་འགྱུར་རོ། །རབ་ཏུ་གནས་པར་བྱེད་དོ། །གཞན་དག་རྣམས་ཀྱང་
རྣམ་པ་སྣ་ཚོགས་པའི་ཚིག་གི་རྐང་པ་རྗོད་པ་རྣམས་ཀྱིས་ཉེ་བར་འབྲེལ་བར་བྱེད་དོ། །ཇི་ལྟར་སྐྱེ་བར་འགྱུར་བ་དེ་བཞིན་དུ་དེ་ཉིད་ཀྱིས་དོན་དེ་དག་རྣམས་དངོས་མཐོང་བར་གྱུར་ནས་དེ་དག་གིས་སྐྱེས་བུ་ངན་པ་དེ་དེ་བཞིན་དུ་འཇོམས་
པར་འགྱུར་རོ། །རང་གི་སེམས་ཀྱིས་ཀུན་ནས་སློང་བས་ཡོངས་སུ་བརྡེབས་པའི་བརྫུན་དེ་དག་རྣམས་ཀྱི་སྐྱོན་དེས་ལུས་ཞིག་ནས་ཤི་བའི་འོག་ཏུ་ཐབས་མིན་པའི་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །སྙན་
དངགས་སྡེབ་པར་བྱེད་པའི་སྐྱོན་གྱིས་གཞན་ཡང་སྐྱོན་ཆེན་པོར་འགྱུར་རོ། །ཐོས་པ་ངན་པ་སྙན་དངགས་སྡེབ་པར་བྱེད་པ་རྣམས་ཀྱི་ནི་འདི་ལྟ་སྟེ། ཐོས་པ་ངན་པ་སྙན་དངགས་སྡེབ་པ་ལ་མངོན་པར་དགའ་བར་གྱུར་པས་སྙན་དངགས་
གཞན་དག་རྣམས་རྙེད་པ་ཡང་ཉན་པར་བྱེད་དོ། །དེས་དེ་དག་རྣམས་ཐོས་ནས་ཀྱང་རང་གི་རྣམས་སྒྲུབ་པའི་དོན་དུ་རབ་ཏུ་ཞེ་སྡང་བར་བྱེད་པ་དང་། སྔོན་གྱི་སྙན་དངགས་པ་རྣམས་ལ་འཕྱ་བར་བྱེད་དོ། །མཛེས་པར་གྱུར་པའི་སྙན་དངགས་ལ་
རབ་ཏུ་ཞེ་སྡང་བར་བྱེད་པའི་དགེ་སྦྱོང་ངན་པ་དེ་ནི་དེ་ལྟར་བསམ་གཏན་སྒོམ་པས་སྟོང་པར་གྱུར་ནས་གནོད་སེམས་མངོན་པར་འཕེལ་བར་འགྱུར་རོ། །དྲི་མ་ཅན་གྱིས་ལས་རྣམས་ནི་ཀུན་ནས་རབ་ཏུ་བསགས་པར་འགྱུར་ལ། འདིའི་དཀར་
པོའི་ཆོས་རྣམས་ནི་ཟད་པར་འགྱུར་བས་འཇིག་རྟེན་ཕ་རོལ་ཏུ་བདེ་བར་བྱེད་པའི་གྲོགས་ཚངས་པ་མཚུངས་པར་སྤྱོད་པ་རྣམས་དེ་ལྟར་གཤེ་བར་བྱེད་དོ། །ཐོས་པ་ངན་པ་སྙན་དངགས་སྡེབ་པར་བྱེད་པ་རྟག་ཏུ་བག་མེད་པ་ལ་སེམས་པ་
རྣམས་ལ་ནི་གཞན་ཡང་སྐྱོན་ཆེན་པོ་ཡོད་དེ། ཐོས་པ་ངན་པ་སྙན་དངགས་རྣམས་སྡེབ་པ་ལ་ཆེད་ཆར་བྱེད་པ་རྣམས་ནི་ཉིན་མེད་མཚན་མེད་དུ་དེ་ལ་བློ་བཟོད་གླགས་མེད་པར་གྱུར་ནས་སྙན་དངགས་སྡེབ་པ་ལ་ཤིན་དུ་ཆེད་ཆེ་བར་
<pb id="65.185b"/>འགྱུར་རོ། །དེ་དམ་པའི་ཆོས་སེམས་པར་བྱེད་པ་ཉིད་མ་ཡིན་ནོ། །སྒོམ་པར་མི་བྱེད་དོ། །ཉོན་མོངས་པ་རབ་ཏུ་ཞི་བར་བྱ་བའི་ཆེད་དུ་མི་འཇུག་གོ། །དེ་ཉན་པ་ལ་བློ་ཞུགས་པར་གྱུར་ན་ཡང་དམ་པའི་ཆོས་འབྱུང་བར་དོན་མེད་དེ་ཕྱིར་ལོག་
ནས་འགྲོའོ། །གང་བསྐལ་པ་སྟོང་ཕྲག་བརྒྱར་ཡང་རྙེད་པར་མི་འགྱུར་བ་གང་ཡིན་པ་དེ་དག་རྣམས་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདིས་དེ་ལྟར་ཉམས་པར་བྱེད་དོ། །ཐོས་པ་ངན་པ་སྙན་དངགས་སྡེབ་པར་བྱེད་པ་ལ་
ནི་གཞན་ཡང་སྐྱོན་ཆེན་པོ་ཡོད་དེ། སྐྱེས་བུ་ངན་པ་དེ་སྙན་དངགས་ཀྱི་འདོད་པ་དང་། ཐོས་པ་ངན་པ་དག་གི་བསྟོད་པས་ཀྱང་ཕྱིན་ཅི་ལོག་ཏུ་སྨྲ་བར་བྱེད་དོ། །དེ་ཀུན་དུ་སྤྱོད་པར་གྱུར་པ་རྣམས་ལ་རྟེན་པར་བྱེད་དོ། །སྨྱོན་པ་བཞིན་
དུ་གནས་རྣམས་ཐམས་ཅད་ལ་རབ་ཏུ་གཡོ་བའི་བློ་དང་ལྡན་པར་འགྱུར་རོ། །ལོག་པར་རྗོད་པར་བྱེད་པ་རྣམས་ཀྱིས་བཅིངས་པར་གྱུར་པའི་བསྟོད་པ་བསྡེབས་པ་རྣམས་ལ་ནི་དོན་མེད་པ་ཡིན་ནོ། །འདུ་བྱེད་ཐམས་ཅད་ཡོངས་སུ་
ཟད་པར་འགྱུར་བ་ཡིན་པའི་ཕྱིར་ཡང་འདི་ལ་དོན་མེད་པ་ཡིན་ནོ། །སྙན་དངགས་ཀྱི་རྒྱགས་པས་ཟིན་པར་གྱུར་པ་དེ་དག་རྣམས་ནི་ཧ་ཅང་ཐལ་ཆེས་པར་ཤིན་ཏུ་ཉམས་པར་གྱུར་ནས་ཆང་གི་བཏུང་བ་སྟེན་པར་བྱེད་དོ། །དེ་ལ་སྟེན་པར་
གྱུར་པའི་བློ་རྣམ་པར་གཡེང་བས་ཀྱང་ཕན་ཚུན་དུ་དོན་བྱེད་དོ། །ཆང་གིས་ཀུན་ནས་གཡེངས་པར་གྱུར་པའི་བློས་དོན་ཆུང་ཟད་ཅིག་བྱེད་པར་འགྱུར་བ་ཡང་མ་ཡིན་ནོ། །སེམས་ཀྱང་རྣམ་པར་གཡེང་བར་བྱེད་པར་འགྱུར་བ་ཡིན་པའི་
ཕྱིར་དང་། དོན་མ་ཡིན་པ་རྣམས་ལ་འཇུག་པ་པོ་ངན་སོང་གི་སྒོར་གྱུར་པའི་ཆང་སྟེན་པར་བྱེད་པ་ཡིན་ནོ། །དེ་ཆང་གིས་ཟིན་པས་མི་དགེ་བ་རྣམས་ཐམས་ཅད་བྱེད་དོ། །བུད་མེད་དག་མངོན་པར་མཐོང་ནས་ཚུལ་བཞིན་མ་
ཡིན་པའི་ཡིད་ལ་བྱེད་པས་འཁྲིད་པར་འགྱུར་རོ། །དེ་ཉེ་བར་ཁྲིད་པར་གྱུར་ནས་དགེ་སྦྱོང་ངན་པ་མི་ཚངས་པར་སྤྱོད་པར་བྱེད་དོ། །དེ་ནི་རྒྱུད་ཚིག་པར་གྱུར་པ། ནང་རུལ་བར་གྱུར་པ། ཐོས་པ་དང་མི་ལྡན་པ། སྲེད་པའི་
<pb id="65.186a"/>རིགས་སུ་གྱུར་པ། བི་དུ་ལའི་མེ་ཏོག་བཞིན་དུ་འབྲས་བུ་མེད་པའོ། །བྲིས་པའི་མར་མེ་བཞིན་དུ་འོད་མེད་པ་བྲིས་པའི་ཟླ་བ་བཞིན་དུ་གྱུར་པ། གྲང་བ་བཞིན་དུ་རྣམ་པར་སྨད་པར་བྱ་བ་དེ་ནི་དེ་དག་རྣམས་ཁོ་ན་
བཞིན་དུ་གྱུར་པས་འདི་ནི་གོས་ཀྱིས་གཡོགས་པ་ཙམ་འབའ་ཞིག་ཡིན་ནོ། །དགེ་སྦྱོང་གི་གཟུགས་དགེ་སྦྱོང་མ་ཡིན་ནོ། །ཐོས་པ་ངན་པ་སྙན་དངགས་བསྡེབས་པར་གྱུར་པའི་སྐྱོན་གྱི་རྩ་བ་དེ་ལས་ལུས་ཞིག་པར་
གྱུར་ནས་ངན་སོང་ལོག་པར་ལྟུང་བ་དམྱལ་བར་སྐྱེའོ། །དེའི་ཕྱིར་གང་དག་དགེ་སྦྱོང་ཡིན་པར་གྱུར་པ་དེ་དག་རྣམས་ཀྱིས་ཐོས་པ་ངན་པ་སྙན་དངགས་སྡེབ་པར་མི་བྱའོ། །གལ་ཏེ་བྱེད་པར་གྱུར་ན་ཡང་དེས་དམ་པའི་ཆོས་གསལ་
བར་བྱེད་པར་འགྱུར་བ་རྣམས་གང་ཡིན་པ་དང་། ཅི་སྟེ་ཡང་དམ་པའི་ཆོས་རྣམས་ཡོངས་སུ་རྟོགས་པར་འགྱུར་བ་སངས་རྒྱས་ཀྱི་བསྟོད་པ་བྱའོ། །དཀོན་མཆོག་གསུམ་ལ་བསྟོད་པར་བྱའོ། །དམ་པའི་ཆོས་ཤིན་ཏུ་བསལ་བར་བྱེད་པའི་
སྙན་དངགས་བྱའོ། །དེ་ལས་མྱ་ངན་ལས་འདས་པའི་མཐར་ཐུག་པར་འགྱུར་རོ། །ངལ་བ་འབྲས་བུ་དང་བཅས་པར་འགྱུར་རོ། །དེ་དག་གིས་དེ་རབ་ཏུ་བསྔགས་པར་ཡང་འགྱུར་རོ། །ལུས་ཞིག་པར་གྱུར་ནས་ཤི་བའི་འོག་ཏུ་
ལྷ་རྣམས་སུ་སྐྱེ་བར་འགྱུར་རོ། །ཡང་དག་པའི་སྙན་དངགས་བསྡེབས་པར་གྱུར་པ་དང་། །དམ་པའི་ཆོས་གསལ་བར་འགྱུར་བ་བསྡེབས་པ་དག་གིས་ཏེ། དེས་ཀྱང་དེ་ལྟར་བྱ་བ་ཡིན་གྱི་གཞན་དུ་ན་བར་ཆད་བྱེད་པར་འགྱུར་རོ། །
གཞན་ཡང་ཆོས་ལྔ་པ་དགེ་སྦྱོང་དག་བསམ་གཏན་བསྒོམ་པ་ན་བར་དུ་གཅོད་པར་བྱེད་པ་ཡིན་ཏེ། འདི་དག་རྣམས་ཀྱང་གང་ཞེ་ན། འདི་ལྟ་སྟེ། རྒྱུ་སྐར་བགྲང་བ་དང་སེམས་པར་བྱེད་པའོ། །དགེ་སྦྱོང་དག་དགེ་སྦྱོང་དུ་ཁས་འཆེས་པ་
རྣམས་ཀྱིས་གནས་སྐབས་ཐམས་ཅད་དུ་ཡང་རྒྱུ་སྐར་བགྲང་བ་དང་བསམ་པར་ཡང་མི་བྱའོ། །དེ་ལས་ཀྱང་དགེ་སྦྱོང་ལ་འཇིག་རྟེན་པ་རྣམས་ཀྱིས་རྣམ་པར་སྨོད་པར་འགྱུར་རོ། །བསམ་གཏན་སྒོམ་པར་བྱེད་པ་ན་བར་དུ་གཅོད་
<pb id="65.186b"/>པར་འགྱུར་རོ། །དེ་བསམས་པས་ཀྱང་བསོད་ནམས་དང་ཚེའི་འདུ་བྱེད་རྣམས་ནུབ་པར་འགྱུར་རོ། །བདེ་ལེགས་རྣམས་ཀྱང་འཐོབ་པར་མི་འགྱུར་རོ། །ཚེ་ཟད་པར་གྱུར་པ་དེ་བྱ་བ་མ་ཡིན་པ་བྱེད་པའི་ཕྱིར་ནད་ལས་དང་། རྒ་བ་
ལས་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། ངལ་བ་རྣམས་ལས་ཡོངས་སུ་གྲོལ་བར་མི་འགྱུར་རོ། །དུས་ཡུན་རིང་པོར་འཁོར་བར་ཡོངས་སུ་འཁྱམ་པར་འགྱུར་རོ། །འདི་ལ་རྒྱུ་
སྐར་བགྲངས་པ་རྣམས་ཀྱིས་ཀྱང་ཅུང་ཟད་ཀྱང་མི་བྱེད་དོ། །བདག་ལ་མ་ཡིན་ཞིང་གཞན་རྣམས་ལ་ཡང་སྐྱོབ་པ་ནི་རྒྱུ་སྐར་རྣམས་མ་ཡིན་ནོ། །དེ་ཅིའི་ཕྱིར་ཞེ་ན། ལས་ཀྱིས་དེ་དག་རྣམས་འཇུག་པར་བྱེད་པ་ཡིན་གྱི་རྒྱུ་སྐར་རྣམས་
ནི་སྐྱབས་མ་ཡིན་ནོ། །དེ་ཅིའི་ཕྱིར་ཞེ་ན། རྒྱུ་སྐར་གཅིག་ཉིད་ལ་ཡང་བདེ་བ་ཅན་རྣམས་དང་། སྡུག་བསྔལ་ཅན་རྣམས་དང་། སྐྱེ་བ་གཟུགས་ངན་པ་དང་། གཟུགས་བཟང་བ་དང་། རིགས་དང་ལྡན་པ་དང་། རིགས་
དམན་པ་དང་། ཆོས་པ་དང་། ཆོས་མ་ཡིན་པ་དང་། དབུལ་པོ་དང་། ཕྱུག་པོ་དང་། རྐུན་མ་དང་། རྒྱལ་པོ་དང་། ཆོམ་རྐུན་དང་། མཁས་པ་དང་། རྨོངས་པ་དང་། བུད་མེད་དང་། སྐྱེས་པ་དང་། ཚུལ་ཁྲིམས་དང་ལྡན་པ་
དང་། ཚུལ་ཁྲིམས་འཆལ་པ་དང་། བརྩོན་འགྲུས་བརྩམས་པ་དང་། ལ་ལོ་ཅན་དང་། འཇིག་རྟེན་པ་སྡུག་པར་འཛིན་པ་དང་། དེ་དག་ལ་སོགས་པ་གཞན་རྣམས་ཀྱང་རྒྱུ་སྐར་གཅིག་ལ་སྐྱེའོ། །གལ་ཏེ་ཡང་རྒྱུ་
སྐར་རྣམས་རྒྱུ་མཚན་ཡིན་པར་གྱུར་ན། དེ་ལ་གང་དག་རྒྱུ་སྐར་གཅིག་ལ་སྐྱེས་པར་གྱུར་པ་དེ་དག་རྣམས་ཐམས་ཅད་ཀྱང་མཚུངས་པར་འགྱུར་རོ། །སྐྱེས་བུ་རྣམས་ཀྱིས་ཇི་སྐད་བཤད་པའི་རྒྱུ་སྐར་རྣམས་ནི་བགྲང་
བར་མི་བྱ་སྟེ། སྔོན་གྱི་སྐྱོན་དང་ཡོན་ཏན་དང་བཅས་པ་རྣམས་མངོན་པར་མི་ཤེས་པའི་ཕྱིར་རོ། །དགེ་བ་དང་མི་དགེ་བར་གྱུར་པའི་དུས་རྣམས་སུ་སྐར་མར་གྱུར་པའི་རྒྱུ་སྐར་རྣམས་བགྲང་བར་བྱེད་དོ། །གཞན་ཡང་
<pb id="65.187a"/>རྒྱུ་སྐར་འདི་དག་རྣམས་བགྲང་བ་དང་དཔྱོད་པར་བྱེད་པ་ནི་འདི་ལྟ་སྟེ། རྒྱུ་སྐར་རྣམས་མ་ཤར་བ་དང་། གང་གི་ཕྱིར་མདུན་དུ་བྱས་པར་གྱུར་པས་རྣམ་པར་དག་པ་རྣམས་ཀྱང་ཉུང་བ་དང་། ལྷག་པར་འགྱུར་བ་
དང་། མངོན་པར་གསར་བ་ཡིན་པ་དང་། རྒྱུ་སྐར་གྱིས་རྒྱུ་སྐར་གཞན་རྣམས་ཟིལ་གྱིས་ཀྱང་གནོན་ནོ། །གཞན་ཡང་གཟའ་སྐར་དེ་ཉིད་ཀྱང་དུས་གཞན་ན་ཟིལ་གྱིས་གནོན་པར་འགྱུར་རོ། །དེ་དག་རྣམས་ལས་རྒྱུ་སྐར་མི་མཛེས་པ་དང་མཛེས་
པ་མ་ཡིན་པ་རྣམས་དཔྱོད་པར་བྱེད་པ་ཡིན་ནོ། །གང་སེམས་པར་བྱེད་པ་དང་བགྲང་བར་བྱེད་པའི་རྒྱུ་སྐར་རྣམས་ཀྱི་དབང་གིས་བདེ་བ་དང་སྡུག་བསྔལ་བ་ཡིན་ན། གང་གིས་ཇི་ལྟར་བདག་ཉིད་ལ་སྟོབས་དང་ལྡན་པར་འགྱུར་ཞིང་
བདེ་བ་དང་། སྡུག་བསྔལ་གྱི་དབང་དུ་བྱས་ནས་གང་གིས་ཟིལ་གྱིས་གནོན་པར་འགྱུར། ཇི་ལྟར་ན་གཞན་རྣམས་ཀྱིས་སྡུག་བསྔལ་དང་བདེ་བ་བྱེད་པར་འགྱུར་བ་ཡིན། དེའི་ཕྱིར་ལས་རྣམས་ཉིད་ཁོ་ན་ལས་དགེ་ལེགས་དང་དགེ་
ལེགས་མ་ཡིན་པའི་འབྲས་བུ་རྣམས་ཡིན་ནོ། །རྒྱུ་སྐར་རྣམས་དང་གཟའ་རྣམས་ཀྱང་གང་གི་ཚེ་གཟའ་གཞན་དང་འཁྲུགས་པར་གྱུར་པ་ན་དེའི་ཚེ་དེ་དག་རྣམས་ལ་ཡང་གང་ཟེར་ཟུག་འབྱུང་ངོ་། །ཇི་ལྟར་ཉི་མ་དང་ཟླ་བ་དག་ཀྱང་གཟའ་
སྒྲ་གཅན་འཛིན་གྱིས་སྡུག་བསྔལ་བར་བྱེད་དོ། །དེ་ལ་གང་དག་བདག་ཉིད་ཀྱི་ལ་ནུས་པ་མེད་པ་དེ་ཇི་ལྟར་གཞན་རྣམས་ཀྱི་ལ་ནུས་པ་འབྱུང་བར་འགྱུར། དེའི་ཕྱིར་གཟའ་དགུ་པོ་རྣམས་ཀྱི་དཔྱད་ར་ནི་དགེ་སྦྱོང་གིས་མི་བྱའོ། །
དགེ་སྦྱོང་དུ་ཁས་འཆེས་པ་རྣམས་ཀྱིས་མི་བྱའོ། །འཛིན་པར་བྱེད་པ་གཟའ་ཆེན་པོ་རྣམས་ནི་གསུམ་པོ་འདི་དག་རྣམས་ཡིན་ནོ། །འདི་ལྟ་སྟེ། རྒ་བ་དང་། ན་བ་དང་། འཆི་བ་རྣམས་ཡིན་ཏེ། གང་ཞིག་རྟག་ཏུ་འཇིག་རྟེན་པ་རྣམས་
ལ་གནས་པར་གྱུར་པ་ཐ་མར་འཛིན་པར་བྱེད་པའི་གཟའ་ཆེན་པོ་གསུམ་པོ་རྣམས་སེམས་པར་མི་བྱེད་པར་ནི་ཇི་སྲིད་དུ་དགེ་སྦྱོང་ངན་པ་དགེ་སྦྱོང་དུ་དམ་བཅའ་བས་གཟའ་གཞན་འཇིག་རྟེན་པ་རྣམས་ཉིད་དཔྱོད་པར་བྱེད་དོ། །བློ་གྲོས་
<pb id="65.187b"/>མེད་པ་ཐོས་པ་དང་མི་ལྡན་པའི་བྱིས་པར་གྱུར་པས་སྐྱོན་དང་བཅས་པར་གྱུར་པའི་འཇིག་རྟེན་པའི་རྒྱུ་སྐར་ཉི་ཤུ་རྩ་བརྒྱད་པོ་རྣམས་དཔྱོད་པར་བྱེད་དོ། །གང་ཞིག་རྣམ་པར་དཔྱད་པར་འགྱུར་ཞིང་ཡང་དག་པ་ཇི་ལྟ་བ་བཞིན་དུ་སོ་སོར་བརྟགས་
པར་གྱུར་ན་མྱ་ངན་ལས་འདས་པའི་གྲོང་ཁྱེར་དུ་ལེགས་པར་འཇུག་པར་བྱེད་པའི་འཇིག་རྟེན་ལས་འདས་པའི་རྒྱུ་སྐར་ཉི་ཤུ་རྩ་བརྒྱད་པོ་རྣམས་ནི་དཔྱོད་པར་མི་བྱེད་དོ། །དེ་དག་རྣམས་ཀྱང་གང་ཞེ་ན། འདི་ལྟ་སྟེ། ཕུང་པོ་ལྔ་པོ་རྣམས་
དང་། ཉེ་བར་ལེན་པའི་ཕུང་པོ་ལྔ་པོ་རྣམས་དང་། ཁམས་བཅྭ་བརྒྱད་པོ་རྣམས་སོ། །དེ་དག་རྣམས་དཔྱོད་པར་གྱུར་པས་ནི་མྱ་ངན་ལས་འདའ་བར་འགྱུར་རོ། །ཡང་དག་པ་ཇི་ལྟ་བར་འདོད་ཆགས་འགོག་པར་བྱེད་པ་དང་། ཀུན་ནས་
སྡོམ་པ་དང་། འདུལ་བར་བྱེད་པས་ཀྱང་མྱ་ངན་ལས་འདའ་བ་ཡིན་ནོ། །དགེ་སློང་རྒྱུ་སྐར་སེམས་པར་བྱེད་པ་རྣམས་ནི་ཡང་རིམ་པ་གཞན་གྱིས་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་རྣམས་ཀྱིས་ཟླ་བཅུ་གཉིས་བགྲང་བར་བྱེད་
དོ། །དེ་དག་རྣམས་བགྲངས་པ་ལས་ཀྱང་དོན་མ་ཡིན་པར་འགྱུར་རོ། །ཉོན་མོངས་པ་རྣམས་སྤོང་བར་མི་བྱེད་པ་དང་། མྱ་ངན་ལས་འདའ་བར་ཡང་མི་འགྱུར་རོ། །འཁོར་བའི་སྐྱེ་མཆེད་བཅུ་གཉིས་འགྲང་བར་བྱེད་པ་རྣམས་
ཀྱིས་གང་དག་ལེགས་པར་སྡོམ་པ་དང་། ཡང་དག་པའི་དོན་ཡོངས་སུ་ཤེས་པར་བྱེད་པ་དང་། འདོད་ཆགས་དང་བྲལ་བ་དང་། ལེགས་པར་ཀུན་ནས་སྡོམ་པར་གྱུར་པ་རྣམས་ཀྱིས་ཀྱང་མྱ་ངན་ལས་འདའ་བ་ཡིན་ནོ། །དགེ་སྦྱོང་ངན་པ་
དགེ་སྦྱོང་དུ་ཁས་འཆེས་པས་དེ་དག་རྣམས་མ་རྩེས་པར་ཀུན་ནས་ཉོན་མོངས་པར་གྱུར་པ་གཞན་རྣམས་དཔྱོད་པར་བྱེད་དོ། །ཡང་གང་ཞིག་དཔྱད་པར་གྱུར་ནས་ནད་དང་། རྒས་པ་དང་། འཆི་བ་རྣམས་ལས་ཡོངས་སུ་འགྲོལ་
བར་མི་འགྱུར་བའི་རིམ་པ་གཞན་གྱིས་ངན་པ་རྣམས་སེམས་པར་བྱེད་པའི་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་ཀུན་ནས་ཉོན་མོངས་པ་ཅན་དུ་གྱུར་པའི་དུས་དྲུག་པོ་རྣམས་དཔྱོད་པར་བྱེད་དོ། །གང་དག་རྣམས་
<pb id="65.188a"/>དཔྱད་པར་གྱུར་ཅིང་ཡང་དག་པ་ཇི་ལྟ་བར་སོ་སོར་རྣམ་པར་དཔྱད་ཅིང་རྣམ་པར་གནས་པར་གྱུར་ནས་དེ་དག་རྣམས་མྱ་ངན་ལས་འདའ་བར་འགྱུར་བའི་དགོས་པ་དང་བཅས་པས་ཀུན་ནས་ཉོན་མོངས་པ་ཅན་ཉེ་བར་འཚེ་
བ་དང་བཅས་པར་གྱུར་པའི་སུམ་བཅུ་རྩ་དྲུག་གིས་ལུས་དཔྱོད་པར་མི་བྱེད་དོ། །ཡང་རིམ་པ་གཞན་གྱིས་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་རྣམས་འཇིག་རྟེན་པའི་དུས་ཀྱིས་བྱས་པའི་ལྟས་སུ་གྱུར་པ་རྣམས་ལ་
དཔྱོད་པར་བྱེད་དེ། །ཇི་ལྟར་དཀར་པོའི་དུས་ཀྱི་ལྟས་རྣམས་ནི་མཛེས་པའོ། །དཀར་པོ་མ་ཡིན་པ་ནི་མི་མཛེས་པའོ། །ཆེ་གེ་མོ་ཞིག་གི་དུས་ན་ལྟས་འདི་དག་རྣམས་འབྱུང་བར་ཆེ་གེ་མོ་གཅིག་གི་དུས་ན་ནི་མ་ཡིན་ནོ། །
རྣམ་པ་དེ་ལྟ་བུར་གྱུར་པའི་བསམ་ཁྲལ་ངན་པ་རྣམས་སེམས་པར་བྱེད་ཀྱི་གང་དག་ཤེས་པར་གྱུར་པ་རྣམས་དང་ཕ་རོལ་ཏུ་བདེ་བར་གྱུར་པ་རྣམས་དང་། མྱ་ངན་ལས་འདའ་བར་འགྱུར་བ་དང་། མྱ་ངན་ལས་འདའ་བའི་མཐར་ཐུག་པར་
འགྱུར་བ་སེམས་ཀྱི་དམིགས་པའི་མཚན་ཉིད་དུ་གྱུར་པའི་དགེ་བ་དང་། མི་དགེ་བ་དང་། ལུང་དུ་མ་བསྟན་པར་གྱུར་པའི་ལྟས་དང་ལྟས་མ་ཡིན་པ་རྣམས་ཀྱི་དཔྱད་ར་དཔྱོད་པར་མི་བྱེད་དོ། །ཇི་ལྟར་དགེ་བའི་སེམས་དང་ལྡན་པར་གྱུར་
པའི་དགེ་བ་དམིགས་པའི་ལྟས་ལས་མཛེས་པར་གྱུར་པའི་བདེ་བར་འགྲོ་བའི་འགྲོ་བ་བདག་ལ་འབྱུང་བར་འགྱུར་རོ། །མྱ་ངན་ལས་འདའ་བར་འགྲོ་བར་འགྱུར་བའི་དགེ་བའི་སེམས་ཆེ་གེ་མོ་ཅིག་ལ་དམིགས་པ་བདག་ལ་སྐྱས་སོ། །
མི་དགེ་བ་ཀུན་ནས་ཉོན་མོངས་པ་ཅན་དེས་ནི་བདེ་བ་མ་ཡིན་ཞིང་ཤེས་པ་མ་ཡིན་ནོ། །བདག་བདེ་འགྲོར་འགྲོ་བར་ཡང་མི་འགྱུར་རོ། །ལུང་དུ་མ་བསྟན་པ་ལ་དམིགས་པའི་བདག་གི་སེམས་ཆེ་གེ་མོ་ཅིག་སྐྱེས་པར་གྱུར་ཏེ། 
དེ་ནི་རྣམ་པར་སྨིན་པ་ལུང་དུ་མ་བསྟན་པ་ཡིན་ནོ། །གཞན་ཡང་དགེ་སྦྱོང་ངན་པ་དགེ་སྦྱོང་གི་གཟུགས་བརྙན་དེ་འཇིག་རྟེན་པའི་ལམ་གྱིས་སྐད་ཅིག་དང་། ཐང་ཅིག་དང་། ཡུད་ཙམ་དང་། ཉི་མ་དང་། ཟླ་བ་
<pb id="65.188b"/>ཕྱེད་དང་། ཟླ་བ་དང་ཡང་དག་པར་ལྡན་པའི་དགེ་བ་དང་། མི་དགེ་བའི་དུས་ཀྱི་མི་རྣམས་ཀྱི་ཚེའི་དུས་རྣམས་སེམས་པར་བྱེད་ཀྱི་བདག་གི་ཚེའི་འདུ་བྱེད་རྣམས་ནི་སྐད་ཅིག་པ་ཡིན་ཏེ། ཇི་ལྟར་འདི་དག་རྣམས་ནི་སྐད་ཅིག་པ། 
ཐང་ཅིག་དང་། ཡུད་ཙམ་དང་། ཉི་མ་དང་། ཟླ་བ་དང་། ཟླ་བ་ཕྱེད་པར་འགོར་བ་མེད་པར་ཟད་པར་འགྱུར་བས་ཅིས་ཀྱང་བཟློག་དུ་མེད་པ་སྟོབས་ཆེན་པོ་དང་ལྡན་པའི་འཆི་བའི་དུས་སུ་གྱུར་པའི་འདུ་བྱེད་རྣམས་མཛད་པར་
འགྱུར་བའི་དུས་ལ་ནི་དཔྱོད་པར་མི་འགྱུར་རོ། །བསམ་གཏན་བྱེད་པ་ན་བར་དུ་གཅོད་པར་གྱུར་པ་འཇིག་རྟེན་པའི་རིམ་པ་གཞན་ཀུན་ནས་ཉོན་མོངས་པ་ཅན་རྣམས་ཀྱིས་ཀྱང་རྒྱུ་སྐར་གྱི་དཔྱད་ར་རྣམས་དཔྱོད་པར་བྱེད་དོ། 
སྒོམ་པར་བྱེད་དོ། །ལན་མང་དུ་བྱེད་དོ། །སེམས་ཀྱིས་རབ་ཏུ་སྒོམ་པར་བྱེད་དོ། །རབ་ཏུ་འཇོག་པར་བྱེད་དོ། །གཞན་དག་རྣམས་ལ་ཡང་སྦྱིན་པར་སྟེན་ནོ། །ཇི་ལྟར་རྒྱུ་སྐར་ཆེ་གེ་མོ་གཟའ་ཆེ་གེ་མོས་ཉེ་བར་གཟིར་བར་གྱུར་ནས་མནར་
བར་བྱེད་དོ། །འདོད་པར་གྱུར་པའི་ཀུན་ཏུ་སྦྱོར་བའི་རྒྱུ་སྐར་གཟིར་བར་བྱེད་དོ། །དེ་བསམས་པར་གྱུར་ན་ནད་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་རྣམས་ལས་སྒྲོལ་བར་བྱེད་པ་
པོ་འཁོར་བ་ལས་འདྲེན་པར་བྱེད་པ་པོ་རྣམས་ནི་དེ་ལྟར་དཔྱོད་པར་ནི་མི་བྱེད་ན། རྒྱུ་སྐར་ལ་ཇི་ལྟ་བ་བཞིན་དུ་དེ་ཉིད་ནི་ཆོས་ཀྱི་གཟར་གྱུར་པའི་ཆོས་གཞན་རྣམས་ཀྱིས་ཟིལ་ཀྱིས་གནོན་པར་འགྱུར་རོ། །འདི་ལྟ་སྟེ། སྐྱེ་བའི་རྒྱུ་སྐར་
རྣམས་ནི་འཆི་བའི་གཟའ་རྣམས་ཀྱིས་ཉེ་བར་འཛིན་ནོ། །ནད་མེད་པའི་རྒྱུ་སྐར་རྣམས་ནི་ནད་ཀྱི་གཟའ་རྣམས་གྱིས་ཉེ་བར་འཛིན་ནོ། །ལང་ཚོའི་རྒྱུ་སྐར་རྣམས་ནི་རྒས་པའི་གཟའ་རྣམས་ཀྱིས་ཉེ་བར་འཛིན་ནོ། །འཐུན་པ་དང་
ཀུན་ཏུ་ཕྲད་པའི་རྒྱུ་སྐར་རྣམས་ནི་འཐུན་པ་དང་བྲལ་བའི་གཟའ་རྣམས་ཀྱིས་ཉེ་བར་ཟིན་ནོ། །ལྷའི་འཇིག་རྟེན་དུ་སྐྱེས་པའི་རྒྱུ་སྐར་རྣམས་ནི་འཆི་འཕོ་བའི་གཟའ་རྣམས་ཀྱིས་ཉེ་བར་ཟིན་ནོ། །མིར་སྐྱེས་པའི་རྒྱུ་སྐར་རྣམས་ནི་ཚོལ་
<pb id="65.189a"/>ཁྲོའི་སྡུག་བསྔལ་གྱི་གཟའ་རྣམས་ཀྱིས་ཉེ་བར་ཟིན་ནོ། །བདེ་བའི་ཚོར་བའི་རྒྱུ་སྐར་རྣམས་ནི་སྡུག་བསྔལ་གྱི་ཚོར་བའི་གཟའ་རྣམས་ཀྱིས་ཉེ་བར་ཟིན་ནོ། །དགེ་བའི་སེམས་བསྐྱེད་པའི་རྒྱུ་སྐར་རྣམས་ནི་མི་དགེ་བའི་
སེམས་བསྐྱེད་པའི་གཟའ་རྣམས་ཀྱིས་ཉེ་བར་ཟིན་ནོ། །མི་སྡུག་པའི་རྒྱུ་སྐར་རྣམས་ནི་ཞེ་སྡང་གི་གཟའ་རྣམས་ཀྱིས་ཉེ་བར་ཟིན་ནོ། །ཤེས་པའི་རྒྱུ་སྐར་རྣམས་ནི་གཏི་མུག་གི་གཟའ་རྣམས་ཀྱིས་ཉེ་བར་ཟིན་ནོ། །དགེ་སྦྱོང་
ངན་པ་དགེ་སྦྱོང་དུ་ཁས་འཆེས་པར་གྱུར་པ་དེ་རང་ཉིད་ཀྱི་བསམ་ཁྲལ་རྣམས་སེམས་པར་མི་བྱེད་དོ། །འཇིག་རྟེན་ལས་འདས་པའི་ཡོངས་སུ་དཔྱད་པར་བྱ་བའི་དཔྱོད་པ་རྣམས་སེམས་པར་མི་བྱེད་དོ། །འཇིག་རྟེན་པའི་དེ་དག་
རྣམས་དང་འཇིག་རྟེན་ལས་འདས་པའི་ཡང་ཇི་སྐད་དུ་བཤད་པའི་རྒྱུ་སྐར་དཔྱད་པར་བྱ་སྟེ། སྔ་མ་བཞིན་ནོ། །ཚུལ་བཞིན་ཡིད་ལ་བྱེད་པས་ཡང་དག་པ་ཇི་ལྟ་བ་བཞིན་སོ་སོར་བརྟག་པར་བྱའོ། །དེ་སྐད་དུ་བཤད་པའི་
གཟའ་རྣམས་ཀྱང་སྔར་བཞིན་དུ་ཡང་དག་པ་ཇི་ལྟ་བར་གཟའ་རྣམས་བསམ་པར་བྱའོ། །བསྒོམ་པར་བྱའོ། །ཡང་དག་པ་ཇི་ལྟ་བ་བཞིན་དུ་གྱུར་པ་ཤེས་པའི་ལམ་ཡན་ལག་བརྒྱད་ཀྱིས་སོ་སོར་བརྟག་ན་ནི་གཟའ་དང་
རྒྱུ་སྐར་གྱི་དཔྱད་ར་རྣམས་འབྲས་བུ་དང་བཅས་པར་འགྱུར་རོ། །མྱ་ངན་ལས་འདའ་བར་ཡང་འགྱུར་བ་དང་། ཤིས་པར་འགྱུར་བ་དང་། བདེ་བར་འགྱུར་བ་ཡང་ཡིན་ནོ། །ཐ་མལ་པའི་འཇིག་རྟེན་པའི་གཟའ་རྣམས་
དཔྱད་པ་དང་། རྒྱུ་སྐར་རྣམས་ཀྱང་དཔྱད་པར་གྱུར་པའི་སྐྱེས་བུ་ནི་བརྒྱ་སྟོང་དུ་མ་རྣམས་སུ་འགྲོས་ནོར་ནས་དམྱལ་བ་དང་། ཡིད་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །འཇིག་རྟེན་པ་དེ་དག་
རྣམས་ནི་འཁོར་བར་ཀུན་ནས་འཇུག་པར་བྱེད་པ། འདོད་ཆགས་ཞ་སྡང་གཏི་མུག་རྣམས་ཀུན་ནས་སྐྱེད་པར་བྱེད་པ་ཡིན་ནོ། །གང་ཡང་དུས་དང་། གཟའ་དང་། རྒྱུ་སྐར་དེ་དག་རྣམས་འཇིག་རྟེན་ལས་འདས་པའི་ལམ་གྱིས་
<pb id="65.189b"/>བསམ་པར་བྱ་བར་བཤད་པ་དེ་དག་རྣམས་རྣལ་འབྱོར་དཔྱོད་པས་བསམས་ཤིང་བསྒོམ་ཏེ། ཡང་དག་པ་ཇི་ལྟ་བ་བཞིན་དུ་སོ་སོར་བརྟགས་པས་རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། 
སྡུག་བསྔལ་བ་དང་། ཡིད་མི་བདེ་བ་སྟོང་ཕྲག་བརྒྱ་ལས་རྣམ་པར་གྲོལ་བའི་གོ་འཕང་འཐོབ་པར་འགྱུར་ཏེ། རྟག་ཏུ་རྒས་པ་མེད་པ་དང་། འཆི་བ་མེད་པ་དང་། ཟག་པ་མེད་པའི་མྱ་ངན་ལས་འདས་པའི་མཆོག་དེ་ལྟ་བུ་དེ་དག་
རྣམས་ལ་བསླབ་པར་བྱའོ། །དགེ་སྦྱོང་རྣམས་དང་། དགེ་སྦྱོང་དུ་དམ་བཅས་པ་རྣམས་དང་། སྡུག་བསྔལ་ཟད་པར་འདོད་པ་རྣམས་ཀྱིས་འཁོར་བའི་སྡུག་བསྔལ་ཟད་པར་འགྱུར་བའི་རྒྱུ་སྐར་རྣམས་ལ་དཔྱད་པ་བསྒོམ་པར་
བྱའོ། །དུས་དཔྱོད་པ་ཡང་རང་བཞིན་ཇི་ལྟ་བུ་མ་ཡིན་པའི་ཀུན་ནས་ཉོན་མོངས་པ་ཅན་གྱི་ཤེས་པ་རྣམས་དང་བདེ་བའི་མཐར་ཐུག་པར་འགྱུར་བ་མ་ཡིན་ནོ། །ཤེས་པར་འགྱུར་བ་མ་ཡིན། མྱ་ངན་ལས་འདས་པའི་མཐར་ཐུག་
པར་འགྱུར་བ་ཡང་མ་ཡིན་གྱི་དགེ་སློང་དེས་བསམ་གཏན་སྒོམ་པར་གྱུར་པ་ན་རྣམ་པར་སྲེག་པར་བྱེད་པ་འབའ་ཞིག་ཏུ་གྱུར་པ་དང་། རྒྱུ་སྐར་བགྲང་བ་དང་སེམས་པར་བྱེད་པ་ན་དགེ་སློང་ལ་རྣམ་པར་གཤེ་བར་བྱེད་པར་ཡང་འགྱུར་
རོ། །གཞན་ཡང་ཆོས་དྲུག་པར་གྱུར་པ་བསམ་གཏན་སྒོམ་པ་ན་བར་དུ་གཅོད་པར་བྱེད་པ་རྣམས་ནི་དགེ་སློང་དང་དགེ་སློང་དུ་ཁས་འཆེས་པ་རྣམས་ཀྱིས་བསམ་པར་ཡང་མི་བྱའོ། །འདི་ཡང་གང་ཞེ་ན། འདི་ལྟ་སྟེ། རྒྱུ་མཚན་
སེམས་པ་དགེ་སྦྱོང་གིས་མི་བྱའོ། །འཇིག་རྟེན་པ་ཀུན་ནས་ཉོན་མོངས་པ་འདོད་ཆགས་དང་། ཞེ་སྡང་དང་། གཏི་མུག་རྣམས་ཀུན་ཏུ་གསལ་བར་བྱེད་པར་གྱུར་པ་དགེ་བའི་ཆོས་རྣམས་ཀྱི་བར་དུ་གཅོད་པར་བྱེད་པ་རྣམས་ཀུན་ཏུ་
འཕེལ་བར་བྱེད་པ་ནི་རྒྱུ་མཚན་སེམས་པ་ལས་ཡིན་ཏེ། དེ་ལ་ས་གཡོ་བ་འབྱུང་བ་རྣམས་ཉིན་མོ་དང་། མཚན་མོར་ཡང་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་རྣམས་ནི་ཀུན་ནས་ཉོན་མོངས་པའི་ས་གཞི་ལས་ཀྱི་རྒྱུ་མཚན་ཉེ་
<pb id="65.190a"/>བར་མཚོན་པར་བྱེད་དོ། །ཇི་ལྟ་བར་རྒྱུ་མཚན་འདི་དག་རྣམས་འབྱུང་བར་འགྱུར་ཏེ། འདི་ལྟར་ཆུ་ཀུན་ཏུ་གནས་པའི་རྫིང་བུ་དག་རླུང་གིས་དཀྲུགས་པར་བྱེད་ལ། ཇི་སྲིད་དུ་རབ་ཏུ་གཡོས་པར་གྱུར་པས་རྙག་པ་ཅན་དུ་
འགྱུར་རོ། །ལྷའི་ཆར་འབབ་ན་གྲོག་མ་རྣམས་ཟེར་ཟུག་གི་ཕྱིར་འབྱུང་བར་འགྱུར་རོ། །ཟླ་བ་གཟས་འཛིན་པར་འགྱུར་ན་ཆུར་མར་ནག་འབྲིང་བར་འགྱུར་རོ། །བྱ་རྣམས་དམའ་བ་ནས་འགྲོ་ན་ཡང་ནམ་མཁའ་ལ་ཉི་མ་གཟས་
འཛིན་པར་འགྱུར་རོ། །ཕྱོགས་རྣམས་ལ་འདོད་ཆགས་དང་བྲལ་བར་ཉེ་བར་དམིགས་པར་འགྱུར་རོ། །དགེ་བ་ལ་ནི་འདི་དག་རྣམས་འབྱུང་བར་འགྱུར་ཏེ། ཇི་ལྟར་འཇམ་པོར་གྱུར་པའི་རླུང་རྣམས་རབ་ཏུ་རྒྱུ་བར་འགྱུར་རོ། །
ཕྱོགས་རྣམས་ཤིན་ཏུ་དྲི་མ་མེད་པར་གྱུར་པ་དང་། མཛེས་པའི་བྱ་དག་གཡས་ཕྱོགས་ནས་བསྐོར་བར་ཀུན་ཏུ་མཐོང་བར་འགྱུར་རོ། །མི་དགེ་བ་འབྱུང་བར་གྱུར་ན་དམར་རེངས་དང་ཕྱོགས་ཀྱི་མདོག་རྣམས་རྩུབ་པར་མཐོང་ངོ་། །རླུང་
རྩུབ་མོ་དག་རབ་ཏུ་རྒྱུ་བར་འགྱུར་རོ། །སྐྱ་རེངས་དམར་པོ་ཁྲག་གི་མདོག་ཏུ་འགྱུར་བ་དང་། ཀུན་ནས་དེའི་ཆ་བྱད་ཀྱིས་ཉི་མ་ནམ་མཁའ་ལ་ཤར་ནས་གནས་སོ། །དེ་ལྟར་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པར་བྱེད་པ་འདིས་
བསམ་གཏན་སྒོམ་པའི་བར་དུ་གཅོད་པར་བྱེད་པའི་རྒྱུ་མཚན་རྣམས་མཚོན་པར་བྱེད་དོ། །རྒྱལ་པོ་དག་ལ་ཡང་སྟོན་པར་བྱེད་དོ། །རྙེད་པ་དང་བཀུར་སྟིའི་དོན་དུ་རྒྱལ་བ་དང་འཕམ་པར་འགྱུར་བ་རྣམ་པར་དཔྱོད་པར་བྱེད་དོ། །
དེས་དེ་བཞིན་དུ་རྒྱལ་པོ་རྒྱལ་བ་དང་འཕམ་པ་འདོད་པར་གྱུར་པས་འདོད་ཆགས་དང་། ཞེ་སྡང་དང་། གཏི་མུག་རྣམས་ཡིད་ལ་ཀུན་ཏུ་སྐྱེ་སྟེ། དེ་དག་གི་རྩ་བ་ལས་ནི་གཏི་མུག་ཡིན་པས་སྐྱོན་གསུམ་པོ་འདིས་གཡོགས་པར་
གྱུར་པ་དེ་ནི་དགེ་སྦྱོང་མ་ཡིན་ལ་ཁྱིམ་པ་ཡང་མ་ཡིན་ནོ། །དེའི་ཕྱིར་དགེ་སྦྱོང་དང་དགེ་སྦྱོང་དུ་དམ་བཅས་པར་གྱུར་པ་རྣམས་ཀྱི་རྒྱུ་མཚན་གྱི་དཔྱད་ར་མི་བྱའོ། །འདི་དག་ནི་ཀུན་ནས་ཉོན་མོངས་པ་ཡིན་ནོ། །ཡང་རིམ་པ་གཞན་
<pb id="65.190b"/>གྱིས་མ་རུངས་པའི་རྒྱུ་མཚན་འདི་དཔྱོད་པར་གྱུར་པ་ལ། ཇི་ལྟར་གང་འགའ་ཞིག་རྒྱུ་མཚན་ཅན་ཡིན་པར་གྱུར་པ་དེ་རྒྱལ་པོས་ཅི་ནས་ཀྱང་ལྟད་མོའི་དུས་ན་ལྟད་མོ་འཛུགས་པར་འགྱུར་རོ། །རྒྱལ་པོ་དག་ཕན་ཚུན་དུ་ཀུན་ཏུ་
འཇོམས་པར་གྱུར་པ། སྐྱེ་བོ་ཐམས་ཅད་འཁྲུག་པར་བྱེད་པའི་འཁྲུག་པའི་ལྟད་མོ་ལས་སེམས་ཅན་བརྒྱ་སྟོང་དུ་མ་རྣམ་པར་ཉམས་པར་འགྱུར་རོ། །གསོད་པར་བྱེད་པ་དང་། འཛིན་པར་བྱེད་པས་ཀྱང་ཡུལ་ལྗོངས་དང་། 
ཡུལ་འཁོར་དང་། གྲོང་ཆུང་རྣམས་ཕན་ཚུན་དུ་སྟོངས་པར་བྱེད་དོ། །སྲོག་ཆགས་བརྒྱ་སྟོང་དུ་མ་རྣམས་ཀྱང་སྡུག་བསྔལ་བར་འགྱུར་རོ། །དེའི་ཚེ་རྒྱལ་པོ་དག་ཕན་ཚུན་དུ་འབྲས་པར་གྱུར་པ་སྟེ། དེ་ལ་མདོར་བསྡུ་ན་སྐྱེ་བོའི་
ཚོགས་ཆེན་པོ་འདི་དག་རྣམས་ཀྱི་ནི་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པས་ལྟད་མོ་བཙུགས་པ་ཡིན་ནོ། །རྒྱལ་པོ་གཅིག་རྣམ་པར་རྒྱལ་བར་གྱུར་པས་རྒྱལ་པོ་གཞན་ལ་དབང་ཆེ་བའི་རྒྱུ་མཚན་ཉེ་བར་མཚོན་པར་
བྱས་ནས་དེ་འདི་སྙམ་དུ་ཉེ་བར་སེམས་ཏེ། གལ་ཏེ་རྒྱལ་པོ་འདི་རྣམ་པར་རྒྱལ་བར་གྱུར་ན་དེ་ལས་བདག་ཆེན་པོར་འགྱུར་བ་དང་། རྒྱལ་པོའི་སྤྱན་སྔ་ནས་རྙེད་པ་དང་བཀུར་སྟི་ཡང་བདག་ལ་ཆེན་པོ་འབྱུང་བར་འགྱུར་རོ། །
དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་དེ་ཉིད་ཀྱི་དགེ་བ་གང་ཡིན་པའི་ཆོས་དེ་ནུབ་པར་འགྱུར་རོ། །བསམ་གཏན་ལ་སྙོམས་པར་ཞུགས་པ་ན་ཡང་དགེ་བ་མངོན་པར་མི་འཕེལ་ལོ། །རྒྱལ་བ་དང་མི་རྒྱལ་བ་རྣམས་
ཀུན་ཏུ་རྟོགས་པར་བྱེད་པ་པོ་ཞི་བར་གྱུར་པའི་ཆོས་རྣམས་ཀྱང་མ་བསམས་པས་ལུས་ཞིག་པར་གྱུར་པ་ན་ཤི་བའི་འོག་ཏུ་ངན་སོང་ལོག་པར་ལྟུང་བ་དམྱལ་བར་སྐྱེའོ། །རྒྱུ་མཚན་འདི་དག་གི་ཕྱིར་ན་དགེ་སྦྱོང་རྣམས་དང་དགེ་སྦྱོང་
དུ་ཁས་འཆེས་པས་རྒྱུ་མཚན་གྱི་དཔྱད་ར་འཇིག་རྟེན་པ་མི་བྱའོ། །འཇིག་རྟེན་པའི་དཔྱད་ར་གང་ཡིན་པ་འདི་ནི་སྐྱོན་གསུམ་སྐྱེད་པར་བྱེད་པ་ཡང་འདི་ཡིན་ཏེ། དགེ་བའི་ཆོས་རྣམས་ཀྱི་བར་དུ་གཅོད་པར་བྱེད་པ་ཡིན་ནོ། །
<pb id="65.191a"/>དེ་ལ་སྐྱོན་གསུམ་པོ་དེ་དག་རྣམས་ལ་རིམ་གྱིས་ངེས་པར་རྣམ་པར་གྲོལ་བར་འགྱུར་བའི་འཇིག་རྟེན་ལས་འདས་པའི་སྒྲུབ་པ་དཔྱད་པར་བྱའོ། །གང་ཞེ་ན་འདི་ལྟ་སྟེ། ཇི་ལྟར་འདིས་ས་གཞི་གཡོ་བ་ཉེ་བར་མཚོན་པར་བྱེད་པ། 
ཉིན་མོ་དང་མཚན་མོར་ཡང་ཇི་ལྟར་ས་གཡོ་བ་འབྱུང་བར་འགྱུར་རོ་ཞེས་དེ་ཁོ་ན་ལྟར་ནི་ནམ་ཡང་དཔྱོད་པར་མི་བྱེད་དེ། ཉིན་དང་མཚན་དུ་ཡང་སེམས་ཀྱི་ས་གཞི་གཡོ་བ་འབྱུང་བར་འགྱུར་བའི་ཕྱིར་རོ། །དཔེར་ན་ས་གཞི་འདི་ཀུན་ནས་
གཡོ་བར་གྱུར་ན་ནགས་དང་། ཉེ་བའི་ནགས་དང་། རི་དང་། ཆུ་རླུང་དང་། ཤིང་དང་། གྲོང་དང་། ཚོང་འདུས་སུ་བཅས་པའི་འཇིག་རྟེན་འདི་དག་རྣམས་འཇིག་པ་འབྱུང་བར་འགྱུར་རོ། །དེ་ཁོ་ན་བཞིན་དུ་སེམས་ཀྱི་ས་གཞི་འདི་རབ་ཏུ་
གཡོས་པར་གྱུར་ན། དེ་ལ་བརྟེན་པ་དེ་དག་རྣམས་ཐམས་ཅད་ལས་འཇིག་རྟེན་ལས་འདས་པ་སྒྲུབ་པར་བྱེད་པའི་ཆོས་དགེ་བའི་ས་ཆེན་པོ་དང་བཅས་པ་རྣམས་མ་གཏོགས་པ་གཞན་དག་རྣམས་ནི་རབ་ཏུ་གཡོ་བར་འགྱུར་རོ། །
དེའི་ཕྱིར་དང་པོ་ཁོ་ནར་དགེ་སྦྱོང་དགེ་སྦྱོང་དུ་དམ་བཅས་པ་རྣམས་ཀྱིས་ས་གཞི་བཞིན་དུ་སེམས་ཀྱི་ས་གཞི་གཡོ་བ་རྣམས་ལ་སོ་སོར་བརྟག་པར་བྱའོ། །གང་གི་ཕྱིར་འཁོར་བར་བྱེད་པ་དང་། སེམས་ཀྱི་ས་གཞི་རབ་ཏུ་གཡོ་
བར་ཡང་བྱེད་དོ། །གསུམ་གྱིས་སེམས་ཀྱི་ས་གཞི་རྣམས་རབ་ཏུ་གཡོ་བར་ཡང་བྱེད་དོ། །འདི་ལྟ་སྟེ། འདོད་ཆགས་དང་། ཞེ་སྡང་དང་། གཏི་མུག་གིས་རབ་ཏུ་གཡོ་བར་བྱེད་དེ། ཇི་ལྟར་ཡང་ས་གཞི་དག་གཡོ་བ་འབྱུང་བར་འགྱུར་
བ་ན་ཆུ་མཉམ་པ་དང་ལྡན་པ་རྣམས་རླུང་གིས་དཀྲུགས་པར་བྱེད་དོ། །སོ་སོའི་སྐྱེ་བོའི་སེམས་ཀྱང་དེ་ཁོ་ན་བཞིན་དུ་འབྱུང་བར་འགྱུར་ཏེ། འདོད་ཆགས་སམ། ཞེ་སྡང་ངམ། གཏི་མུག་ཀྱང་སྐྱེས་པར་གྱུར་པ་ན་སྙོམས་པར་
གནས་པ་ལས་སྙིང་དང་བཞིན་གྱི་མདངས་ཀྱང་དམར་བ་འམ། བཞིན་གྱི་མདངས་མི་གསལ་བ་འབྱུང་བར་འགྱུར་རོ། །དེའི་ཕྱིར་དགེ་སྦྱོང་རྣམས་དང་། དགེ་སྦྱོང་དུ་ཁས་འཆེས་པ་མྱ་ངན་ལས་འདས་པ་ལ་མངོན་དུ་ཕྱོགས་པ་རྣམས་
<pb id="65.191b"/>དང་། དགེ་སྦྱོང་དུ་ཁས་འཆེས་པ་རྣམས་ཀྱི་རྒྱུ་མཚན་དེ་དག་རྣམས་ཉེ་བར་གཟུང་བར་བྱའོ། །རྒྱུ་མཚན་དེ་དག་རྣམས་ཀྱི་རྒྱུ་མཚན་གྱིས་ཉེ་བར་རྟོག་པ་རྣམས་ནི་ནམ་ཡང་སྡུག་བསྔལ་བར་མི་འགྱུར་རོ། །སེམས་ཀྱི་ས་གཞིའི་རྒྱུ་མཚན་
དུ་གྱུར་པ་འདི་དག་རྣམས་ནི་འཇིག་རྟེན་ལས་འདས་པ་ཡིན་ནོ། །གཞན་ཡང་གལ་ཏེ་ཐ་མལ་པའི་རྒྱུ་མཚན་འདི་དག་གིས་ཉེ་བར་མཚོན་པར་བྱེད་དེ། ཇི་ལྟར་གྲོག་མ་རྣམས་ཚང་ནས་ཕྱིར་འབྱུང་བར་འགྱུར་བ་དེ་བཞིན་དུ་ལྷའི་ཆར་འབབ་
པར་འགྱུར་ལ། དེ་ཁོ་ན་བཞིན་དུ་དགེ་སྦྱོང་དགེ་སྦྱོང་དུ་ཁས་འཆེས་པ་རྣམས་ཀྱིས་འཇིག་རྟེན་ལས་འདས་པ་འདི་དག་བརྟག་པར་བྱ་སྟེ། ཇི་ལྟར་གྲོང་དང་། གྲོང་ཁྱེར་དང་། ཚོང་འདུས་དག་ལས་སྦྱིན་པ་པོ་དང་། སྦྱིན་བདག་རྣམས་དང་། 
དགེ་སྦྱོང་དང་། བྲམ་ཟེ་རྣམས་ཀྱིས་དང་། ཁྱིམ་བདག་རྣམས་ཀྱིས་ཁྱིམ་ཡང་བཤིག་ནས་གང་ན་སངས་རྒྱས་བཞུགས་པ་དེར་འོང་ངོ་། །དེའི་ཚེ་ཡང་དག་པའི་རྒྱུ་མཚན་དུ་གྱུར་པ་སྟོན་པར་མཛད་པའི་རྒྱུ་མཚན་རྣམས་ཀྱང་དགེ་སྦྱོང་དང་བྲམ་
ཟེ་རྣམས་ཀྱིས་འདི་ལྟར་ཉེ་བར་མཚོན་པར་འགྱུར་རོ། །ཇི་ལྟར་ཆུང་དུ་ན་འདིར་སངས་རྒྱས་བཅོམ་ལྡན་འདས་ཀྱི་ལེགས་པར་བསྟན་པའི་གསུང་གིས་དམ་པའི་ཆོས་དག་གི་ཆར་འབེབས་པར་འགྱུར་ཏེ། སྦྱིན་པ་པོ་དང་། སྦྱིན་བདག་རྣམས་
དང་། དགེ་སྦྱོང་དང་། བྲམ་ཟེ་དང་། ཁྱིམ་བདག་རྣམས་གང་དག་ཡིན་པ་དེ་དག་རྣམས་གང་ན་བཅོམ་ལྡན་འདས་སྤྲིན་དང་ལྡན་པར་གྱུར་པས་ཆར་མངོན་པར་འབེབས་པར་མཛད་པ་དེར་ཉེ་བར་ལེགས་པར་འགྲོ་བར་བྱེད་དོ་ཞེས་པའི་རྒྱུ་
མཚན་འདི་དག་ནི་མཆོག་ཡིན་གྱི་ཐ་མལ་པའི་ཆར་འབབ་པར་འགྱུར་བའི་རྒྱུ་མཚན་ནི་མ་ཡིན་ནོ། །གཞན་ཡང་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདི་དག་གིས་ཟླ་བ་གཟས་འཛིན་པའི་རྒྱུ་མཚན་ཉེ་བར་རྟོག་པར་བྱེད་དོ། །
མ་ཐ་ལ་ཟླ་བ་གཟས་འཛིན་པ་འབྱུང་བར་འགྱུར་ཏེ། ཇི་ལྟར་ཆུར་མར་ནག་ནུབ་པར་འགྱུར་རོ། །རྒྱུ་མཚན་དེ་དག་རྣམས་ནི་མཛེས་པ་མ་ཡིན་ཞིང་ཞི་བར་འགྱུར་བ་ཡང་མ་ཡིན་ནོ། །དགེ་སྦྱོང་གིས་གང་མཛེས་པར་གྱུར་པའི་རྒྱུ་
<pb id="65.192a"/>མཚན་འཇིག་རྟེན་ལས་འདས་པ་འདི་དུ་མ་རྣམས་དཔྱད་པར་བྱའོ། །ཆུང་དུ་ན་དུས་ཐ་མར་གྱུར་པ་རྩོད་ལྡན་གྱི་དུས་ན་དམ་པའི་ཆོས་ཟླ་བ་གཟས་འཛིན་པ་འབྱུང་བར་འགྱུར་ཏེ། ཇི་ལྟར་དམ་པའི་ཆོས་ཀྱི་མར་
ནག་འདི་དག་རྣམས་ལོག་པར་ལྟ་བའི་སྐྱེ་བོ་རྣམས་ཀྱི་སྙིང་ལ་ནུབ་པར་འགྱུར་རོ། །འབྱིན་པར་མི་བྱེད་དོ། །རྒྱུ་མཚན་འདི་དག་རྣམས་མཆོག་ཡིན་གྱི་འཇིག་རྟེན་པའི་ཟླ་བ་གཟས་འཛིན་པའི་རྒྱུ་མཚན་ནི་མ་ཡིན་ནོ། །
གཞན་ཡང་གལ་ཏེ་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདི་འཇིག་རྟེན་པའི་ཟླ་བ་གཟས་འཛིན་པ་མཆོག་ཡིན་པའི་རྒྱུ་མཚན་རྣམས་ཉེ་བར་མཚོན་པར་བྱེད་དོ། །ཇི་ལྟར་ཟླ་བ་གཟས་འཛིན་པར་འགྱུར་ཏེ། ཇི་ལྟར་
བྱ་འདི་དག་རྣམས་ཀྱང་ནམ་མཁའ་ལ་དམའ་བ་ནས་འཕུར་རོ་ཞེས་ཉེ་བར་འཛིན་པའི་རྒྱུ་མཚན་འདི་ནི་མཛེས་པ་མ་ཡིན་ནོ། །དགེ་སྦྱོང་རྣམས་དང་དགེ་སྦྱོང་དུ་ཁས་འཆེས་པ་རྣམས་ཀྱིས་མཛེས་པར་གྱུར་པ་འཇིག་རྟེན་
ལས་འདས་པའི་རྒྱུ་མཚན་འདི་དག་ཉེ་བར་བརྟག་པར་བྱ་སྟེ། ཇི་ལྟར་དུས་ཀྱིས་དམ་པའི་ཆོས་ཀྱི་ཟླ་བ་གཟས་འཛིན་པ་ཇི་ལྟ་བར་འབྱུང་བར་འགྱུར་བ་ན་ཇི་ལྟར་དམ་པའི་ཆོས་ཀྱི་ལམ་དུ་ཞུགས་པར་གྱུར་པ་མཆོག་ཏུ་དགེ་བ་དང་
ལྡན་པའི་དགེ་སྦྱོང་རྣམས་དམའ་བར་འགྲོ་བར་འགྱུར་རོ། །བྱ་བཞིན་དུ་དམའ་བ་ནས་ཀུན་དུ་སྤྱོད་པར་བྱེད་པའི་ལོག་པར་ལྟ་བ་ཅན་རྣམས་ཀྱི་སྒོ་ནམ་མཁའ་ལྟ་བུར་གྱུར་པ་ནས་དམན་པ་དམན་པའི་ཚིག་རྣམས་བརྗོད་པར་
འགྱུར་རོ། །དུས་ཀྱི་སྐྱོན་དུ་གྱུར་པ་རྒྱུ་མཚན་གྱི་མཆོག་འདི་དག་རྣམས་ཉེ་བར་གཟུང་བར་བྱའོ། །དགེ་སྦྱོང་དགེ་སྦྱོང་དུ་ཁས་འཆེས་པ་རྣམས་ཀྱིས་ཐ་མལ་པའི་ཟླ་བ་གཟས་འཛིན་པ་ནི་མ་ཡིན་ནོ། །གཞན་ཡང་རྒྱུ་
མཚན་གང་གི་ཕྱིར་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདི་ཉི་མ་གཟས་འཛིན་པའི་རྒྱུ་མཚན་ཉེ་བར་རྟོག་པར་བྱེད་དེ། འཇིག་རྟེན་པའི་ཇི་ལྟར་འབྱུང་བར་འགྱུར་བ་རྣམས་ལ་ཉི་མ་གཟས་བཟུང་བར་གྱུར་པ་
<pb id="65.192b"/>ན་ཕྱོགས་རྣམས་ལེའུ་རྒན་གྱི་མདོག་ཏུ་རྟོགས་པར་གྱུར་ན་འདིར་དགེ་བ་དག་འབྱུང་བར་འགྱུར་རོ། །རླུང་འཇམ་པོ་རྣམས་རབ་ཏུ་འབྱུང་བར་འགྱུར་རོ། །ཕྱོགས་རྣམས་དངས་པ་དང་ལྡན་པ་དང་མཛེས་པ་དག་གིས་གཡས་
ཕྱོགས་ནས་བསྐོར་བར་འགྱུར་བ་མཐོང་ངོ་། །བསམ་གཏན་སྒོམ་པ་ལ་བར་དུ་གཅོད་པར་འགྱུར་བས་དགེ་སྦྱོང་དགེ་སྦྱོང་དུ་ཁས་འཆེས་པ་རྣམས་ཀྱི་རྒྱུ་མཚན་འདི་དག་ནི་མཛེས་པ་མ་ཡིན་ནོ། །འཇིག་རྟེན་པ་འདི་དག་རྣམས་ནི་
འདིར་ཤེས་པ་མ་ཡིན་ནོ། །བདེ་བར་གྱུར་པ་ཡང་མ་ཡིན་ནོ། །དེ་ཁོ་ན་བཞིན་དུ་དགེ་སྦྱོང་དགེ་སྦྱོང་དུ་ཁས་འཆས་པ་རྣམས་ཀྱིས་ཤིས་པར་བྱེད་པའི་རྒྱུ་མཚན་གཞན་རྣམས་བཟུང་བས་འཇིག་རྟེན་ལས་འདས་པ་རྣམས་ཉེ་བར་མཚོན་
པར་བྱའོ། །ཇི་ལྟར་ཆུང་དུ་ན་བྱང་ཆུབ་སེམས་དཔའི་ཉི་མ་ལ་ཐམས་ཅད་མཁྱེན་པ་ཉིད་དུ་བྱང་ཆུབ་པའི་གཟས་འཛིན་པར་འགྱུར་བ་འབྱུང་སྟེ། བསྐལ་པ་གཅིག་གམ། བསྐལ་པ་གཉིས་སམ། བསྐལ་པ་གསུམ་ཉིད་
ཀྱིས་ཀྱང་སྟེ། བྱང་ཆུབ་སེམས་དཔའ་འབྱུང་བ་འདི་ནི་དགེ་སྦྱོང་དག་འཇིག་རྟེན་ལས་འདས་པའི་རྒྱུ་མཚན་ཡིན་ནོ། །ཇི་ལྟར་འདིའི་བརྩོན་འགྲུས་དང་། སྦྱིན་པ་དང་། ཐོས་པ་དང་། ཡེ་ཤེས་རྣམས་ལ་ཆགས་པ་ཆགས་པར་
གྱུར་པའི་མདོག་གིས་སེམས་ཅན་ཐམས་ཅད་ལ་སྙིང་རྗེ་དང་བྱམས་པས་ཆགས་པ་དང་ལྡན་པའི་ལུས་ཀྱི་ཕྱོགས་རྣམས་ཀྱིས་མཚོན་པར་གྱུར་པ་ན་དགེ་བ་འདི་དག་རྣམས་འབྱུང་བར་འགྱུར་རོ། །གལ་ཏེ་ཡོན་ཏན་
རབ་ཀྱི་ཕུལ་དང་ལྡན་པའི་བྱང་ཆུབ་སེམས་དཔའ་འདི་འབྱུང་བར་གྱུར་པ་ན་མ་འོངས་པ་ན་བྱའི་ལྟས་སུ་གྱུར་པའི་ཉན་ཐོས་དང་། རང་སངས་རྒྱས་དང་། དགྲ་བཅོམ་པར་གྱུར་པའི་བྱ་རྣམས་འཇུག་པར་འགྱུར་བའི་རྟགས་
རྣམས་ཀྱང་མཐོང་བར་འགྱུར་རོ། །གཡས་ཕྱོགས་ནས་བསྐོར་བ་ནི་ཡང་དག་པའི་གོ་འཕང་ཡིད་ལ་བྱེད་པ་གཡས་ནས་བསྐོར་བ་དེའི་ཚིག་བླ་དགས་ཡིན་ནོ། །གཞན་ཡང་འདིའི་ཇི་ལྟ་བ་ཉིད་དུ་འཇིག་རྟེན་པའི་རྒྱུ་
<pb id="65.193a"/>མཚན་རྣམས་ལ་རབ་ཏུ་ལྟ་བར་བྱེད་དེ། ཇི་ལྟ་བར་དགེ་བར་འབྱུང་བར་མི་འགྱུར་བ་ནི་སྐྱ་རེངས་དམར་པོ་དང་ཕྱོགས་རྣམས་ཀྱང་རྩུབ་པར་རབ་ཏུ་མཐོང་ངོ་། །རླུང་རྩུབ་མོར་གྱུར་པས་རླུང་རྣམས་རབ་ཏུ་རྒྱུའོ། །
སྐྱ་རེངས་དམར་པོ་དེའི་ཀུན་ཏུ་ཆ་བྱད་ཀྱིས་ཉི་མ་ནམ་མཁའ་ལ་ཤར་ནས་གནས་པར་འགྱུར་རོ། །ཇི་ལྟར་དགེ་སྦྱོང་ངན་པ་འདི་བསམ་གཏན་སྒོམ་པ་ན་བར་ཆད་བྱེད་པར་འགྱུར་བའི་འཇིག་རྟེན་པའི་རྒྱུ་མཚན་ཉེ་བར་རྟོག་
པར་བྱེད་དོ། །དེ་བཞིན་དུ་ཡང་དགེ་སྦྱོང་བཟང་པོས་འཇིག་རྟེན་ལས་འདས་པའི་རྒྱུ་མཚན་དད་པ་ཅན་ཐམས་ཅད་ལ་ཀུན་ཏུ་སྟོན་པར་བྱེད་པར་འགྱུར་ཏེ། ཇི་ལྟར་མི་མཛེས་པར་གྱུར་པ་རྣམས་འབྱུང་བར་འགྱུར་ན། དེ་ལ་ཅི་
ཞིག་མི་མཛེས་པར་འབྱུང་བར་འགྱུར་བ་འདི་ལྟ་སྟེ། དམ་པའི་ཆོས་རྣམས་ནུབ་པར་འགྱུར་བའོ། །ཇི་ལྟར་རྒྱུ་མཚན་འདི་དག་རྣམས་མཐོང་བ་ཡིན་ཏེ། ཕྱོགས་ཀྱི་ཁ་དོག་རྩུབ་པ་ཞེས་བྱ་བ་ནི་དམ་པའི་ཆོས་ནུབ་པར་འགྱུར་བའི་ཚིག་
རྩུབ་དང་། བརྫུན་དུ་སྨྲ་བ་དང་། ཕྲ་མ་བྱེད་པ་དང་། སྲོག་གཅོད་པ་དང་། མ་བྱིན་པར་ལེན་པར་འགྱུར་བ་རྣམས་ལ་དགའ་བའི་སྐྱེས་བུ་དག་ཕྱོགས་སུ་འབྱུང་བར་འགྱུར་རོ། །རླུང་རྩུབ་མོ་རྣམས་རབ་ཏུ་རྒྱུ་བ་ཞེས་བྱ་བ་ནི་མི་སྙན་པའི་
ཚིག་བླ་དགས་ཡིན་ནོ། །གང་གི་ཚེ་དམ་པའི་ཆོས་རྣམས་ནུབ་པར་གྱུར་པ་ན་སེམས་ཅན་ཆོས་དང་ལྡན་པ་མ་ཡིན་པ་རྣམས་འབྱུང་བར་འགྱུར་རོ། །དེའི་ཚེ་མི་སྙན་པར་གྱུར་པའི་རླུང་རྣམས་ཕྱོགས་དག་ཏུ་འབྱུང་བར་འགྱུར་
རོ། །ཇི་ལྟར་སེམས་ཅན་འདི་དག་རྣམས་མཛེས་པ་མ་ཡིན་པར་གྱུར་པའི་སྡིག་པ་རྣམས་བྱེད་པར་གྱུར་པ་དེ་ལྟར་མི་སྙན་པའི་རླུང་རྣམས་རྒྱུ་བར་འགྱུར་རོ། །གཞན་ཡང་དེ་ཁོ་ན་ལྟར་འཇིག་རྟེན་པའི་རྒྱུ་མཚན་དུ་གྱུར་པ་དམར་
རེངས་ཀྱི་མདོག་གི་ཀུན་ཏུ་ཆ་བྱད་ཀྱིས་ཉི་མ་ནམ་མཁའ་ལ་ཤར་ནས་གནས་པར་རབ་ཏུ་མཐོང་བར་གྱུར་པ་དེ་བཞིན་དུ་འཇིག་རྟེན་ལས་འདས་པའི་རྒྱུ་མཚན་འདི་དག་རྣམས་ཀྱང་ཕྱིས་ཀྱི་རྒྱུ་མཚན་དུ་མཐོང་བ་ཡིན་ཏེ། 
<pb id="65.193b"/>དམར་རེངས་ཀྱི་མདོག་ནི་དགེ་སྦྱོང་ངན་པ་དང་བྲམ་ཟེ་ངན་པའི་འཁོར་རྣམས་ཀྱི་ཀུན་དུ་ཆ་བྱད་ཅན་གྱི་ཐམས་ཅད་མཁྱེན་པ་མ་ཡིན་པར་ཐམས་ཅད་མཁྱེན་པར་མངོན་པར་ང་རྒྱལ་བའི་ལོག་པར་ལྟ་བ་ཅན་རྣམས་ཀྱི་ཉི་མ་ངན་པ་ཡིན་ལ། 
ཐམས་ཅད་མཁྱེན་པ་མ་ཡིན་པར་ཐམས་ཅད་མཁྱེན་པར་ཁས་འཆེས་པ་རིགས་ངན་པའི་རིགས་སུ་གྱུར་པ་རྣམས་ནམ་མཁའ་ལ་ཤར་ནས་གནས་པ་ཡིན་ནོ། །དེ་ལ་རྣམ་པ་འདི་ལྟ་བུའི་ལོག་པར་ལྟ་བའི་ཉི་མ་ཤར་བར་གྱུར་པས་རྩ་
དང་། ནགས་དང་། ནགས་ཚང་ཚིང་དང་། སྨན་རྣམས་ཐམས་ཅད་སྐམ་པར་འགྱུར་རོ། །འདིས་ནི་སྐྱེས་བུ་རྣམས་ཀྱི་དགེ་བ་ཐམས་ཅད་དང་ཡང་དག་པའི་ལྟ་བ་སྨན་རྣམས་རྩྭ་བཞིན་དུ་སྐེམས་པར་འགྱུར་རོ། །
དེ་བཞིན་དུ་འདི་ཡང་འཇིག་རྟེན་ལས་འདས་པའི་བསམ་གཏན་སྒོམ་པ་ན་ཀུན་ཏུ་གསལ་བར་བྱེད་པ། དོན་དམ་པའི་དེ་ཁོ་ན་ཉིད་གསལ་བར་བྱེད་པ། མཆོག་ཏུ་གྱུར་པའི་བློ་གྲོས་འཇིག་རྟེན་ལས་འདས་པའི་རྒྱུ་
མཚན་མཚོན་པར་བྱེད་དོ། །ཉེ་བར་མཚོན་ནས་ཀྱང་སྟོན་པར་བྱེད་དོ། །དེ་དག་ཏུ་གྱུར་པ་གང་ཡིན་པ་རྣམས་ཀྱང་གང་དག་ཅེ་ན། དད་པ་ཅན་གྱི་བྲམ་ཟེ་དང་ཁྱིམ་བདག་དེ་དག་རྣམས་ལ་སྟོན་པར་བྱེད་དོ། །ཇི་སྲིད་དུ་
དམ་པའི་ཆོས་ཀྱི་ཉི་མ་ཤར་བར་གྱུར་པ་དེ་སྲིད་དུ་བདེ་བའི་ལས་རྣམས་ལ་རབ་ཏུ་འབད་པར་བྱའོ། །ཕྱི་ནས་ཆོས་ཐམས་ཅད་ནུབ་པར་གྱུར་ནས་ལོག་པར་ལྟ་བའི་ཉི་མ་ཤར་བར་གྱུར་པ་ན་དགེ་སྦྱོང་དགེ་སྦྱོང་དུ་ཁས་
འཆེས་པ་རྣམས་དང་། བྲམ་ཟེ་བྲམ་ཟེར་ཁས་འཆེས་པ་རྣམས་ཐམས་ཅད་མཁྱེན་པ་དང་ཐམས་ཅད་མཁྱེན་པར་ཁས་འཆེས་པའི་དགེ་སྦྱོང་ངན་པ་དང་བྲམ་ཟེའི་ཆ་བྱད་ཅན་རྣམས་ཀྱིས་སྡུག་བསྔལ་
བར་བྱས་པར་གྱུར་ཏ་རེ་བློ་མཆོག་རྒྱ་ཆེ་བར་གྱུར་པ་རྣམས་ཀྱི་དེ་ཁོ་ན་ཉིད་ཀྱི་རྒྱུ་མཚན་རྣམས་ནི་ཐམས་ཅད་མཁྱེན་པའི་བསྟན་པའི་མཆོག་འདི་ཡིན་ནོ་ཞེས་དེ་དག་གིས་དེ་ལྟར་སྟོན་པར་བྱེད་དོ། །དེ་བཞིན་དུ་རྒྱུ་མཚན་
<pb id="65.194a"/>གྱི་སེམས་རྣམས་ནི་བར་དུ་གཅོད་པར་བྱེད་པ་ཡིན་ནོ། །བསམ་གཏན་སྒོམ་པར་གྱུར་པ་ན་འདི་དག་རྣམས་དང་གཞན་ཡང་འཇིག་རྟེན་པ་རྣམས་ཀྱིས་ནི་བར་ཆད་བྱེད་པར་འགྱུར་རོ། །དེ་ལ་འཇིག་རྟེན་པའི་བར་ཆད་
འདི་ཡིན་ཏེ། འཇིག་རྟེན་ལས་འདས་པའི་ལམ་འདི་ལས་འཁོར་བར་མངོན་པར་འཇུག་པར་བྱེད་པ་ནི་འཇིག་རྟེན་པའོ། །འཇིག་རྟེན་ལས་འདས་པས་ནི་མྱ་ངན་ལས་འདས་པའི་མཐོར་ཐུག་པར་བྱེད་པ་ཡིན་ནོ། །
དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ་ཇི་ལྟར། བསམ་གཏན་སྒོམ་དང་རྣམ་པར་བྲལ། །རྒྱུ་མཚན་ལ་ནི་རྟག་ཏུ་དགའ། །དགེ་བའི་ཆོས་ནི་རྣམ་པར་སངས། །ངན་འགྲོར་འགྲོ་
བར་རིངས་པ་ཡིན། །དེ་ནི་རང་གི་ཆོས་སྤངས་ནས། །གཞན་གྱི་ཆོས་ལ་དགའ་བར་བྱེད། །དེ་ནི་ཆོས་གཉིས་ལས་ཉམས་ནས། །ལོག་པར་ལྟུང་བའི་འོས་ཡིན་ནོ། །རང་གི་ཁྱིམ་ནི་ཡོངས་སྤངས་ནས། །གཞན་གྱི་ཁྱིམ་
ནི་སྲུང་བ་ཡིན། །དེ་ནི་རྒོད་དང་ཡང་མོར་འགྱུར། །ནོར་མེད་པར་ཡང་མྱུར་དུ་འགྱུར། །ཇི་ལྟར་བློ་ངན་རྨོངས་པ་གང་། །རྒྱལ་འདོད་མཁས་པའི་ང་རྒྱལ་ཅན། །རང་གི་ཆོས་ནི་རྣམ་སྤངས་ནས། །གཞན་གྱི་ཆོས་ཀྱིས་
འཕེལ་བར་བྱེད། །ཆོས་མིན་པ་དང་སྙན་མིན་པའི། །གཞན་གྱི་རྟགས་ཀྱིས་ཉེ་བར་འཚོ། །རྩྭ་བཞིན་འགྲོ་བའི་འཇིག་རྟེན་ཡང་། །ཕྱི་མར་ངན་འགྲོར་འཚེད་པ་ཡིན། །གང་ཞིག་ཞི་བའི་ཡུལ་ལ་གནས། 
སྡིག་པའི་ལས་ལས་ལྡོག་བྱེད་པ། །སྡུག་བསྔལ་ཚོགས་ནི་དེས་མི་མཐོང་། །ཞི་བའི་མཐའ་ལ་འཇུག་པ་ནི། །སྤྲོ་མེད་ཞེ་སྡང་སྤངས་པ་དང་། །འདོད་པ་སྤྱོད་ལས་ཤིན་དུ་འདས། །བརྩོན་འགྲུས་བརྩམས་དང་
ཆོག་ཤེས་དང་། །བསམ་གཏན་པ་འདིར་དགེ་སློང་བརྗོད། །འདོད་ལས་གྲོལ་མིན་ཆགས་ཅན་གང་། །རྟག་ཏུ་ཟས་ལ་སྤྱོད་ལྡན་པ། །ལུས་ངག་བསྡམས་པའི་རྐུན་མ་འདི། །འདིར་ནི་དགེ་སྦྱོང་མིན་པར་བརྗོད། 
<pb id="65.194b"/>རྒྱུ་མཚན་སྟོན་པའི་སྦྱིན་པ་དང་། །རྒྱུ་སྐར་བགྲང་བའི་སེམས་བྲལ་ཅན། །རྒྱལ་པོ་སྟེན་དང་བག་མེད་དང་། །འདིར་ནི་འདི་ལ་ནགས་འོས་མིན། །སྨན་པ་རི་མོའི་ལས་བྱེད་དང་། །དེ་བཞིན་ཐོས་ངན་སྙན་དངགས་སྡེབ། །འདྲེས་པར་
གནས་དང་ཞབས་འབྲིང་བྱེད། །དགེ་སློང་རབ་ཏུ་ཉམས་པར་འགྱུར། །བསམ་གཏན་བསྒོམ་ལ་ཞེ་སྡང་ཞིང་། །ཚོགས་པ་འདུས་ལ་དགའ་བ་དང་། །རྙེད་དང་བཀུར་སྟི་ལ་ཆགས་པར། །བྱེད་པའི་དགེ་སློང་རབ་ཆུད་འཇའ། །
གསེར་གྱི་ཁམས་དང་ཡང་དག་ལྡན། །གྲོགས་མང་ལ་ཡང་དགའ་བ་གང་། །གཞན་གྱི་རྙེད་ལ་ཆགས་པས་ཀྱང་། །དགེ་སློང་བསྟན་པ་ལས་ལྟུང་ངོ་། །གང་ཡང་ཚོགས་པ་རྣམ་སྤངས་ཤིང་། །སྡིག་པའི་ཚོགས་པ་མི་
སྟེན་པར། །ཕྱེ་དང་ཆུས་ཀྱང་ཆོག་ཤེས་པ། །དགེ་སློང་དེ་ནི་ནད་མེད་ཡིན། །འབར་བ་ལྟ་བུའི་ཡུལ་རྣམས་ནི། །འོངས་པ་ཐམས་ཅད་སྤོང་བར་བྱེད། །ནོར་བུ་བཞིན་དུ་སྐྱོན་རྣམས་དག །དགེ་སློང་འདི་ནི་དགེ་སློང་བརྗོད། །
ནང་ཡང་རྣམ་པར་དག་པ་དང་། །ཡེ་ཤེས་སྣང་བས་མངོན་པར་བརྒྱན། །དེ་ནི་ཚུལ་ཁྲིམས་གོས་ཀྱིས་གཡོགས། །སྤྱོད་ལྡན་དགེ་སློང་ཡིན་པར་བརྗོད། །འཇིག་རྟེན་ཆོས་ལས་རྣམ་འདས་གང་། །བརྟན་པས་རི་རབ་བཞིན་
མི་གཡོ། །ཞི་བ་འཇིག་རྟེན་ཐམས་ཅད་བྱམས། །མཆོག་འགྲོ་དགེ་སློང་ཡིན་པར་བརྗོད། །གྲོང་ཁྱེར་རམ་ནི་ཚོང་འདུས་སུ། །མཚན་མོ་གསུམ་གནས་གཅིག་པུ་གནས། །རི་ཕུག་སྟེན་པར་བྱེད་པ་ཡང་། །རྣམ་
གྲོལ་དགེ་སློང་ཡིན་པར་བརྗོད། །སྡིག་པས་འཇིགས་དང་འདུ་འཛི་མེད། །ཤིན་ཏུ་མཉམ་བཞག་ལེགས་པར་བསྡམས། །ཡེ་ཤེས་སྟེན་དང་རྒྱུད་བརྟན་པ། །གཅིག་པ་དགེ་སློང་ཡིན་པར་བརྗོད། །མི་གཡོ་སྙན་
པར་སྨྲ་བ་དང་། །སྡིག་པའི་གྲོགས་པོ་རྣམ་སྤངས་པ། །བྱ་བ་ཀུན་ལ་ཆགས་མེད་པའི། །གྲོལ་བ་དགེ་སློང་ཡིན་ཞེས་བརྗོད། །དེ་ལ་དགེ་སློང་འདི་ནི་སྲིད་པའི་སྐྱོན་ལས་གྲོལ། །མཆོག་དང་མཆོག་མིན་རྣམ་ཤེས་
<pb id="65.195a"/>ཏིང་འཛིན་ལ་ཆགས་མེད། །ཡེ་ཤེས་དེ་ལ་མངོན་དགའ་དགེ་བ་རྣམ་པར་དག །སྐྱེ་རྒའི་འཇིགས་པ་ལས་ནི་རྣམ་པར་གྲོལ་བ་ཡིན། །དེ་ལྟར་དེ་དག་ནི་དགེ་སློང་དུ་འོས་པ་ཡིན་ནོ། །བཟློག་པ་རྣམས་ནི་མིང་ཙམ་
དགེ་སློང་དུ་གྱུར་པ་ཡིན་ཏེ། བར་དུ་གཅོད་པར་བྱེད་པ་ཉིད་ཀྱིས་བདག་ཉིད་རབ་ཏུ་ལྟུང་བས་རབ་ཏུ་ལྟུང་བར་གྱུར་པ་ཡིན་ནོ། །བསམ་གཏན་བྱེད་པ་ན་བར་གཅོད་པར་བྱེད་པའི་ཆོས་དྲུག་པ་འདི་ནི་འདིར་
དགེ་སྦྱོང་གིས་མི་བྱའོ། །གཞན་ཡང་དགེ་སྦྱོང་དང་དགེ་སྦྱོང་དུ་དམ་བཅས་པ་རྣམས་ཀྱིས་ཆོས་བདུན་པ་མི་བྱའོ། །འདི་དག་གང་ཞེ་ན། འདི་ལྟ་སྟེ། འཇིག་རྟེན་པ་གཞན་རྣམས་ཀྱི་རྙེད་བཀུར་དང་དུ་ལེན་པའོ། །
འདི་ནི་བརྣབ་སེམས་དང་། གནོད་སེམས་མང་བར་གྱུར་པ་བསམ་གཏན་བསྒོམ་པ་རྣམས་ཐམས་ཅད་དང་བྲལ་བར་གྱུར་པ་སྟན་འབའ་ཞིག་མེད་པར་བྱེད་པ། དགེ་སློང་གི་རྟགས་ཙམ་གྱིས་དགེ་འདུན་གྱི་མལ་སྟན་དང་། 
ནད་ཀྱི་རྐྱེན་སྨན་དང་། ཡོ་བྱད་རྣམས་ལ་ལོངས་སྤྱད་པ། ཁྱིམ་གྱི་ལས་རྣམས་ཀྱི་འཇིགས་པས་འཇིགས་པར་གྱུར་པ། ལེ་ལོ་ཅན་ཟས་འབའ་ཞིག་ལ་མངོན་པར་དགའ་བ་གཞན་རྣམས་ཀྱི་དགའ་བ་ལྟ་བ་ལ་ཆེད་ཆེར་
བྱེད་པ། ཡུལ་ལ་ཆེད་ཆེར་བྱེད་པར་གྱུར་པའི་དགེ་སློང་ལ་དེ་སྲིད་ཅིག་ན་འབྱུང་བར་འགྱུར་བ་ནི་འཆི་བདག་འོང་བར་འགྱུར་ཏེ། བསམ་གཏན་བསྒོམ་པར་བྱ་བ་ལས་དེ་ལྟར་དགེ་སློང་འཆི་བར་ནི་ཚུལ་ཁྲིམས་ལས་ཡོངས་སུ་ཉམས་
པ་བཞིན་དུ་ལུས་རྣམ་པར་འཇིག་པའི་འཆི་བ་ཡང་ཁྱད་པར་མ་ཡིན་ནོ། །ཚུལ་ཁྲིམས་འཆལ་པ་དེས་ནི་དགེ་བའི་ཆོས་རྣམས་ཐམས་ཅད་ཡོངས་སུ་བཏང་བར་གྱུར་ནས་སྟན་འབའ་ཞིག་ཉེད་པར་བྱེད་པ། དགེ་སློང་གི་རྟགས་
འབའ་ཞིག་འཛིན་པར་གྱུར་པ། སྡོམ་པ་དང་རྣམ་པར་བྲལ་བར་གྱུར་པ་ཡིན་ནོ། །སྡོམ་པ་བྱ་བ་ཡང་ཡིད་ཀྱིས་ལེགས་པར་སྡོམ་པའོ། །དེ་ཡང་འདིས་བྱ་བར་མི་ནུས་སོ། །དེ་ལ་སྡོམ་པ་ནི་རྣམ་པ་བདུན་ནོ། །
<pb id="65.195b"/>འདི་ལྟ་སྟེ། ག་སྡོམ་པར་གྱུར་པ་སྟེ། དགེ་སློང་དུས་གཅིག་ཏུ་བདག་གིས་དགེ་སློང་གཞན་དང་ངམ། ཁྱིམ་པ་དང་ཡང་རུང་སྟེ། ལྷན་ཅིག་ཏུ་གླེང་བརྗོད་པར་མི་བྱའོ། །བུད་མེད་ཀྱི་སྐྱེ་བ་རྣམས་དང་རྣམ་པ་ཐམས་ཅད་དུ་དགེ་
སློང་གིས་མངོན་པར་བརྗོད་པས་མངོན་པར་བརྗོད་པ་སྤང་བར་བྱའོ། །བསོད་སྙོམས་པ་རྣམས་ཀྱིས་ཀྱང་གཞན་སྦྱིན་པར་བྱེད་པ་རྣམས་དང་བྲལ་བར་གྱུར་ནས་ཡང་དེ་དག་ལ་མ་འམ་སྲིང་མོ་ཞེས་བྱ་སྟེ། རང་གི་རྐང་རྩེ་གཉིས་ལ་མིག་
ཕབ་སྟེའོ། །དེའི་བདེ་བ་འམ་ཆ་བྱད་དུ་གཏོགས་པ་རྣམས་སམ། རྒྱན་རྣམས་ཀྱང་རུང་སྟེ། དགེ་སློང་གིས་བུད་མེད་དེ་དག་རྣམས་ལ་ལྟ་བར་ཡང་མི་བྱའོ། །དེ་ནས་དེའི་དུས་ན་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ་ཇི་
ལྟར། རླུང་གིས་སྤར་ལ་ལེགས་བརྟེན་ནས། །དུས་རིང་ཞིག་ནས་མེ་ཡིས་སྲེག །བུད་མེད་ལྟ་བས་ཀུན་བསླང་བའི། །མེ་འདིས་མྱུར་བར་སྲེག་པར་བྱེད། །དེའི་ཕྱིར་འདོད་ཆགས་ཀྱི་མེ་བསྲེག་པར་འགྱུར་བའི་སྐྱོན་གྱིས་འཇིགས་
པ་རྣམས་ཀྱིས་འཇིགས་པའི་དགེ་སློང་གིས་བུད་མེད་ཀྱི་སྐྱེ་བོ་རྣམས་དང་མངོན་པར་མ་སྨྲ་ཞིག་འདི་ནི་སྡོམ་པ་གཅིག་ཡིན་ནོ། །གཞན་ཡང་སྡོམ་པ་གཉིས་པར་གྱུར་པ་ནི་འདི་ལྟ་སྟེ། སྡིག་པའི་གྲོགས་པོ་དང་འགྲོགས་པའོ། །
གནས་གཅིག་ཏུ་དུས་རིང་བ་དང་ལྡན་པར་མངོན་པར་དགའ་བར་བྱ་བ་མ་ཡིན་པ་རྙེད་པ་དང་བཀུར་སྟི་ཕལ་ཆེ་བར་གྱུར་པ་རྣམས་སྤང་བར་བྱ་བ་དང་། ནད་པ་རྣམས་ཡོངས་སུ་མི་གཏོང་བ་དང་། བུ་དང་བུ་མོ་རྣམས་བལྟ་བ་དང་། གང་ན་
ཤིན་ཏུ་ཡང་རྩིས་ཆེ་བར་བྱེད་པའི་ས་དེ་སྤང་བ་དང་། འདྲེ་བར་འགྱུར་བའི་འཇིགས་པའི་དོན་དུ་ཚུལ་ཁྲིམས་འཆལ་པ་རྣམས་དང་ལྷན་ཅིག་གནས་པར་སྟེན་པ་དང་ཕྲད་པར་བྱེད་པ་ཡང་རབ་ཏུ་དགག་པར་བྱ་བ་ཡིན་ནོ། །དེ་སྡོམ་པ་
རྣམ་པ་བདུན་པོ་རྣམས་སྤངས་ནས་གཅིག་ཏུ་ཟས་ལ་ཆེད་དུ་བྱེད་པར་གྱུར་པ་ཕ་རོལ་གཞན་རྣམས་ཀྱི་རྙེད་པ་དང་བཀུར་སྟི་མཐོང་བར་གྱུར་ནས་སམ། དེ་ཐོས་ནས་ཀྱང་མཆོག་ཏུ་ཡིད་མི་བདེ་བ་སྐྱེ་བར་འགྱུར་རོ། །དེའི་ཐབས་
<pb id="65.196a"/>རྣམས་ཀྱང་སེམས་པར་བྱེད་དེ། གང་ཞིག་འདིའི་རྙེད་པ་དང་བཀུར་སྟིར་གྱུར་པ་དེ་དག་རྣམས་ངས་ཐབས་གང་ཞིག་བྱས་པས་ང་དེ་དག་རྣམས་ཀྱི་སྐལ་བ་ཅན་དུ་འགྱུར་ན་ཞེས་དེ་ལྟར་སེམས་ཀྱིས་སེམས་པར་བྱེད་ཅིང་
རྣམ་པར་རྟོག་པར་བྱེད་པས་དེའི་སེམས་ཀུན་ནས་རྙོག་པ་ཅན་དུ་འགྱུར་རོ། །རྩོམ་པ་དེ་དག་གིས་བརྣབ་སེམས་མང་བ་རྣམ་པར་རྒྱུ་བར་འགྱུར་རོ། །དགེ་སྦྱོང་ངན་པ་དེའི་ཐོས་པ་ཐམས་ཅད་ཀྱང་ངན་པས་ཉིན་མོ་
བདེ་བར་གནས་པ་མ་ཡིན་ཞིང་མཚན་མོ་ཡང་མ་ཡིན་ནོ། །དགེ་སློང་ཚུལ་ཁྲིམས་དང་ལྡན་པར་ཡང་སྦྱིན་པ་པོ་དང་སྦྱིན་བདག་རྣམས་ཀྱི་ཁྱིམ་དུ་སོང་ནས་ཚུལ་འཆོས་པའི་ཆ་བྱད་འཛིན་པར་འགྱུར་ཏེ། དལ་བུས་སྨྲ་བར་བྱེད། 
ཁད་ཀྱིས་འགྲོ་བར་བྱེད། ནང་ན་མ་ཞི་བར་ཡང་ཕྱི་རོལ་ཞི་བར་རང་ཉིད་ཀྱིས་རབ་ཏུ་སྟོན་ནོ། །གོས་སུ་ཚེམ་བེར་གྱོན་པར་བྱེད། །ལྷན་ཅིག་སྐྱེས་པའི་ཚུལ་ཁྲིམས་ཀྱིས་ཡོངས་སུ་ཁྱབ་པར་གྱུར། དུང་གི་སྒྲ་དང་མཚུངས་
པར་སྤྱོད་པའི་སྡིག་པའི་ཆོས་ཅན་དེ་དག་དང་ལྷན་ཅིག་ཏུ་དེ་ཁྱིམ་དག་ཏུ་སོང་ནས་བདག་ཉིད་ཀྱི་ཚུལ་ཁྲིམས་རབ་ཏུ་སྟོན་ནོ། །ཇི་ལྟ་ཇི་ལྟར་ཀུན་དུ་འགྲོ་བར་བྱེད་པས་དེ་ལ་སྦྱིན་པ་པོ་དང་། སྦྱིན་བདག་རྣམས་ཀྱིས་ཀྱེ་མ་དགེ་
སློང་འདི་ནི་མཆོག་ཏུ་ཚུལ་ཁྲིམས་དང་ལྡན་པ་ཞེས་བྱ་བ་དེ་ལྟར་བདག་ཉིད་རབ་ཏུ་གནས་པར་བྱེད་པས་སྤྱོད་པ་དེ་དག་དང་། དེའི་རྗེས་སུ་སྤྱོད་པ་རྣམས་དང་། ལྷན་ཅིག་ཏུ་ཡང་དང་ཡང་དུ་ཁྱིམ་དེ་ཉིད་དུ་ལེགས་པར་འགྲོའོ། །གལ་
ཏེ་གང་ཞིག་ནས་ཕྱིན་ནས་དམ་པའི་ཆོས་ཀྱི་ཚིག་ཐོས་པར་གྱུར་ན་སྦྱིན་བདག་དང་སྦྱིན་པ་པོ་དེ་དག་རྣམས་ཀྱི་འཁོར་གཡོག་དང་བཅས་པ་ལ་དེ་འཆད་དོ། །ཇི་ལྟ་ཇི་ལྟར་བདག་གི་འདི་དག་རྣམས་ཀྱིས་དགེ་སློང་གང་དེའི་རྙེད་
པ་དང་བཀུར་སྟི་དེ་རྣམས་བདག་ལ་འགྱུར་རོ། །སྡིག་པ་འདི་དག་གིས་དེ་ནི་དགེ་སློང་གི་གཟུགས་ཀྱི་རྐུན་མ་གཞན་གྱི་རྙེད་པ་དང་བཀུར་སྟི་རྗེས་སུ་འཕྲོག་པས་ཁྱིམ་རྣམས་སུ་འགྲོ་བར་བྱེད་པ་གཞན་རྣམས་ལ་གནོད་
<pb id="65.196b"/>པར་བྱེད་པ་ལ་མངོན་པར་དགའ་བ་དེ་ཉིད་ཀྱི་གང་བར་ཆད་བྱེད་པར་མི་འགྱུར་བ་ནི་མིག་ཕྱེ་བ་དང་བཙུམས་པ་ཙམ་ཡང་ཡོད་པ་མ་ཡིན་ནོ། །གལ་ཏེ་མེད་པས་ཀྱང་ཐང་ཅིག་མ་ཡིན་པ་དང་། ཡུད་ཙམ་དུ་མ་ཡིན་པ་དང་། མཚན་མོར་མ་ཡིན་པ་
དང་། ཉིན་མོ་མ་ཡིན་པ་ཡང་ཚུལ་ཁྲིམས་འཆལ་པ་གང་ཡིན་པའི་བསམ་གཏན་བསྒོམ་པ་སྤངས་པའི་དགེ་སློང་ངན་པ་དེ་དག་དམྱལ་བར་ཡང་མ་ཡིན་པ་འམ། ཡི་དགས་སུ་མི་སྐྱེ་བ་འམ། དུད་འགྲོའི་སྐྱེ་གནས་རྣམས་སུ་མི་
འགྲོ་བར་འགྱུར་བ་ནི་མ་ཡིན་ནོ། །གཞན་ཡང་དགེ་སློང་འདི་ལྷན་ཅིག་པའི་སྐྱེ་བའི་སྐྱེ་བོ་ཀུན་དང་བཅས་ནས་ཀྱང་སྔོན་དགེ་སློང་ཚུལ་ཁྲིམས་དང་ལྡན་པ་གཞན་དེས་ཉེ་བར་ཕྱིན་པའི་ཁྱིམ་དེར་འཁོར་རྣམས་ལ་རྗོད་པར་བྱེད་པ་
འམ། ཡང་ན་དེས་འདིའི་ཚུལ་ཁྲིམས་སུན་འདོན་པར་བྱེད་དོ། །ཡང་ན་དེས་འདི་སྤྱོ་བ་སྟེ། དེ་ལྟར་ཡང་འདིས་དགེ་སློང་གང་ཁྱེད་ཅག་གི་ཁྱིམ་འདིར་ཞུགས་པར་གྱུར་པ་དེ་ནི་ཚུལ་ཁྲིམས་འཆལ་པར་གྱུར་པ། ལེ་ལོ་ཅན་
ཤིན་ཏུ་དམན་པར་གྱུར་པ། བྱ་བཞིན་དུ་རྨོངས་པ་བློ་གྲོས་དམན་པར་གྱུར་པའོ་ཞེས་དེ་ལྟར་ཤིན་དུ་སྤྱོད་པར་བྱེད་པ་ལ་མངོན་པར་དགའ་བར་གྱུར་ཅིང་རྟག་ཏུ་བརྩོན་པ་དང་ལྡན་པ་རྣམས་རྣམ་པ་དེ་ལྟ་བུར་གྱུར་པའི་
ཆོས་ཀྱི་སྤྱོད་ཡུལ་ཅན་རྣམས་ལ་ཇི་ལྟར་ན་བསམ་གཏན་བསྒོམ་པ་ལ་འཇུག་པར་འགྱུར་བ་དེ་ནི་གསོག་ཏུ་གྱུར་པ། གསོབ། སྙིང་པོ་མེད་པ་ཡིན་པ་གང་གི་ཕྱིར་དེའི་ལུས་ཞིག་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་
དམྱལ་བ་རྣམས་སུ་སྐྱེ་བར་འགྱུར་རོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ་ཇི་ལྟར། སྐྱེས་བུ་ཡང་དག་མིན་བརྗོད་པ། །སེམས་ཅན་ཐམས་ཅད་ཉེར་འཇོམས་པོ། །མུན་པའི་
ཚོགས་དང་འདྲ་བ་སྟེ། །གསོན་དག་ཏུ་ཡང་ཤི་དང་མཚུངས། །ཇི་ལྟར་ལྟུང་མིན་ལྕེ་ལ་ནི། །ངག་གིས་མཚོན་ནི་བྱེད་པ་པོ། །གང་ཞིག་བརྫུན་དུ་སྨྲ་བྱེད་པས། །ཡང་དག་ཡོན་ཏན་འཇིག་བྱེད་པོ། །ཁ་ནི་གཅན་ཟན་ཉེ་བ་དང་། །ཁ་ནི་གྲི་ལ་ཉེ་བ་ཡིན། །
<pb id="65.197a"/>གང་ཞིག་བརྫུན་དུ་སྨྲ་བྱེད་པ། །ཁ་ནས་མེ་ནི་རབ་ཏུ་འབར། །ངག་དུག་འདིར་ནི་དུག་ཏུ་བརྗོད། །ཞིང་དང་འགྲོ་བ་དུག་མ་ཡིན། །ངག་དུག་གིས་བཅོམ་སེམས་ཅན་རྣམས། །དམྱལ་བའི་མཆོག་ཏུ་འགྲོ་བ་ཡིན། །རང་གི་ཁ་
ནས་རྣག་ལྟུང་བ། །ལྕེ་ཡི་ལས་ཀྱིས་དབྱུག་པ་ཡིན། །གང་ཞིག་རྫུན་དུ་སྨྲ་བྱེད་པ། །ཕྱི་ས་དང་ནི་ཡང་ན་མེད། །དེ་དག་ལེགས་སྡེབས་ཞགས་པ་ཡིས། །དམྱལ་བའི་ཕོ་ཉའི་མཆོག་ཡིན་ནོ། །ཆོས་ཀྱི་ཟམ་པ་གཅོད་པ་ལ་འང་། །བརྫུན་
གྱི་ཚིག་ནི་རབ་ཏུ་འཇུག །དེ་ལ་མ་མེད་ཕ་ཡང་མེད། །སངས་རྒྱས་རྣམས་དང་སྡོམ་པ་འང་མེད། །སྡིག་པའི་ལས་ཀྱིས་གང་ལྷུང་ནས། །བརྫུན་དུ་སྨྲ་བའི་ཚིག་བརྗོད་པ། །སྐབས་མིན་བར་ནི་ཡང་མོར་འགྲོ། །དམ་པ་ཡང་ནི་ཡོངས་སུ་
སྤོང་། །གང་དག་བརྫུན་གྱི་ཚིག་སྨྲ་བ། །ལྷ་རྣམས་ཀྱིས་ཀྱང་སྤོང་བ་ཡིན། །ངག་རྣམས་ཡོངས་སུ་འཛིན་མེད་དང་། །མྱུར་བར་ཡང་ནི་ཁྲོ་བ་དང་། །མི་བརྟན་པ་དང་སྐལ་བ་ཆུང་། །སྡུག་བསྔལ་མཐའ་ནི་ཡས་པར་གནས། །སེམས་ཅན་
ཐམས་ཅད་ཉེར་འཇོམས་པའི། །གཞན་གྱི་བདེ་ལ་སུ་ཞེས་སྡང་། །གཞན་གྱི་སྡུག་བསྔལ་སྐབས་ཚོལ་བའི། །སྐྱེས་བུ་དམྱལ་བར་འགྲོ་བ་ཡིན། །དེ་ལྟར་བཅོམ་ལྡན་འདས་འོད་སྲུང་འདིས་བསམ་གཏན་སྒོམ་པ་ན་བར་ཆད་བྱེད་
པར་འགྱུར་བའི་ཆོས་བདུན་པ་བསྟན་ནོ། །གང་གི་ཚེ་སྡིག་པ་ཅན་གྱི་སྐྱེས་བུ་དེ་གཞན་ཚུལ་ཁྲིམས་དང་ལྡན་པ་དེའི་རྙེད་པ་དང་བཀུར་སྟི་རྣམས་དང་དུ་བླང་བའི་དོན་དུ་ཉེ་བར་འཇོམས་པར་བྱད་པར་གྱུར་པ་དེའི་ཚེ་ལྷ་དག་གིས་ཡོངས་སུ་སྤོང་ངོ་། །
གང་ཞིག་གཞན་གྱི་ཡང་དག་པའི་ཡོན་ཏན་རྣམས་ཆུད་གཟན་ནས་ཡང་དག་པ་མ་ཡིན་སྐྱོན་གྱི་ཚིག་རྣམས་བདག་ཉིད་ཀྱི་ཕྱིར་རྗོད་པར་བྱེད་པ་དེ་དག་རྣམས་ཀྱི་ཁ་ནས་ནི་སྤུ་གྲི་ངེས་པར་འབྱུང་བ་ཡིན་ནོ། །རྙེད་པ་དང་བཀུར་སྟི་རྣམས་
བདག་རང་ལ་འོང་བར་བྱེད་པའི་རྒྱུས་དེ་དེ་ལྟར་སེམས་པར་བྱེད་པའི་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་གང་བརྫུན་སྨྲ་བའི་བསམ་པ་དེ་ཡིན་ནོ། །དེ་ནི་སྡིག་པ་ཅན་གྱི་སྤྱོད་པ་ཡིན་པར་གྱུར་ཀྱང་སྡིག་པའི་སྤྱོད་པ་ཡིན་པར་མ་གོ་ཞིང་
<pb id="65.197b"/>ཆོས་མ་མཐོང་བར་སྦྱིན་པ་པོ་དང་སྦྱིན་བདག་རྣམས་ཀྱི་ཁྱིམ་དུ་མྱུར་བར་འགྲོའོ། །དེའི་ཕྱིར་ན་དགེ་སློང་རྣམས་ཀྱིས་ཆོས་བདུན་པོ་འདི་སྤང་བར་བྱའོ། །འདི་ལྟ་སྟེ། གཞན་གྱི་རྙེད་པ་དང་བཀུར་སྟི་དང་དུ་ལེན་པའོ། །གཞན་ཡང་དགེ་སློང་
རྣམས་བསམ་གཏན་བསྒོམ་པར་གྱུར་པ་ན་བར་དུ་གཅོད་པར་བྱེད་པའི་ཆོས་བརྒྱད་པ་ཡོད་དེ། འདི་དག་ཀྱང་གང་ཞེ་ན། འདི་ལྟ་སྟེ། གསེར་འགྱུར་གྱི་ཤ་ཟ་ཞེས་བྱ་བའོ། །འདི་ན་དགེ་སློང་དག་གིས་སྐྲ་དང་ཁ་སྤུ་རྣམས་བྲེགས་ནས་གོས་ངུར་
སྨྲིག་དགོས་ཏེ། ཡང་དག་པ་ཁོ་ནའི་དད་པས་ཀྱང་ཁྱིམ་ནས་ཁྱིམ་མེད་པར་རབ་ཏུ་བྱུང་བར་གྱུར་པ་ནི་འཁོར་བའི་འཇིགས་པ་རྣམས་ཀྱིས་འཇིགས་པར་གྱུར་པའི་ཕྱིར་ཡིན་ལ། དེ་ལ་འཁོར་བ་རྣམས་ན་ནི་སྡུག་བསྔལ་མང་བར་གྱུར་པ་ལས་མདོར་
བསྡུ་ན་སྡུག་བསྔལ་གཉིས་ཡིན་ཏེ། ཕུང་པོ་ཁམས་དང་སྐྱེ་མཆེད་ལ་རྟེན་པའི་ཁམས་གསུམ་པ་ཡིན་ནོ། །རྒྱས་པར་བྱ་ན་ནི་འགྲོ་བ་ལྔ་པོ་རྣམས་སུ་ཡིན་ནོ། །གཞན་ཡང་རྒྱས་པར་བྱ་ན་ནི་དམྱལ་བ་བརྒྱད་པོ་རྣམས་དང་། ཡི་དགས་
རྣམས་དང་། དུད་འགྲོའི་འགྲོ་བ་རྣམས་དང་། འདོད་པ་ན་སྤྱོད་པའི་ལྷའི་རིས་དྲུག་པོ་རྣམས་དང་སྟེ། འདོད་པའི་ཁམས་པ་རྣམས་ལ་ཡང་དེ་ལྟར་རྣམ་པ་དུ་མར་བསྲན་པར་མི་ནུས་པའི་རབ་ཏུ་དབྱེ་བ་ཡོད་དོ། །གཟུགས་ཀྱི་
ཁམས་རྣམས་ཀྱང་སྡུག་བསྔལ་བ་ཡིན་ཏེ། འཆི་འཕོ་བའི་དུས་ན་ཡིད་སྡུག་བསྔལ་བར་འགྱུར་རོ། །འཆི་འཕོ་བར་འགྱུར་བའི་དུས་ཀྱི་ཚེ་ན་ཏིང་ངེ་འཛིན་རྣམ་པར་འཁྲུག་པར་འགྱུར་བའི་ཕྱིར་ན་གཟུགས་མེད་པའི་ཁམས་པ་
རྣམས་ཀྱང་ཡིན་ནོ། །དེ་ལྟ་བུའི་ཡིད་ཀྱིས་རྣམ་པ་མང་པོར་དང་རྣམ་པར་རྟོག་པ་དུ་མར་ཡང་བསྲན་པར་མི་ནུས་པའི་སྡུག་བསྔལ་ཀུན་ནས་མཐོང་བས་ངལ་བར་གྱུར་ནས་རིགས་ཀྱི་བུ་དག་སྐྲ་དང་ཁ་སྤུ་བྲེགས་ནས་ཡང་དག་པའི་
དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །དེ་ལྟར་གྱུར་པ་ནི་ཕྱོགས་གཅིག་གིས་འཇིགས་པ་ཡིན་ནོ། །གཞན་ཡང་སྡུག་བསྔལ་རྣམས་མཐོང་བར་གྱུར་པས་དགེ་སྦྱོང་གི་དངོས་པོར་འགྱུར་བ་རྣམས་