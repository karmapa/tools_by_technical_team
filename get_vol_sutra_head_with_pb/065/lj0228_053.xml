<pb id="65.208b"/>པ་དེ་ལྟར་ཕྱིར་སོང་ངོ་། །བཅོམ་ལྡན་འདས་འོད་སྲུང་གི་མདོ་རྫོགས་སྷོ།།  །།མདོ་དྲུག་པ་དང་ཚོགས་པ་རྒྱུ་བ་ན་རྣམ་པར་རྒྱུ་བའི་ས་ཡང་རྫོགས་སྷོ།།        །།<bampo n="228.53" zh="70.450"/>དེ་ནས་ལྷ་དེ་དག་རྣམས་བཅོམ་ལྡན་འདས་འོད་སྲུང་གི་མཆོད་རྟེན་དེ་ལས་ཕྱིར་འོངས་པར་
གྱུར་པ་གང་གི་ཚེ་དེ་མུ་སུ་ལུན་དྷ་ལ་འདྲིའོ། །ལྷ་ཇི་ལྟར་རྣམ་པ་གང་གིས་ཁྱོད་ཀྱིས་མཆོད་རྟེན་དེ་མཐོང་། དེ་ནས་ལྷ་དེ་རྣམས་ཀྱི་དྲུང་ནས་ཐོས་པར་གྱུར་ནས་མུ་སུ་ལུན་དྷ་དེས་འདི་སྐད་ཅེས་སྨྲས་ཏེ། ངས་རྣམ་པ་གང་དག་དང་། 
རྒྱུ་མཚན་དང་བཅས་པས་མཆོད་རྟེན་དེ་དག་མཐོང་བར་གྱུར་པ་ཇི་ལྟ་བ་བཞིན་དུ་མཉན་པར་གྱིས་ཤིག །དེ་ལ་སྔོན་ལྷའི་འཇིག་རྟེན་དུ་ང་སྔོན་སྐྱེས་ནས་བག་མེད་པ་སྤྱོད་པ་ཡུལ་ལ་ཆེད་ཆེར་བྱེད་པ་འདོད་པ་ལྔའི་ཞགས་པས་ཀུན་ནས་
བཅིངས་པར་གྱུར་པས་ངས་འཐབ་བྲལ་དེ་དག་རྣམས་ཐམས་ཅད་ཕྱིར་ཞིང་ལྟ་བར་བྱེད་དེ། རྩེ་བར་གྱུར་ཅིང་འདོད་པའི་ཡོན་ཏན་ལྔ་དང་བཅས་ཤིང་ཡང་དག་པར་ལྡན་པས་རྩེ་བ་དང་ཀུན་ཏུ་སྤྱོད་པར་བྱེད་དེ། ནགས་ནས་ནགས་དང་། 
རི་བོའི་ངོས་ནས་རི་བོའི་ངོས་རྣམས་དང་པད་མའི་རྫིང་བུ་ནས་པད་མའི་རྫིང་བུ་དང་། བུང་བ་རྒྱ་ཆེ་བ་ནས་བུང་བ་རྒྱ་ཆེ་བར་ལྷ་མོ་བརྒྱ་སྟོང་དུ་མས་ཡོངས་སུ་བསྐོར་བ་དེ་བཞིན་དུ་རྒྱན་དང་ཆ་བྱེད་དང་ལྡན་པའི་ལྷ་བརྒྱ་སྟོང་གིས་ཀུན་དུ་གང་བར་
གྱུར་པས་མདུན་ན་གར་བྱེད་པར་གྱུར། གླུ་ལེན་པར་གྱུར། རྒོད་པར་བྱེད་པར་གྱུར། འགྱིང་བར་བྱེད་པར་གྱུར་པས་ཡོངས་སུ་བསྐོར་བས་ལྷའི་འཇིག་རྟེན་འདི་ཐམས་ཅད་དུ་བདག་ཅག་འགྲོ་སྟེ། ཡུལ་རྣམས་ལ་དད་ཆེ་བར་
གྱུར་པ། འདོད་པའི་ཡོན་ཏན་ལྔ་ལ་དགའ་བའི་སྲེད་པས་འཁྲིད་པར་གྱུར་པ་སྟེ། དེ་ལ་བདག་ངོམས་པ་མེད་པར་གྱུར་ནས་འགྲོ་བ་དང་། སྤྱོད་པར་བྱེད་པའི་འགྲོས་ཐོགས་པ་མེད་པར་གྱུར་པ་ལ་འདི་ལྟ་སྟེ། ཆུ་ལ་ངང་པའི་
རྒྱབ་ནས་ངང་པའི་རྒྱབ་དང་། ཀ་རཎ་ཌ་བའི་རྒྱབ་ནས་ཀ་རཎ་ཌ་བའི་རྒྱབ་དང་། བལ་ལའི་ནིའི་རྒྱབ་ནས་བལ་ལི་ནིའི་རྒྱབ་དང་། པད་མའི་ནང་ནས་པད་མའི་ནང་དང་། རླབས་ནས་རླབས་གཞན་རྣམས་ལ་ཡང་ང་རྩེ་བར་
<pb id="65.209a"/>བྱེད་དེ། ཇི་ལྟར་འདོད་པར་འདོད་པ་རྣམས་ལ་སྤྱོད་པ་ཐམས་ཅད་དུ་འབྱིང་བ་མེད་པར་འགྲོ་བ་ཐམས་ཅད་དུ་འགྱིང་བ་དང་། རྒོད་པ་དང་བཅས་པ་མཆོག་ཏུ་དགའ་བའི་ཡིད་ཀྱིས་བདག་རྒྱུའོ། །དེ་བཞིན་དུ་ཡང་བདག་གལ་
ཏེ། དགའ་བ་བརྒྱས་རྩེ་བའི་དབང་དུ་བྱས་ནས་བདག་ཉིད་རང་ཐང་གི་གཤོང་ན་ལེགས་པར་གནས་པར་གྱུར་པ་ལ་ལྷ་བརྒྱ་སྟོང་གིས་ཡོངས་སུ་བསྐོར་ནས་བདག་རྩེ་སྟེ། རི་ནས་རི། རི་བོའི་རྩེ་ནས་རི་བོའི་རྩེ། ཕུག་ནས་ཕུག་ཏུ། སྐྱེད་མོས་
ཚལ་ནས་བསྐྱེད་མོས་ཚལ། རི་ཁྲོད་ནས་རི་ཁྲོད་དུའོ། །དེ་ཁོ་ན་བཞིན་དུ་ང་ཐམས་ཅད་དུ་ཐོགས་པ་མེད་པར་འགྲོ་བས་རྣམ་པར་སྤྱོད་པ་ཡིན་ནོ། །དེ་བཞིན་དུ་ནམ་མཁའ་ལ་ཡང་ཁང་པ་བརྒྱ་སྟོང་གིས་ཡོངས་སུ་བསྐོར་བར་གྱུར་ནས་ལྷ་
བརྒྱ་སྟོང་གིས་གང་བས་རོལ་མོའི་སྒྲ་དང་། གར་དང་། གླུ་དང་། དགོད་པ་དང་། འགྱིང་བ་དང་། ལྷན་ཅིག་ཏུ་ལྷའི་འཇིག་རྟེན་འདི་མ་ལུས་པར་རྩེ་བར་གྱུར་པས་མཐོང་སྟེ། ཡུལ་གྱི་ཆ་དཔེ་མེད་པར་གྱུར་པ་རིན་པོ་ཆེ་བདུན་དང་ལྡན་པ་དེའི་
འོད་ཀྱིས་ཉེ་བར་མཛེས་པར་གྱུར་པའི་ཡུལ་གྱི་ཆ་དང་། དེ་བཞིན་དུ་རིའི་རྩེ་མོ་རྣམས་ལས་གཞན་དུ་ཡང་མཐོང་བ་པད་མ་བརྒྱ་སྟོང་དུ་མ་སྐྱེས་པའི་ཀླུང་རྣམས་ཀྱིས་ལེགས་པར་རྣམ་པར་ཕྱེ་བའི་ཕྱོགས་ཀྱི་ཆ་དང་། དེ་ཁོ་ན་བཞིན་དུ་
ངས་ཡང་མཐོང་བ་ལྷའི་ཚོགས་ཀྱིས་ཡོངས་སུ་བསྐོར་བར་གྱུར་ནས་ནམ་མཁའི་དཀྱིལ་ན་ལེགས་པར་གནས་པ། འདོད་པའི་ཡོན་ཏན་ཐམས་ཅད་དང་ལྡན་པ། ལྷའི་འཇིག་རྟེན་འདི་རྒྱ་ཆེན་པོར་ཁང་བུ་བརྒྱ་སྟོང་གིས་ཡོངས་སུ་
བསྐོར་བར་གྱུར་ནས་ཐམས་ཅད་ལ་ཀུན་ཏུ་ཐོགས་པ་མེད་པར་ང་འགྲོ་བར་བྱེད་དེ། ཆུ་དང་ཐང་དང་། དེ་བཞིན་དུ་ནམ་མཁའ་དང་གསུམ་ལ་ཡང་དེ་ལྟར་རྩེ་བར་གྱུར་པ་ན་འགའ་ཞིག་ན་བདག་གིས་རིང་བ་ནས་མཐོང་བར་
གྱུར་པ་ལ་འོད་ཟེར་དེ་དག་རྣམས་ཐམས་ཅད་ཟིལ་གྱིས་གནོན་པར་བྱེད་པའི་འོད་ཟེར་དྲུག་གི་རང་བཞིན་གྱི་རེ་རེ་གྱུར་པ། ནམ་མཁའི་དཀྱིལ་བརྟོལ་བར་གྱུར་ནས་རབ་ཏུ་འབར་བར་བྱེད་དེ། དེ་ལས་ངའི་ངོ་མཚར་བ་
<pb id="65.209b"/>འཕངས་པའི་ཡིད་མཉམ་པར་མ་བཞག་པར་གྱུར་པས་འདི་སྙམ་དུ་སེམས་པར་གྱུར་ཏེ། རྨད་དུ་བྱུང་བ་གཞན་འདི་དག་རྣམས་ཅི་ཞིག་མཐོང་བར་གྱུར་ན་ང་རང་ཁང་བུའི་ཕྲེང་བ་རྣམས་ཀྱིས་ཡོངས་སུ་བསྐོར་བར་གྱུར་པས་རིངས་པ་ཉིད་དུ་ནམ་མཁའ་
ལས་གང་ནས་འོད་ཟེར་དྲུག་པོ་དེ་དག་མཐོང་བར་གྱུར་པ་དང་ཕྱིན་པར་འགྱུར་རོ། །ཕྱིན་པར་གྱུར་ནས་ཀྱང་འོད་དེ་དག་རྣམས་ཀྱི་དྲུང་དུ་བདག་ཅག་ཁང་པ་ཐམས་ཅད་དང་བཅས་པ་རྣམས་ལྷན་ཅིག་ཏུ་ནམ་མཁའི་དབྱིངས་ལས་ལྷུང་བར་གྱུར་ནས་
ས་གཞི་ལ་རབ་ཏུ་ལྷུང་ངོ་། །འོད་ཀྱང་ཉམས་པར་གྱུར་ནས་དེ་ལ་ང་འདི་སྙམ་དུ་སེམས་པར་གྱུར་ཏེ། འདི་ཅི་ཞིག་ཡིན་པར་གྱུར་ན། ཅི་རང་ཉིད་ཀྱི་གཟི་བརྗིད་ཡིན་པར་འགྱུར་རམ། གང་གིས་བདག་ཅག་ལྷའི་ཚོགས་རྣམས་ཐམས་
ཅད་དང་བཅས་པ་ནམ་མཁའི་དཀྱིལ་ནས་ལྷུང་བར་གྱུར་ཅིང་འོད་ཀྱང་ཀུན་ནས་ཉམས་པར་བྱས་པར་གྱུར་ཏོ། །དེ་ལ་བདག་གིས་དེ་ལྟར་བསམས་པ་དང་། འདུལ་བར་གྱུར་པ་ཡང་རྣམ་པར་ཡངས་པ་ཞེས་བྱ་བའི་མིང་ཅན་གྱི་ལྷ་
ཤིན་དུ་སྔ་བ་ན་སྐྱེས་པར་གྱུར་པ་དེ་ལ་ཡང་དོན་འདི་དག་རྣམས་དྲིས་སོ། །དེས་བརྗོད་པར་གྱུར་པ་འདི་དག་ནི་ལྷའི་ཞལ་སྔ་ནས་ཀྱང་མ་ཡིན་ལ་འདི་དག་ནི་ཡུལ་གྱི་སྐྱོན་ཡང་མ་ཡིན་ཞིང་བར་ཆད་རྣམས་འབྱུང་བར་འགྱུར་བ་ཡང་མ་ཡིན་གྱི། 
གང་གིས་ཁྱོད་ལྷའི་ཚོགས་རྣམས་ཐམས་ཅད་ཀྱིས་ཡོངས་སུ་བསྐོར་བ་རྣམས་ནམ་མཁའི་དཀྱིལ་ནས་ལྷུང་བར་གྱུར་པ་གང་ཡིན་པ་དེ་དག་གི་རྒྱུ་མཚན་རྣམས་ཉོན་མཛོད་དང་། གཞན་ཡང་སྔོན་ལྷ་རྣམས་ཀྱི་བདག་པོར་གྱུར་པ་གང་ཡིན་
པ་དེ་དག་རྣམས་ཀྱང་གནས་འདིར་ཆུད་ཟོས་པར་གྱུར་ཏེ། ཤིན་ཏུ་ཡང་ནམ་མཁའི་དཀྱིལ་ནས་ལྷུང་བར་གྱུར་ཏོ། །ཁྱོད་ཀྱང་ཐོས་པ་དང་མི་ལྡན་པའི་རྒྱུས་ཁྱོད་ཀྱིས་མི་ཤེས་པས་ཡུལ་ཕྱོགས་འདི་དག་ཏུ་འོད་ཟེར་དེ་དག་རྣམས་ལས་
རྒྱལ་བར་མི་ནུས་པས་ལྷུང་བར་གྱུར་པ་ཡིན་ནོ། །དེ་ཉིད་ཀྱི་རྒྱུ་མཚན་དེ་དག་རྣམས་བདག་གིས་མངོན་པར་བརྗོད་པར་བྱའོ། །དེ་དག་རྣམས་ཀྱི་རྒྱུ་གང་ཡིན་པ་དང་གནས་དེ་དག་ནི་དགྲ་བཅོམ་པ་ཡང་དག་པར་རྫོགས་པའི་སངས་
<pb id="65.210a"/>རྒྱས་རིག་པ་དང་ཞབས་སུ་ལྡན་པ་གང་དག་ལྷ་རྣམས་ཀྱི་ཡང་ལྷར་གྱུར་པ་འཇིག་རྟེན་ཐམས་ཅད་ཀྱི་དེ་ཁོ་ན་རིག་པར་གྱུར་པ་དེ་དག་རྣམས་ཀྱིས་ཚོགས་པ་རྒྱུ་བ་ན། རྣམ་པར་རྒྱུ་བའི་ལྷ་རྣམས་ཀྱིས་འདིར་ལྷ་དང་མི་རྣམས་ལ་ཕན་པར་
འགྱུར་བའི་མཆོད་རྟེན་དྲུག་མཛད་པ་ཡིན་ལ། མཆོད་རྟེན་དགེ་སྦྱོང་རྣམས་ཀྱིས་བསྒྲུབ་པར་མི་ནུས་པ་དེ་དག་རྣམས་ཀྱི་རིམ་པ་བསྒྲུབ་པ་དེ་དག་ནི་རྒྱུ་གང་གི་ཕྱིར་དེ་དག་རྣམས་ཀྱི་དྲུང་ན་ཆེས་ཁྱད་པར་དུ་འཕགས་པར་གྱུར་པ་གཞན་ནི་འགའ་
ཞིག་ཀྱང་མེད་པའི་ཕྱིར་ན། དེ་དག་རྣམས་ཀྱི་མཆོད་རྟེན་འདི་དག་རྣམས་ནི་བགོང་བར་བྱ་མི་ནུས་སོ། །རྒྱུ་འདིས་ན་ཁྱོད་ཀྱང་ལྷུང་བར་འགྱུར་བ་ཡིན་ཞེས་ང་ལ་རབ་ཏུ་རྣམ་པར་ཡངས་པ་དེས་བརྗོད་དོ། །དེ་ན་ཅི་ཞིག་ཀུན་ཏུ་གནས་པར་
གྱུར་པ་ཡིན། དེས་ང་ལ་ཡང་བརྗོད་པ་དེ་དག་རྣམས་དང་མཚུངས་པར་གྱུར་པའི་དཀའ་ཐུབ་ནི་འཁོར་བ་ན་འགའ་ཞིག་ཀྱང་ཡོད་པ་མ་ཡིན་ཏེ། དེ་དག་རྣམས་ནི་ཐམས་ཅད་མཁྱེན་པ་ཐམས་ཅད་གཟིགས་པར་གྱུར་པ་དེ་དག་གིས་འདོད་པ་རྣམས་ཀྱི་
ཉེས་དམིགས་མངོན་པར་མཁྱེན་ཅིང་། འཁོར་བའི་སྡུག་བསྔལ་རྣམས་ཀྱང་མཁྱེན་པར་གྱུར་ནས་བསྐལ་པ་གྲངས་མེད་པ་གསུམ་དུ་ཕ་རོལ་ཏུ་ཕྱིན་པ་དྲུག་པོ་རྣམས་ལ་དཀའ་ཐུབ་སྤྱོད་པས། ཐམས་ཅད་མཁྱེན་པ་ཐོབ་པར་གྱུར་ནས་ཡོངས་
སུ་མྱ་ངན་ལས་འདས་པར་གྱུར་པ་ནི་ཤིན་ཏུ་མདོར་བསྡུས་པ་ཡིན་ནོ། །གལ་ཏེ་ཁྱེད་རྣམས་ཉན་པར་འདོད་ན་ཚོགས་པ་རྒྱུ་བ་ན་རྒྱུ་བའི་ས་ན་གནས་པའི་མཆོད་རྟེན་དེ་དག་ལ་བལྟ་བར་གྱིས། དེ་ནས་རྣམ་པར་ཡངས་པ་དེའི་དྲུང་ནས་
ཚིག་འདི་དག་རྣམས་ཐོས་པར་གྱུར་ནས་ང་ངོ་མཚར་བས་ཆད་ཆེ་བར་གྱུར་པ་ལ་མ་མཐོང་བ་དང་། ཟིལ་ཀྱིས་མནན་པར་ཡང་གྱུར་ནས་རྣམ་པར་ཡངས་པ་དེ་དང་ལྷན་ཅིག་ཏུ་དང་། ལྷ་གཞན་རྣམས་དང་ཡང་མཆོད་རྟེན་དེ་དག་རྣམས་
སུ་རབ་ཏུ་བརྒྱུས་པར་གྱུར་ཅིང་གང་གིས་བདག་ཅག་འཁོར་བ་ལས་སྒྲོལ་བའི་ཆོས་ཀྱང་ཐོས་སོ། །ཐབས་འདི་དག་རྣམས་ཀྱི་མཆོད་རྟེན་འདི་མཐོང་བར་གྱུར་པ་དང་། གང་བཅོམ་ལྡན་འདས་དེ་དག་གིས་བསྟན་པའི་ལྷ་དང་མི་
