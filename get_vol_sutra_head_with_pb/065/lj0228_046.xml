<vol n="65" t="ལ">ལ</vol>
<pb id="65.1a"/>
༼ལ༽ ༄༅། ༈ །མདོ་སྡེ་སྣ་ཚོགས་ཀྱི་སྐོར་བཞུགས་སོ། །
(黃)  經藏第二十六部
<pb id="65.1b"/><head n="1" t="འཕགས་པ་དམ་པའི་ཆོས་དྲན་པ་ཉེ་བར་གཞག་པ།༼ལ༽" st="ཨཱརྱ་སད་དྷརྨ་སྨྲི་ཏྱུ་པ་སྠཱ་ན།"/>འཕགས་པ་དམ་པའི་ཆོས་དྲན་པ་ཉེ་བར་གཞན་པ།<bampo n="228.46" zh="70.3"/>བམ་པོ་བཞི་བཅུ་རྩ་དྲུག་པ། 
གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་འཐབ་བྲལ་བའི་ས་རྣམས་ལ་རྣམ་པར་
བལྟ་བར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བར་གྱུར་པ་ནི་འཐབ་བྲལ་བའི་
ལྷ་རྣམས་ཀྱི་ས་ཇི་ལྟ་བ་བཞིན་དུ་ཡོད་པ་གཞོན་པ་རྒྱ་ཆེ་བ་ལ་རྣམ་པར་རྒྱུ་བ་ཞེས་བྱའོ། །དེར་ཡང་ལས་
གང་གིས་སེམས་ཅན་སྐྱེ་བར་འགྱུར་བ་ཡང་དེས་ཐོས་པ་ལས་བྱུང་བའི་ཤེས་པས་མཐོང་སྟེ་སྐྱེས་བུ་དམ་པ་
གང་དག་གིས་དགེ་བའི་བདག་ཉིད་ལ་བདེ་ལེགས་སྟོན་པར་བྱེད་པས་ནི་དཔེ་མེད་པའི་ཡོན་ཏན་དང་ལྡན་པ་ཡང་
གང་ཁོ་ན་བདག་གིས་གཟུགས་མཐོང་བ་དེ་ཉིད་ནི་འདོད་པ་སྡུག་པ་ཡིད་དུ་འོང་བ་གཞན་རྣམས་དང་འདྲ་བ་མ་
ཡིན་པ་རྣམས་མཐོང་ངོ་། །གང་ཡང་རྣ་བས་ཐོས་པ་རྣམས་ནི་རྣམ་པ་སྣ་ཚོགས་པའི་གླུ་རྣམས། 
<pb id="65.2a"/>བྱའི་སྒྲ་དང་ཆུ་ཀླུང་དང་འབབ་ཆུ་དང་། མཚེའུ་ལ་སོགས་པའི་སྒྲ་རྣམས་ཏེ། དེ་རྣམས་ནི་འདོད་པ་སྡུག་པ་ཡིད་དུ་འོང་བ་གཞན་རྣམས་དང་མི་འདྲ་བ་མཚུངས་པ་མེད་པར་གྱུར་པས་ཡིད་ཚིམ་པ་མེད་པར་བྱེད་པ་རྣམས་
ཡིན་ནོ། །དེ་བཞིན་དུ་བདག་གིས་སྣས་སྣོམ་པ་རྣམས་གང་ཡིན་པ་དེ་རྣམས་ཀྱང་འདོད་པ་སྡུག་པ་ཡིད་ཏུ་འོང་བ་རྣམ་པ་དུ་མར་གཞན་རྣམས་དང་འདྲ་བ་མ་ཡིན་པར་གྱུར་པ་སྔ་ན་མེད་པ་ཡིད་ཚིམ་པ་མེད་པར་བྱེད་པ་རྣམས་བདག་གིས་
སྣོཾ་མོ། །གཞན་ཡང་བདག་གི་ལྕེས་རོ་རྣམ་པ་དུ་མ་མྱང་བར་བྱེད་པ་ན་དེ་རྣམས་ཀྱང་རྣམ་པ་དུ་མར་གཞན་དང་མི་འདྲ་བ་ཡིད་ངོམས་པ་མེད་པར་བྱེད་པ་རྣམས་སོ། །གང་ཡང་བདག་གི་ལུས་ཀྱིས་རེག་བྱ་རྣམས་ལ་རེག་པར་བྱེད་པ་
ན་རྣམ་པ་སྣ་ཚོགས་ཤིང་རྣམ་པ་དུ་མར་གཞན་དང་མཚུངས་པ་མ་ཡིན་པ་ཡུལ་གྱི་བདེ་བ་གང་ཅུང་ཟད་ཀྱང་མ་ལུས་པ་ཐམས་ཅད་ནགས་འདི་དག་རྣམས་ན་མེད་པ་མ་ཡིན་ཏེ། ལྷ་རྫས་ཀྱི་འདོད་པའི་ཡོན་ཏན་ལྔ་པོ་རྣམས་རྣམ་
པ་དུ་མར་ཕུན་ཚུམ་ཚོགས་པ་རྣམ་པར་བརྟག་པར་བྱ་བ་དུ་མར་གཞན་རྣམས་དང་མཚུངས་པ་མ་ཡིན་པའི་ལྷ་རྣམས་སུ་སྐྱེའོ། །ལྷ་རྣམས་ཀྱིས་ནགས་རྣམས་མཐོང་བས་ནི་མ་ཡིན་གྱི་ནགས་འདི་དག་ཏུ་ཞུགས་པ་ཙམ་ཉིད་ན་
ལྷ་ཁྱེད་རྣམས་འདིར་ཤིན་དུ་ངོ་མཚར་བར་གྱུར་པར་མཐོང་བ་ཡིན་ལ། གང་ཡང་ལྷ་རྣམས་ཀྱི་མངའ་བདག་མུ་སུ་ལུན་དྷ་སྔོན་དུ་བྱས་ནས་ལྷ་འདི་དག་རྣམས་ནང་རྣམས་སུ་འཇུག་པར་གྱུར་པ་ལྟ་སྨོས་ཀྱང་ཅི་དགོས། 
དེ་ལ་ཡང་བྱེ་བ་སྟོང་ཕྲག་ས་ཡ་ཕྲག་དགུའི་རྒྱན་དང་ཆ་བྱད་རྣམ་པ་སྣ་ཚོགས་པའི་གཟུགས་དང་ལང་ཚོ་དང་གླུ་དང་རོལ་མོའི་ཡོན་ཏན་རྣམས་དང་ལྡན་པའི་ལྷའི་བུ་མོ་རབ་ཏུ་དགའ་བར་གྱུར་པའི་བཞིན་མངོན་དུ་བསྟན་པར་གྱུར་པ་
བྱེ་བ་སྟོང་ཕྲག་ས་ཡ་ཕྲག་དགུས་མངོན་པར་མཆོད་པར་བྱེད་པར་གྱུར་པའི་འདོད་པའི་ཡོན་ཏན་ལྔ་ཕུན་སུམ་ཚོགས་པའི་དཔལ་ལ་སྤྱོད་པར་བྱེད་པ་རྣམས་ཡིན་ཞིང་། ལྷ་དེ་དག་རྣམས་ཀྱིས་མངའ་བདག་མུ་སུ་ལུན་དྷ་
<pb id="65.2b"/>དེ་ལ་ནི་ཅི་ནས་ཀྱང་ལྷ་རྣམས་ཀྱིས་ལེགས་པར་ལྟ་བར་བྱེད་པ་ཡིན་ཏེ་རྒྱུ་གང་གིས་ཡིན་ན་ཡུལ་རྣམས་དེའི་ཡིན་པའི་ཕྱིར་དང་། དེ་ཡང་བདག་ཅག་ཐམས་ཅད་ཀྱི་མངའ་བདག་ཏུ་གྱུར་པ་ཕ་བཞིན་དང་མ་བཞིན་དུ་འཐབ་བྲལ་
གྱི་ས་རྣམས་སུ་ལེགས་པར་སློབ་པར་བྱེད་པ་ཡིན་ནོ། །དེ་དག་རྣམས་ཐོས་ནས་ལྷ་གསར་དུ་སྐྱེས་པ་དེ་དག་ཕྱིར་ཡང་ལྷའི་བུ་མོ་དེ་དག་གིས་ཡོངས་སུ་བསྐོར་བའི་ལྷ་ཉིད་ལ་ལྟ་བར་བྱེད་དེ། དམན་པ་དང་བར་མའི་གཟུགས་དང་
ཆ་བྱད་རྒྱན་ཅན་སྐྱེའོ། །རེ་རེ་ཞིང་འདོད་པའི་ཡོན་ཏན་དང་བདེ་བའི་ཟས་ཀྱིས་གནས་པ་འདོད་པའི་ཡོན་ཏན་ལྔའི་ཟས་དང་ལྡན་པ་རྣམས་ཀྱིས་མངོན་པར་མཐོང་ནས་རྩེ་བར་བྱེད་པར་འགྱུར་བ་དང་། ལྷ་མོ་དེ་དག་རྣམས་དང་ལྷ་
གཞན་རྣམས་ཀྱིས་ཀྱང་ངག་སྙན་པས་མཉེས་པར་བྱེད་པར་འགྱུར་ལ། དེ་ན་ཡོན་ཏན་སྟོང་ཕྲག་དུ་མ་དང་ལྡན་པ་རིན་པོ་ཆེ་བདུན་གྱི་རང་བཞིན་གྱི་ལྗོན་ཤིང་རྣམས་ཀྱིས་ཉེ་བར་མཛེས་པར་གྱུར་པ་ཤིང་གི་ཕྲེང་བ་བརྒྱ་སྟོང་ཕྲག་དུ་
མས་ཡོངས་སུ་མཛེས་པར་བྱས་པ་དཔག་བསམ་ཀྱི་ཤིང་གི་ནགས་ལ་གཞན་རྣམས་ལ་གང་དང་གང་དག་བསམས་པ་དེ་དང་དེ་དག་རྣམས་དཔག་བསམས་ཀྱི་ཤིང་དེ་རྣམས་ལས་བྱུང་ངོ་། །དེ་ལྟར་ཡོན་ཏན་ཕུན་སུམ་ཚོགས་པའི་
ཤིང་དེ་དག་རྣམས་ལ་གསར་དུ་སྐྱེས་པའི་ལྷས་ཤིང་དེ་དག་ཡོན་ཏན་ཕུལ་དུ་བྱུང་བ་རྣམས་དུ་མར་ཕུན་སུམ་ཚོགས་པའི་ཡུལ་གྱི་ལོངས་སྤྱོད་རྣམས་གང་ཡིན་པ་ཁོ་ནས་དགའ་བའི་ནགས་རྣམས་མངོན་པར་མཐོང་ནས་མིག་གི་རྒྱུ་བ་ཕྱིར་
མི་ཟློགས་པའི་ཤིན་དུ་བར་ཡང་དགའ་བ་འདི་དག་རྣམས་ལ་རྟག་པར་རྒྱུན་མི་ཆད་པར་རབ་ཏུ་ལྟ་བར་གྱུར་པས་དེ་དག་རྣམས་དང་བཅས་པ་ནགས་ཆེན་པོ་དེའི་ནང་དུ་ལེགས་པར་གཞུག་པར་བྱེད་ལ། བཟའ་བ་དང་བཏུང་བའི་ཆུ་
ཀླུང་བརྒྱ་སྟོང་ཕྲག་མང་པོ་དང་ལྡན་པ་ཁ་དོག་སྣ་ཚོགས་པའི་བྱ་རྣམས་ཀྱིས་ཉེ་འཁོར་ན་ཅ་ཅོའི་སྒྲ་རབ་ཏུ་འབྱིན་པ་དང་ཤིན་དུ་མཉམ་པར་འོས་པའི་ལྷ་མོའི་ཚོགས་ཀྱིས་གླུ་མཆོག་གི་སྒྲ་རྣམས་ཀྱིས་ཀུན་དུ་གང་བར་གྱུར་པ་བྱའི་སྒྲ་
<pb id="65.3a"/>རྣམས་དང་འདྲེས་པས་ཡིད་འཕྲོག་པར་བྱེད་དོ། །གཞན་ཡང་ལྷ་གཞན་རྣམས་ཞུགས་པར་གྱུར་པ་ན་ལྷ་གསར་དུ་སྐྱེས་པ་དེས་མཐོང་བ་ནི་ཤིན་དུ་ངོ་མཚར་བར་གྱུར་པའི་པད་མའི་ཚལ་རིང་དུ་ནི་དཔག་ཚད་
གསུམ་མོ། །རྒྱར་ནི་དཔག་ཚད་གཉིས་པའི་པད་མ་ཆེན་པོའི་ནགས་རྣམས་ནི་དབྱིབས་དུ་མ་དང་གཟུགས་དུ་མས་ཉེ་བར་མཛེས་པར་གྱུར་པ་ལ་འདི་ལྟ་སྟེ། སྟོན་ཀའི་དུས་ན་ནམ་མཁའ་དྲི་མ་དང་བྲལ་བ་ལ་རབ་ཏུ་འབར་བའི་
གཟའ་དང་སྐར་མས་མཛེས་པ་བཞིན་དུ་དེའི་ཉེ་འཁོར་རྣམས་ན་ཡང་ལྷ་དང་ལྷ་མོའི་ཚོགས་ཕལ་ཆེ་བར་གྱུར་པ་བརྒྱ་སྟོང་གིས་ཡོངས་སུ་གང་བར་གྱུར་པ་དང་། རབ་ཏུ་དགའ་བའི་ལྷ་དང་ལྷ་མོའི་ཚོགས་རྣམས་ཀྱིས་ནི་གར་རྣམས་
དང་རྒོད་པར་བྱེད་པ་རྣམས་ཀྱིས་ཀྱང་རྔ་སྒྲ་ཡན་ལག་ལྔ་དང་ལྡན་པས་ཕན་ཚུན་ཐབས་གཅིག་ཏུ་དགའ་བར་གྱུར་ཅིང་ཕན་ཚུན་དུ་ལེགས་པར་གཏམ་འདྲེ་བ་འབྱུང་བའི་ཡིད་ཅན་རྣམས་ཕན་ཚུན་དུ་ཡུད་ཙམ་ཅིག་ཀྱང་ཀུན་དུ་ཆགས་པ་དང་། 
དགའ་བ་དང་ཡང་བྲལ་བར་འགྱུར་བ་མ་ཡིན་ནོ། །དེ་ལྟར་གྱུར་པའི་ཡིད་དེ་ལྟ་བུར་གྱུར་པའི་སེམས་ཀྱིས་ངལ་བར་གྱུར་པ་ཡང་མེད་པ་བློ་ཡང་དེ་དག་སྐྱེ་བའི་ཡིད་དེས་ཀུན་དུ་དྲངས་པ་རྣམས་ཀྱི་ཉེ་འཁོར་ན་ཆེས་རབ་ཏུ་དགའ་བའི་ལྷའི་ཚོགས་
ཀྱིས་ཡོངས་སུ་བསྐོར་བའོ། །གཞན་ཡང་ལྷ་དེས་མཐོང་བ་ནི་པད་མའི་ནགས་དེ་དག་རྣམས་ན་རྣམ་པ་སྣ་ཚོགས་པའི་བྱ་རྣམས་ཆུ་ལ་རྒྱུ་བ་དག་ཀྱང་ཕན་ཚུན་དུ་དགའ་ཞིང་ཀུན་དུ་སྤྱོད་པར་ཡང་བྱེད་དོ། །ཕན་ཚུན་དུ་ཆགས་པའི་ཡིད་ཅན་
དེ་དག་རྣམས་ཀྱང་དེ་བཞིན་དུ་ཕན་ཚུན་དུ་གྲོགས་ཀྱི་བྱ་བ་ཡང་རྗེས་སུ་བྱེད་དོ། །དེ་དག་རྣམས་ཀྱི་རྗེས་སུ་བྱ་བ་ཡང་བྱེད་ལ་ལྷ་རྣམས་ཇི་ལྟ་བ་བཞིན་དུ་དེ་དག་རྣམས་དེ་ལྟ་བ་བཞིན་དུ་ངུར་པ་དང་། བྱ་ཀ་དམ་པ་དང་བྱ་ཀ་རཎ་ཌ་བ་པ་དང་། 
དེ་དག་རྣམས་ལྷན་ཅིག་ཏུ་པད་མའི་ནགས་དེ་ལ་རྣམ་པ་དུ་མ་དགའོ། །དེ་མཆོག་ཏུ་དགའ་བའི་དང་བར་གྱུར་པ་ཅན་གྱི་ཆུ་དེ་འཇུག་ངོས་རྣམས་ན་ལྷ་དེ་རྣམས་ལ་ལ་ནི་གསེར་གྱི་འདབ་མ་ཅན་གྱི་པད་མ་བླངས་ནས་བདུད་རྩི་འཐུང་ཞིང་གླུ་
<pb id="65.3b"/>ཡང་ལེན་པར་བྱེད་དེ། ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་རྣམ་པ་སྣ་ཚོགས་པའི་ལྷའི་བདེ་བ་རྣམས་དང་ཡང་དག་པར་ལྡན་ནོ། །ཡང་གཞན་རྣམས་ནི་དངུལ་གྱི་རང་བཞིན་གྱི་བདུད་རྩི་བླངས་ནས་སོ་པད་མ་
རཱ་ག་དང་མཚུངས་པའི་མདོག་ཅན་རང་གི་ལས་རྣམས་དང་རྗེས་སུ་འཐུན་པ་རྣམས་འཐུང་བར་བྱེད་དེ། དགའ་བ་དང་ལྡན་པས་ཇི་སྲིད་ཏུ་སེར་པོ་རྣམས་ཀྱང་ངོ་། །ཡང་ལྷ་གཞན་ནི་ཤེལ་གྱི་རང་བཞིན་གྱི་པད་མའི་འདབ་མ་རྣམས་
ལ་བདུད་རྩི་མཆོག་ཏུ་དྲི་ཞིམ་པ་དང་ལྡན་པ་མཆོག་ཏུ་ཕུན་སུམ་ཚོགས་པ་མཆོག་ཏུ་བསིལ་བར་གྱུར་པ་ལྷན་ཅིག་སྤྱོད་པ་རྣམས་དང་། ལྷན་ཅིག་ཏུ་རང་གི་ལས་དང་འདྲ་བའི་རྩི་རྣམས་འཐུང་བར་བྱེད་དོ། །ཡང་ལྷ་གཞན་རྣམས་
ནི་པད་མའི་ནགས་དེ་དག་ཉིད་ཁོ་ན་ན་བལྟ་བར་བྱ་བའི་ཆེས་མཆོག་ཏུ་དགའ་བའི་ཡུལ་ལྔའི་ཡོན་ཏན་རྣམས་དང་ཡང་དག་པར་ལྡན་པ་ཨིན་དྲ་ནཱི་ལའི་རང་བཞིན་གྱི་མདོག་དང་ལྡན་པའི་མེ་ཏོག་པད་མའི་འདབ་མ་ལ་གནས་པའི་བདུད་རྩི་བླངས་
ནས་འཁོར་དགའ་བ་རྣམས་དང་དགའ་བར་བྱེད་དོ། །ལྷ་གཞན་རྣམས་ཀྱང་ལྷའི་མེ་ཏོག་རྣམས་ཀྱིས་ལེགས་པར་རྒྱས་པ་ལྷའི་བདུད་རྩི་དང་ལྡན་པའི་ཤིང་རྣམས་ཀྱི་ནང་དུ་སོང་བར་གྱུར་པ་དང་རྒྱགས་ཤིང་བག་མེད་པས་རྣམ་པར་རྒྱུ་
བས་ནགས་གཞན་གྱི་གསེབ་དུ་རྣམ་པར་རྒྱུ་བ་རྣམས་སྣ་ཚོགས་པར་དགའ་བའི་འཁོར་རྣམས་དང་བཅས་པའི་ལྷ་རྫས་ཀྱི་རོ་དང་དྲི་དང་ཁ་དོག་དུ་མ་ཕུན་སུམ་ཚོགས་པ་དང་ལྡན་པའི་འབྲས་བུ་གཞིབས་ནས་དེའི་ནང་དུ་སོང་ནས་རོ་གཞན་
འཐུང་བར་བྱེད་ཅིང་། གླུ་ཡང་ལེན་པར་བྱེད་དེ་མཆོག་ཏུ་དགའ་བའི་ཡིད་དང་ལྡན་པས་སོ། །ཡང་ལྷ་གཞན་རྣམས་ནི་གསེར་དང་དངུལ་དང་ཤེལ་དང་ཨིན་དྲ་ནཱི་ལའི་རང་བཞིན་དེ་དག་རྣམས་ལ་རྣམ་པ་སྣ་ཚོགས་པའི་མེ་ཏོག་གིས་
གང་བས་གཡོགས་པ་ཁྲི་ཤིང་གི་ཕུག་ཏུ་གྱུར་པ་ལ། ཁྲི་ཤིང་གི་བླ་རེ་བྲེས་པའི་ཁང་པ་ལ་འཁོར་དང་བཅས་པ་རྣམས་དགའ་ཞིང་ལྷ་མོ་རྣམས་དང་བཅས་པ་གླུ་ལེན་པར་ཡང་བྱེད་དོ། །ཡང་ལྷ་གཞན་དག་རྣམས་ནི་
<pb id="65.4a"/>ཆུ་ཀླུང་གི་འགྲམ་རྣམས་ལ་བརྟེན་ནས་བྱས་ཀུན་དུ་སྒྲ་སྒྲོགས་པ་དང་ལྡན་པ་མནན་ན་ནེམ་ལ་བཏེག་ན་འཕར་བའི་ས་གཞིའི་ཆ་རེག་ན་འཇམ་པར་གྱུར་པ་ལ་སྐྱེས་པ་ཤིང་རྣམས་ཀྱི་མེ་ཏོག་ཁ་དོག་ལྔ་དང་ཡང་དག་པར་ལྡན་
པའི་ཕྲེང་བར་བྱ་བའི་ཕྲེང་བ་རྣམས་ལེན་ལ། ཁ་ཅིག་ནི་སིལ་མ་དང་ཡང་དག་པར་ལྡན་པའི་མེ་ཏོག་རྣམས་ཡོངས་སུ་བླངས་ནས་ལྷན་ཅིག་ཏུ་སྤྱོད་པ་རྣམས་དང་། བདག་ཉིད་ཀྱང་མནོཾ་པར་བྱེད་དོ། །ལྷ་གཞན་རྣམས་ནི་དེ་དང་ཉེ་བ་ན་རོལ་མོ
འི་སྒྲ་དག་བྱེད་དོ། །ཡང་ལྷ་གཞན་དག་རྣམས་ནི་རྣམ་པ་སྣ་ཚོགས་པའི་རིན་པོ་ཆེའི་རྡོ་བ་སྣ་ཚོགས་པར་གྱུར་པ་རྣམས་ལ་འདི་ལྟ་སྟེ་ཨིན་དྲ་ནཱི་ལ་དང་ཤེལ་དང་། གསེར་དང་དངུལ་གྱི་རང་བཞིན་རྣམས་ལ་དགའ་བར་བྱེད་ཅིང་ཀུན་དུ་
སྤྱོད་པར་ཡང་བྱེད་དེ། ཇི་སྲིད་ཏུ་འདོད་ཅིང་སྡུག་ལ་ཡིད་དུ་འོང་བར་འགྱུར་བའི་ལས་བྱས་ཤིང་བསགས་པ་རྣམས་ལ་ཟད་པར་མ་གྱུར་ཀྱི་བར་དུའོ། །དེ་དག་རྣམས་ཟད་ནས་སླར་ཡང་དམྱལ་བ་དང་། ཡི་དགས་དང་། དུད་
འགྲོ་རྣམས་སུ་སྐྱེ་བ་ཡིན་ནོ། །དེ་རྣམས་ནས་འཕོས་ནས་ལན་གྲངས་གཞན་ལ་མྱོང་བར་འགྱུར་བའི་ལས་རྣམས་ཀྱིས་གལ་ཏེ་མི་རྣམས་དང་སྐལ་བ་མཚུངས་པར་གྱུར་པའི་ཕྱིར་སྐྱེས་ན་ཡང་དེ་དག་ཏུ་གཞོན་ཤ་ཅན་དང་། མཆོག་ཏུ་
གཟུགས་དང་ལང་ཚོ་དང་ལྡན་པ་དང་། ཡིད་དགའ་བ་དང་། ལོངས་སྤྱོད་དང་། ཡུལ་ལྗོངས་རྣམས་ལ་ཡང་དབང་བར་འགྱུར་བ་ཡིན་ཏེ། ལས་དེ་རྣམས་ཀྱི་རྒྱུ་འཐུན་པའི་དབང་གིས་སོ། །གཞན་ཡང་དགེ་སློང་ལས་
ཀྱི་འབྲས་བུ་རྣམ་པར་སྨིན་པ་ཤེས་པ་དེ། འཐབ་བྲལ་གྱི་ལྷ་རྣམས་ཀྱི་ས་ལ་རྣམ་པར་ལྟ་བར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་འཐབ་བྲལ་བ་རྣམས་ཀྱི་རྒྱུན་གནས་ན་རྣམ་པར་རྒྱུ་བ་ཞེས་བྱ་བ་ཡོད་པ་ཇི་
ལྟ་བ་བཞིན་དུ་མཐོང་ངོ་། །དེར་ཡང་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡིན་ནོ། དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ་གང་དག་དྲང་པོར་གྱུར་ཅིང་དྲང་པོའི་རང་བཞིན་ཅན་དད་པའི་སྟོབས་
<pb id="65.4b"/>ཅན་དུ་གྱུར་པས་སྲོག་གཅོད་པ་དང་། མ་བྱིན་པར་ལེན་པ་རྣམས་རྣམ་པར་སྤངས་ཤིང་ཀུན་ནས་ཡོངས་སུ་དག་པར་གྱུར་ལ། འདོད་པས་ལོག་པར་གཡེམ་པ་ཡང་མི་སྟེན་ཅིང་། གོམས་པར་མི་བྱེད་ལ་ལན་མང་
དུ་བྱེད་པར་མི་འགྱུར་བ་ནི་འདི་ལྟ་སྟེ། བུད་མེད་རྣམས་ཀྱི་མིག་ལ་བརྟེན་ནས་མ་ཡིན་ཞིང་། མིག་གིས་གཟུགས་ལ་ཡང་འདོད་པའི་འདོད་ཆགས་ཀྱིས་ཀུན་དུ་ལྟ་བར་མི་བྱེད་དོ། །སེམས་རྒྱུད་ཚུལ་བཞིན་མ་ཡིན་
པ་ཡིད་ལ་བྱེད་པས་ཟིལ་ཀྱིས་ནོན་པར་གྱུར་ན་དེ་ཡང་ཕྱིར་སྤོང་བར་བྱེད་དོ། །ཀུན་དུ་རྟོག་པར་མི་བྱེད་དོ། །དུག་བཞིན་དུ་ཡོངས་སུ་སྤོང་བར་བྱེད་དོ། །སྐྱེས་བུ་དམ་པ་དེ་དག་རྣམས་ལུས་ཞིག་ནས་མཐོ་རིས་བདེ་
འགྲོའི་འཇིག་རྟེན་རྣམས་ལས་འཐབ་བྲལ་བ་རྣམས་ཀྱི་གང་རྒྱུན་ཀྱིས་གནས་ན་རྒྱུ་བ་ཞེས་བྱ་བ་ལྷ་དེའི་སར་སྐྱེ་བའོ། །དེར་སྐྱེས་པ་འདིའི་ཡང་ཉི་མ་དང་མཚུངས་པའི་གཟི་བརྗིད་ཀྱི་དགེ་བ་ཤར་བའི་འབྲས་བུ་ལ་ལོངས་
སྤྱོད་པ་དཔེ་མེད་པའི་བདེ་བ་དང་ལྡན་པ་དེ་ལྷ་རྫས་ཡུལ་དུ་མ་ཉེ་བར་སྟེན་པ་རྣམས་ཏེ། དང་པོ་ཁོ་ན་ཉིད་ཏུ་སྐྱེས་པའི་སེམས་ཀུན་དུ་དགའ་ཞིང་རབ་ཏུ་དགའ་བའི་ཡིད་ཀྱིས་ཇི་ལྟར་བདག་གཅིག་པུ་གནས་ཞེས་དེའི་སེམས་
བསྐྱེད་པ་ཙམ་ཉིད་ན་ནགས་དེ་དག་རྣམས་ཀྱི་ནང་ཀུན་ནས་འོང་བ་ནི་རྣམ་པ་དུ་མ་རྣམ་པ་སྣ་ཚོགས་པའི་རྒྱན་དང་ཆ་བྱེད་དང་ལྡན་པ་མགོ་ལ་པད་མའི་ཕྲེང་བའི་འོད་རྣམ་པར་འབར་བ་རྣམ་པ་སྣ་ཚོགས་པའི་གོས་ཁ་དོག་སྣ་
ཚོགས་ཅན་བགོས་པ་རྣམས་གང་ན་ལྷ་དེ་ཡོད་པ་དེར་ཉུང་བར་འོང་བར་འགྱུར་རོ། །འོངས་ནས་ཀྱང་བསྒྲིན་པོར་གྱུར་པ་རྒྱན་དང་ཆ་ལུགས་སྟོང་ཕྲག་བརྒྱས་མངོན་པར་བརྒྱན་པ་རྣམས་ལྷ་གསར་དུ་སྐྱེས་པ་དེ་དག་ཉེ་
བར་འོངས་ཏེ། དེ་ཡོངས་སུ་བསྐོར་ནས་རོལ་མོས་བྲེལ་བའི་ཡིད་ཅན་དང་མཆོག་ཏུ་གླུ་ལ་ཆགས་པའི་ཡིད་ཅན་གྱིས། ལྷ་དེ་ཉེ་བར་སྒྱུར་ཞིང་རྣམ་པ་དུ་མར་ཡིད་ཀྱི་རྗེས་སུ་འཐུན་པས་ཤིན་དུ་ཡོན་ཏན་ཕུན་སུམ་
<pb id="65.5a"/>ཚོགས་པ་གཞན་གྱི་སྙིང་དབང་དུ་གྱུར་པའི་ལྷ་མཆོག་ལ་ལྷའི་བུ་མོ་དེ་དག་ཉེ་བར་སྟེན་པར་བྱེད་དོ། །དེས་ཀྱང་ལྷའི་བུ་མོ་དེ་དག་རྣམས་མཐོང་བ་དང་སྔ་ན་མ་མཐོང་བའི་ཀུན་དུ་འདོད་ཆགས་པ་སྐྱེས་ནས་དཔྱོད་
པར་བྱེད་དེ། འདི་དག་སུ་ཡིན་ཅི་ལས་འོངས་ཞེས་སོ། །དེ་ནས་དེའི་དྲུང་དུ་འོངས་པ་མངོན་པར་མཐོང་ནས། རྣམ་པ་སྣ་ཚོགས་པའི་རྣམ་པར་འདོད་ཆགས་པའི་བག་སྟོང་ཕྲག་དུ་མའི་རྣམ་པར་རྟོག་པ་དང་། རྒྱན་རྣམ་པ་སྣ་
ཚོགས་པ་རྣམ་པར་གསལ་བའི་རིན་པོ་ཆེས་ལུས་ལམ་མེར་གྱུར་པ་གསེར་བཙོ་མའི་རྣ་གདུབ་ཀྱིས་འགྲམ་པའི་ངོས་ལ་ཐུག་པར་གྱུར་པ། རྣམ་པར་རྟོག་པ་དུ་མ་དང་ལྡན་པའི་རོལ་ཆས་ལག་པ་བྲེལ་བ་རྣམས་ཏེ། དཔེ་རྣམ་པ་དེ་ལྟ་
བུ་རྣམས་གང་ཡིན་པ་དེ་སྲིད་ཀྱིས་ནི་སུམ་བཅུ་རྩ་གསུམ་པའི་ལང་ཚོ་ལ་བབ་པའི་གླུ་མཁན་མ་རྣམས་ཀྱང་དཔེ་མེད་པ་ཡིན་ན། གང་ཡང་ཡོན་ཏན་རྣམས་སུམ་འགྱུར་གྱིས་ཡོན་ཏན་དང་ལྡན་པའི་དགེ་བའི་ལས་དུ་མ་ཡོངས་སུ་དག་པ་
ལས་ལེགས་པར་སྐྱེས་པའི་འཐབ་བྲལ་གྱི་ལྷ་མོ་རྣམས་ལ་ལྟ་སྨོས་ཀྱང་ཅི་དགོས། སུམ་བཅུ་རྩ་གསུམ་པའི་ལྷ་མོ་རྣམས་དང་མི་རྣམས་ཀྱི་གླུ་མཁན་གྱི་ཁྱད་པར་གང་ཡིན་པས་ཇི་ལྟར་གླུ་ལེན་པའི་ཁྱད་པར་ཡོད་པ་དེ་ལྟར་
གཟུགས་དང་ལང་ཚོ་ལ་བབ་པ་དང་ཚད་དང་རོལ་མོའི་བདེ་བ་རྣམས་དང་། ནགས་དང་ནགས་འདབ་དང་པད་མའི་བདུད་རྩི་དང་འབབ་ཆུ་དང་ཁང་པ་དང་མཚེའུ་དང་གཞལ་ཡས་ཁང་རྣམས་ཀྱིས་དེ་ལྟར་ཁྱད་པར་གོང་ནས་གོང་དུ་
འཕགས་པས། ཇི་སྲིད་ཏུ་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་གོང་དུ་འཕགས་པའི་གཟུགས་དང་ལང་ཚོ་དང་སྤྲོ་བས་ཆེས་དགའ་བར་གྱུར་པ་ཡིན་ནོ། །དེ་ཅིའི་ཕྱིར་ཞེ་ན། ལས་ཀྱི་འབྲས་བུ་ལྕི་བར་གྱུར་པས་དང་། 
སེམས་དང་ཚུལ་ཁྲིམས་དྲི་མ་མེད་པའི་ཁྱད་པར་རྣམས་ལས་ཡིན་ནོ། །དེ་ལྟར་ཡིན་དང་འཐབ་བྲལ་གྱི་ལྷ་མོ་རྣམས་ནི་དཔེ་མེད་པ་ཡིན་ནོ། །དེ་རྣམས་ཐམས་ཅད་ཀྱང་འདིར་མི་རྟག་པ་འབའ་ཤིག་གི་དབང་དུ་བྱས་པ་ཡིན་ལ་
<pb id="65.5b"/>འདོད་པ་ལ་སོགས་པ་རྣམས་ཀྱི་དབང་དུ་བྱས་པ་ཡང་དེ་དག་གི་བདེ་བའི་ཕྱོགས་གཅིག་ལ་གནས་པར་བྱ་བའི་དོན་དུ་མངོན་པར་བསྔགས་པ་ཡིན་ཞིང་དེའི་རྒྱུས་ཀྱང་གང་དག་བློ་གྲོས་དམན་པ་རྣམས་སྲིད་པ་ལ་མངོན་པར་ཞེན་པས་ཚུལ་
ཁྲིམས་ལ་སྤྱོད་པར་བྱེད་དེ་རྒྱུ་གང་གིས་གང་དག་སྲིད་པ་ལ་སྲིད་པའི་བློ་དམན་པ་ཚུལ་ཁྲིམས་ལ་སྤྱོད་ལ། ཇི་ལྟར་ཚུལ་ཁྲིམས་དེས་བདག་ཅག་རྣམས་ལྷར་སྐྱེ་བར་འགྱུར་རོ་ཞེས་སྙམ་པའི་བློ་དེ་བཟློག་པར་བྱ་བའི་དོན་དུ་འདི་དག་རྣམས་
མི་རྟག་པ་དང་། འཕོ་བར་འགྱུར་བ་དང་། འཐུན་པ་རྣམས་དང་རྣམ་པར་འབྲལ་བར་འགྱུར་བའི་སྐྱོན་རྣམས་བརྗོད་དོ། །སྲིད་པ་ལ་མངོན་པར་སྲེད་པའི་རྒྱུ་ཅུང་ཟད་ཙམ་པོ་གང་ཡིན་པས་ཀྱང་དགེ་བའི་ཆོས་རྣམས་ཐམས་ཅད་
ཀྱི་བར་ཆད་བྱེད་པར་འགྱུར་རོ། །སྟེང་དང་འོག་དང་ཐད་ཀར་བསྡུས་པ་ནི་གནས་རྣམས་ན་གང་དག་རྟག་པ་དང་ཐེར་ཟུག་དང་། རྣམ་པར་མི་རྟོག་པར་འགྱུར་བའི་གོ་སྐབས་དེ་ནི་ཡོད་པ་མ་ཡིན་ནོ། །རྒྱུ་འདིས་ཀྱང་མཐོ་རིས་འདི་
དག་རྣམས་ཀྱི་བསྔགས་པ་བརྗོད་ཀྱི་སྲིད་པ་ལ་སྲེད་པ་འབའ་ཞིག་གིས་ནི་མ་ཡིན་ནོ། །དེ་ནས་ཡང་ལྷའི་བུ་མོ་དེ་དག་ལྷ་དེ་དག་ལ་ཉེ་བར་བརྟེན་ནས་རྣམ་པར་རྟོག་པ་དུ་མས་གླུ་ལེན་ཅིང་འཇོ་ཞིང་སྒེག་པར་ཡང་བྱེད་དོ། །དེ་ནས་
གསར་དུ་སྐྱེས་པས་སྔར་མ་མཐོང་བ་རྣམས་མཐོང་ནས་འདི་སྙམ་དུ་སེམས་པར་གྱུར་ཏེ། འདི་རྣམས་ནི་གང་ཡིན་ཅི་ཞིག་རྟོགས་ནས་འདིར་འོངས་ཏེ་གང་དག་གིས་བདག་ལ་བརྟེན་པར་བྱེད། དེ་ནས་སེམས་བསྐྱེད་
པ་ཙམ་ཉིད་ན་དེ་ལྟར་ལེགས་པར་བྱས་པའི་ལས་ཀྱིས་བསྐུལ་ནས་གཞོན་ནུ་མ་དེས་འདི་སྐད་ཅེས་སྨྲས་ཏེ། ཇི་ལྟར་ཁྱོད་བདག་ཅག་ལ་དབང་ཆེ་བ་དང་ཁ་དྲག་པར་ཡང་གྱུར་ཏེ་གསར་པ་ཁྱོད་ལ་ཕན་པ་དང་། བདེ་བ་ལ་
གནས་པར་བྱ་བའི་དོན་དུ་རྗེས་སུ་སྤྱོད་ཅིང་ཞབས་འབྲིང་བྱེད་པ་ཡིན་ལ། ཁྱོད་ནི་བདག་གི་ཇོ་བོ་ཡིན་ན་བདག་ཅག་ཅིའི་ཕྱིར་སྨྲ་བར་མི་བྱེད། དེ་ནས་དེས་ཀྱང་དེ་བཞིན་དུ་དེ་དག་རྣམས་གོ་ནས་སྨྲས་པ། གལ་ཏེ་
<pb id="65.6a"/>ཇི་ལྟར་བྱེད་པ་རྣམས་ཇི་ལྟ་བ་བཞིན་དུ་གལ་ཏེ་ངའི་ཡིན་པར་གྱུར་ན། དེ་དག་རྣམས་ཀྱིས་ཅིས་ཀྱང་བདག་ནགས་དང་ཉེ་བའི་ནགས་རྣམས་ཀུན་དུ་ལྟ་བའི་དོན་དུ་འབད་པར་བྱེད་པར་འགྱུར་བ་ཡིན་ལ། ཡིན་
པའི་རྒྱུ་མཚན་ཡང་གང་ཡིན་ན་བདེ་བའི་རྒྱུར་འགྱུར་བས་ན་མཐོ་རིས་ཀྱི་འཇིག་རྟེན་འདིར་སྐྱེས་པ་ཡིན་ནོ། །དེ་ནས་གཞོན་ནུ་མ་དེ་དག་གིས་དེ་རྗེས་སུ་འཕྱངས་ཤིང་འཁྱུད་ཏེ། རྣམ་པ་དུ་མར་ཉེ་བར་བསྐྱོད་ནས་
སླར་ཡང་དེས་ལྷ་ལ་འདི་སྐད་སྨྲ་ཞིང་གནས་ཏེ། གཞོན་ནུ་ནགས་དང་ཉེ་བའི་ནགས་རྣམ་པ་དུ་མ་དག་རྣམས་རྣམ་པ་སྣ་ཚོགས་པའི་ལྷའི་ཚོགས་ཀྱིས་ལེགས་པར་གང་བ་མཐོང་ན། དགའ་བ་རྣམ་པ་སྣ་ཚོགས་
པ་དང་བྱ་རྣམ་པ་སྣ་ཚོགས་པ་རྣམས་ཀྱི་སྒྲ་ཐོས་ན་ཡིད་འཕྲོག་པ་དང་། སྣ་ཚོགས་པའི་འབབ་ཆུ་དང་། མཚེའུ་ཕུན་སུམ་ཚོགས་པ་དང་ལྡན་པས་མཛེས་པ། རིན་པོ་ཆེ་སྣ་བདུན་གྱི་རི་སྣ་ཚོགས་པ་བརྒྱ་སྟོང་གི་ཕུང་
པོ་འབར་བ་དང་། སྨན་ལྗོངས་དང་རི་ཁྲོད་ཀྱི་ཆ་ཤས་མཛེས་པ་སྣ་ཚོགས་པ་དང་། བྱ་རྣམ་པ་སྣ་ཚོགས་པའི་སྐད་ཀུན་དུ་འབྱིན་པ་དང་། རྫིང་བུ་རྣམས་ཀྱི་ས་གཞིའི་ཆ་ཤས་ལེགས་པ་རྣམས་དང་དེ་དག་ཡོན་ཏན་
དེ་ལྟ་བུ་དང་ལྡན་པ་རྣམས་སུ་ལྷ་ཁྱོད་ཉིད་བདག་ཅག་རྣམས་དང་ལྷན་ཅིག་དགའ་ཞིང་ཀུན་དུ་སྤྱོད་པ་དང་། རྣམ་པ་དུ་མར་རྒྱགས་པས་གནས་ཉེ་བར་བསྟེན་པར་གྱིས་ཤིག །དེ་ནས་གསར་དུ་སྐྱེས་པའི་ལྷས་དེ་དག་
རྣམས་ཀྱི་དྲུང་ནས་དེ་ལྟར་ཐོས་ནས་འདི་སྐད་སྨྲས་ཏེ། ཇི་ལྟར་འདོད་པར་དེ་དག་རྣམས་བྱ་ལ་རག་མོད་དེ་དེ་སྐད་སྨྲས་ནས་དེའི་རྗེས་ལ་སྟན་ལས་ལངས་ཏེ་བདེ་བ་ཐམས་ཅད་ལ་སྤྱད་པའི་དོན་དུ་རང་དབང་དུ་གྱུར་པའི་ལྷ་
མོ་དེ་དག་རྣམས་ནགས་དང་ཉེ་བའི་ནགས་ཐམས་ཅད་ཏུ་འགྲོ་བར་བྱེད་དེ། གླུ་དང་རྔ་སྒྲ་དང་རོལ་མོ་སྣ་ཚོགས་པ་ལག་ན་ཐོགས་པ་བག་མེད་པའི་ས་པ་རྣམས་བག་མེད་པའི་སའི་དོན་དུ་ཉེ་བར་འགྲོ་བར་བྱེད་དེ། །དེ་ནས་
<pb id="65.6b"/>དེ་དག་ཉིད་ཀྱི་སྔོན་དུ་བདེ་བས་གནས་པའི་དབང་དུ་བྱས་ནས་འགྲོ་བར་གྱུར་པ་རྣམས་དེ་ནས་མཉམ་དུ་འགྲོགས་པའི་ལྷའི་བུ་མོ་རྣམས་ལྷ་མོ་གཞན་དང་ལྷན་ཅིག་རྩེ་བར་བྱེད་ལ། དེ་དག་ཕན་ཚུན་དུ་བརྡོས་པར་གྱུར་པས་ལྷ་
དེ་དང་ཡང་ཕན་ཚུན་དུ་ལེགས་པར་མཐོང་ནས་ལྷ་དེ་དགའ་བ་ཉིད་སྐྱེས་ལ། འཐུན་པ་ཀུན་དུ་སྐྱེ་ཞིང་དེ་དག་རྣམས་ཀྱང་ཕན་ཚུན་ལྷན་ཅིག་ཏུ་སྐྱེ། ལྷ་དང་ལྷ་མོ་དེ་དག་ཀྱང་ཕན་ཚུན་ལྷན་ཅིག་ཏུ་ཡིད་ཀུན་དུ་འདྲེས་པའི་
ཚོགས་དེ་དག་ཐམས་ཅད་མ་ལུས་པ་རྣམས་གང་ན་རྩེད་མོའི་ནགས་ཞེས་བྱ་བའི་ནགས་དཔག་ཚད་སྟོང་ཕྲག་གསུམ་ཡོད་པ་དེར་འགྲོའོ། །ནགས་དེ་ན་ཡང་བརྒྱ་སྟོང་བྱེ་བ་ཁྲག་ཁྲིག་དུ་མའི་ཚོགས་པ་རྣམས་ཀྱིས་ལེགས་
པར་གང་བ། གང་གི་དགའ་བའི་ཁྱད་པར་གྱི་དབང་དུ་བྱས་ན་ནི་དགེ་བའི་ཚལ་ཞེས་བྱ་བའི་ནགས་ཆེས་འཇིགས་པའི་འབྲོག་དགོན་པ་དང་འདྲ་བ་ཡིན་ནོ། །རྒྱུན་གནས་ན་རྣམ་པར་རྒྱུ་བའི་ལྷ་རྣམས་ཀྱི་སའི་རྩེད་མོའི་ནགས་ནི་དེ་
ལྟར་དགའ་བ་ཡིན་ནོ། །དེ་ནས་ལྷ་དེ་སྔ་ནས་མ་མཐོང་བའི་དགའ་བ་དེ་དག་རྣམས་དང་། སྔར་མ་མཐོང་བ་རྣམས་དང་། སྔར་མ་ཐོས་པ་རྣམས་རྣམ་པར་རྟག་ཏུ་མེད་པ་དང་དཔེ་མེད་པར་རྗེས་སུ་མངོན་པར་མཐོང་ནས་བཞིན་རབ་ཏུ་
དགའ་བའི་མིག་དང་ལྡན་པ་ལ་ལྷ་གསར་དུ་སྐྱེས་པ་དེ་ལ་ལྷ་མོ་དེས་སྨྲས་པ། ཇི་ལྟར་བདག་ཅག་ལྷན་ཅིག་སྤྱོད་པ་དང་བཅས་པའི་སྔ་ན་མེད་པ་འདི་དག་རྣམས་ཅི་ཡིན། གཞན་ཡང་ལྷ་དེ་ལྷའི་ཕྲེང་བའི་མཆོག་རྣམས་འཆང་བ་
ལྷ་རྫས་ཀྱི་ཙན་དན་གྱི་གཟུགས་ཀྱི་ལུས་ནམ་མཁའ་ལ་ཁང་བུ་ལ་ལྷན་ཅིག་སྤྱོད་པ་དང་བཅས་པས་གླུ་ལེན་པར་བྱེད་པ་དང་། རྒོད་པར་གྱུར་པ་དང་འགྱིང་བར་གྱུར་པས་གླུ་དང་བཅས་པས་རོལ་མོའི་སྒྲ་རྣམས་བྱེད་པས་གང་
ན་རྒྱལ་པོ་མུ་སུ་ལུན་དྷའི་གནས་དེར་སོང་ངོ་། །གཞན་ཡང་ལྷ་གཞན་རྣམས་ནི་ནམ་མཁའི་ཁང་བུའི་སྤྱོད་ཡུལ་ན་ལྷ་རྣམས་ཀྱི་པད་མ་ལག་ན་ཐོགས་པ་ལྷ་རྫས་ཀྱི་སྟན་ལ་འདུག་པ་ནམ་མཁའ་ལ་དགའ་བར་གྱུར་པས་
<pb id="65.7a"/>འགྱིང་ཞིང་འགྲོ་བར་བྱེད་དོ། །ལྷ་གཞན་དག་ཀྱང་ལག་ན་པི་བང་ཐོགས་ནས་ཐམས་ཅད་ཏུ་འགྲོ་བ་དང་། རྒྱུ་བ་ཤིན་དུ་ཕྲ་བ་བརྒྱ་ཕྲག་དུ་མ་རྣམས་བརྟོལ་ཞིང་ཉམས་པ་མེད་པར་དེ་དག་རྣམས་གང་ནས་རྒྱལ་པོ་
མུ་སུ་ལུན་དྷའི་གནས་དེར་རབ་ཏུ་དགའ་བའི་ཡིད་ཀྱིས་ལེགས་པར་ཉེ་བར་འགྲོ་བར་བྱེད་དོ། །ཡང་ལྷ་གཞན་རྣམས་ནི་ནམ་མཁའ་ལ་ལེགས་པར་གནས་ནས་ལྷ་རྫས་ཀྱི་མེ་ཏོག་གི་ཆར་འབེབས་ཤིང་གླུ་ལེན་པ་དང་ཡང་ལྡན་
པས་ལྷན་ཅིག་སྤྱོད་པ་རྣམས་དང་བཅས་པ་གང་ན་མུ་སུ་ལུན་དྷའི་གནས་ཡོད་པ་དེར་ཉེ་བར་བདེ་བར་འགྲོའོ། །དེ་ལྟར་རྣམ་པ་དུ་མར་ཡང་རྣམ་པར་རྟོག་པ་དུ་མ་དག་གིས་དགའ་བ་དུ་མ་རྣམས་ཆེར་ཉེ་བར་སྐྱེས་པ་མཐོང་བ་ན་ལྷ་གསར་
དུ་སྐྱེས་པ་དེར་འགྲོ་བར་བྱེད་དེ། ལྷ་མོ་དེ་དག་གི་ཚོགས་དེ་དག་རྣམས་དང་ལྷ་དུ་མས་འཐུན་པ་དང་སྙན་པའི་ཚིག་རྣམ་པ་དུ་མ་རྗོད་པར་བྱེད་ཅིང་འགྲོའོ། །དེ་ནས་ལྷ་གསར་དུ་སྐྱེས་པ་དེས་ཤིན་དུ་རིང་བ་ནས་ཉི་མ་བརྒྱ་སྟོང་དང་
མཚུངས་པའི་འོད་རྣམས་གང་དག་མཐོང་བ་ནི། གང་དག་ལྷ་ཡིན་པ་དེ་དག་རྣམས་ཀྱིས་ཀྱང་མིག་དག་གིས་བལྟ་བར་བྱ་མི་ནུས་པ་རྣམས་དང་། མཉན་པར་བྱ་བ་རྒྱ་ཆེན་པོའི་སྒྲ་རྣམས་ཀྱང་ཐོས་པར་གྱུར་ཏེ་དགའ་བ་དང་། 
གསལ་བ་དང་མ་འདྲེས་པ་དང་མཚུངས་པའི་སྒྲ་རྣམས་ཕྱོགས་བཞིར་ཉེ་བར་རྙེད་ནས་ལྷ་དེ་ཡིད་ཆེས་ཉིན་དུ་དགའ་བ་དེས་ལྷན་ཅིག་སྤྱོད་པ་རྣམས་ལ་འདི་སྐད་ཅེས་སྨྲས་སོ། །འདིར་ཆེས་ལྷག་པར་དགའ་བར་གྱུར་པའི་གནས་འོད་
མངོན་པར་གསལ་བ་དང་ལྡན་པར་མཐོང་བ་འདི་ཅི་ཡིན། གང་ཡང་འདིར་རྣམ་པ་འདི་ལྟ་བུའི་ཅ་ཅོ་རྒྱ་ཆེན་པོ་སྙན་ཞིང་སྙོམས་ལ་རྣམ་པར་འདྲེས་པའི་སྒྲའི་ཚོགས་རྣམས་དང་གར་ཡང་ཐོས་པར་འགྱུར་རོ། །དེ་ནས་ལྷན་
ཅིག་སྤྱོད་པ་དེ་དག་གིས་ལྷ་དེ་ལ་འདི་སྐད་ཅེས་སྨྲས་ཏེ། ཇི་ལྟར་འཐབ་བྲལ་བའི་ལྷ་རྣམས་ཀྱི་མངའ་བདག་འདི་ནི་མདུན་དུ་བརྒྱ་སྟོང་ཕྲག་དུ་མས་ཡོངས་སུ་བསྐོར་ནས་དགའ་བར་བྱེད་ཅིང་། པད་མ་བརྒྱ་ཕྲག་དང་ལྷའི་
<pb id="65.7b"/>བུ་མོ་དུ་མའི་ཚོགས་ཀྱིས་ཡོངས་སུ་བསྐོར་ནས་ལྷའི་ཚོགས་ཐམས་ཅད་ཀྱིས་མངོན་པར་སྟོད་པར་བྱེད་པ་ནི། དགའ་ལྡན་གྱི་མངའ་བདག་རབ་ཏུ་ཞི་བ་བཞིན་དུ་རྩེ་ཞིང་དགའ་ལ་ཀུན་དུ་སྤྱོད་པར་ཡང་བྱེད་དོ། །དེ་ནས་ཡང་ལྷ་
གསར་དུ་སྐྱེས་པ་དེ་ངོ་མཚར་བ་གཞན་ཡིད་ལ་སྐྱེས་ཏེ། གཞན་རབ་ཏུ་ཞི་བ་ཞེས་བྱ་བ་གཞན་གང་ལ་རྣམ་པ་འདི་ལྟ་བུའི་ས་དག་ཡོད་པར་གྱུར་པའི་དེ་གང་ཡིན་ན་ཞེས་ལྷ་དེས་ལྷན་ཅིག་སྤྱོད་པ་དེ་དག་རྣམས་ལ་སླར་སྨྲས་པ། 
གང་ལ་རྣམ་པ་འདི་ལྟ་བུའི་ས་ཡོད་པའི་རབ་ཏུ་ཞི་བ་ཞེས་བྱ་བ་དེ་ནི་གང་ཡིན་པ་ངེས་པར་དེ་གང་ན་གནས་པ་ཡིན། དེས་ནི་བདག་ཅག་རྣམས་འདིར་ཀུན་ནས་མངོན་པར་མཐོང་བ་ཡིན་ལ་བདག་ཅག་གིས་མཐོང་ངོ་། །དེས་ཚིག་
དེ་དག་རྣམས་ཐོས་ཞིང་དྲན་པར་ཡང་བྱས་ནས་གསར་དུ་སྐྱེས་པ་འདིས་བདག་ཉིད་ཆེན་པོ་ཇི་ལྟ་བ་བཞིན་དུ་ཀུན་ནས་སྨྲས་པར་གྱུར་པ། རབ་ཏུ་ཞི་བ་བདག་ཅག་རྣམས་ཀྱིས་བལྟ་བར་བྱའོ། །དེ་ལ་སླར་ཉིད་བོས་ནས་
འདི་སྐད་ཅེས་བརྗོད་དེ་ཇི་ལྟར་དགའ་ལྡན་ཞེས་བྱ་བའི་ལྷ་རྣམས་གང་དག་བདག་གི་སྟེང་ན་གནས་པ་ཡིན་ཏེ། གང་དག་གི་ཁྱད་པར་གྱིས་ཀྱང་བདག་ཅག་རྣམས་བརྒྱ་སྟོང་གི་ཆ་ཙམ་དུ་ཡང་མི་འགྱུར་ཞིང་རིམ་པ་ཐམས་ཅད་དང་། བདེ་
བ་རྣམས་ཐམས་ཅད་ལས་དང་འབྲས་བུའི་འབྲེལ་པ་ཐམས་ཅད་ཀྱིས་ཀྱང་དེ་འཐབ་བྲལ་གྱི་ལྷ་དེ་རྣམས་ཅུང་ཟད་ཙམ་ཡང་མ་ཡིན་ནོ། །འདི་དག་རྣམས་ཀྱང་འཐབ་བྲལ་བ་རྣམས་ཀྱི་མངའ་བདག་པས་ཀྱང་ཆེས་ལྷག་པའི་
གཟི་བརྗིད་ཅན་ནོ། །དེ་ཡང་བདག་ཅག་རྣམས་ཀྱི་གོང་ན་གནས་སོ། །ལྷ་གང་དག་རྣམས་སམ་དེ་དག་རྣམས་ཀྱིས་ཀྱང་རུང་དེ་ལ་འགྲོ་བར་བྱ་བའི་ཡུལ་མ་ཡིན་གྱི། ལྷ་གང་དག་གཙོ་བོར་གྱུར་པ། ཤིན་དུ་སྟོབས་
ཆེ་བ་དེ་དག་རྣམས་ལས་འགའ་ཞིག་གནས་དེར་འགྲོ་བར་བྱེད་དོ། །ཐམས་ཅད་ཀྱིས་ནི་གནས་དེར་འགྲོ་ནུས་པ་མ་ཡིན་ནོ། །དེ་ནས་ལྷ་གསར་དུ་སྐྱེས་པ་དེ་འདི་སྙམ་དུ་སེམས་པར་གྱུར་ཏེ། ཨེ་མ་བདག་ཅག་རྣམས་
<pb id="65.8a"/>ཀྱི་བདེ་བ་ནི་ཅི་ལྟ་བུ་ཞིག་ཡིན་ནས་ལྷ་དེ་དག་རྣམས་ནི་འཐབ་བྲལ་བའི་ལྷ་རྣམས་ཀྱི་མངའ་བདག་གི་དྲུང་ན་ཡང་བླ་ལྷག་པར་གྱུར་ཏོ། །དེ་ནས་དེ་ལྟར་འདི་དག་རྣམས་ཡུད་ཙམ་ཞིག་བསམས་ནས་ཡང་སླར་ཡང་
གཡོ་བའི་སེམས་དང་ལྡན་པའི་ཕྱིར་དང་ཡུལ་ལ་ཤིན་དུ་ཁ་ཕྱོགས་པས་ཕྲོགས་པའི་ཡིད་ཀྱིས་ཀྱང་དགའ་བ་དེ་དག་རྣམས་ལ་ལྷ་དེ་དག་རྣམས་མངོན་པར་ལྟ་བར་རྩོམ་པར་བྱེད་པ་ན། ཀུན་ནས་མཆོག་ཏུ་སྙིང་ཆེས་དགའ་བའི་
རྣམ་པ་གང་དང་གང་གིས་དེ་ལྟར་རྣམ་པ་ཐམས་ཅད་མཐོང་བར་གྱུར་པ་ན་དལ་བུས་རིམ་གྱིས་ཡུལ་དེར་ཕྱིན་པར་གྱུར་ཏོ། །ཡུལ་གང་ན་རྒྱལ་པོ་མུ་སུ་ལུན་དྷ་དེ་དགའ་བར་བྱེད་ཏེ་ལྷ་བརྒྱ་སྟོང་ཕྲག་བྱེ་བ་དུ་མ་རྣམས་ཀྱིས་ཡོངས་སུ་
བསྐོར་བ་པད་མ་བརྒྱ་ཕྲག་དང་ལྷའི་བུ་མོ་མང་པོ་རྣམས་ཀྱིས་ཀྱང་དཔལ་ཤིན་དུ་འབར་བར་གྱུར་པ། མཚུངས་པ་མེད་པའི་གཟུགས་དང་ཆ་བྱད་དགའ་ཞིང་འཚེར་ལ་གཞོན་པ། གཟི་བརྗིད་ཀྱི་ཡོན་ཏན་ཕུན་སུམ་ཚོགས་པ་
དེ་བཞིན་དུ་དཔེ་མེད་པར་རྣམ་པར་འབར་རོ། །ལྷ་དེ་དག་རྣམས་ཐམས་ཅད་ཀྱང་དེའི་འོད་ཀྱིས་མངོན་པར་ཟིལ་ཀྱིས་གནོན་པར་བྱེད་དེ། དཔེར་ན་ཉི་མས་གཟའ་དང་སྐར་མ་དང་རྒྱུ་སྐར་ཐམས་ཅད་ཀྱི་འོད་ཟིལ་ཀྱིས་མནན་
ནས་རྣམ་པར་སྣང་བར་བྱེད་དོ། །འཐབ་བྲལ་གྱི་མངའ་བདག་དེ་གཟི་བརྗིད་མཆོག་དང་ལྡན་པའི་སེང་གེའི་ཁྲི་ཆེ་ཞིང་ཤིན་དུ་བཟང་བ་རེག་པར་འཇམ་པར་གྱུར་པ་འོད་མཐའ་ཡས་པ་དང་ལྡན་པའི་རིན་པོ་ཆེའི་རང་བཞིན་ལ་
འདུག་པར་གྱུར་ནས་ཤིན་དུ་ངོ་མཚར་བའི་གཟུགས་དང་ཆ་བྱད་དང་གཟི་བརྗིད་ཕུན་སུམ་ཚོགས་པའི་ཤིན་དུ་རྣར་སྙན་པར་གྱུར་པའི་གླུ་རྣམས་དང་རྔ་སྒྲ་རྣམས་དང་འཇོ་སྒེག་གི་ཁྱད་པར་དུ་མས་ཤིན་དུ་ལྷག་པར་ཡང་སྙིང་
དང་རྣ་བའི་ཁུང་རྒྱས་པས་ཡུལ་དེ་ན་གནས་པ་རྣམས་འདོད་པའི་ཡོན་ཏན་ལྔ་ལ་ལོངས་སྤྱོད་པའི་རྣམ་པ་ཇི་ལྟ་བུ་རྣམས་ནི་དགའ་ལ་ཡང་ཡོད་མ་ཡིན་ནོ། །ཇི་ལྟར་བརྒྱ་བྱིན་གྱི་དཔལ་རྣམས་ཡང་ཅུང་ཟད་ཀྱང་
<pb id="65.8b"/>མ་ཡིན་ཏེ། དེའི་ལུས་གང་ཡིན་པ་ལས་འོད་ཟེར་གྱི་རྒྱལ་པོ་ལྔ་བརྒྱ་ཀུན་ནས་འཕྲོ་བས་མཆོག་ཏུ་གསལ་བར་བྱེད་པ་དང་ལྡན་ལ་བརྒྱ་བྱིན་གྱི་ནི་ཕྲག་པ་གཉིས་ལས་མཆོག་གཉིས་འཕྲོ་བའོ། །དེའི་དབང་པོ་དྲུག་པོ་
རྣམས་ནི་རིས་འཐུན་པ་རྣམས་སུ་སྐལ་བ་མཉམ་པ་ལས་དང་དགེ་བའི་ཆོས་རྣམས་ཀྱི་མཐའ་ལས་བྱུང་བ་ཡིན་པས་བརྒྱ་བྱིན་གྱི་དྲུང་ན་ཡོན་ཏན་རྣམས་བརྒྱ་ལོག་ཏུ་འགྱུར་རོ། །དེས་ན་བརྒྱ་བྱིན་གྱི་དཔེར་མི་བཟོད་དོ། །དེའི་
གཟུགས་དང་དེའི་བདེ་བ་དང་། དེའི་ཡུལ་དང་དེའི་འཁོར་དཔེ་མེད་པ་རྣམས་ཡིན་པའི་གང་དག་གཟི་བརྗིད་དམན་པའི་ལྷ་དེ་དག་ཐམས་ཅད་ཀྱི་ཁྱད་པར་གྱིས་ཀྱང་བརྒྱ་བྱིན་ཅུང་ཟད་ཀྱང་མ་ཡིན་ན་མུ་སུ་ལུན་དྷ་ནི་འོད་ཟེར་གྱི་ཕུང་པོ་
རང་གི་ནང་གི་ནང་དང་ཕྱི་རོལ་རྣམས་ཀྱང་མཆོག་ཏུ་གཙང་བར་འགྱུར་པ་དེ་ལྟ་བུ་ལ་ཇི་ལྟར་དཔེར་བྱ་བར་ནུས་ཏེ་མི་ནུས་སོ། །དེ་ནས་ལྷ་གསར་དུ་སྐྱེས་པ་དེའི་གཟུགས་དང་དབང་ཕྱུག་དང་རྒྱགས་པ་དང་འོད་ཀྱི་རང་བཞིན་རྣམས་རྒྱང་
རིང་གནས་དང་ལྷན་ཅིག་ཏུ་མཐོང་བ་ཉིད་ཀྱིས་དེ་འདི་ལྟར་ཉམས་དམའ་བར་གྱུར་ཏེ། ཀྱེ་མ་མ་ལ་བདག་ཅག་རྣམས་འདི་ལ་ཡོད་པའི་ཁྱད་པར་གྱིས་ནི་བརྒྱའི་ཆར་ཡང་སྟོང་གི་ཆར་ཡང་། བརྒྱ་སྟོང་གི་ཆར་ཡང་མི་ཕོད་དེ་མཆོག་
ཏུ་དགེ་བའི་ལས་ཀྱི་མཐའ་ལ་སྤྱད་པ་འདི་ནི་ངེས་ལ་ཁོ་ནར་ལྷ་རྣམས་ཀྱི་མངའ་བདག་མུ་སུ་ལུན་དྷ་ཡིན་ནོ། །འདིའི་ཡང་གཟི་བརྗིད་རྣམས་འདི་ཡིན་ན་རབ་ཏུ་ཞི་བ་ཞེས་བྱ་བ་གཞན་གཟི་བརྗིད་མཆོག་དང་ལྡན་པ་གཟུགས་
ཕུན་སུམ་ཚོགས་པ་གང་ཡིན་པ་བདག་གིས་ཐོས་པ་ལ་ལྟ་སྨོས་ཀྱང་ཅི་དགོས་ཏེ། ལྷ་འདི་དག་རྣམས་ཀྱི་ལས་ཀྱི་ལམ་གོང་ནས་གོང་དུ་ཆེས་ཁྱད་པར་དུ་འཕགས་པ་རྣམས་ལ་འཇུག་པའི་ཕྱིར་རོ། །དེ་ནས་དེ་ལྟར་ངེས་པར་
བཟུང་ནས་གཞན་ཡང་དལ་བུས་གླུ་དང་རྔ་སྒྲ་དང་རོལ་མོའི་སྒྲ་སྒྲོགས་པ་ལྷག་མ་རྣམས་ཉན་པར་བྱེད་དོ། །དེ་ནས་ལྷ་གསར་དུ་སྐྱེས་པ་དེ་བརྒྱ་ལ་ཅིག་ན་ཡང་འཐབ་བྲལ་གྱི་མངའ་བདག་དེ་དང་ཉེ་བར་རིམ་གྱིས་སླེབ་པར་གྱུར་
<pb id="65.9a"/>པ་ན་ཇི་ལྟར་དེ་དག་གཙོ་བོར་གྱུར་པ་རྣམས་དང་། གཟུགས་དང་ཆ་བྱད་དང་མདངས་དང་འོད་དང་ཚད་དང་ཤིན་དུ་སྙན་པ་བླ་ལྷག་པ་ཇི་ལྟ་བུ་དང་ལྡན་པའི་ལྷའི་བུ་མོ་བདུན་སྟོང་གིས་གང་དང་ཐག་ཉེ་བ་ན་ལྷག་པར་སྙན་པའི་
གླུ་ལེན་ཅིང་འཇོ་སྒེག་པ་དང་། བཞད་གད་དང་གཡོག་གི་བྱ་བ་རྣམས་ཀྱང་བྱེད་ལ་ལྷའི་བུ་མོའི་ཚོགས་གཞན་རྣམས་ནི་གྲངས་ཡོད་པ་མ་ཡིན་ནོ། །ཤེས་བཞིན་དུ་ཡང་ཐག་ཉེ་བ་དང་། རིང་བའི་ཡུལ་དུ་དགའ་ཞིང་བདུད་རྩི་
རྣམས་ཀྱང་འཐུང་བར་བྱེད་དོ། །ཕན་ཚུན་ལྷན་ཅིག་ཏུ་རྒྱགས་པ་ལ་དོན་གཅིག་པ་རྣམས་ཐམས་ཅད་ཀྱང་འདི་སྙམ་དུ་སེམས་ཏེ། བདག་གཅིག་པུ་མུ་སུ་ལུན་དྷ་དང་ལྷན་ཅིག་ཏུ་དགའ་བར་བྱའི་གཞན་རྣམས་ནི་མ་ཡིན་ནོ། །
གཞན་རྣམས་འགའ་ཞིག་གིས་ཀྱང་འགལ་བར་མི་བྱེད་པར་བདག་གཅིག་པུ་ཁོ་ན་ཚུལ་ཐམས་ཅད་ཀྱིས་འཐུན་པར་བྱའོ། །ཇི་ལྟར་བདག་གིས་གྲོང་པའི་ཆོས་ཀྱི་ཡང་ཐ་མལ་པའི་ཀུན་དུ་སྦྱོར་བའི་ཆོས་ཀྱིས་འཐབ་བྲལ་བའི་
བརྗོད་པ་དང་ལྡན་པས་ཀུན་དུ་སྦྱོར་བ་ཐོབ་པར་འགྱུར་ན་ཞེས་རྒྱུ་འདིས་ལྷའི་བུ་མོ་རྣམས་ཀུན་དུ་རྟོག་པས་ངེས་པར་འོང་བར་འགྱུར་ཏེ། རེ་རེ་ཞིང་ཐམས་ཅད་ཀྱང་ཇི་ལྟར་བདག་ཁོ་ནས་ཐམས་ཅད་ཀྱིས་འཐུན་པར་བྱའོ། །བདག་ཉིད་
ཐམས་ཅད་ཀྱིས་ངས་ལྷ་ཉིད་དང་ལྷན་ཅིག་ཏུ་དགའ་བར་བྱའོ། །རྒྱུ་འདིས་བདག་མུ་སུ་ལུན་དྷ་དང་ལྷན་ཅིག་ཏུ་དགའ་བར་བྱའི་གཞན་རྣམས་དང་ནི་མ་ཡིན་ལ་བདག་གཅིག་པུས་སྡུག་པར་ལྟའི་གཞན་འགའ་ཞིག་གིས་ཀྱང་དེ་
ལྟར་རྗེས་སུ་འཐུན་པས་ནི་མ་ཡིན་ནོ། །བདག་གིས་གྲོང་པའི་ཆོས་ཀྱི་ཡང་ཐ་མལ་པའི་ཀུན་དུ་སྦྱོར་བའི་ཆོས་ཀྱིས་འཐབ་བྲལ་བའི་བརྗོད་པ་དང་ལྡན་པས་ཀུན་ནས་སྦྱོར་བ་ཇི་ལྟ་བ་འཐོབ་པར་འགྱུར་བ་ཡིན་ནོ། །རྒྱུ་འདིས་
དེ་དག་རྣམས་ཐམས་ཅད་དེ་བཞིན་དུ་ཀུན་ནས་འོང་བར་འགྱུར་རོ། །རེ་རེ་ཞིང་ཐམས་ཅད་ཀྱང་ངས་འདི་ལ་འཐུན་པ་ཐམས་ཅད་བྱའོ། །ངས་བདག་ཉིད་ཐམས་ཅད་ཀྱིས་ལྷ་དང་གཉིས་རྒྱུ་འདི་ལྷན་ཅིག་ཏུ་དགའ་བར་བྱའོ། །
<pb id="65.9b"/>སླར་ཡང་ལྷ་གསར་དུ་སྐྱེས་པ་དེ་གང་ན་མུ་སུ་ལུན་དྷ་ལྷ་རྣམས་ཀྱི་བདག་པོ་ཡོད་པ་དེར་ཉེ་བར་ལེགས་པར་འགྲོའོ། །དེ་དང་ཤིན་དུ་ཐག་ཉེ་བར་ཕྱིན་ནས་མཐོང་བ་ལྷ་བརྒྱ་སྟོང་ཕྲག་དུ་མས་ཡོངས་སུ་བསྐོར་བའི་དབུས་ན་
ཡང་ཆེས་གསལ་བར་གྱུར་པའི་དཔལ་དང་ལྡན་པ་རྣམ་པ་དུ་མ་ནས་ཡོན་ཏན་ཕུན་སུམ་ཚོགས་པའི་ཚིག་རྣམས་ཀྱིས་དགའ་བར་བྱེད་དོ། །ངས་ལྷ་རྣམས་དང་གསར་དུ་སྐྱེས་པ་ཡང་མི་རྟོགས་པ་ནི་འགའ་ཡང་ཡོད་པ་
མ་ཡིན་ནོ། །དེས་བརྒྱ་ལ་ཞིག་ན་ལྷ་གསར་དུ་སྐྱེས་པ་དེ་མཐོང་ན་གང་ན་ལྷ་གསར་དུ་སྐྱེས་པ་ཡོད་པ་དེར་བཞིན་མངོན་དུ་བསྒྱུར་ནས་མིག་གཏོད་པར་བྱེད་དོ། །ལྷ་གཞན་རྣམས་ཀྱིས་ཚིག་སྙན་པ་ཇི་ལྟ་བུ་དང་ལྡན་
པས་གསར་དུ་སྐྱེས་པའི་ལྷ་དེ་ལ་སྐུལ་བར་བྱེད་དེ། གཟིགས་པར་མཛད་པ་འདི་ནི་ཇི་ལྟ་བ་བཞིན་དུ་ལྷ་རྣམས་ཀྱི་རྒྱལ་པོ་ཡིན་ནོ། །དེ་ཡིན་པས་ན་ཕྱག་ལེགས་པར་འཚལ་བར་གྱིས་ཤིག །དེ་ལྟར་དེ་བཞིན་དུ་
སྐྱེས་པ་དེ་དང་ཉེ་བར་སོང་ནས་དེའི་སྤྱན་སྔར་རབ་ཏུ་ལེགས་པར་བསྐུལ་བ་དང་ཕྱག་འཚལ་བར་བྱེད་དོ། །དེ་ནས་དེས་དེ་ལྟར་ཤེས་ནས་མུ་སུ་ལུན་དྷས་ཕྱིར་ལ་སྨྲས་པ། གསར་དུ་སྐྱེས་པ་ཇོ་བོ་ཁྱོད་འཐབ་བྲལ་གྱིས་
རྣམས་སུ་སོང་དང་འཐབ་བྲལ་གྱི་ལྷ་འདི་རྣམས་ནི་དགའ་བར་འགྱུར་བ་ཡིན་ཏེ། ཆེས་རབ་ཏུ་སེམས་དགའ་བ་རྣམས་དགེ་བའི་ལས་ཀྱི་ཚོགས་རྣམས་ཀྱི་ལས་ཀྱིས་འདིར་སྐྱེས་པ་ཡིན་པས་ན་དེས་ན་བདེ་བར་འོངས་སམ། 
དེ་ལྟར་ཡིན་པ་ཡང་རང་གི་ལས་ཀྱི་འབྲས་བུ་ལ་ལོངས་སྤྱོད་པས་དུས་ཤིན་དུ་རིང་པོར་བག་ཡོད་པས་ལྷའི་འཇིག་རྟེན་འདི་ན་གནས་པ་ཡིན་ནོ། །དེ་ནས་དེའི་དུས་ན་འཐབ་བྲལ་གྱི་མངའ་བདག་གིས་ཚིགས་སུ་བཅད་པ་ཇི་ལྟ་བ་
བཞིན་དུ་བརྗོད་པ། ལྷ་ནི་སྐྱེས་པར་འགྱུར་བ་ཡི། །དཀའ་བ་གང་ན་སྐྱེས་པ་དེས། །འཆི་འཕོ་བ་ཡི་སྡུག་བསྔལ་གྱི། །བཅུ་དྲུག་ཆར་ཡང་མི་ཆོག་གོ། །མནོག་ཆུང་འབྲས་བུ་དུ་མ་ཡིན། །རྟག་ཏུ་སྐྱེས་བུ་
<pb id="65.10a"/>སླུ་བ་པོ། །དྲི་ཟའི་གྲོང་ཁྱེར་དང་འདྲ་བ། །འདོད་པ་མྱང་བ་ཙམ་བཟང་བའི། །གང་དེ་སེམས་ཅན་འཇོམས་དེ་དག །བློ་ལྡན་གྱིས་ནི་ཡིད་མ་རྟོན། །དེ་ལྟར་འཐབ་བྲལ་གྱི་བདག་པོ་དེས་ལྷ་གསར་དུ་
སྐྱེས་པ་དེ་ལ་རྗོད་པར་བྱེད་དོ། །དེ་ནས་ལྷ་གསར་དུ་སྐྱེས་པ་དེས་དེ་ལ་འདི་སྐད་ཅེས་སྨྲས་ཏེ། ལྷ་ལགས་བདག་གིས་འདིར་ཉེས་དམིགས་ཇི་ལྟ་བར་མི་ཤེས་དོན་དང་ཕན་ཚུན་གྱི་དགོས་པ་ཡང་རིག་ཅིང་ཤེས་པ་མ་ཡིན་པ་
འདི་ཇི་ལྟ་བར་ལྷ་རྣམས་ཐམས་ཅད་ལ་འགྱུར་བ་ཡིན་ལ་དེ་ལྟར་བདག་ཀྱང་ཡིན་ནོ། །དེ་ནས་འཐབ་བྲལ་གྱི་བདག་པོ་མུ་སུ་ལུན་དྷས་ཚིགས་སུ་བཅད་པས་འདི་སྐད་ཅེས་སྨྲས་པ། ཇི་ལྟར་འཆི་བདག་དུས་ནི་འབྱུང་བ་
ན། །འགའ་ཞིག་འགར་ཡང་བདེ་བ་མིན། །དེ་བཞིན་དུ་ནི་འགྲོ་ན་ཡང་། །འགའ་ཞིག་རྗེས་སུ་འགྲོ་བ་མིན། །སེམས་སྣ་ཚོགས་ཤིང་སེམས་ཅན་གཞན། །ཁམས་སྣ་ཚོགས་དང་དེ་བཞིན་གཞན། །དེས་ན་
རྣམ་པ་སྣ་ཚོགས་པའི། །སྲིད་པའི་འཆི་བའི་ལས་རྣམས་བྱེད། །གང་ཚེ་སྐྱེས་པ་དེ་ཚེ་ནས། །མི་ནི་འཆི་བདག་དབང་དུ་འགྲོ། །སྣ་ཚོགས་རྨོངས་པར་ལྟུང་བ་ཡི། །འཇིགས་པ་དེ་ཡང་མ་རིག་གོ། །གང་ཚེ་
འཆི་འཕོ་བྱུང་བ་ནི། །སྲིད་པ་འཇིག་པར་བྱེད་པའི་མཆོག །འཇིགས་གང་འཆི་བདག་ཆེ་འོངས་པ། །རྨོངས་པའི་བདག་གིས་དེ་ཚེ་རྟོགས། །བག་ཡོད་ལ་དགའ་སྐྱེ་བ་ནི། །ཡང་དང་ཡང་དུ་འབྱུང་བ་མིན། །ལྷ་ནི་ཡུལ་
རྣམས་ཀྱིས་རྨོངས་པ། །ཡིད་མེད་པས་ཀྱང་རྟོགས་པ་མིན། །ཡུལ་གྱི་ཆགས་པས་ཀུན་ལྟ་བའི། །སྲེད་པའི་དུག་གིས་རྨོངས་བྱས་པ། །རྟོགས་མིན་རྟག་ཏུ་ལྷ་ཡི་ནི། །འཆི་འཕོ་དེ་ནི་འཇིགས་ཆེན་ཡིན། །
འཆི་བས་ཐ་མར་དེ་བཞིན་དུ། །སྡུག་བསྔལ་ལུས་ཅན་རྣམས་ལ་སྐྱེད། །ཇི་ལྟར་སྐྱེས་པས་ལྷ་རྣམས་ལ། །འཆི་འཕོ་ཀུན་དུ་ངེས་པར་འབྱུང་། །ལས་ཀྱི་རླུང་གིས་ཀུན་དུ་འཁོར། །སྦྱོར་བས་ཀྱང་ནི་
<pb id="65.10b"/>སྡུག་བསྔལ་ནས། །སྐྱེས་བུ་ལྷུང་བྱེད་འཆི་བདག་སྒྲས། །སེམས་ནི་ཀུན་དུ་བསླུས་པ་ཡིན། །ཕ་མེད་མ་ཡང་མེད་པ་དང་། །བཤེས་མེད་གཉེན་འདུན་མེད་པར་ནི། །ལྷན་ཅིག་རང་དབང་མེད་ཅེས་སྨྲ། །དེ་ལྟར་
སྐྱེས་བུ་དུས་ཀྱིས་བསྐུལ། །ལྷན་ཅིག་འགྲོགས་མིན་སྐྱེ་བོ་འདི། །སྐྱེ་བོ་ཐ་མལ་པ་ཡིས་བསླུས། །ཡིད་ཀྱི་ཞགས་པ་འབའ་ཞིག་གིས། །སྐྱེ་བོ་སླུ་བར་བྱེད་པ་ཡིན། །སྐྱེ་བོ་རང་གི་སྐྱེ་བོ་འདིར། །སྤུན་ནམ་
སྐྱོབ་བྱེད་འགའ་ཡོད་མིན། །འཆི་བདག་དུས་ནི་བྱུང་བ་ན། །རང་སྐྱེ་འང་ཇི་ལྟར་སྐྱེ་བོ་ཡིན། །ལྷ་རྣམས་གང་གིས་མཐོང་བ་ཡིན། །བདེ་བ་འདི་དག་བདེ་འབྱུང་བ། །དེ་ནི་རབ་ཀྱི་ཤུགས་འགྲོ་བའི། །འཆི་བདག་
རྒྱལ་པོས་འཕྲོག་པར་བྱེད། །རྟག་ཏུ་འདོད་པའི་རྗེས་འགྲོ་བ། །ཡུལ་གྱི་འཁྲུལ་པས་བརྐམ་པ་ཡིན། །ངེས་པར་སྡུག་བསྔལ་ཆེ་འབྱུང་བ། །གང་ཡང་རྟོག་པར་འགྱུར་མ་ཡིན། །དེ་ལྟར་ལྷ་གསར་དུ་སྐྱེས་པ་
དེ་མུ་སུ་ལུན་དྷ་དེས་ཡང་དག་པ་ཇི་ལྟ་བས་ཆོས་ཉིད་ལ་རྗེས་སུ་བཟུང་ངོ་། །དེ་ནས་ལྷ་དེས་དེ་དག་རྣམས་ཐོས་ནས་ཡུད་ཙམ་ཅིག་སྐྱོ་བས་གནས་པར་གྱུར་ནས། ཕྱི་ནས་སླར་ཡང་གར་དང་གླུ་དང་རྒོད་པར་བྱེད་པ་དང་
རྒྱགས་པ་རྣམས་ཀྱིས་ཀུན་ནས་ཁྲིད་པར་བྱེད་དེ། རྒྱུ་གང་གི་ཕྱིར་ན་བྱིས་པ་སོ་སོའི་སྐྱེ་བོ་རྣམས་ཐམས་ཅད་ཀྱི་སྙིང་མི་རྟག་པ་ཡིན་པའི་ཕྱིར་ཏེ། ཁྱད་པར་དུ་ཡང་གང་གི་ཚེ་བདེ་བར་གྱུར་པ་རྣམས་དང་སྲིད་པ་
རྣམས་ཀྱི་དབང་གིས་རྗེས་སུ་འཇུག་པར་འགྱུར་བ་དེའི་བརྒྱ་འགྱུར་གྱིས་ཀྱང་ཆེས་ཙབ་ཧྲལ་ཅན་དུ་འགྱུར་བ་ཡིན་ནོ། །རྒྱུ་འདི་དག་གིས་ན་བག་མེད་པས་གནས་པའི་ལྷ་རྣམས་ཀྱི་སྙིང་ལ་ཆོས་ཀྱི་ཆ་ཤས་ཅུང་ཟད་ཙམ་
ཡང་ལེགས་པར་འཇུག་པར་མི་འགྱུར་རོ། །དེ་ནས་ལྷ་གསར་དུ་སྐྱེས་པ་དེ་མུ་སུ་ལུན་དྷའི་གནས་དེ་ལས་ཕྱིར་ཡང་རྩེད་མོའི་ནགས་སུ་བདག་ཉིད་ཀྱི་སྐྱེ་བོ་དེ་དག་རྣམས་ཉིད་ཀུན་དང་བཅས་པ་རྣམས་དང་། དེ་བཞིན་དུ་
<pb id="65.11a"/>གར་བྱེད་པར་འགྱུར་བ་དང་དགའ་བར་གྱུར་པས་འདོད་པའི་ཡོན་ཏན་ལྔ་དང་ལྡན་པའི་ཡུལ་གྱི་བདེ་བ་རྣམས་དང་ཡང་དག་པར་ལྡན་པས་དེ་ཁོ་ན་བཞིན་དུ་ཕྱིར་ཡང་རྒྱུན་གནས་ན་རྣམ་པར་རྒྱུ་བའི་ས་དེ་དག་རྣམས་
ཀུན་དུ་འགྲོ་བར་བྱེད་དོ། །དེས་བདེ་བའི་ས་དེ་དག་རྣམས་རྗེས་སུ་ཐོབ་ནས་ཀྱང་དེ་དག་ཉིད་ཏུ་ལྷ་གཞན་དག་རྣམས་དང་ལྷན་ཅིག་དགའ་བར་བྱེད་པ་དང་ཀུན་དུ་སྤྱོད་པར་ཡང་བྱེད་དོ། །དེ་ལྷ་གཞན་དེ་དག་རྣམས་དང་ལྷན་ཅིག་
དགའ་བར་གྱུར་པ་ལས་ཁྱོགས་ཀྱི་ཁང་བུ་ཡངས་པ་ཞེས་བྱ་བའི་བསྐྱེད་མོས་ཚལ་གྱི་ས་ལ་རིམ་གྱིས་འགྲོ་བར་བྱེད་དོ། །དེ་ན་ནི་དགའ་བ་འདི་དག་རྣམས་ཡོད་དེ་ཇི་ལྟར་ཁྲག་ཁྲིག་ཕྲག་ཉི་ཤུར་རྣམ་པ་སྣ་ཚོགས་པ་དང་། ཁ་
དོག་དང་དབྱིབས་སྣ་ཚོགས་པའི་བསྐྱེད་མོས་ཚལ་དང་། པད་མའི་རྫིང་བུ་དང་མཚེའུ་དང་ནགས་དང་ནགས་འདབ་དང་བྱའི་ཚོགས་དང་འབབ་ཆུ་དང་རིའི་རྩེ་མོ་རིན་པོ་ཆེ་སྣ་བདུན་གྱི་རང་བཞིན་དང་། དེ་འདྲ་བའི་རྣམ་པར་རྟོག་
པའི་ཁྱོགས་ཀྱི་ཁང་བུ་རྣམས་ཡིན་ཏེ། ལྷ་དེ་དག་རྣམས་ཀྱིས་ལེགས་པར་བྱས་པའི་ལས་ཀྱིས་གལ་ཏེ་ལྷ་རྣམས་ཀྱི་ཡིད་ཀྱིས་ཀུན་དུ་རྟོག་པར་བྱེད་པ་ནི་ཁྱོགས་ཀྱི་ཁང་བུ་དེ་དག་དང་ནགས་ཚལ་དང་ནགས་འདབ་དང་མཚེའུ་
དང་བཅས་པ་རྣམས་ཇི་ལྟ་བ་བཞིན་དུ་ནམ་མཁའི་དཀྱིལ་དུ་འཕགས་ན་ཅི་མ་རུང་དེ་དག་གི་སེམས་བསྐྱེད་པ་ཙམ་ཉིད་ན་ཁང་བུ་དེ་དག་རྣམས་དང་། ནགས་ཚལ་དང་ནགས་འདབ་དང་མཚེའུ་དང་འབབ་ཆུ་དང་ལྗོན་ཤིང་དང་
པད་མའི་རྫིང་བུ་རྣམས་དང་ཡང་དག་པར་ལྡན་པ་རྣམས་ནམ་མཁའ་ལ་ཀུན་ཀྱང་འཕགས་པ་ནི་བྱ་བཞིན་ནོ། །དེ་ནས་འདི་བཞིན་དུ་ལྷ་རྣམས་ཡིད་ལ་ཀུན་དུ་སེམས་པར་བྱེད་དེ། ཇི་ལྟར་ཁྱོགས་ཀྱི་ཁང་པ་ཆེན་པོ་འདི་
དག་རྣམས་བདག་ཅག་བདེ་བས་གནས་པའི་དོན་དུ་མི་གཡོ་བར་གནས་པར་གྱུར་མོད། དེ་དག་གི་སེམས་བསྐྱེད་པ་ཙམ་ཉིད་ཀྱིས་དེ་བཞིན་དུ་འགྱུར་རོ། །གལ་ཏེ་གཞན་ཡང་འདི་ལྟར་སོ་སོར་ཀུན་དུ་རྟོག་པར་བྱེད་དེ། 
<pb id="65.11b"/>ཟས་དང་སྐོམ་གྱི་ཆུ་བོ་རྣམ་པ་དུ་མ་རབ་ཏུ་འབབ་པར་གྱུར་ལ་རག་དེས་དེ་བཞིན་དུ་སེམས་བསྐྱེད་པ་ཙམ་ཉིད་ཀྱིས་རོ་དང་ཁ་དོག་དང་དྲི་ཡོངས་སུ་གང་བ་ལྷ་དེ་དག་རྣམས་ཀྱིས་ལེགས་པར་བྱས་པའི་ལས་ཀྱི་དབང་གིས་འབབ་
པར་གྱུར་ཏེ་ལེགས་པར་བྱས་པའི་ལས་རྣམས་ཡུལ་དུ་གྱུར་པའི་མི་རྣམས་ཀྱང་རྟོགས་པར་འགྱུར་བ་ནི་མ་ཡིན་ནོ། །གཞན་ཡང་གལ་ཏེ་ལྷ་དེ་དག་རྣམས་འདི་སྙམ་དུ་སེམས་པར་འགྱུར་ཏེ། ཇི་ལྟར་དཔག་ཚད་བརྒྱར་ཡང་
གཞལ་ཡས་ཁང་དེ་དག་རྣམས་ཁ་འབྱེ་བར་འགྱུར་གྲང་། དེ་དག་རྣམས་ཀྱི་སེམས་བསྐྱེད་པ་ཙམ་ཁོ་ནས་ཁ་འབྱེད་པར་འགྱུར་ཏེ། རྣམ་པ་དུ་མར་དགའ་བའི་མཚེའུ་སྤྲོ་བ་དང་འབབ་ཆུ་དང་ཆུ་ཀླུང་དང་ཚང་ཚིང་དང་ཁང་
པ་དང་སྟེང་ཁང་དང་བཅས་པའི་ཁང་པས་ཀྱང་ཕུན་སུམ་ཚོགས་པར་གྱུར་པ་དང་སྣ་ཚོགས་པའི་ནགས་ཚལ་དང་ནགས་འདབ་དང་པད་མའི་ཚལ་རྣམས་དང་ལྗོན་ཤིང་ཕུན་སུམ་ཚོགས་པ་ཡང་དེ་བཞིན་དུ་ཁ་འབྱེ་བར་འགྱུར་ལ། 
ལྷ་དེ་དག་རྣམས་ཀྱང་ཇི་ལྟ་བ་བཞིན་དུ་ཡིད་ཆེས་མཆོག་གི་རབ་ཏུ་དགའ་བར་འགྱུར་ཏེ། ཇི་ལྟར་བདེ་བར་གནས་པ་རྣམས་ཀྱིས་བདག་ཅག་རྣམས་ཀྱང་ཇི་ལྟ་བ་བཞིན་དུ་ཡིད་ཆེས་མཆོག་གི་རབ་ཏུ་དགའ་བར་འགྱུར་བ་དེ་ནི་
ཇི་ལྟར་བདེ་བར་གནས་པ་རྣམས་ཀྱིས་བདག་ཅག་རྣམས་གནས་པར་བྱའོ་ཞེས་མཆོག་ཏུ་ཡིད་རབ་ཏུ་དགའ་བ་རྣམས་ལྷ་གཞན་རྣམས་དང་ལྷན་ཅིག་ཏུ་གང་ན་ཁང་བུ་དེ་དག་རྣམས་ཡོད་པ་ལ་རྣམ་པ་དུ་མས་བདག་ཅག་རྣམས་
དང་ཐབས་གཅིག་ཏུ་དགའ་བར་བྱའོ། །འདིར་ནི་རྣམ་པ་དུ་མར་ལྷ་གང་ཡིན་པ་འཐབ་བྲལ་གྱི་མངའ་བདག་མུ་སུ་ལུན་དྷ་དེའི་སྲིད་པར་རྩེད་མོའི་ནགས་སུ་རྣམ་པ་དུ་མར་དགའ་བར་བྱེད་པར་འགྱུར་བའི་ལྷ་དེ་དག་རྣམས་
ཀྱང་འདིར་ནི་ཁང་བུ་འདི་དག་རྣམས་སུ་ཞུགས་པར་གྱུར་ན་ཅི་མ་རུང་། དེ་ནས་སེམས་བསྐྱེད་པ་ཙམ་ཁོ་ནས་རྒྱུན་ཀྱི་ནགས་ན་རྣམ་པར་རྒྱུ་བའི་ལྷ་དེ་དག་རྣམས་ནམ་མཁའ་ལ་རྣམ་པ་སྣ་ཚོགས་པའི་བཞོན་པ་
<pb id="65.12a"/>རྣམས་ཀྱིས་འགྲོ་བར་བྱེད་པ་ལ་འདི་ལྟ་སྟེ། ངང་པའི་བཞོན་པ་དང་རྨ་བྱའི་བཞོན་པ་དང་ཁུ་བྱུག་གི་བཞོན་པ་དང་མེ་ཏོག་གི་བཞོན་པ་དང་ངང་ངུར་གྱི་བཞོན་པ་དང་ཤང་ཤང་ཏེའུའི་བཞོན་པ་དང་། ལྗོན་ཤིང་གི་
བཞོན་པ་རྣམས་ཏེ་རྣམ་པ་དེ་ལྟ་བུའི་བཞོན་པས་གང་ན་ཁང་བུ་དེ་དག་རྣམས་ཡོད་པ་དེར་འགྲོ་བར་འགྱུར་ཏེ། མཆོག་ཏུ་རབ་ཏུ་དགའ་བའི་ཡིད་ཀྱིས་རོལ་མོ་དང་རྔ་སྒྲ་དང་གླུ་རྣམས་ཀྱིས་དགའ་བར་གྱུར་པ་རྣམ་པ་སྣ་ཚོགས་
པའི་ཆ་བྱད་ཅན་གྱི་ལྷའི་བུ་མོ་སྒྲིན་པ་རྣམས་ཀྱིས་རྗེས་སུ་འབྲང་བར་བྱེད་པའི་རྒོད་པར་བྱེད་པ་དང་། འགྱིང་བར་བྱེད་པ་དང་དོ་ཤལ་དང་པད་མ་འཕྱང་བ་རྣམས་ཀྱི་མཆན་ཁུང་ལྕོང་བ་དང་བཅས་པས་ཕྱི་བཞིན་འབྲང་
བར་གྱུར་པ་མཆོག་ཏུ་གཞོན་ཤ་ཅན་མཆོག་ཏུ་དགའ་བ་དང་ལྡན་པས་གར་དང་རྔ་སྒྲ་དང་རོལ་ཆ་དང་གླུ་མཆོག་ལེན་པ་དང་ལྡན་པའི་ལྷའི་ས་བས་མངོན་པར་བསྟོད་པ་དང་ལྡན་པས་གང་ན་ཁྱོགས་ཀྱི་ཁང་བུ་ཡོད་པ་དེར་ལེགས་
པར་ཉེ་བར་འགྲོ་བའོ། །ནམ་མཁའི་དཀྱིལ་དུ་མངོན་པར་བྱུང་ནས་གང་ན་རྩེ་དགའ་ཆེན་པོའི་ཁང་བུ་རྣམས་ལེགས་པར་གནས་ནས་ལྷ་རྣམས་རྩེ་དགའ་བར་བྱེད་པ་དེར་འོངས་པར་གྱུར་ཏོ། །དེ་ནས་དེ་དག་ཕན་ཚུན་དུ་རབ་ཏུ་
དགའ་བའི་ཡིད་ཅན་རྣམས་དེ་ལྟར་རྩེ་བར་གྱུར་པ་རྣམས་བག་མེད་པར་གནས་པ་རྣམས་སེམས་རྣལ་དུ་མི་གནས་པ་རྣམས་ནི་བག་མེད་པར་གནས་པ་རྣམས་ལ་འཐབ་བྲལ་གྱི་མངའ་བདག་མུ་སུ་ལུན་དྷ་འདི་ལྟར་ཀུན་དུ་
ལྟ་བར་བྱེད་དེ་ལྷ་བག་མེད་པས་བག་མེད་པར་གནས་པ་རྣམས་ལ་ཇི་ལྟ་བ་བཞིན་གྱི་ཐབས་སུ་གྱུར་པ་ཅི་ཞིག་ཡོད་ན་གང་བདག་གིས་དམན་པ་ལ་ཁ་ཕྱོགས་པ་བག་མེད་པས་གནས་པའི་ལྷ་དེ་དག་རྣམས་ལ་རྗེས་སུ་
འཐུན་པའི་ཐབས་གང་ཡིན་པ་བདག་གིས་བྱའོ། །དེ་ནས་བརྟགས་པའི་བློ་དང་ལྡན་པ་དེས་རྣམ་པར་དཔྱད་ནས་ལྷ་གཞན་རྣམས་ལས་གང་དག་དེ་དང་ལྷན་ཅིག་རྗེས་སུ་སྤྱོད་པའི་རྒྱུན་དུ་ཞུགས་པ་དེ་དག་རྣམས་དང་ལྷན་
<pb id="65.12b"/>ཅིག་ཏུ་ལེགས་པར་འགྲོ་བར་བྱེདེ་ཇི་ལྟར་ལྷ་རྒྱུན་གྱི་གནས་ན་རྒྱུ་བ་འདི་དག་རྣམས་ལ་ཇི་ལྟ་བ་བཞིན་དུ་ཇི་ལྟར་ཕན་པར་འགྱུར་བ་ཡིན། བླ་ན་མེད་པའི་དགེ་བའི་ཆོས་རྣམས་ཀྱིས་ཇི་ལྟར་བདག་དང་གཞན་ལ་ཕན་པ་བྱས་པར་འགྱུར་
བ་ཡིན་པ་དང་། གང་ཡང་བདག་གིས་བར་ཆད་ཏུ་མི་འགྱུར་བ་དང་། གལ་ཏེ་ཡང་ལྷ་དེ་དག་རྣམས་གྲོགས་པོའི་མཆོག་ཏུ་དེ་འགྱུར་བ་ནི་གང་དག་གིས་སྒྲོལ་བ་ལ་ངེས་པར་སྦྱོར་བའོ། །ཡང་གང་དག་གིས་སྡིག་པ་ཉེ་བར་
སྟོན་པ་དེ་དག་རྣམས་ནི་དགྲ་བོ་ཡིན་ཏེ་གང་གིས་དམྱལ་བ་ཀུན་ནས་སྒྲུབ་པའི་ལས་རྣམས་བྱེད་པའི་ཕྱིར་རོ། །ལྷ་དེ་ཉིད་ཀྱིས་དེ་ལྟར་རྒྱུན་དུ་ཞུགས་པ་རྣམས་དང་ལྷན་ཅིག་ཏུ་གྲོས་བྱས་ནས་གང་ན་ཁྱོགས་ཀྱི་ཁང་བུ་ཡོད་
པ་དེར་ཉེ་བར་ལེགས་པར་འགྲོ་བར་བྱེད་དེ། རྫུ་འཕྲུལ་གྱི་གཞལ་ཡས་ཁང་གཞན་ཞིག་གཟུང་བ་ན་ནི་ཆུ་ཀླུང་དང་མཚེའུ་དང་ལྗོན་ཤིང་དང་འབབ་ཆུ་དང་ནགས་དང་ཉེ་བའི་གནས་རྣམས་མཆོག་ཏུ་ཕུན་སུམ་ཚོགས་པ་དགའ་བ་དུ་མ་
ཉིད་དང་ཡང་དག་པར་ལྡན་པ་དེ་འདྲ་བའི་དགའ་བའི་ཁྱད་པར་གྱིས་རྒྱུན་གྱིས་གནས་ན་སྤྱོད་པ་རྣམས་ཀྱི་རྣམ་པར་གསལ་བ་གང་དག་ཡིན་པ་དེ་དག་རྣམས་ནི་བརྒྱའི་ཆ་དང་སྟོང་གི་ཆར་ཡང་མི་ཕོད་དོ། །དེ་ཅིའི་ཕྱིར་ཞེ་ན། ལེགས་པར་
བྱས་པའི་ལས་ཅན་རྣམས་ཀྱི་མངའ་བདག་ཡིན་པའི་ཕྱིར་ཏེ་ལེགས་པར་སྤྱོད་པའི་ལས་ཀྱི་མཐའ་ལ་སྤྱོད་པའི་འཐབ་བྲལ་བའི་ལྷ་རྣམས་ཐམས་ཅད་ཀྱི་ནང་ན་གང་ཡང་འཐབ་བྲལ་གྱི་མངའ་བདག་མུ་སུ་ལུན་དྷ་ནི་ལེགས་པར་བྱས་པའི་ལས་ཀྱི་མངའ་
བདག་ཡིན་པའི་ཕྱིར་དང་། གང་ཡང་ལེགས་པར་བྱས་པའི་ལས་རྣམས་ཆེས་བླ་ལྷག་པར་གྱུར་པ་ཡིན་པའི་ཕྱིར་རོ། །དེའི་རྫུ་འཕྲུལ་རྣམས་ཀྱང་ལྷག་པ་ཡིན་ནོ། །རྒྱུ་འདི་དག་རྣམས་ཀྱི་ཕྱིར་ན་འཐབ་བྲལ་
བའི་གཞལ་ཡས་ཁང་ཐམས་ཅད་ལས་ཁང་བུ་དེའི་སྟེང་ན་དགའ་བས་རྣམ་པར་གསལ་ཏེ་ལྷམ་
<pb id="65.13a"/>མེའོ། །དཔེར་ན་ཉི་མའི་དྲུང་དུ་ནི་གཞལ་ཡས་ཁང་ཐམས་ཅད་ཀྱིས་ཆར་མི་ཕོད་ཅིང་མཛེས་པ་ཡང་མ་ཡིན་ནོ། །ཁང་བུ་དེའི་ཁྱད་པར་རྣམས་ལས་ནི་ཁང་པ་གཞན་དེ་དག་རྣམས་ཀྱིས་ཆར་ཡང་མི་ཆོག་གོ། །
དེ་སྣ་ཚོགས་པའི་ཡོན་ཏན་གྱི་རྣམ་པ་ཕུན་སུམ་ཚོགས་པ་དེ་སྲིད་དང་ལྡན་པའི་ཁང་པ་དེས་ནམ་མཁའི་དབྱིངས་གང་ན་རྒྱུན་གྱི་གནས་ན་རྣམ་པར་རྒྱུ་བའི་ལྷ་དག་དགའ་བར་བྱེད་པ་དེར་ཉེ་བར་ལེགས་པར་འགྲོ་བར་བྱེད་པ་ན་ལྷ་
གང་དག་རྒྱུན་དུ་ཞུགས་པ་ཡིན་པ་དེ་དག་རྣམས་ནི་འཐབ་བྲལ་བའི་མངའ་བདག་ལེགས་པར་མངོན་སུམ་མཐོང་ནས། བག་མེད་པ་རྣམས་དགའ་བ་དམན་པར་འགྱུར་རོ། །ལྷ་གང་དག་བག་མེད་པས་བག་མེད་པར་རྒྱུ་བ་དེ་
དག་རྣམས་ནི་ཁང་པ་དེ་དག་རྣམས་སུ་ཀུན་ནས་རིངས་པས་ཞུགས་ནས་དེ་དག་རྣམས་གང་རྒྱལ་པོ་མུ་སུ་ལུན་དྷ་ཡོད་པ་དེར་ཉེ་བར་ལེགས་པར་འགྲོ་བའོ། །དེ་ནས་སྟོང་ཕྲག་བརྒྱར་ཡང་དེ་རྫུ་འཕྲུལ་བྱེད་པར་གྱུར་ཏེ། 
དེ་ཇི་ལྟར་ལྷ་གང་དག་ཁང་བུ་ཞུགས་པ་རྣམས་ཁོང་ནས་ཐམས་ཅད་ཏུ་མི་མཐོང་བ་ཉིད་དུ་བྱས་ཏེ་དེ་ཁོ་ན་གཞལ་ཡས་ཁང་ན་གནས་པ་ཐམས་ཅད་དུ་ཡང་མི་མཐོང་བར་གྱུར་ཏོ། །ལྷ་ཉིད་ཀྱིས་རང་གི་རྫུ་འཕྲུལ་རྣམས་ཀྱིས་
དེ་དག་རྣམས་དེ་ལྟར་བཀག་ནས་ཕན་ཚུན་དུ་མི་མཐོང་ངོ་། །བགད་པ་དང་འཇོ་སྒེག་དང་རྩེད་མོ་རྩེ་བ་རྣམས་ལས་ཅུང་ཟད་ཙམ་ཡང་ཐོས་པར་མི་འགྱུར་ཏེ། རྫུ་འཕྲུལ་དེ་དག་རྣམས་ཀྱི་མཐུ་སྟོབས་ཀྱིས་དེ་དག་རང་
བཞིན་དེ་བཞིན་དུ་གྱུར་ནས་ཕན་ཚུན་དུ་དེ་དག་རྣམས་དེ་ལྟ་བུར་གྱུར་ཏེ་དེ་དག་ཐམས་ཅད་ཇི་ལྟར་ཁང་བུ་གང་ཡིན་པ་འདིར་སུ་དག་ལྷ་དེ་དག་རྣམས་ཇི་ལྟ་བར་ཐག་ཉེ་བར་གྱུར་པ་རྣམས་དང་། གང་ཡང་བདག་ཅག་དང་
ལྷན་ཅིག་ཏུ་གཞལ་ཡས་ཁང་འདིར་ཞུགས་པར་གྱུར་པ་དེ་དག་ཐམས་ཅད་གང་དུ་སོང་བར་གྱུར་པ་ཞེས་ཐམས་ཅད་དུ་བྱས་ཀྱང་མཐོང་བར་མི་འགྱུར་བ་དེ་ལྟར་གོང་ནས་ལྷ་དེ་གང་ན་འཐབ་བྲལ་གྱི་བདག་པོ་མུ་སུ་
<pb id="65.13b"/>ལུན་དྷ་ཡོད་པ་དེར་ལེགས་པར་ཉེ་བར་སོང་བ་ན་དེ་གཅིག་པུ་ཞིག་མཐོང་བར་གྱུར་ཏོ། །གང་ཡང་ལྷ་དེས་རྒྱུན་དུ་ཞུགས་པར་གྱུར་པ་དེ་རྣམས་མཐོང་བར་འགྱུར་གྱི་ལྷ་གཞན་རྒྱུན་དུ་ཞུགས་པ་མ་ཡིན་པ་རྣམས་ཕན་ཚུན་དུ་མི་མཐོང་ངོ་། །
དེ་ལྟར་རྫུ་འཕྲུལ་གྱིས་བཀག་པས་དེ་ངོ་མཚར་བ་དང་བཅས་ཤིང་འཇིགས་པ་དང་ཡང་བཅས་པར་གྱུར་ནས་མུ་སུ་ལུན་དྷ་ལ་འདི་སྐད་སྨྲས་སོ། །ལྷ་ཇི་ལྟར་གང་དག་གཞལ་ཡས་ཁང་དུ་ཞུགས་པའི་ལྷ་དེ་དག་རྣམས་ཐམས་
ཅད་འཁོར་དང་བཅས་པ་མ་མཐོང་བ་དེ་དག་རྣམས་གར་སོང་། དེ་ནས་མུ་སུ་ལུན་དྷས་དེ་ལ་འདི་སྐད་ཅེས་སྨྲས་ཏེ་ལྷ་གང་དག་བག་མེད་པས་བག་མེད་པར་རྒྱུ་བ་དེ་དག་རྣམས་ཐམས་ཅད་ལས་ཀྱི་བྱ་བས་ཤི་འཕོས་ནས་ཇི་ལྟར་
ལས་ཀྱིས་ཉེ་བར་འགྲོ་བ་ཀུན་དུ་འབྱུང་སྟེ། དམྱལ་བ་དང་ཡི་དགས་དང་དུད་འགྲོ་དང་མིའི་འགྲོ་བ་རྣམས་སུ་སྐྱེས་སོ། །གཞན་ཡང་གང་དག་བག་མེད་པར་གྱུར་པ་རྣམས་བག་མེད་པས་གནས་པ་རྣམས་ཀྱང་རུང་སྟེ། དེ་དག་
རྣམས་ནི་ཕྱིར་ཞིང་བག་མེད་པས་ཉེ་བར་བཅོམ་པ་དང་ཡུལ་རྣམས་ཀྱི་སྲེད་པས་ཀྱང་ཉེ་བར་བརླག་པར་འགྱུར་རོ། །གང་དག་འདོད་པའི་ཡོན་ཏན་ལྔ་ལ་རབ་ཏུ་ཞེན་པར་གྱུར་པ་རྣམས་ནི་ཀུན་དུ་རྟོག་པའི་རྩེད་མོ་ཅན་གྱི་ཡུལ་
གྱི་མི་རྣམས་རང་གི་སེམས་ཀྱི་སྲུབ་ཤིང་ལས་ཀུན་དུ་བྱུང་བ་ལས་ཀྱི་རླུང་གིས་བཏབ་ནས་སྲེད་པའི་རྩེ་མོ་ལྔ་འབར་བས་འཐབ་བྲལ་གྱི་སྲིད་པ་རྣམས་སུ་བསགས་ནས་ཕྱི་ནས་ནི་རྣམ་པ་སྣ་ཚོགས་པའི་ཟེར་ཟུག་གིས་དམྱལ་བ་
རྣམས་སུ་སྲེག་པར་བྱེད་དེ་བཟང་པོ་མ་ཡིན་པའི་སེམས་ཀྱིས་ཡོངས་སུ་བསླུས་པ་ཤིན་དུ་རྣམ་པར་ཉམས་པ་རྣམས་ལུས་ཞིག་ནས་དེར་སྐྱེའོ། །དེས་ན་དེ་ལྟར་བག་མེད་པའི་སྐྱོན་རྣམས་ནི་སྐྱོན་ཐམས་ཅད་ཀྱི་སྟེང་ན་བླ་ལྷག་པ་
ཡིན་ནོ། །བག་མེད་པའི་སྐྱོན་གྱིས་རྣམ་པར་ཉམས་པའི་རྒྱུ་གང་གིས་དགེ་བའི་ཆོས་ཐམས་ཅད་མི་མཐོང་བའི་ལྷ་གང་དག་རྣམས་ཀྱིས་སེམས་བཟང་པོས་བདག་ཉིད་ཀྱིས་བདག་ཉིད་འདུལ་བར་མི་བྱེད་པ་དེ་དག་རྣམས་ནི་རང་གི་
<pb id="65.14a"/>སེམས་ཀྱིས་བསླུས་ནས་ཕྱི་ནས་དེ་ནི་གདུང་བར་འགྱུར་བ་ཁོ་ན་ཡིན་ནོ། །དེ་ནས་འཐབ་བྲལ་གྱི་མངའ་བདག་མུ་སུ་ལུན་དྷ་དེའི་སྤྱན་སྔར་དེར་གཏམ་དེ་དག་རྣམས་རྙེད་ནས་ལྷ་དེ་དག་ཕན་ཚུན་དུ་སྐྱོ་བ་དང་བཅས་
པ་དང་འཇིགས་པ་དང་ལྡན་པས་འདི་སྐད་ཅེས་སྨྲས་ཏེ། ལྷ་དབང་སྐད་ཅིག་ཁོ་ན་ལ་ཇི་ལྟར་ལྷ་དེ་དག་དང་བྲལ་ཞིང་ཐམས་ཅད་འཆི་འཕོས་ཏེ་ལྷ་དེ་དག་རྣམས་ཐམས་ཅད་ལ་འདིར་ཅི་ཞིག་བྱུང་ནས་མེད་པར་གྱུར་ན་རྒྱུན་གྱི་གནས་ན་
རྣམ་པར་རྒྱུ་བའི་ལྷ་རྣམས་ཀྱི་ས་འདི་དག་ཐམས་ཅད་ཀུན་དུ་སྟོང་པར་འགྱུར། སྡུག་བསྔལ་རྣམས་ལས་འཆི་འཕོ་བ་ཞེས་བྱ་བའི་སྡུག་བསྔལ་རྣམས་ནི་ཆེན་པོ་ཡིན་པས་ཐབས་མ་ཡིན་པར་མི་འགྱུར་བ་གང་ཡིན་པ་དང་། 
བདག་ཅག་རྣམས་སྡུག་བསྔལ་གྱི་སྐལ་བ་ཅན་དུ་མི་འགྱུར་བ་དང་། སྡུག་བསྔལ་བ་རྣམས་དང་བྲལ་བ་ལས་བྱུང་བའི་སྡུག་བསྔལ་གྱིས་ཀྱང་བདག་ཅག་རྣམས་ལ་གནོད་པར་མི་འགྱུར་བ་དང་། དམྱལ་བ་རྣམས་དང་། ཡི་དགས་
རྣམས་དང་། དུད་འགྲོ་རྣམས་སུ་ཡང་བདག་ཅག་རྣམས་སྐྱེ་བར་མི་འགྱུར་བ་དེ་སྐལ་བ་ཆེན་པོ་དང་ལྡན་པས་ཉེ་བར་བསྟན་དུ་གསོལ། དེ་ནས་དེའི་ཚེ་ལྷ་རྣམས་ཀྱི་བདག་པོས་ཇི་ལྟ་བ་བཞིན་དུ་ཚིགས་སུ་བཅད་པས་
བརྗོད་པ། སྐྱོག་པོའི་ལམ་ལ་སྤྱོད་པ་ཡི། །མིས་ནི་བཟང་པོ་མཐོང་བ་མིན། །ཆུ་ནི་བསྲུབས་པར་གྱུར་ན་ཡང་། །མེ་ནི་ནམ་ཡང་སྲིད་པ་མིན། །རྒྱུ་མེད་དེ་ལ་འབྲས་བུ་ནི། །ནམ་ཡང་ཅུང་ཟད་འབྱུང་བ་མིན། །བག་མེད་
ཡོན་ཏན་གྱིས་འགའ་ཞིག །མཐར་ཐུག་ལེགས་པར་འཇུག་པ་མིན། །ལྷ་གང་སྐྱེ་བ་བག་མེད་པས། །ཉེ་བར་འཇོམས་པར་འཇུག་བྱེད་པ། །དེ་ནི་ལེགས་བྱས་ཟད་ནས་ནི། །རྨོངས་པ་ལོག་པར་ལྟུང་བར་སྐྱེ། །དགའ་
བར་གྱུར་པའི་འདོད་པ་ལ། །གང་ཞིག་དེ་ལྟའི་བློ་སྐྱེ་བ། །ཕྱིས་དེ་སྡུག་བསྔལ་དང་ཕྲད་ནས། །རྨོངས་པ་སེམས་ནི་གདུང་བར་བྱེད། །འདོད་པའི་མེ་ཡིས་བསྲེགས་པ་དང་། །ཡུལ་རྣམས་ཀྱིས་ནི་རྨོངས་པས་ཀྱང་། །
<pb id="65.14b"/>གང་ཞིག་བདེ་རྣམས་བླ་མེད་པ། །མཐར་ཐུག་བདེ་བར་འགྱུར་བ་མིན། །འཇིག་རྟེན་འདོད་པས་བདེ་གང་དང་། །གང་ཡང་སྲེད་བྱུང་བདེ་བས་ནི། །ནང་གི་བདག་ཉིད་འདི་གཅིག་གི། །བཅུ་དྲུག་ཆར་ཡང་མི་ཆོག་སྟེ། །
ཆུ་ཆེན་ཤིན་དུ་སྦྱངས་ལས་སྐྱེ། །དཀར་ཞིང་འཁོར་བ་ལས་ཐར་བྱེད། །སྲེད་ཟད་བདེ་བ་མཐོང་བ་པོ། །དཔག་མེད་བདེ་བ་སྒྲུབ་བྱེད་ཡིན། །བདེ་བ་དོགས་པ་མེད་པ་ཡི། །སྐྱོན་མེད་ངེས་པར་སྦྱར་ལྡན་པ། །བདེ་
གང་བསམ་གཏན་ལས་སྐྱེས་ཡིན། །གང་ཡང་སྲེད་པས་མི་འཆིང་ཞིང་། །རྟོག་པ་ཡིས་ཀྱང་མི་འཚེ་བར། །དེ་ཡི་མིང་གིས་སྨོས་ཅི་དགོས། །དེ་ཐོབ་སྲིད་པའི་ཕ་རོལ་དུ། །རྟག་ཏུ་བདེ་བར་འགྱུར་བ་
ཡིན། །གང་གི་སྙིང་ལ་འདོད་གནས་པས། །དེ་སྲིད་བདེ་བར་འགྱུར་མིན་ཏེ། །དེ་ནི་སྡུག་བསྔལ་ཀུན་སྐལ་འོས། །དམྱལ་བར་ཉེ་བར་རྒྱུག་པ་ཡིན། །ལས་ཀྱི་ཞགས་པས་དེ་དྲངས་ནས། །ལྷན་ཅིག་སྦྱོར་བར་
བྱེད་པ་ཡི། །སྡུག་བསྔལ་དེ་ལས་རྣམ་གྲོལ་དུ། །སྐྱེ་བོ་འགས་ཀྱང་ནུས་མ་ཡིན། །འཁོར་བར་འགྲོ་དང་འོང་བ་རྣམས། །མཐོང་བ་ལས་ཀྱི་རྒྱུ་ལས་བྱུང་། །འགྲོ་དང་འོང་བ་རྟག་ཏུ་ཡང་། །ལས་སྐྱེས་རྒྱུ་ལེས་
བྱུང་བ་ཡིན། །འདོད་པ་ལ་ནི་ཆགས་བྱེད་པའི། །བྱིས་པས་འཆི་འཕོ་ལེགས་རྟོགས་མིན། །སྐྱེ་བ་ལས་ཀུན་འབྱུང་བ་ཡི། །འཆི་འཕོའི་མཐར་དེ་དམ་པས་གཟིགས། །བདེ་བ་རྗེས་སུ་བསྟེན་པ་ཡིས། །བྱིས་པ་
རྣམས་ནི་ངོམས་པ་མེད། །བྱིས་པ་རྟག་ཏུ་ངོམས་མེད་པས། །རྟག་ཏུ་རང་ཉིད་འཇོམས་སུ་འགྲོ། །ཐོག་མ་བར་དང་མཐར་དགེ་མིན། །འཇིག་རྟེན་འདི་དང་ཕྱི་མར་མིན། །སྐྱོན་རྣམས་སྟེན་པ་མ་རིག་ལས། །ཀུན་ནས་
རབ་ཏུ་འཇུག་པར་མཐོང་། །གང་ཚེ་ལས་ཟད་མི་མཐོང་བས། །འཇིག་རྟེན་འདི་ནས་འོག་ལྟུང་བ། །རྨོངས་པའི་བདག་ཉིད་བག་མེད་པས། །ཡུལ་རྣམས་སྟེན་པས་དེ་ཚེ་རིག །ཚེ་འདི་ཤིན་དུ་མྱུར་འགྲོ་བ། །བྱིས་པ་
<pb id="65.15a"/>རྣམས་ཀྱིས་རྟོགས་པ་མིན། །ཕྱི་ནས་སྡུག་བསྔལ་བྱུང་བ་ཡིས། །སོ་སོར་རིག་འགྱུར་སྡུག་བསྔལ་བས། །གལ་ཏེ་སྡུག་བསྔལ་ལ་ཁྱོད་འཇིགས། །གལ་ཏེ་འཆི་བདག་ལ་འཇིགས་ན་འང་། །བློ་ལྡན་
རྟག་ཏུ་དམ་ཆོས་ཀྱིས། །དེ་བཞིན་བདེ་བ་འང་འཐོབ་པར་འགྱུར། །དེ་ལྟར་མུ་སུ་ལུན་དྷའི་ཁ་ནས་བརྗོད་པ་རྣམས་ལྷ་དེ་དག་རྣམས་ཀྱིས་ཐོས་ནས་བག་མེད་པས་གནས་པར་གྱུར་པའི་དུས་དེ་དག་ཀྱང་འདས་པ་དང་། གཞན་
ཡང་མུ་སུ་ལུན་དྷ་ལ་དེ་དག་རྣམས་ཀྱིས་འདི་སྐད་ཅེས་སླར་བརྗོད་དེ་ལྷའི་དབང་པོ་ཇི་ལྟར་རྣམ་པ་ཐམས་ཅད་དུ་ཡང་མ་ཡིན་པར་ལྷ་རྣམས་ཐམས་ཅད་ཉིད་མཐོང་བར་མ་གྱུར་ལགས་ན་དེ་དག་རྣམས་སྐད་ཅིག་གཅིག་ལ་ཐམས་ཅད་
ཀྱང་འཆི་འཕོས་སམ་ཤི་བར་གྱུར་ཏམ་གཞན་དག་ཏུ་སོང་བར་གྱུར་པ་དེ་ཅི་ནས་ཀྱང་བདག་ཅག་རྣམས་ལ་ལྷའི་དབང་པོ་བཤད་ཏུ་གསོལ། དེ་ནས་གཞན་ཡང་ལྷ་དེ་དག་རྣམས་ལ་མུ་སུ་ལུན་དྷས་ཕྱིར་ལ་སྨྲས་པ། ཇི་ལྟ་བ་
བཞིན་དུ་འདིར་ལས་ཀྱི་དབང་གིས་འོང་བ་དེ་ལྟ་བ་བཞིན་དུ་ཅིས་ཀྱང་སླར་འགྲོ་བར་བྱ་དགོས་སོ། །ལས་ཟད་པ་ན་ངེས་པར་མྱོང་བར་བྱ་བའི་དོན་ཡིན་པས་ན་སྲོག་ཆགས་སུ་གཏོགས་པའི་ཐམས་ཅད་ཀྱིས་ཕན་ཚུན་དུ་འདུས་
པ་དང་འབྲལ་བ་ལས་བྱུང་བའི་སྡུག་བསྔལ་ནི་ངེས་པར་མྱོང་བར་འགྱུར་བ་རྒ་བ་དང་ནད་རྣམས་དང་། འཆི་བ་དང་གསུམ་པོ་དེ་དག་རྣམས་རེ་རེ་ཞིང་ཡང་ཕུན་སུམ་ཚོགས་པར་འགྱུར་བ་རྣམས་འབྱུང་བར་འགྱུར་ཏེ་གསོན་
པ་རྣམས་ཀྱི་སྲོག་དང་ནད་མེད་པ་དང་ལང་ཚོ་ལ་བབ་པ་རྣམས་ལའོ། །དེ་ལ་གང་དག་སྐྱེས་བུ་འམ་ལྷ་རྣམས་ཀྱང་རུང་སྟེ་བག་མེད་པར་མ་གྱུར་པ་དང་། བག་མེད་པས་གནས་པ་མ་ཡིན་པ་དང་། གང་དག་དང་པོ་
ནས་བག་མེད་པ་དེ་དག་གིས་གནས་པ་མ་ཡིན་པ་དང་། གང་དག་དང་པོ་ཉིད་ནས་འཇིགས་པ་དེ་དག་རྣམས་སོ་སོར་རིག་པར་བྱའོ། །ཇི་ལྟར་དེ་དག་རྣམས་ཀྱིས་གསོན་པ་དང་ནད་མེད་པ་དང་ལང་ཚོ་རྣམས་འཇོམས་པར་
<pb id="65.15b"/>བྱེད་པ་ངེས་པ་ཁོ་ནར་འབྱུང་བར་འགྱུར་རོ། །མ་འོངས་པ་ནམ་འཆི་བདག་གི་དུས་དེ་བྱུང་བར་གྱུར་པ་ན་བཟློག་པའི་ཐབས་ནི་རྣམ་པ་གསུམ་ཡིན་པ་ལས་འདི་ལྟ་སྟེ། སྦྱིན་པས་དང་ཚུལ་ཁྲིམས་ཀྱིས་དང་ཤེས་རབ་ཀྱིས་དང་
སྟེ། བཟློག་པའི་ཐབས་ནི་གསུམ་པོ་དེ་དག་རྣམས་ཡིན་ནོ། །འཇིགས་པ་ཆེན་པོ་རྣམ་པ་གསུམ་པོ་དེ་དག་རྣམས་ནི་རྣམ་པར་རྟོག་པ་དུ་མའི་རྣམ་པར་རྟོག་པའི་རང་བཞིན་རྣམས་རྟག་པར་རྒྱུན་དུ་ཕྱི་བཞིན་རྗེས་སུ་འབྲང་བ་
རྣམས་གང་དག་གིས་མི་སྤོང་བ་དེ་དག་རྣམས་ཕྱིས་འཆི་བའི་དུས་སུ་ཕྱིན་པ་ན་ཡོངས་སུ་དག་པའི་དབང་པོ་ཐམས་ཅད་བཞིན་དང་མིག་ར་ར་པོར་གྱུར་པས་རང་གི་སྐྱེ་བོ་དང་གཉེན་དང་འཁོར་དང་སྡེ་ཚན་ཐམས་ཅད་ཡོངས་སུ་
སྤངས་ནས་འཆི་འཕོ་བར་འགྱུར་བ་ན་སྡུག་པ་རྣམ་པ་དུ་མ་དང་འབྲལ་བའི་མེས་སྲེག་པར་གྱུར་པས་མཆོག་ཏུ་སྡུག་བསྔལ་བར་འཆི་བདག་གིས་ངེས་པར་འཁྲིད་པར་བྱེད་དོ། །གང་གི་ཚེ་འདོད་པའི་ཡོན་ཏན་ལྔ་ཀུན་དུ་
འབྱུང་བའི་རྣམ་པར་རྟོག་པ་དུ་མ་དེ་དང་དེ་དག་རྣམས་ཀྱིས་རབ་ཏུ་གར་བྱེད་པ་དང་རྒོད་པ་དང་འགྱིང་བག་དང་ཀུན་དུ་སྤྱོད་པ་དང་ནགས་ཚལ་དང་། སྐྱེད་མོས་ཚལ་རྣམས་ཀྱི་ལོངས་སྤྱོད་བག་མེད་པ་དུག་གི་གྲོགས་པོའི་བདེ་
བ་རྣམས་ཀྱིས་དེ་དག་གིས་ཚེ་དགྲ་བཞིན་དུ་འབིགས་པར་བྱེད་དོ། །གང་དག་གི་འབྲས་བུ་དེས་ཕྱིས་འགྱོད་པའི་མེས་གདུང་བར་བྱེད་དེ་ཅི་ཞིག་བདག་གིས་བསྒྲུབས་པར་གྱུར་ན་གང་ཡང་ཤེས་རབ་དང་སྦྱིན་པ་དཀའ་
ཐུབ་ཀྱི་ཚུལ་ཁྲིམས་རྣམས་ཀྱིས་ནི་རྗེས་སུ་མ་བསྒྲུབས་ཤིང་བག་མེད་པས་བདག་བག་མེད་པར་གནས་པར་གྱུར་པས་མཆོག་རྣམས་ནི་རྗེས་སུ་མ་བསྒྲུབས་སོ། །རང་གི་སྐྱེ་བོ་དང་གཉེན་བཤེས་ཀྱི་ཚོགས་
རྣམས་ཀྱིས་ང་ཅིག་པུ་ཞིག་སྤངས་ཤིང་མཆོག་ཏུ་དགའ་བར་གྱུར་པ་བདག་ཅག་གི་ལྷའི་འཇིག་རྟེན་གྱི་དགའ་བར་གྱུར་པའི་ཡུལ་དུ་མ་དེ་དག་རྣམས་དང་བདག་འབྲལ་བར་འགྱུར་བ་ཞེས་དེ་དེ་ལྟར་རྗེས་སུ་གདུང་བར་བྱེད་དོ། །ཕྱི་
<pb id="65.16a"/>ནས་ཇི་སྲིད་དུ་སྟོབས་དང་ལྡན་པའི་འཆི་བདག་རྒྱལ་པོ་གཞན་འདིས་ལྷ་རྣམས་ཐམས་ཅད་རབ་ཏུ་མ་བཅོམ་ཞིང་དུས་དེ་མ་ཡིན་པ་དེ་སྲིད་ཏུ་ནད་རྣམས་དང་རྒུད་པ་དུ་མ་རྣམས་ངེས་པར་རྟོགས་པར་བྱས་ལ་ཅི་ནས་
ཀྱང་བག་མེད་པས་གཞོམ་པར་བྱ་སྟེ། དེ་ལྟར་བག་མེད་པ་སྤངས་པ་རྣམས་ནི་བདེ་ལེགས་ཀྱི་མཆོག་ཏུ་འགྱུར་རོ། །ཕྱི་ནས་འཆི་བདག་གི་དུས་ན་གདུང་བའི་མེས་སྲེག་པར་ཡང་མི་འགྱུར་ཏེ་རྒུད་པ་ཐམས་ཅད་འབྱུང་བའི་
དུས་སུ་ལམ་འདི་དག་ནི་མཆོག་ཏུ་མཛེས་པའོ། །འདི་ལྟ་སྟེ། སྦྱིན་པ་དང་ཚུལ་ཁྲིམས་དང་ཤེས་རབ་ཀྱང་གཞན་དུ་བསྟེན་ཅིང་བསྒོམས་ལ་ལན་མང་དུ་བྱས་པ་རྣམས་ནི་དུས་དེའི་ཚེ་ན་སྐྱབས་སུ་འགྱུར་རོ། །ཇི་སྲིད་ཏུ་
འདི་སླུ་བར་མི་བྱེད་པ་ཡིན་པ་དང་བསྲན་མི་ནུས་པ་དང་ཐབས་མེད་པར་གྱུར་པ་ནི་སྐྱེ་བོ་ཐམས་ཅད་ཀྱི་སྲོག་འཕྲོག་པའི་འཆི་བ་ཡིན་ལ། ཅིའི་ཕྱིར་ན་དེ་བཟློག་པ་ལ་ལྷ་དག་བརྩོན་པར་མི་བྱེད་པ་ཡིན། གང་དག་ཕན་པ་
མ་ཡིན་པ་བྱེད་པས་བཟང་བ་གཡང་ས་དང་དུག་ཆེན་པོ་དང་མེ་དང་མཚུངས་པ་ཡང་གང་བག་མེད་པ་རྣམས་ཡིན་ནོ། །དེ་ནས་ལྷ་གཞན་ཡང་ལྷ་གང་དག་བག་མེད་པའི་དབང་གིས་འགྲོ་བའི་ལྷ་དེ་དག་རྣམས་ནི་བག་མེད་པའི་
དགྲ་དེས་ཤིན་དུ་ལེགས་པའི་བུད་མེད་ལ་ལྟ་བ་ལ་ཆེད་ཆེར་བྱེད་པས་ནགས་ཚལ་དང་ནགས་མདབ་དང་། མཚེའུ་རྣམས་ལ་རྩེ་བ་ལ་ཆེས་དགའ་བ་རིའི་རྩེ་མོ་ལ་རྣམ་པར་རྒྱུ་བར་བྱེད་པ་རྣམས་ནི་དངོས་པོ་ཐམས་ཅད་མི་རྟག་
པ་ལ་རྟག་པའི་བློ་སྐྱེད་པར་བྱེད་དེ། ཇི་ལྟར་རྟག་པར་བདག་ཅག་ལྷའི་བུ་མོ་འདི་དག་རྣམས་དང་ལྷན་ཅིག་ཏུ་དགའ་བར་བདག་གིས་བྱའོ། །རྟག་ཏུ་ཡང་ལང་ཚོ་འདི་དག་འབྱུང་བར་འགྱུར་ཞིང་བདག་ཅག་རྣམས་ལ་ནམ་
ཡང་འབྲལ་བ་འབྱུང་བར་མི་འགྱུར་རོ། །དེ་དེ་ལྟར་ཡུལ་རྣམས་ཀྱི་བདེ་བ་ལ་ཤིན་དུ་འཆུམས་པ་ལ་རྟག་པར་རབ་ཏུ་འཇོམས་པར་བྱེད་པ་རྣམས་ཀྱི་མཆོག་ཐོགས་པ་མེད་པའི་འགྲོས་དང་ལྡན་པ་བཟློག་ཏུ་མེད་པའི་
<pb id="65.16b"/>འཆི་བདག་ལྷན་ཅིག་ཏུ་འབྱུང་བར་འགྱུར་བ་ལ་དེའི་ཚེ་ལྷའི་བུ་མོ་རྣམས་ཀྱིས་ཡོངས་སུ་སྐྱོབ་པར་འགྱུར་བ་མ་ཡིན་ནོ། །གང་ཡང་འདི་དག་རྣམས་བློས་ཡོངས་སུ་མ་བརྟགས་པར་རྟག་ཏུ་མཉམ་པར་བགྲོད་པར་བྱེད་ལ། དེའི་
ཚེ་གང་རྗེས་སུ་སྤྱད་པར་འགྱུར་བ་དེ་དག་ཐམས་ཅད་ནི་གསོག་དང་གསོབ་དང་སྙིང་པོ་མེད་པ་ཡིན་ནོ། །དེ་བག་མེད་པས་རྣམ་པར་བཅོས་ནས་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བའོ། །གཞན་ཡང་གཏི་མུག་
གིས་བཅོམ་པའི་ལྷ་རྣམས་ཐོག་མ་མེད་པ་ནས་འཇུག་པའི་འཆི་འཕོ་བ་དང་སྐྱེ་བའི་སྡུག་བསྔལ་གྱིས་ལན་ཅིག་མ་ཡིན་པར་རབ་ཏུ་བཅོམ་ཡང་བློ་གྲོས་མེད་པས་འདོད་ཆགས་དང་བྲལ་བར་ཡང་མི་འགྱུར་རོ། །དེ་ནས་ལྷའི་
བདག་པོ་མུ་སུ་ལུན་དྷས་དེ་སྐད་ཅེས་ལྷ་རྣམས་ལ་ཆོས་ཀྱི་དོན་དང་ཡང་དག་པར་ལྡན་པའི་ཚིག་བརྗོད་པས་དེ་ལ་གང་དག་རང་གི་བློ་སྐྱོན་མེད་པས་དེ་དག་རྣམས་ཚིག་གི་བདུད་རྩིའི་རོ་དེ་ལ་དམིགས་པས་ཀྱང་ཆགས་པ་དང་བྲལ་
བའི་བློ་སྐྱེས་པར་འགྱུར་ནས་དེ་དག་གིས་ལྷའི་རྒྱལ་པོ་དེ་ལ་འདི་སྐད་ཅེས་གསོལ་པ་ནི་ཇི་ལྟར། ཕན་པ་གང་ཡང་དེ་བཞིན་ཡང་། །གང་ཡང་རྣམ་གསུམ་དང་ལྡན་པ། །དེ་ཁོ་ན་ཡི་ཚིག་གང་ནི། །ཕན་པ་མཛད་པའི་ལྷ་
ཡིས་གསུངས། །གང་ཞིག་ཞི་བདག་འཛིན་བྱེད་པ། །བདེ་བ་དམ་པ་རབ་ཏུ་འཐོབ། །བདེ་བ་ལས་ཀྱང་ཆེས་བདེ་བ། །ངེས་པས་རྟག་ཏུ་འགྲུབ་པར་འགྱུར། །གང་དག་དེ་ལས་བཟློག་པ་ཡང་། །བག་མེད་པ་ཡིས་
ཉེར་བཅོམ་ལྷ། །རྨོངས་པ་ཡི་ནི་བདག་ཉིད་དེ། །དམྱལ་བར་སྐྱེ་བར་འགྱུར་བ་ཡིན། །དེ་ལྟར་ལྷ་དེས་ལྷ་གཞན་ལ་བརྗོད་ནས་གཞན་ཡང་ལྷ་དེ་ཀུན་དུ་སྐྱོ་བའི་ཡིད་ཀྱིས་ལྷའི་རྒྱལ་པོ་དེ་ལ་འདི་སྐད་ཅེས་སྨྲས་པ། 
ཇི་ལྟར་ལྷ་དབང་རྣམ་པ་ཐམས་ཅད་ཏུ་བདག་ཅག་ཐེ་ཙོམ་དུ་གྱུར་ཏེ་ཁང་བུར་ཞུགས་པའི་ལྷ་དེ་རྣམས་ཅི་ཞིག་ནོངས། དེ་ལྟར་ཀུན་ནས་སྐྱོ་བའི་ཡིད་མངོན་པར་མཐོང་བ་དང་། བག་ཡོད་པར་གནས་པ་ཡང་ཡིད་
<pb id="65.17a"/>ཀྱིས་ཀུན་དུ་མཐོང་ནས་དེ་བཞིན་དུ་རྟོགས་པས་དེའི་དབང་དུ་བྱས་པ་སྤངས་ཏེ་སླར་ཡང་ལྷ་དེ་དེ་དག་ཉིད་ཕན་ཚུན་དུ་ལེགས་པར་སྟོན་པར་བྱེད་དོ། །དེ་ནས་དེ་དག་རྣམས་ཕན་ཚུན་དུ་མངོན་པར་མཐོང་ནས་རྗེས་སུ་
འཐུན་པར་སྤྱོད་པའི་ཚོགས་ཀུན་དང་མཆོག་ཏུ་དགའ་བ་དང་ལྡན་པར་གྱུར་ཏོ། །དེ་ནས་དེ་དག་ཉིད་ཁོ་ན་ཡིད་རབ་ཏུ་དགའ་བ་རྣམས་ལ་གཞན་ཡང་མུ་སུ་ལུན་དྷས་བརྗོད་པ། ཇི་ལྟར་ལྷ་རྣམས་ཕན་ཚུན་དུ་མ་
མཐོང་བ་ནི་ངའི་རྫུ་འཕྲུལ་གང་དག་གི་སྟོབས་ཀྱིས་བཀག་པར་གྱུར་པ་ཡིན་ལ། ཡང་གང་གི་ཚེ་ཤུགས་ཆེན་པོ་དང་ལྡན་པ་རབ་ཏུ་འཇིགས་པ་རབ་ཏུ་འཇོམས་པའི་འཆི་བདག་རྒྱལ་པོ་དེ་འོང་བར་གྱུར་ནས་དམྱལ་
བ་དང་ཡི་དགས་དང་དུད་འགྲོར་སྐྱེས་པར་གྱུར་པ་དེའི་ཚེ་འགའ་ཞིག་ཀྱང་ཕན་ཚུན་དུ་བསྐལ་པ་བྱེ་བ་ཕྲག་བརྒྱ་སྟོང་དུ་ཡང་མི་མཐོང་ངོ་། །དེས་ན་དེ་དག་རྣམས་རྟོགས་པར་གྱིས་ལ་བདག་ཉིད་བག་མེད་པར་གནས་པར་མ་
བྱེད། སེམས་བྲེལ་དོག་ཅན་དུ་མ་བྱེད། བག་ཡོད་པར་གནས་པར་གྱིས། ཡུལ་རྣམས་ལ་ཡིད་མཆོག་ཏུ་སོང་བར་མ་བྱེད་པར་དེ་ལྟ་བུའི་བློས་རྗེས་སུ་བསྒྲུབ་པར་གྱིས་ཤིག །དེ་བཞིན་དུ་ཇི་ལྟ་བར་བཤད་པ་
དང་ལྷ་རབ་ཏུ་མང་པོ་རྣམས་ཡིད་མཆོག་ཏུ་སྐྱོ་བའི་དབང་གིས་རྒྱུན་དུ་ཞུགས་པ་ཐོབ་པར་གྱུར་ཏོ། །དེ་ནས་མུ་སུ་ལུན་དྷ་དེ་ལྟར་རིག་ནས་རབ་ཏུ་དགའ་བའི་ཡིད་ཀྱིས་བྱ་བ་ནི་བྱས་སོ་ཞེས་ཡིད་ལ་བསམ་པ་ཡོངས་སུ་
རྫོགས་ནས་སླར་ཡང་རྩེད་མོའི་ནགས་གང་ན་ཡོད་པ་དེར་ཉེ་བར་ལེགས་པར་འགྲོ་བར་བྱེད་དོ། །གང་ལ་རྒྱུན་གནས་ནས་རྣམ་པར་རྒྱུ་བ་ཞེས་བྱ་བའི་ལྷ་མཆོག་ཏུ་བག་མེད་པས་གནས་པ་རྣམས་ཏེ། མཆོག་ཏུ་དགེ་
བའི་ཡིད་ཅན་ནི་གང་དག་དེ་ན་རྒྱུན་དུ་ཞུགས་པ་རྣམས་གནས་སོ། །གང་ཡང་རྣམ་པ་ཐམས་ཅད་ཏུ་སེམས་ཡང་བར་གྱུར་པ་བག་མེད་པས་མཆོག་ཏུ་བག་མེད་པ་ལ་རྗེས་སུ་ཆགས་པ་བག་མེད་པས་མྱོས་པ་རྣམས་
<pb id="65.17b"/>དེ་བཞིན་དུ་ནགས་དང་། ཉེ་བའི་ནགས་དང་མཚེའུ་དང་བསྐྱེད་མོས་ཚལ་དང་ནགས་ཁྲོད་རྣམས་སུ་ལྷན་ཅིག་སྤྱོད་པ་དང་བཅས་པ་རྣམས་དགའ་བར་བྱེད་དོ། །འཆི་བདག་གི་འཇིགས་པ་རྣམས་མི་འགྲང་བར་དེ་དག་
རྣམས་དེ་སྲིད་ཏུ་དགའ་བར་བྱེད་ཅིང་རྩེ་བར་ཡང་བྱེད་དོ། །པད་མའི་ཚལ་ནས་པད་མའི་ཚལ། རིའི་རྩེ་མོ་གནས་རྣམས་ནས་གནས་རྣམས་སུ་དགའ་ཞིང་རྩེ་བར་ཡང་བྱེད་དེ་ཕན་ཚུན་ལྷན་ཅིག་ཏུ་རྒྱགས་པ་ལ་དོན་
འཐུན་པས་ཇི་སྲིད་ཏུ་འདོད་པ་སྡུག་པ་ཡིད་ཏུ་འོང་བ་བྱས་ཤིང་བསགས་པའི་དགེ་བའི་ལས་རྣམས་ཟད་པར་མ་གྱུར་པ་དེ་སྲིད་ཏུའོ། །དེས་དེ་དག་རྣམས་ཟད་པ་དང་གཞན་ཡང་དོན་བྱས་པ་མ་ཡིན་པའི་དམྱལ་བ་དང་
ཡི་དགས་དང་དུད་འགྲོ་རྣམས་སུ་སྐྱེའོ། །གལ་ཏེ་ཡང་ལས་གཞན་གྱིས་མི་རྣམས་དང་སྐལ་བ་འཐུན་པར་མིར་སྐྱེ་བར་གྱུར་ན་ཡང་དེ་རྟག་ཏུ་སྐྱིད་ཅིང་དོན་ཆེན་པོར་འགྱུར་རོ། །མཆོག་ཏུ་གཟུགས་བཟང་བ་མཆོག་ཏུ་
ལོངས་སྤྱོད་ཆེ་བ་སྐྱེ་བོ་ཐམས་ཅད་དགའ་ཞིང་སྙིང་དུ་སྡུག་པ་ཡིད་ཏུ་འོང་བ་རང་བཞིན་གྱིས་ཆོས་ལ་དགའ་བ་ཡིད་གར་དང་གླུ་དང་འཇོ་སྒེག་དང་སྐྱེ་བོ་རྣམས་ལ་དགའ་བར་གྱུར་པས་ལྷ་ཁང་དང་སྐྱེད་མོས་ཚལ་དང་མཚེའུ་དང་པད་
མའི་ཚལ་རྣམས་ལ་སྤྱོད་ཅིང་རྒྱུ་བར་འགྱུར་རོ། །རྒྱལ་པོར་གྱུར་པ་འམ་དེ་དག་དང་འདྲ་བའི་ཕུན་སུམ་ཚོགས་པ་དང་ལྡན་པ་དང་འཚེ་བ་མེད་པ་དང་ཐམས་ཅད་དུ་གྲོགས་པོ་དང་གཉེན་བཤེས་དང་རང་གི་སྐྱེ་བོ་རྣམས་བྱམས་པར་ཡང་
འགྱུར་རོ། །རྟག་ཏུ་བདེན་པར་སྨྲ་བ་དང་རྟག་ཏུ་སེམས་ཀྱི་རྒྱུད་དྲང་བ་དང་རྟག་པར་ཡང་དགའ་བའི་སྐྱེས་བུ་དེ་རྣམས་དང་ལྷན་ཅིག་ཏུ་དགའ་བར་འགྱུར་ཞིང་སེམས་དྲང་པོས་སྤྱོད་པ་ཐམས་ཅད་མ་ཉམས་པར་འགྱུར་རོ། །ཡོན་
ཏན་ཐམས་ཅད་ཕུན་སུམ་ཚོགས་པ་དེ་ལྟར་དེ་སྐལ་བ་འཐུན་པ་རྣམས་སུ་འགྲོ་བ་ནི་དེའི་རྒྱུ་འཐུན་པའི་ལས་ཀྱིས་ཡིན་ནོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་རྣམས་འཐབ་བྲལ་ཀྱི་
<pb id="65.18a"/>ས་རྣམས་ལ་ཀུན་དུ་ལྟ་བར་བྱེད་དེ་ཇི་ལྟར་ཡོད་པ་དེས་ཐོས་པ་ལས་བྱུང་བའི་ཤས་རབ་ཀྱིས་མཐོང་བ་འཐབ་བྲལ་བ་རྣམས་ཀྱིས་བརྩེགས་པ་རྒྱུ་བ་ཞེས་བྱ་བ་དེ་ལས་གང་གིས་སེམས་ཅན་སྐྱེ་བར་འགྱུར་བ་ཡང་
ཐོས་པ་ལས་བྱུང་བའི་ཤེས་རབ་ཀྱིས་དེ་མཐོང་སྟེ། ཇི་ལྟར་སྐྱེས་བུ་དམ་པ་གང་དག་རྟག་ཏུ་ཡང་ལས་ཀྱི་འབྲས་བུས་འཇིགས་པར་གྱུར་པ་དྲང་པོར་གྱུར་པ་དྲང་པོའི་རང་བཞིན་ཅན། ཡང་དག་པའི་ལྟ་བས་ཡང་དག་པའི་
ལས་བྱེད་པ་སྡིག་པའི་གྲོགས་པོ་ཡོངས་སུ་སྤོང་བས་རྟག་ཏུ་ཡང་སངས་རྒྱས་དང་ཆོས་དང་དགེ་འདུན་རྣམས་རྗེས་སུ་དྲན་པ། ཁ་ན་མ་ཐོ་བ་ཅུང་ཟད་ཙམ་ལ་ཡང་འཇིགས་པར་ལྟ་བས་སྲོག་གཅོད་པ་དང་མ་བྱིན་པར་ལེན་
པ་རྣམ་པར་སྤངས་པར་གྱུར་པ་རྣམས་ཀྱིས་འདོད་པ་ལ་ལོག་པར་གཡེམ་པ་ཡང་སྤངས་པ་ཡིན་ཏེ། དེ་བཞིན་དུ་ཡང་ཇི་ལྟར་འགྲོ་བར་གྱུར་པ་ན་བུད་མེད་རྣམས་ཀྱི་གར་དང་གླུ་འམ་རྒྱན་ནམ་སྒྲ་རྣམས་ཐོས་ནས་མྱང་བར་
བྱེད་ཅིང་ཚུལ་བཞིན་མ་ཡིན་པའི་ཡིད་ལ་བྱེད་པས་དེ་ལ་བློ་རྗེས་སུ་སོང་ནས་ཡང་དག་པའི་སེམས་མ་ཡིན་པའི་སྐྱོན་དེ་དག་རྣམས་དེས་དེ་བཞིན་དུ་རྟོགས་ནས་རྣམ་པ་ཐམས་ཅད་དུ་ཀུན་དུ་རྟོག་པར་མི་བྱེད་དོ། །དེ་དེ་བཞིན་དུ་
འདོད་པ་ལ་ལོག་པར་གཡེམ་པ་ཡོངས་སུ་སྤོང་བ་ལ་ཞུགས་པ་རྣམས་ནི་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་ལས་བརྩེགས་པ་རྒྱུ་བའི་ལྷ་རྣམས་ཀྱི་ནང་དུ་སྐྱེའོ། །དེར་སྐྱེས་པ་ན་ཡང་འདིའི་ལེགས་པར་བྱས་
པའི་ལས་ལ་སྤྱད་པས་བདེ་བ་རྒྱ་ཆེན་པོ་མྱོང་བའི་སྐལ་བ་ཅན་རང་གི་འོད་དང་ལྡན་པ་ཡུལ་ལྔའི་འདོད་པའི་བདེ་བ་ལ་རྣམ་པར་ཆགས་པའི་ཀླུང་ན་བརྩེགས་པ་ཞེས་བྱ་བའི་རི་ནི་རིན་པོ་ཆེ་སྣ་བདུན་གྱི་རང་བཞིན་གྱི་ལྗོན་ཤིང་
རྣམས་ཀྱི་གནས་ལ་མཆོག་ཏུ་དགའ་བས་གང་བ་ནི། བྱའི་ཚོགས་རྩེ་ཞིང་ལེགས་པར་རྒྱུ་བའི་རྐང་པ་བསྟེན་པར་འོས་པ། སྤྱོད་པ་དང་ཆ་བྱད་དང་དབྱིབས་དུ་མ་དང་ལྡན་པ། བརྒྱ་སྟོང་གིས་ཀུན་དུ་གང་བ་
<pb id="65.18b"/>མཆོག་ཏུ་བལྟ་བར་དགའ་བ། རྣམ་པ་དུ་མར་ཁ་དོག་དུ་མ་སྤྱོད་ཡུལ་དུ་མ་དབྱིབས་དུ་མའི་རི་དགས་རྣམས་ཀྱིས་ཡོངས་སུ་གང་བའི་རི་དེ་མཆོག་ཏུ་དགའ་བའི་འབབ་ཆུ་དང་ཆུ་ཀླུང་དང་མཚེའུ་དང་ཚང་ཚིང་དང་འཁྲིས་
ཤིང་གི་ཁང་བུ་དང་འབྲས་བུ་དང་། མེ་ཏོག་གི་ཤིང་གིས་ཀུན་དུ་གང་ཞིང་དཔག་བསམ་གྱི་ཤིང་གིས་ཉེ་བར་མཛེས་པར་གྱུར་པ་ཉེ་འཁོར་དུ་དཔག་ཚད་སུམ་བརྒྱ་པ། ལྷ་དང་ལྷ་མོའི་ཚོགས་རྣམས་ཀྱིས་ཉེ་འཁོར་
ཀུན་དུ་གང་བ་ཉེ་འཁོར་ན་མཆོག་ཏུ་ཡིད་འཕྲོག་པའི་ལྷ་མཆོག་གི་ཚོགས་རྣམས་གནས་པའི་རི་དེ་ལ་ཀུན་དུ་རྟོགས་པ་ན་ནགས་དང་ཉེ་བའི་ནགས་རྣམས་ནི་ཆ་ཤས་རྣམ་པར་ཕྱེ་ཞིང་རྣམ་པར་བཀྲ་བའོ། །རི་དེའི་ཉེ་འཁོར་
ན་རིན་པོ་ཆེ་སྣ་བདུན་གྱི་གཞི་རབ་ཏུ་རྣམ་པར་ཕྱེ་བ་ངོས་གཅིག་ནི་ཨིན་དྲ་ནཱི་ལའི་རང་བཞིན་ཏེ་ཉེ་འཁོར་དེ་ལས་བྱུང་བའི་འོད་རྣམས་ནི་དཔག་ཚད་སྟོང་ཕྲག་དྲུག་བཅུར་ངེས་པར་འཕྲོའོ། །ཇི་ལྟར་འོད་འབྱིན་པས་ནམ་
མཁའ་ཐམས་ཅད་སྔོན་པོར་མངོན་པར་འགྱུར་རོ། །ལྷ་གང་དག་རྒྱན་དང་ཆ་བྱད་རྣམ་པ་སྣ་ཚོགས་པ། རྣམ་པ་སྣ་ཚོགས་པའི་རིན་པོ་ཆེ་ལ་སོགས་པའི་ཆ་ཤས་རྣམ་པར་བཀྲ་བའི་ལུས་དང་ལྡན་པ་ཡིན་ཏེ། དེ་
དག་རྣམས་ནམ་མཁའ་ལས་ཀླུང་ན་བརྩེགས་པའི་རིའི་ངོས་ལ་འགྲོ་བར་བྱེད་དེ། དེའི་ཚེ་དེ་དག་རྣམས་ཐམས་ཅད་ཟིལ་གྱིས་མནན་པའི་ཕྱིར་ན་རྣམ་པ་སྣ་ཚོགས་པར་མི་འགྱུར་རོ། །ལྷ་དེ་དག་རྣམས་ཐམས་
ཅད་ཁ་དོག་གཅིག་པ་མཆོག་ཏུ་སྔོ་བའི་མདོག་ཏུ་འགྱུར་རོ། །རི་དེའི་ངོས་གཅིག་དེ་ལྟ་བུར་འགྱུར་རོ། །གཞན་ཡང་ཀླུང་ན་བརྩེགས་པའི་རི་དེའི་ངོས་གཞན་གཉིས་པ་ནི་འདི་ལྟ་སྟེ་ཤེལ་ཀྱི་རང་བཞིན་ནོ། །
དེ་དག་རྣམས་ཐམས་ཅད་ལ་ཡང་རྣམ་པ་སྣ་ཚོགས་པའི་རྒྱན་དང་ལྡན་པའི་ལྷ་རྣམས་ཡོད་དེ་ཆ་ཤས་རྣམ་པར་བཀྲ་བ་རྣམས་གང་གི་ཚེ་རི་དེའི་ལོགས་ལ་འབྲེལ་བར་འགྱུར་རོ། །དེའི་ཚེ་ཐམས་ཅད་ཀྱང་
<pb id="65.19a"/>ཤེལ་གྱི་ཁ་དོག་ཏུ་འགྱུར་ཏེ་དེ་དག་འཐུན་པའི་གཟུགས་རྣམས་དང་དེ་དང་མཉམ་པའི་ཆ་ཤས་རྣམས་སུ་འགྱུར་རོ། །ཡང་ཀླུང་ན་བརྩེགས་པའི་རི་དེའི་ལོགས་གཞན་གསུམ་པ་ནི་དངུལ་གྱི་རང་བཞིན་ཡིན་ཏེ་དེའི་འོད་
རྣམས་ནི་དཔག་ཚད་ལྔ་བརྒྱར་ངེས་པར་འཕྲོ་བའོ། །མཆོག་ཏུ་དཀར་བ་དང་མཆོག་ཏུ་འབར་བ་དང་ལྡན་པ་བལྟ་བར་མཆོག་ཏུ་སྡུག་པའི་ལོགས་དེ་ལ་ཡང་ལྷ་གང་དག་ཉེ་བར་འགྲོ་བ་རྣམས་དེ་ཁོ་ན་བཞིན་དུ་རྣམ་པར་བཀྲ་
བའི་རྒྱན་དང་ཆ་བྱད་དུ་གྱུར་པ་ལས་ཁ་དོག་གཅིག་ཏུ་འབར་ཏེ་མཆོག་ཏུ་དཀར་བ་དང་མདོག་མཆོག་ཏུ་འོད་གསལ་བའི་རི་དེ་དང་ཁ་དོག་མཚུངས་པར་འགྱུར་རོ། །ཡང་རི་དེའི་ལོགས་གཞན་བཞི་པ་ནི་འཛམ་བུའི་ཆུ་བོའི་གསེར་
གྱི་རང་བཞིན་ཉེ་འཁོར་ན་ཉི་མ་ལྟར་སྣང་བ་ཤིན་དུ་ཡང་གཟི་བརྗིད་དང་ལྡན་པར་དེའི་འོད་དཔག་ཚད་སྟོང་དུ་འཕྲོ་བ་ནི་གཅིག་ཏུ་འབར་ཞིང་འཁྲིགས་པ་བཞིན་དུ་སྟེ་དེས་ནམ་མཁའ་རྣམ་པར་གསལ་བར་བྱེད་དོ། །ལྷ་གང་ཡང་
དེའི་ངོས་ཀྱི་ནམ་མཁའ་ལ་ཀུན་ནས་གནས་ནས་འགྲོ་བར་བྱེད་པ་དེ་དག་ཐམས་ཅད་དེའི་འོད་ཀྱིས་གསེར་བཙོ་མའི་རང་བཞིན་གྱི་མདོག་ཅན་དུ་འགྱུར་རོ། །གཞན་ཡང་ཀླུང་ན་བརྩེགས་པའི་རི་དེའི་ངོས་ལྔ་པ་པད་མ་རཱ་གའི་
འོད་དང་མཚུངས་པར་སྣང་བ་སྟེ། ལོགས་དེའི་ཉེ་འཁོར་རྣམས་ནི་མཆོག་ཏུ་དམར་བ་རྣམ་པར་སྣང་བར་བྱེད་པས་དེའི་འོད་ཟེར་རྣམས་ནི་དཔག་ཚད་སྟོང་དུ་ངེས་པར་འཕྲོ་བའོ། །ངོས་དེ་ལ་ཡང་ལྷ་གང་དག་འགྲོ་བར་བྱེད་པ་
དེ་དག་ཐམས་ཅད་རྣམ་པ་སྣ་ཚོགས་པའི་གཟུགས་སུ་ཡང་གྱུར་ནས་ཁ་དོག་ཤིན་དུ་དམར་པོར་སྣང་བར་འགྱུར་རོ། །གང་ཡང་རིན་པོ་ཆེ་དམར་པོ་གང་དག་ལུས་ལ་ལེགས་པར་བརྟགས་པར་གྱུར་པ་དེ་དག་རྣམས་ནི་
བརྒྱ་འགྱུར་གྱིས་ཀྱང་ཆེས་ལྷག་པའི་རིན་པོ་ཆེ་རྣམས་སུ་འགྱུར་ཏེ། རི་དེའི་ལོགས་ཀྱི་འོད་ཀྱི་ཁྱད་པར་གྱིས་ཡིན་ནོ། །གཞན་ཡང་རི་དེའི་ངོས་དྲུག་པ་ནི་རྡོ་རྗེ་དང་མཚུངས་པའི་ཁ་དོག་རྣམས་ཏེ་དེའི་འོད་རྣམས་
<pb id="65.19b"/>ཀྱང་དཔག་ཚད་སྟོང་དུ་ཁྱབ་པར་འགྲོ་བའོ། །ཉེ་འཁོར་ཀུན་ནས་ཀྱང་འཇའ་ཚོན་ལྟ་བུའི་འོད་བྱེ་བ་ཕྲག་འཕྲོ་བར་འགྱུར་རོ། །ངོས་དེ་ལ་ལྷ་གང་ཞིག་འགྲོ་བར་བྱེད་པ་དེ་དག་ཀྱང་དེ་བཞིན་དུ་འཇའ་ཚོན་དང་མཚུངས་པའི་
ཁ་དོག་དུ་འགྱུར་ཏེ་ཀླུང་ན་བརྩེགས་པའི་རི་དེའི་གཟི་བརྗིད་ཀྱིས་ཡིན་ནོ། །གཞན་ཡང་རི་དེའི་ངོས་བདུན་པ་ནི་རིན་པོ་ཆེ་བདུན་གྱི་རང་བཞིན་ཡིན་ཏེ། སྣ་བདུན་ཉིད་ཁོ་ནའི་རིན་པོ་ཆེས་རྣམ་པར་བཀྲ་བའི་ངོས་དེར་ལྷ་གང་
དག་འགྲོ་བར་བྱེད་པ་དེ་དག་ཐམས་ཅད་རྣམ་པ་སྣ་ཚོགས་པ་རྣམས་ཀྱིས་ལུས་བརྒྱན་པར་འགྱུར་རོ། །གོས་རྣམས་ཀྱང་རྣམ་པ་སྣ་ཚོགས་པར་འགྱུར་རོ། །ངོས་དེའི་འོད་རྣམས་ཀྱང་དཔག་ཚད་སྟོང་དུ་ཡིན་ཏེ། དེ་ལྟར་ན་ཀླུང་
ན་བརྩེགས་པའི་རི་དེའི་ཉེ་འཁོར་ན་དཔལ་གྱིས་རྣམ་པར་གསལ་བ་ཡིན་ནོ། །དེ་བཞིན་དུ་རི་རྣམས་ཀྱི་རྒྱལ་པོ་སྟེང་གི་རི་རབ་ལྷུན་པོ་ཡང་དེ་ལྟར་ཡིན་ལ་རི་རྣམས་ཀྱི་རྒྱལ་པོ་རི་རབ་ལྷུན་པོ་དེས་ཀྱང་རི་ཀླུང་ན་བརྩེགས་པའི་
འོད་ཟེར་རྣམས་སམ་དགའ་བར་འགྱུར་བ་འམ། རིན་པོ་ཆེའི་འོད་རྣམས་སམ། དགའ་བར་གྱུར་པ་རིན་པོ་ཆེའི་འོད་རྣམས་ཀྱང་རུང་སྟེ། བརྒྱའི་ཆར་ཡང་མི་ཕོད་ལ་སྟོང་གི་ཆར་ཡང་མི་ཕོད་དོ། །རི་དེ་ནི་དེ་སྲིད་དུ་དགའ་བ་ཡིན་
ནོ། །དེ་ཅིའི་ཕྱིར་ཞེ་ན། དགེ་བའི་ལས་ཀྱི་སྟོབས་ཀྱི་སྟེ་འཐབ་བྲལ་བ་རྣམས་ལེགས་པར་བྱས་པ་ཆེས་ལྷག་པ་དང་ཡོངས་སུ་དག་པའི་ལས་ཅན་ཡིན་པའི་ཕྱིར་ཏེ་རྒྱུ་འདིས་ན་ཐམས་ཅད་ལས་ཉེ་འཁོར་ཀུན་དུ་ཆེས་
དགའ་བ་ཡིན་ནོ། །གཞན་ཡང་རི་དེའི་ཉེ་འཁོར་ན་མཆོག་ཏུ་རྣམ་པར་དག་པའི་གཟི་བརྗིད་མཆོག་དང་ལྡན་པ་ཐམས་ཅད་དང་བཅས་པས་མུ་ཏིག་མཆོག་གི་དྲ་བས་ཡོངས་སུ་གཡོགས་པའི་རི་དེ་ནི་ལེགས་པར་བྱས་
པའི་ལས་ལས་ཀུན་དུ་བྱུང་བས་མུ་ཏིག་གི་ཕྲེང་བའི་ཚོགས་བྲེས་པས་དེ་བཞིན་དུ་རྣམ་པར་མཛེས་པ་ནི་ཇི་ལྟར་ཡིད་སྨོན་གྱིས་ཀུན་ནས་བསམས་པའི་གྲོང་ཁྱེར་ཆེན་པོ་མུ་ཏིག་གི་ཕྲེང་བྲེས་པས་དེ་བཞིན་དུ་
<pb id="65.20a"/>སྒྲ་འབྱིན་ཏོ། །དྲ་བ་དེ་རྒྱ་ཆེན་པོར་གྱུར་པའི་ལོགས་ལ་ཡང་རྣམ་པ་སྣ་ཚོགས་པའི་བྱའི་ཚོགས་བརྒྱ་སྟོང་གནས་ལ་ལོགས་དེ་ལ་གནས་པའི་བྱ་རྣམས་ཀྱིས་ཀྱང་ལྷ་གང་དག་བག་མེད་པར་གྱུར་པ་དང་། བག་མེད་
པར་སྤྱོད་པའི་ལྷ་དེ་རྣམས་ལ་བྱ་དེས་འབོད་པར་བྱེད་དེ། བྱ་དེ་རྣམས་ཀྱང་བརྗོད་པ་རྣམ་པ་སྣ་ཚོགས་པ་ཞེས་བྱ་བའི་ཚིགས་སུ་བཅད་པ་ལྷ་དེ་དག་རྣམས་ལ་རྗོད་པ་བྱེད་པ་ཇི་ལྟར། རྣམ་པ་སྣ་ཚོགས་ལས་དབང་གིས། 
འགྲོ་བའི་སྐྱེ་བ་འདི་ལྷས་ཐོབ། །དེ་ཐོབ་གང་ཞིག་ཆོས་མི་ཤེས། །ཕྱིས་ནས་དེ་ནི་གདུང་བར་འགྱུར། །ཚལ་དང་སྐྱེད་ཚལ་དགའ་བ་འདིར། །ཁྲི་ཤིང་སྟེགས་བུ་དཀྱིལ་འཁོར་དུ། །གང་འདི་འཇིག་རྟེན་རྣམ་
བཀྲ་བ། །དེ་ཀུན་དགེ་བ་ལས་སྐྱེས་འབྲས། །གང་དང་གང་གིས་ཇི་ལྟར་ཡང་། །མཛེས་པར་འགྱུར་བའི་ལས་བྱས་པ། །དེ་དང་དེ་ཡིས་དེ་བཞིན་དུ། །འབྲས་རྣམས་དེ་རྗེས་འཇུག་པར་མཐོང་། །ལྷ་རྣམས་ལ་ནི་
སོ་སོར་ཡང་། །དམན་པར་མཆོག་གི་བདེ་བ་མཐོང་། །གང་དང་གང་གིས་བྱས་ཅི་ལྟར། །དེ་དང་དེ་འབྲས་དེ་བཞིན་ནོ། །གཏི་མུག་དབང་གིས་འགྲོ་བའི་ལྷ། །རྨོངས་པའི་སྣ་ཚོགས་ཆ་བྱད་ཅན། །ཡིད་ནི་ཤིན་
དུ་འཁྲུལ་པ་ཡི། །རྨོངས་པས་འཇིག་ཆེན་མ་མཐོང་ངོ་། །རྣམ་རྨོངས་བག་མེད་པ་ཡིས་གང་། །རང་ལ་ཕན་པ་བྱེད་མ་ཡིན། །འདོད་དགའ་རྣམ་པ་སྣ་ཚོགས་པའི། །རྣམ་པ་སྣ་ཚོགས་འབྲས་འདོད་པ། །ལས་རྣམས་
ཀྱང་ནི་མི་བྱེད་པའི། ལྷ་དེའི་སེམས་ནི་རྨོངས་པ་ཡིན། །འབྲས་བུ་གང་དག་ཡིད་འོང་བའི། །སྣ་ཚོགས་ངེས་པར་འབྱུང་འགྱུར་གང་། །དེ་ཡིས་མར་མེ་སྤངས་ནས་ནི། །འོད་ལ་མཆོག་ཏུ་ལྟ་བར་བྱེད། །
གང་ཡང་འབྲས་བུ་དང་འདྲ་བར། །འདོད་པའི་ལྷ་ནི་དམ་པའི་མཆོག །གང་ཡང་རྒྱུ་འབྲས་དེ་ཉིད་ཤེས། །བདེ་བ་ཡི་ནི་སྐལ་ལྡན་ཡིན། །ས་བོན་མེད་པའི་འབྲས་བུ་མིན། །མར་མེ་མེད་པར་གང་ལ་འོད། །
<pb id="65.20b"/>ཚུལ་ཁྲིམས་མེད་ལ་མཐོ་རིས་མེད། །ཤེས་རབ་མེད་ལ་གྲོལ་ལམ་ཅི། །གལ་ཏེ་གྲོལ་ན་དེ་བདེ་ཡིན། །འདོད་པ་སྤངས་པ་སྐྱོབ་པ་ཡིན། །འདོད་པའི་སྲེད་ལས་རྣམ་གྲོལ་དང་། །ང་ཡི་མེད་ལ་འང་བློ་ལྡན་
ཡིན། །གལ་ཏེ་ལས་སྐྱེས་བདེ་འདི་རྣམས། །དེ་ཀུན་རྙོག་དང་བཅས་པ་ཡིན། །མཐར་ཐུག་པ་ནི་གང་ཡིན་པ། །དེ་ཀུན་དྲི་མ་མེད་པར་དྲན། །མི་རྣམས་བསྐལ་པ་བརྒྱར་ཡང་ནི། །ཡུལ་གྱིས་ངོམས་པ་
ཡོད་མ་ཡིན། །བདེ་བ་གང་ཡིན་དེ་རྣམས་ལ། །ཡུལ་རྣམས་སྟེན་ལ་ངོམས་ཡོད་མིན། །བསྟེན་པར་གྱུར་ན་རྟག་པར་འདོད། །ཕྱིར་ཞིང་ཕྱིར་ཞིང་འཕེལ་བར་འགྱུར། །དེ་འཕེལ་བ་ནི་དུག་དང་མཚུངས། 
ལོག་པར་ལྟ་བར་གྱུར་པ་ཡིན། །རྒུད་པ་ལ་མཁས་འཇིགས་རུང་བ། །རྟག་པར་ལྟུང་བའི་རྒྱུ་དུ་མ། །དེ་དག་ཡོངས་སུ་མ་སྤངས་ན་འང་། །མིག་བྲལ་ཕལ་ཆེར་ལྟུང་བ་ཡིན། །སྐྱོན་དང་ཡོན་ཏན་ཡོངས་
ཤེས་པ། །དེ་དག་མཁས་པའི་མཚན་ཉིད་ཡིན། །སྐྱོན་ཡོན་ཡོངས་སུ་མི་ཤེས་པ། །དེ་དག་རྨོངས་པའི་བྱེད་པ་ཡིན། །ཡོན་ཏན་ལ་ནི་ཡོན་ཏན་བློ། །སྐྱོན་རྣམས་ལ་ཡང་དེ་བཞིན་ནོ། །སྐྱོན་ཡོན་དེ་ཉིད་ཤེས་
པ་དེ། །རྟག་ཏུ་བདེ་བའི་སྐལ་ལྡན་ཡིན། །དེ་ལ་དེ་དག་ཡུལ་རྣམས་ཀྱི། །སྐྱོན་ཡོན་ཤེས་པར་དེ་འདིར་འདོད། །ཤེས་རབ་ཡོངས་སུ་སྤངས་ནས་ནི། །ཡུལ་རྣམས་ལྷ་ཡིས་ཇི་ལྟར་སྟེན། །དེ་དག་བྱ་དེ་དག་རྣམས་མུ་
ཏིག་གི་དྲ་བའི་གསེབ་དུ་སོང་ནས་ཕན་པའི་དོན་དུ་རྗོད་པར་བྱེད་དེ་ལྷ་དེ་དག་རྣམས་ཉིད་ལ་ཕན་པའི་དོན་དུའོ། །གཞན་ཡང་རི་དེ་ཉིད་ཀྱི་ཉེ་འཁོར་གྱི་སྟེང་ན་འོད་ཀྱི་ཕྲེང་བ་རྣམ་པར་བཀྲ་བའི་ཆུན་པོ་སྦྲེལ་བར་གྱུར་པ་རྣམས་ནི་
དུ་མར་མཛེས་པ་དང་། ཉེ་འཁོར་ན་འབར་བ་དེ་བཞིན་དུ་སྟེང་དུ་ཡང་གསལ་བར་བྱེད་དེ་ཇི་ལྟར་འཛམ་བུའི་གླིང་པས་ཁ་དོག་གསུམ་པ་རྣམས་དབང་པོའི་གཞུ་ཞེས་མངོན་པར་བརྗོད་པ་ཡིན་ལ་དེའི་ལོགས་རྣམས་ལ་ཡང་
<pb id="65.21a"/>གལ་ཏེ་ལྷ་རྣམས་ལྟ་བར་བྱེད་ན་རིན་པོ་ཆེ་རྣམ་པ་སྣ་ཚོགས་པའི་འོད་ཀྱི་གཟི་བརྗིད་ཀྱིས་དེ་ལ་ཡང་རབ་ཏུ་དགའ་བར་འགྱུར་རོ། །དེ་ནས་ལོགས་དེ་དག་ལས་ལྷ་གང་དག་གིས་རི་དེའི་ལོགས་རེ་རེ་ཞིང་བལྟས་པ་ན་རིན་
པོ་ཆེ་དུ་མ་འོད་འབྱིན་པ་ཤིན་དུ་དགའ་བ་ངོ་མཚར་ཤིན་དུ་ཆེ་བ་རྣམས་མཐོང་ངོ་། །ལོགས་རེ་རེར་ལྷ་དེ་དག་རྣམས་ལོགས་རེ་རེར་ཞིང་ཡང་དགའ་བར་བྱེད་དེ་རྣམ་པ་དུ་མར་ལས་སྣ་ཚོགས་པ་བྱས་པའི་བདེ་བ་ཆེན་པོ་ཉམས་སུ་
མྱོང་བར་བྱེད་དོ། །རི་དེ་ན་རི་རབ་ལྷུན་པོ་བཞིན་དུ་གཞན་ཡང་ནགས་འདི་དག་རྣམས་ཡོད་དེ་འདི་ལྟ་སྟེ། མཛེས་པའི་རྒྱན་ཞེས་བྱ་བའི་ནགས་ཚལ་དང་། རྩེད་མོ་དགའ་བ་ཞེས་བྱ་བའི་ནགས་ཚལ་དང་། ཉིན་མོར་བྱེད་
པས་དགའ་བ་ཞེས་བྱ་བའི་ནགས་ཚལ་དང་། བདུད་རྩིས་མཛེས་པ་ཞེས་བྱ་བའི་ནགས་ཚལ་དང་། ནགས་བཞི་པོ་དེ་རྣམས་དང་ཉེ་བའི་ནགས་དང་། འབབ་ཆུ་དང་མཚེའུ་དང་། པད་མའི་ཚལ་དང་ཆུ་ཀླུང་དང་ཚང་ཚིང་
དང་། ཁྲད་ཁྲོད་རྣམས་ན་བྱ་རྣམ་པར་སྒྲ་འདོན་པ་དང་རྣམ་པར་བཀྲ་བའི་མེ་ཏོག་ལེགས་པར་བཀྲམ་པ་ལྗོན་ཤིང་ལ་བྱའི་ཚོགས་རྣམ་པར་སྒྲོགས་པ་དང་། ཁང་བཟངས་དང་ཁྱོགས་ཀྱི་ཁང་བུའི་ཕྲེང་བ་རྣམས་དང་ཀུན་ལྡན་
པ་ཡིན་ནོ། །རི་དེ་དང་ནགས་དེ་དག་རྣམས་སུ་རྒྱུན་གནས་ན་རྒྱུ་བའི་ལྷ་དེ་དག་རྣམས་ཅི་ནས་འཁོར་དང་བཅས་པ་རྣམས་རྟག་པར་ལྷ་རྫས་ཀྱི་འདོད་པའི་ཡོན་ཏན་ལྔ་དཔེ་མེད་པ་རྣམས་ལ་དགའ་ཞིང་མགུ་བར་ཀུན་ཏུ་སྤྱོད་དེ། ནགས་
བཞི་པོ་དེ་དག་གི་ཉེ་འཁོར་རྣམས་ནི་མཆོག་ཏུ་དགའ་བར་གྱུར་པའོ། །དེ་ལ་ནགས་གཅིག་ནི་འཛམ་བུའི་ཆུ་བོའི་གསེར་གྱི་རང་བཞིན་ཏེ་ནགས་དེའི་འདབ་མ་རྣམས་ནི་བཻ་དཱུརྱའི་རང་བཞིན་ལ་མེ་ཏོག་རྣམས་ཀྱང་པད་མ་རཱ་
གའི་མདོག་དང་འདྲ་བའོ། །ཡང་ནགས་གཞན་འདི་ནི་དངུལ་གྱི་རང་བཞིན་ཡིན་ལ་དེའི་འདབ་མ་རྣམས་ནི་གསེར་བཟང་པོའི་མདོག་ཅན་ཡིན་ཞིང་མེ་ཏོག་ཀྱང་རྣམ་པ་དུ་མར་མཆོག་དུ་དྲི་ཞིམ་པར་གྱུར་པ་དག་དཔག་ཚད་
<pb id="65.21b"/>བརྒྱར་དྲི་རྣམས་འགྲོ་བར་འགྱུར་ཏེ་དྲི་རྣམས་གང་དག་བསྣམས་པར་གྱུར་པའི་ལྷ་དེ་དག་རྣམས་དེ་ཤིན་དུ་ཆེ་བའི་མཆོག་ཏུ་རབ་ཏུ་དགའ་བ་ལྷག་པར་འགྱུར་རོ། །ནགས་གསུམ་པ་ནི་བཻ་དཱུརྱའི་རང་བཞིན་ནོ། །དེའི་ལོ་མ་རྣམས་ནི་
དངུལ་གྱི་རང་བཞིན་ཡིན་ལ་མེ་ཏོག་ཀྱང་དྲི་དུ་མ་དང་ལྡན་པ་རྣམ་པ་སྣ་ཚོགས་པའི་ཁ་དོག་གོ། །ནགས་བཞི་པ་ན་རྣམ་པ་དུ་མར་འབབ་ཆུ་དང་ཆུ་ཀླུང་དང་རྫིང་བུ་དང་བྱ་རྣམ་པར་སྒྲ་འབྱིན་པ་སྟོང་ཕྲག་བརྒྱའི་ཡོན་ཏན་ཕུན་
སུམ་ཚོགས་པའི་ནགས་དེ་རྣམས་ན་ཡང་སྣ་ཚོགས་པའི་བྱ་རྣམ་པར་བཀྲ་བ་རྣམས་ཀུན་ནས་སྒྲ་སྒྲོགས་པ་ནི་ཇི་ལྟར་སུམ་བཅུ་རྩ་གསུམ་པ་རྣམས་ཀྱི་དབུས་ཀྱི་བརྒྱ་བྱིན་བཞིན་ཏེ་དེ་ལྟར་ཡང་ཤིན་དུ་འཐབ་བྲལ་ཞེས་བྱ་
བ་ཆེས་ལྷག་པའི་མདོག་དང་སྟོབས་དང་གཟི་བརྗིད་ཀྱི་ཡོན་ཏན་ཕུན་སུམ་ཚོགས་པ་དགེ་བའི་ལས་ཀྱི་མཐའ་དུ་མ་ལ་སྤྱད་པའི་ཕྱིར་མཆོག་ཏུ་གཟི་བརྗིད་ཆེ་བ་དང་ལྡན་པ་རི་དེ་ཉིད་ལྷ་བརྒྱ་སྟོང་དུ་མས་ཡོངས་སུ་བསྐོར་ནས། 
ཡུལ་མང་པོའི་ཡོན་ཏན་ཕུན་སུམ་ཚོགས་པ་རྣམས་ལ་རྣམ་པ་དུ་མར་དགའ་བར་བྱེད་དེ། ལྷ་ཤིན་དུ་འཐབ་བྲལ་ནི་མཆོག་ཏུ་རྫུ་འཕྲུལ་ཆེ་བ་དང་མཐུ་སྟོབས་མཆོག་དང་ལྡན་པ་ཡིན་ནོ། །དེ་རང་གི་ལས་ཀྱི་སྤྲུལ་པའི་
འདོད་པའི་ཡོན་ཏན་ལྔ་ཕུན་སུམ་ཚོགས་པ་དགའ་བར་གྱུར་པའི་ཡུལ་ལྔ་པོ་དེ་རྣམས་ཀྱི་དབང་པོ་དྲུག་གི་བདེ་བ་ལ་དེ་ཉེ་བར་ལོངས་སྤྱོད་དོ། །ཤིན་དུ་འཐབ་བྲལ་ཀྱི་ལྷ་རྣམས་ནི་ཆེས་ཆེ་བ་ཡིན་ཏེ་དེའི་ལེགས་པར་བྱས་པ
འི་ལས་རྣམས་ཀྱིས་རི་དེ་རྣམ་པ་དེ་སྲིད་དུ་དགའ་བར་འགྱུར་བ་ཡིན་ནོ། །དགའ་བར་འགྱུར་བ་དེ་དག་རྣམས་མངོན་པར་མཐོང་ནས་ཀྱང་དུས་ཐམས་ཅད་དུ་རབ་ཏུ་དགའ་བ་ཞེས་བྱ་བའི་བྱའི་ཚོགས་རྣམས་ཀྱིས་དེ་དག་དང་
ལྷན་ཅིག་སྐྱེས་པའི་དབྱངས་ལས་ཀྱིས་བྱས་པའི་མངོན་པར་དགའ་བར་འགྱུར་བའི་ཚིགས་སུ་བཅད་པ་དང་ལྡན་པས་ཚིགས་སུ་བཅད་པ་རྣམས་བརྗོད་པ་ནི་ཇི་ལྟར། སེམས་ལྡན་མི་ཡི་ཤེས་རབ་ཀྱིས། །ཡིད་ལ་
<pb id="65.22a"/>སྨོན་དགུ་བརྒྱ་ཡིས་ཀྱང་། །བདེ་དེ་བྱ་བར་མི་ནུས་ཏེ། །ཇི་ལྟར་ལས་བྱུང་བདག་ཉིད་ཆེ། །ཤིན་དུ་ཆེ་དང་མཆོག་ཏུ་ཆེ། །དགའ་བ་ལས་ཀྱང་མཆོག་དགའ་དེ། །རྙེད་པ་སྐྱེས་བུ་བྱེད་འབྲས་ཏེ། །
དེ་ནི་ཚུལ་ཁྲིམས་མཛེས་པ་ཡིན། །ཆུ་བོ་འགྱུར་ལྡོག་འགྲོ་བ་ཡི། །ཡུལ་གྱི་སྒོ་ཡི་འགྱུར་ལྡོག་ལས། །གང་དག་འདི་ལས་སེམས་འདུལ་བའི། །ལྷ་དེ་བདེ་བའི་སྐལ་ལྡན་ཡིན། །བསོད་ནམས་བདག་ཉིད་
ཀྱིས་བྱས་པ། །བདག་ཉིད་ལ་ནི་སྒྲུབ་པར་བྱེད། །བདེ་བ་འམ་གལ་ཏེ་སྡུག་བསྔལ་གང་། །བདག་ཉིད་ཁོ་ནས་ཉེར་ལོངས་སྤྱོད། །སྐྱེས་བུ་རྟག་ཏུ་སྡིག་བྱེད་པ། །བཀྲ་བཞིན་དུ་ཡང་བདག་ཉིད་གནས། །དགེ་
བ་བྱེད་པ་དེ་བཞིན་དུ། །བདག་ལ་འགྲོགས་བཞིན་རབ་ཏུ་སྒྲུབ། །ཆུ་བོ་ཡི་ནི་རྒྱུན་བཞིན་དུ། །སྐྱེ་བས་སྐྱེས་བུ་ལ་རབ་འཇུག །གང་ཡིད་ཚུལ་ཁྲིམས་ལ་དགའ་བ། །བསོད་ནམས་གཟི་བརྗིད་དྲི་མེད་ལྡན། །
ཕུན་ཚོགས་ཕལ་ཆེན་ལ་གནས་ནས། །དོན་མིན་པ་ནི་རབ་སྒྲུབ་པ། །གང་ཞིག་སྡིག་ལ་དགའ་བའི་བློས། །རྟག་ཏུ་ཡུལ་ལ་ཆེད་ཆེར་འཛིན། །ཡུལ་ན་དགའ་བའི་འགྱུར་ལྡོག་གིས། །རྟག་ཏུ་ཆགས་པའི་རྗེས་
སུ་འབྲང་། །གང་བློ་ཆོས་ལ་མི་གནས་པ། །མི་དེ་སྡུག་བསྔལ་སྐལ་ལྡན་ཡིན། །གང་ཕྱིར་བདེ་ཆོས་ཉེ་འཁོར་ལས། །སྡུག་བསྔལ་བདུད་ཀྱི་ཆོས་འདི་ཡིན། །སྐྱེ་བ་དེ་ཉིད་ཤེས་པ་ཡིས། །བདེ་སྡུག་མཚན་ཉིད་
དེར་ཤེས་བྱ། །གང་ཡང་བདེ་བ་དེ་འདོད་པས། །དམ་ཆོས་རྗེས་སུ་སྤྱད་པར་གྱིས། །སྡུག་བསྔལ་གང་ཞིག་མངོན་ཞེན་འདིས། །ཆོས་དེ་བྱེད་ལས་ཡིན་པར་འདོད། །སྡུག་བསྔལ་རྣམ་པ་སྣ་ཚོགས་དང་། །རྒྱུ་
མེད་བདེ་བ་མཐོང་བ་མིན། །བདེ་སྡུག་ཐ་དད་གྱུར་ཏེ་ལྟར། །རྩོལ་བས་རང་ཕན་ཆོས་ལ་སྤྱོད། །གང་གི་རྣམ་རྟོག་དུ་མ་དང་། །གང་ཡང་རྣམ་པ་དུ་མ་ཡི། །སྐྱེ་བ་རབ་ཏུ་ཐོབ་པ་འདི། །དེ་ཀུན་ལས་ལས་སྐྱེས་
<pb id="65.22b"/>པའི་འབྲས། །གང་ཞིག་ཆོས་རྣམས་མི་འདོད་པ། །སྐྱེ་བ་འབྲས་བུས་སྟོང་པ་ཡིན། །ཆོས་ཀྱི་མཐོ་རིས་དག་ཏུ་འབབ། །ཆོས་སྤྱོད་པ་ནི་བདེ་དང་ལྡན། །དེ་ལྟར་དེ་ཀུན་འཐོབ་ནུས་པ། །དམ་ཆོས་དབང་
བྱས་འབྲས་བུ་ཡིན། །སྐྱེས་བུ་ངན་པ་ཆོས་མི་འཛིན། །དམྱལ་བར་ཉེ་བར་འགྲོ་བ་ཡིན། །ཤི་བར་གྱུར་པ་མཆོག་ཡིན་གྱི། །ལུས་ལ་སྨོད་པ་དེ་ལྟར་མིན། །ཆོས་སྤངས་པ་ཡི་སྐྱེས་བུ་ནི། །རྟག་ཏུ་འཁོར་
བར་འཁྱམ་པར་འགྱུར། །ཆོས་ཀྱི་མིག་དང་མི་ལྡན་པའི། །ཏི་མུག་གིས་ཀྱང་ནོན་པའི་སེམས། །ས་སྒྲེན་ལ་འབབ་ཆར་ཇི་བཞིན། །བདེ་བར་མཐོང་བ་འདི་དོན་མེད། །ཆོས་ཀྱི་མྱུ་གུ་ཡིད་ཞིང་ལ། །སྐྱེ་བ་མིན་ཏེ་
སེམས་མེད་པས། །གང་གི་རང་བཞིན་བླུན་པའི་བློ། །ཆོས་མིན་སྤྱོད་པ་ལ་དགའོ། །ཆོས་མིན་ལམ་ལ་བརྟེན་ནས་ནི། །སྐྱེ་བོ་སྡིག་དབང་རྗེས་སུ་འགྲོ། །སེམས་ཀྱིས་ཡོངས་སུ་དེད་པ་ནི། །ཡུན་རིངས་འཁོར་བར་
འཁྱམ་པ་ཡིན། །སེམས་འདི་སྐད་ཅིག་སྐད་ཅིག་ལ། །རྣམ་པ་དུ་མར་ཡོངས་སུ་འཇུག །ཡང་མོའི་རང་བཞིན་རྩབ་ཧྲལ་ཅན། །སྒྱུ་མ་དྲི་ཟ་ལྟར་སྣང་བ། །སེམས་དང་རྣམ་ཤེས་ལེགས་བསྡམས་པས། །གང་ཉིད་
འཆིང་བ་ཡིན་པར་འདོད། །འཆིང་བ་ངན་པ་ཤུགས་ཆེན་དེ། །རྣམ་པ་དུ་མར་ཡོངས་སུ་རྒྱུག །འདོད་པ་དང་བཅས་ཡུལ་ལ་ཡང་། །སྲེད་པའི་དབང་དང་ལྡན་དེས་ཀྱང་། །ལྷ་དེ་རྣམས་ནི་དེ་བསླུས་སོ། །བག་མེད་དབང་དུ་
གྱུར་པ་ཡིས། །གསོན་པ་རྣམ་པར་བཅོམ་ནས་ཀྱང་། །ལོག་པར་ལྟུང་བ་འང་མ་རྟོགས་སོ། །རྣམ་པར་འཇོམས་དང་ཟད་པ་དང་། །བདེ་བ་མི་རྟག་གཡོ་བར་ནི། །བདེ་ཉིད་ཐམས་ཅད་གྱུར་པ་ཡང་། །རྨོངས་པས་
རིག་པ་མ་ཡིན་ནོ། །སྲེད་པ་རྨོངས་པ་བག་མེད་གང་། །རོ་བདེ་རྣམས་ཀྱང་དེ་བཞིན་དུ། །ལྷ་ཡི་ཚོགས་ནི་རྣམ་རྨོངས་པས། །སྲིད་ནས་སྲིད་པར་འཁྱམ་པ་ཡིན། །མེད་གྱུར་ནས་ནི་ཡོད་པར་འགྱུར། །ཡོད་པ་ངེས་
<pb id="65.23a"/>པར་གཡོ་བ་འང་ཡིན། །ལྷ་རྣམས་ལྟུང་བར་གྱུར་པ་ཡི། །ཆོས་དེ་འདི་ལ་རྣམ་པར་གནས། །ཞེས་བྱ་བའོ། །དེ་ལྟར་བྱ་དེ་དག་གིས་རི་དེ་ལ་རྒྱུ་བ་རྣམས་ལ་དམ་པའི་ཆོས་དང་ལྡན་པ་རྣམ་པ་དུ་མར་རྗོད་པར་བྱེད་
དོ། །དེ་ནས་ལྷ་གང་དག་སྔོན་ལེགས་པར་བྱས་པའི་ལས་ལ་སྤྱད་པར་གྱུར་པ་དེ་དག་རྣམས་ནི་བྱ་དེ་དག་གིས་རྣམ་པར་བརྗོད་པ་ཉེ་བར་འཛིན་ཏོ། །ཉེ་བར་བཟུང་ནས་ཀྱང་ཡིད་ལ་བྱེད་དོ། །གང་དག་ཆོས་རྣམས་ལ་རྗེས་སུ་མ་
སྤྱད་པ་དེ་དག་རྣམས་ཀྱིས་ནི་ཚིག་གཅིག་ཀྱང་མི་གོའོ། །དེའི་ཕྱིར་ན་རང་ལ་ཕན་པ་དང་གཞན་རྣམས་ལ་ཕན་པར་འདོད་པས་བརྩོན་པ་དུ་མས་ཀྱང་ཡེ་ཤེས་ཀྱི་སྣང་བ་ལ་ཆེད་ཆེར་འགྱུར་བར་བྱའི་སྐྱབས་ཀྱི་རྣམ་པ་དེ་ལྟ་བུ་སྨན་
རྣམས་སམ་ངན་འགྲོ་ཐམས་ཅད་ལས་ངེས་པར་སྒྲོལ་བར་འགྱུར་བ་གཞན་ནི་ཡོད་པ་མ་ཡིན་ནོ། །ཡེ་ཤེས་ཀྱིས་ནི་ཇི་ལྟ་བ་བཞིན་དུ་བདེ་བ་མཆོག་གི་ས་བོན་དུ་འགྱུར་ཏེ་བསྟེན་པ་དང་བསམས་པ་དང་བསྙེན་བཀུར་བྱས་དེ་
དག་གིས་ཤེས་རབ་དེ་ལྟ་ཡོན་ཏན་དང་ལྡན་པས་ན་ངེས་པ་ཁོ་ནར་མྱ་ངན་ལས་འདས་པ་མཐར་བྱེད་པར་འགྱུར་རོ། །ལྷ་གང་དག་བག་མེད་པར་རྣམ་པར་རྒྱུ་བ་རྣམས་ཀྱིས་བྱ་དེ་དག་རྣམས་ཀྱི་རྣམ་པར་བརྗོད་པ་ཉེ་བར་བཟུངས་
ནས་དེ་དག་རྣམས་ཡུད་ཙམ་ཞིག་བག་མེད་པ་ཉེ་བར་ཞི་བར་འགྱུར་རོ། །གཞན་ཡང་ལྷ་དེ་དག་རྣམས་དེ་ཉིད་ཀྱིས་ནགས་དང་ཉེ་བའི་ནགས་དགའ་བ་དེ་ན་རིན་པོ་ཆེ་དུ་མས་རྣམ་པར་གསལ་བའི་རྩེ་མོར་ལྷ་དེ་དག་འདོད་པའི་ཡོན་
ཏན་ལྔ་ཡང་དག་པར་ལྡན་པར་གྱུར་པས་རྣམ་པ་དུ་མར་དགའ་ཞིང་ཀུན་དུ་ཡང་སྤྱོད་དེ་ཇི་སྲིད་དུ་འདོད་པ་དང་སྡུག་པ་དང་ཡིད་དུ་འོང་བ་བྱས་ཤིང་བསགས་པའི་ལས་རྣམས་ཟད་པར་མ་གྱུར་བར་དུའོ། །དེས་དེ་དག་རྣམས་ཟད་ནས་
གཞན་ཡང་རྣམ་པར་འཇུག་ཅིང་རབ་ཏུ་ཡང་ལྟུང་སྟེ་ཇི་ལྟར་ལས་རྣམས་ཀྱིས་ཉེ་བར་འགྲོ་བ་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེའོ། །ལྷག་མ་རྣམས་ཀྱིས་གལ་ཏེ་མི་རྣམས་དང་སྐལ་བ་མཉམ་པ་མིར་སྐྱེས་ན་
