<pb id="65.47b"/>པོ་ཡོངས་སུ་རྫོགས་པར་ཡང་འགྱུར་རོ། །ཡིད་རྒྱས་པ་དང་སེམས་དང་བཅས་པ་དང་། མཆོག་ཏུ་དབང་དུ་གྱུར་པའི་བློ་དང་ཡང་ལྡན་པར་འགྱུར་ཏེ། དེ་ཡིས་ལེགས་པར་བྱས་ཤིང་བསགས་ལ་མཆོག་ཏུ་འཕགས་པའི་
སྐྱེ་བོ་འགེགས་པའི་ཡོན་ཏན་གསུམ་དང་ལྡན་པའི་ངེས་པར་ལྷར་སྐྱེ་བར་འགྱུར་བའི་སྐྱེས་པའི་ལས་ཀྱི་རྒྱུ་འཐུན་པས་ཡིན་ནོ།  །འཕགས་པ་དམ་པའི་ཆོས་དྲན་པ་ཉེ་བར་གཞག་པ། <bampo n="228.48.1" zh="70.101"/> བམ་པོ་བཞི་བཅུ་
རྩ་བརྒྱད་པ། གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་འཐབ་བྲལ་བའི་ལྷ་རྣམས་ཀྱི་ས་ལ་ཀུན་དུ་ལྟ་བར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་འཐབ་བྲལ་བའི་ལྷ་རྣམས་ཀྱི་ས་
ཇི་ལྟ་བ་བཞིན་དུ་ཡོད་པ་མཐོང་བ་ནི་རྒྱུན་གྱིས་རྒྱུ་བ་ཞེས་བྱ་བའོ། །དེས་ལས་གང་དག་གིས་སེམས་ཅན་རྣམས་སྐྱེ་བར་འགྱུར་བ་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ། ལེགས་པར་བྱས་པའི་ལས་ཀྱི་
མཐའ་ལ་སྤྱོད་པ། དྲང་པོ་དྲང་པོའི་སེམས་དང་ལྡན་པ། ཆོས་པ་ཆོས་ཀྱི་རྗེས་སུ་འབྲང་བ། མ་ཉམས་ཤིང་མ་སྨས་པར་སྤྱོད་པ་སྡིག་པ་ཡོངས་སུ་སྤངས་པ་དེས་འདོད་པ་རྣམས་ཡོངས་སུ་སྤངས་པའི་དགེ་བའི་བཤེས་
གཉེན་གྱི་སེམས་དང་ལྡན་པ། ཁ་ན་མ་ཐོ་བ་རྡུལ་ཕྲ་རབ་ཙམ་ལ་ཡང་འཇིགས་པར་ལྟ་བ། ཡང་དག་པའི་ལྟ་བ་མངོན་དུ་བྱས་པ། སྡིག་པའི་གྲོགས་པོ་ཡོངས་སུ་སྤངས་པ། རྟག་ཏུ་ཡང་ལས་དང་འབྲས་བུ་ལ་དད་པ་
དང་ལྡན་པ། སེམས་ཤིན་དུ་མཉམ་པར་བཞག་པས་གང་གིས་ལུས་ཀྱི་ལེགས་པར་སྤྱོད་པ་དང་ངག་གིས་ལེགས་པར་སྤྱོད་པ་བྱས་པར་གྱུར་པ་ཚུལ་ཁྲིམས་ཡོན་ཏན་གསུམ་དང་ལྡན་པའི་ཚུལ་ཁྲིམས་བསྲུངས་པར་གྱུར་པ་
ལ་འདི་ལྟ་སྟེ། སྲོག་གཅོད་པ་དང་མ་བྱིན་པར་ལེན་པ་དང་། འདོད་པ་ལོག་པར་གཡེམ་པ་ལས་དེ་ལ་སྲོག་གཅོད་པ་དང་མ་བྱིན་པར་ལེན་པ་ནི་སྔ་མ་བཞིན་ནོ། །འདོད་པས་ལོག་པར་གཡེམ་པ་སྤངས་པར་གྱུར་པ་
<pb id="65.48a"/>ཡང་ཇི་ལྟར་བུད་མེད་ལ་དར་ཙམ་ཅིག་ཀྱང་སོ་སོར་ལྟ་བ་དང་རོ་མྱང་བར་མི་བྱེད་ལ། མཚན་མོ་ཡང་ཡིད་ཀྱིས་མིག་གི་གཟུགས་དང་ལྷན་ཅིག་ཏུ་རྣམ་པར་རྟོག་པར་མི་བྱེད་དོ། །འདོད་པ་ཆུང་བར་འགྱུར་ཞིང་མཆོག་ཏུ་
ཆོག་ཤེས་པ་དང་། ཉིན་མོ་སྤྱོད་པའི་སར་འགྲོ་བ་ན་ཡང་ཡིད་ཤིན་དུ་མཉམ་པར་བཞག་པར་འགྱུར་རོ། །སེམས་ཤིན་དུ་ལེགས་པར་གཟུང་བའི་ཐག་པས་འཛིན་པས་དབང་པོ་རྣམས་མྱུར་དུ་འཛིན་པར་བྱེད་དོ། །ལུས་ཀྱི་
རྗེས་སུ་འབྲངས་པའི་བློ་དང་ལྡན་པར་འགྱུར་རོ། །སེམས་ལེགས་པར་བསྲུང་བ་ལ་ཀུན་ནས་དགའ་བར་འགྱུར་རོ། །ཁམས་དང་སྐྱེ་མཆེད་དང་ཕུང་པོ་རྣམས་ལ་རབ་ཏུ་དཔྱོད་པ་ལ་དགའ་བར་འགྱུར་རོ། །ཚོགས་པ་དང་འདུས་
པ་ལ་དགའ་བར་མི་འགྱུར་རོ། །ཉི་མ་ཕྱེད་ཀྱང་སྤྱོད་ཡུལ་ལ་འདྲེ་བར་མི་བྱེད་དོ། །མི་གཡོ་ཅན་ནམ་གཏུམ་མོ་འམ་ཁྱིམ་ལ་འང་སྟེན་པར་མི་བྱེད་དོ། །གྲོང་དུ་འཇུག་པའི་རང་བཞིན་ཅན་དུ་མི་འགྱུར་རོ། །གྲོང་ཁྱེར་དང་ལམ་
པོ་ཆེ་དང་བཞི་མདོ་རྣམས་སུ་འགྲོ་བ་དང་། འོང་བའི་ངང་ཚུལ་ཅན་དུ་མི་འགྱུར་རོ། །གཉེན་དང་གྲོགས་ལྟ་བ་ལ་བརྩོན་པར་མི་འགྱུར། དེ་ལ་མྱུར་བའི་བློ་དང་ལྡན་པར་འགྱུར་རོ། །རྟག་ཏུ་བརྩོན་པ་དང་ལྡན་པར་འགྱུར་རོ། །
ཤེས་པ་དང་རྣམ་པར་ཤེས་པའི་སྤྱོད་ཡུལ་ལ་རྟག་ཏུ་བརྩོན་པར་འགྱུར་རོ། །ཚུལ་བཞིན་ཡིད་ལ་བྱེད་པས་རྟག་ཏུ་ཡང་བླ་མ་ལ་བརྟེན་པར་བྱེད་དོ། །རྣམ་པ་དེ་ལྟ་བུའི་ཚུལ་ཁྲིམས་བྱེད་པ་པོ་དེ་ལུས་ཞིག་ནས་ཤི་བའི་ཕ་
རོལ་ཏུ་འཐབ་བྲལ་གྱི་ལྷ་རྣམས་ཀྱི་ས་ལས་ཚོགས་པ་རྒྱུན་གྱིས་རྒྱུ་བའི་ལྷ་རྣམས་ཀྱི་ནང་དུ་སྐྱེའོ། །སྐྱེས་པ་ན་ཡང་འདི་ནི་མཆོག་ཏུ་རོལ་མོ་དང་ལྡན་པ་མཆོག་ཏུ་སྐྱིད་པར་གྱུར་པ་དེའི་རྒྱའི་རྗེས་དང་འདྲ་བའི་བདེ་བ་རྣམ་པ་
དུ་མ་དང་ལྡན་པར་འགྱུར་རོ། །ས་དེ་ཡང་རི་གཉིས་དག་གིས་ཡོངས་སུ་བསྐོར་བ་ཡིན་ཞིང་དེ་ལ་རྒྱུན་གྱིས་རྒྱུ་བའི་རི་ལ་ནགས་བཞི་ཡོད་པ་རྣམས་ལ་འདི་ལྟ་སྟེ། གྲིབ་མ་སྣུམ་ཞིང་ནག་པ་དང་། རྣམ་པ་དུ་མར་འགྲོ་བ་དང་
<pb id="65.48b"/>ཐམས་ཅད་སྐྱེ་བ་དང་རབ་ཏུ་དང་བར་འགྲོ་བའོ། །དེ་ལ་སྣུམ་ཞིང་ནག་པའི་ཞད་ཅན་ནི་ཨིན་དྲ་ནཱི་ལ་འབའ་ཤིག་དང་མཚུངས་པའི་ཁ་དོག་གི་ཤིང་རྣམས་ལ་གསེར་དང་དངུལ་གྱི་འདབ་མ་ཅན་གང་གི་མཛེས་པ་བསྟན་པར་མི་ནུས་
པའི་ཕུན་སུམ་ཚོགས་པ་གང་གི་ཡལ་ག་དང་གྲིབ་མ་དཔག་ཚད་ལྔ་བརྒྱ་པ་བརྟོལ་ནས་འགྲོ་སྟེ། ཆེས་གནག་པའི་ཆར་སྤྲིན་བཞིན་ནོ། །དུ་མ་འགྲོ་བའི་ནགས་གཞན་དང་ཐམས་ཅད་སྐྱེ་བ་ཡང་ནགས་གཞན་ཡིན་ཏེ། དེ་དག་ན་ནི་ཤིང་
གི་རིགས་དུ་མ་རྣམས་ཡོད་དེ། ལྗོན་ཤིང་དེ་རྣམས་ནི་ཁ་དོག་དུ་མ་དང་དབྱིབས་དུ་མ་དང་། ཚད་དུ་མ་དང་སྡོང་བུ་དུ་མ་དང་བྱའི་ཚོགས་དུ་མས་བསྟེན་པར་གྱུར་པ་ལ་འདི་ལྟ་སྟེ། གསེར་གྱི་སྡོང་བུ་ལ་དངུལ་གྱི་འདབ་མ་དང་། བཻ་དཱུརྱའི་
སྡོང་བུ་ལ་བྱི་རུའི་འདབ་མ་དང་། བྱི་རུའི་སྡོང་བུ་ལ་དངུལ་གྱི་འདབ་མ་དང་། འདྲེན་མའི་གྲིབ་མ་དང་ཁྲིས་ཤིང་གིས་ཁྱབ་པའི་ཤིང་རྣམས་ཏེ། ས་གཞིའི་ཆ་ཡང་ཁྲིས་ཤིང་གི་ཁང་པས་ཉེ་བར་དབེན་པ། ས་ཕྱོགས་ཀྱི་ཆ་དེ་ཡང་ཐམས་ཅད་
ལས་མཆོག་ཏུ་རྒྱ་ཆེ་བ་དང་མཆོག་ཏུ་དགའ་བའི་བུང་བའི་ཚོགས་རྣམས་སྒྲ་རྣམས་འབྱིན་པས་མཛེས་པ་དང་ལྡན་པ་ཡིན་ལ། རྣམ་པ་དེ་ལྟ་བུ་ནི་ནགས་གཉིས་པ་ཡང་ཡིན་ཏེ། ནགས་གཞན་ཐམས་ཅད་ངེས་པར་སྐྱེ་བ་ན་ནི་རྣམ་
པ་དུ་མའི་འབབ་ཆུ་དང་ཆུ་ཀླུང་གི་སྒྲ་གྷ་ར་གྷ་རའི་གདངས་ཀྱི་སྒྲ་རྣམ་པ་དུ་མ་དང་ལྡན་པས་ཆུ་ཀླུང་གི་སྒྲས་ས་ཕྱོགས་ཀྱི་ཆ་ཁྱབ་པར་གྱུར་པའོ། །རྨ་བྱ་དང་ཁུ་བྱུག་གི་སྒྲ་མཉན་པར་སྙན་པས་ཀུན་ནས་གང་བའོ། །གཞན་ཡང་རབ་ཏུ་དང་
བར་འགྲོ་བ་ནི་བསྟན་པར་མི་ནུས་པར་དགའ་ཞིང་གསལ་བའི་ཤིང་གི་གཟུགས་རྣམས་ཡིན་ཏེ། ནགས་དང་ཉེ་བའི་ནགས་དང་པད་མའི་ཚལ་རྣམས་ཀྱི་གྲིབ་མའི་ཚོགས་ཀྱི་ཚོགས་པ་དེ་དག་ཐམས་ཅད་ཤིན་དུ་གསལ་བར་མཐོང་ངོ་། །
ཡང་ལྷ་གང་དག་རྒྱུན་དེ་ལ་གནས་པ་འམ་འདྲེ་བར་བྱེད་པ་རྣམས་ཀྱང་ཀཱ་ཙ་འམ། ལྷང་ཚེར་སྲབ་མོས་བར་དུ་ཆོད་པའི་གཟུགས་བཞིན་དུ་མཐོང་ངོ་། །གཞན་ཡང་རི་དེའི་གཟི་བརྗིད་ཀྱིས་འཆི་འཕོ་བའི་དུས་སུ་རྣམ་པ་གང་གིས་ལྷ་
<pb id="65.49a"/>རྣམས་དུས་བྱེད་པར་འགྱུར་བའི་རྣམ་པ་དེ་དང་དེ་དག་ཉམས་པ་མེད་པ་དང་མ་ལུས་པར་ཡང་རྒྱུན་གྱི་རི་དེ་ལ་མཐོང་བར་འགྱུར་རོ། །དེས་མྱུར་བ་མེད་པར་འཆི་འཕོ་བ་དེ་མཐོང་ནས་ཀྱང་སྲིད་པ་ལ་ཡིད་འབྱུང་བར་འགྱུར་རོ། །
བག་མེད་པ་སྤྱོད་པར་ཡང་མི་འགྱུར་རོ། །དེས་བདག་ཉིད་རྣམ་པར་འཇིག་པར་རིག་པར་འགྱུར་རོ། །དེ་ལྟ་བུའི་ཡོན་ཏན་ལྡན་པའི་སར་སྐྱེ་བ་ནི་དགེ་བའི་ལས་རྣམ་པ་དུ་མ་རྣམས་ཀྱིས་ཡིན་ནོ། །དེས་ན་དེར་སྐྱེ་བའི་ལྷ་དེ་དག་རྣམས་
ནི་དང་པོ་ཁོ་ན་རྒྱུན་གྱི་རི་ལ་སྐྱེ་བར་འགྱུར་རོ། །བག་མེད་པས་གནས་པར་ཡང་མི་འགྱུར་ཏེ། བདག་ཉིད་ལོག་པར་ལྟུང་བས་སོ། །དེ་གསར་དུ་སྐྱེས་པར་གྱུར་པ་ན་ནགས་དང་རྫིང་བུ་དང་སྤྲོ་བའི་པད་མའི་ནགས་ལ་རྣམ་པ་སྣ་ཚོགས་
པར་མཆོག་ཏུ་དགའ་བའི་འདོད་པའི་ཡོན་ཏན་ལྔ་ཕུན་སུམ་ཚོགས་པས་རྔ་སྒྲ་དང་ལྷའི་བུ་མོའི་ཚོགས་ཀྱིས་ཡོངས་སུ་བསྐོར་ནས་དགའ་ཞིང་ཀུན་དུ་སྤྱོད་པར་བྱེད་དེ། རྣམ་པ་དུ་མ་དང་རྣམ་པར་རྟོག་པ་དུ་མས་རྒྱུན་གྱི་རིའི་ནགས་རྣམས་
ལ་སྔར་བཤད་པའི་ལྷ་དེས་སྔོན་དགེ་བའི་ལས་ཀྱི་མཐའ་རྣམས་ལ་སྤྱད་པས་རྣམ་པ་དུ་མའི་རྣམ་པར་རྟོག་པ་རྣམ་པ་མང་པོ་རང་བཞིན་དུ་མར་ཡང་དགའ་བར་བྱེད་དོ། །ལེགས་པར་བྱས་པའི་ལས་ཀྱི་མཐའ་དེས་མཆོག་ཏུ་སྟོབས་དང་
ལྡན་པ་དང་གཟི་བརྗིད་མཆོག་དང་ལྡན་པ་དེའི་འདི་ལྟར་དགའ་བ་ཡིན་ཏེ། རི་དེ་དག་ལས་ཤིན་དུ་ངོ་མཚར་བར་གྱུར་པའི་རང་བཞིན་གྱི་རྒྱུ་མཚན་ལྔ་མཐོང་ངོ་། །གང་དག་ཅེ་ན། འདི་ལྟ་སྟེ། སྐྱེ་བ་གཞན་གང་ལས་འཆི་འཕོ་བ་དེ་མཐོང་ངོ་། །
སྐྱེ་བ་གཞན་གྱི་ལས་གང་གིས་དེར་སྐྱེས་པ་དང་། ལྷའི་རིགས་དེ་ནས་ཇི་སྲིད་ཅིག་ན་འཆི་བར་འགྱུར་ཞིང་འཆི་འཕོས་པ་ནས་ཀྱང་གང་དུ་སྐྱེ་བ་དང་། དེར་ཡང་བདེ་བ་ཇི་སྲིད་ཅིག་ལ་ཉེ་བར་ལོངས་སྤྱོད་པར་བྱེད་པའོ། །གཞན་གྱི་ལ་ཡང་
དེ་བཞིན་དུ་མཐོང་སྟེ། ཡང་ལྷའི་རིགས་དེར་དུས་གཞན་ལ་ཡང་ཇི་སྲིད་དུ་བསྐལ་པ་བརྒྱ་ན་འམ། བསྐལ་པ་བྱེ་བ་ཕྲག་བརྒྱ་ན་ཡང་སྐྱེ་བར་འགྱུར་བ་དེས་མཐོང་ལ། ཇི་ལྟར་བདག་ལྷའི་རིགས་འདིར་སྐྱེ་བར་ནི་འགྱུར་གྱི། འོན་
<pb id="65.49b"/>ཀྱང་དུས་ཀྱི་འགྲིབ་པ་ནི་མ་གཏོགས་ཏེ། ཤེས་པས་གཞལ་བར་མི་ནུས་པའི་རང་བཞིན་ཡིན་པའི་ཕྱིར་རོ། །དེ་དག་རྣམས་ནི་དགེ་བའི་ལས་རྣམས་ཀྱིས་རི་དེའི་གཟི་བརྗིད་ཀྱིས་ངོ་མཚར་བ་འདི་དག་མཐོང་ངོ་། །དེས་ངོ་མཚར་བ་
རྣམ་པ་དུ་མ་ཡང་དག་པར་མངོན་པར་མཐོང་ནས་ཀྱང་རང་གི་ལེགས་པར་བྱས་པའི་ལས་ཀྱིས་ཀྱང་ཡིད་འབྱུང་ངོ་། །སྐྱེ་བ་དང་འཆི་འཕོ་བའི་སྲིད་པའི་ངམ་གྲོག་གི་སྐྱོན་གྱིས་དང་པོ་ཁོ་ནར་བསོད་ནམས་ཀྱི་ལས་རྣམས་ལ་ཡང་ཡིད་འབྱུང་
བར་འགྱུར་རོ། །གཟེར་ཟུག་མི་བཟད་པ་རྣམས་ཀྱིས་འཇིགས་པའི་སྐྱོན་གྱིས་འདྲེན་མ་རྣམས་ཀྱིས་ཀྱང་ཡིད་འབྱུང་སྟེ། འདྲེན་མ་སྲིད་པའི་ངམ་གྲོག་གི་སྐྱོན་རྣམས་དེས་དེ་ལྟར་མཐོང་ནས་རི་ལ་སོང་ནས་ཀྱང་མངོན་པར་ལྟ་བར་
བྱེད་དོ། །སླར་ཡང་དེ་འཁོར་བར་སོང་བའི་འཆི་འཕོ་དང་སྐྱེ་བའི་སྲིད་པའི་ངམ་གྲོག་གི་སྐྱོན་གྱི་ངམ་གྲོག་གི་མི་ཟློགས་པ་ཉིན་མཚན་དུ་ཤིན་དུ་འཕེལ་བར་འགྱུར་བས་སྡུག་བསྔལ་རྣམ་པ་དུ་མའི་འཕྱང་མོ་རྣམས་མངོན་པར་མཐོང་བར་
གྱུར་པས་གཞན་རྣམས་ལ་ཡང་དགའ་བར་མི་འགྱུར་རོ། །ལྷ་རྫས་ཀྱི་འདོད་པའི་ཡོན་ཏན་ཤིན་དུ་ཡིད་དུ་འོང་བ་སྒྲ་དང་རེག་བྱ་དང་རོ་དང་གཟུགས་དང་དྲི་རྣམས་ཕུལ་དུ་ཕྱིན་པའི་འབྲས་བུ་དུག་དང་འདྲེས་པ་ཇི་ལྟ་བ་ཡིན་པའི་
ཕྱིར། དེའི་ཚེ་བདེ་བ་མ་ཡིན་ཏེ། དེ་རྣམ་པ་དུ་མས་ལྷ་རྫས་ཀྱི་ཡུལ་གྱི་བདེ་བ་རྣམས་ལ་རབ་ཏུ་ཞེ་སྡང་བར་འགྱུར་རོ། །དེ་ལྟར་རབ་ཏུ་ཞེ་སྡང་བ་དེས་ལྷ་གཞན་དང་གཞན་རྣམས་ལ་ཡང་ཕན་པ་དང་བདེ་བ་འདོད་པས་རབ་ཏུ་
སྟོན་པར་བྱེད་དོ། །དེ་ལ་ལྷ་གང་དག་ལུས་དང་ངག་དང་ཡིད་བསྒོམས་པ་རྣམས་ལེགས་པར་བྱེད་པའི་ལས་ཅན་དུ་འགྱུར་ཏེ། ཇི་ལྟར་གང་དག་ཆོས་སྨྲ་བ་པོ་དམ་པའི་ཆོས་སྟོན་པ་དེས་སེམས་ཅན་གཞན་དག་རྣམས་བག་མེད་
པས་བག་མེད་པར་གནས་པ་རྣམས་ལ་རྣམ་པ་དུ་མར་ཤིན་དུ་གསལ་བར་སངས་རྒྱས་ཀྱི་གསུང་ལེགས་པར་སྟོན་པར་བྱེད་དོ། །སེམས་ཅན་བག་མེད་པ་རྣམས་ཀྱིས་བག་མེད་པ་ལ་གནས་པ་རྣམས་ཡུལ་གྱི་ངམ་གྲོག་དུ་མར་བྱེང་
<pb id="65.50a"/>བར་གྱུར་པ་དེ་དག་རྣམས་ལ་འཇིགས་པ་ལྔ་སྟོན་པར་བྱེད་པ་ནི་འདི་ལྟ་སྟེ། སྐྱེ་བའི་འཇིགས་པ་དང་རྒས་པའི་འཇིགས་པ་དང་ནད་ཀྱི་འཇིགས་པ་དང་འཆི་བའི་འཇིགས་པ་དང་རང་གི་ལས་ཀྱི་འཇིགས་པ་སྟེ། ཇི་ལྟར་ལས་
ཀྱིས་སེམས་ཅན་འདི་དག་རྣམས་འབྱུང་བར་འགྱུར་ལ། དེའི་སྐལ་བ་ཅན་དེ་ལྟ་བུར་འབྱུང་བར་འགྱུར་རོ། །འཐུན་པ་ཡིད་དུ་འོང་བ་དང་འབྲལ་བའི་འཇིགས་པ་དང་འདུས་པ་དང་འབྲལ་བའི་འཇིགས་པ་དང་འཇིགས་པ་དེ་བཞི་གང་དག་
གིས་རབ་ཏུ་སྟོན་པར་བྱེད་དོ། །འདོད་པའི་སེམས་ཀྱིས་མ་ཡིན། བསྙེན་བཀུར་འདོད་པས་མ་ཡིན། དྲེགས་པས་དང་བསྒྱིང་བའི་རྒྱུས་མ་ཡིན་ཞིང་། མ་འདྲེས་པར་སངས་རྒྱས་ཀྱི་གསུང་སྟོན་ཏོ། །གཞན་དག་གིས་གཞན་དུ་མ་ཐོས་
པའི་དཔེ་དང་ལྡན་པ་རྣམས་ཐོས་པ་ཉུང་བའི་འཇིགས་པས་འདིར་སངས་རྒྱས་ཀྱི་གསུང་བག་ཙམ་ཞིག་བརྗོད་པ་ཡིན་ལ། དེས་དུས་འདའ་བར་འགྱུར་བའི་ཕྱིར་ན་རྒྱུ་མཚན་དང་དཔེ་གཞན་རྣམས་ནི་མ་ཡིན་ཏེ། མ་ཐོས་པ་རྣམས་ཕྱི་
ནས་རྗོད་པར་བྱེད་དོ། །རྣམ་པ་སྣ་ཚོགས་པ་རྣམས་འདོད་པས་ནི་དེས་འདའ་བར་འགྱུར་བས་ན་དེས་དེ་ལྟར་ཆོས་འཆད་པར་འགྱུར་རོ། །དེའི་རྒྱུས་དེས་ཀྱང་འཆི་འཕོ་དང་སྐྱེ་བས་བྱས་པའི་འཇིགས་པ་རྣམས་འཁོར་བར་བྱས་པར་མཐོང་
ངོ་། །ཆོས་སྟོན་པ་ཐམས་ཅད་ལས་འབྲས་བུ་མང་བར་འགྱུར་བ་ནི་འདི་ལྟ་སྟེ། མ་དང་ཕ་དང་ནད་པ་དང་ལྟ་བ་ལོག་པ་ཅན་ཞི་བའི་ལྟ་བ་སྐྱེ་བར་བྱེད་པ་དང་། འཆི་བའི་ཡུལ་དང་དུས་ཀྱི་སེམས་ཅན་རྣམས་ལ་ཆོས་སྟོན་པར་བྱེད་པ་དང་། 
གང་འདོད་རྒྱལ་བ་རྒྱུ་མེད་པར་འཁོར་བར་འཇུག་པར་འགྱུར་བ་རྒྱུ་མེད་པའི་འཇུག་པ་ནི་མེད་དོ། །ཆོས་མ་ཐོས་པ་རྣམས་ལ་སྟེ་གང་གིས་ནམ་ཡང་ཆོས་ཐོས་པར་མ་གྱུར་པ་འབྲོག་དགོན་པར་ཞུགས་པ་རྣམས་དང་། ལམ་དུ་འགྲོ་
བ་རྣམས་དང་། དེ་ཡང་རྒྱ་མཚོར་རབ་ཏུ་འགྲོ་བ་རྣམས་དང་། བག་མེད་པ་རྣམས་དང་། རྒྱལ་པོ་འམ་རྒྱལ་པོའི་བུ་འམ་ལང་ཚོས་བག་མེད་པར་གྱུར་པ་རྣམས་ཀྱི་རྒྱགས་པ་ཞི་བར་བྱེད་པ་དང་། གང་དག་སྲོག་གཅོད་པ་ལྷག་པར་གྱུར་
<pb id="65.50b"/>པ་རྣམས་དང་། བག་མེད་པ་རྣམས་ལ་ཡང་སྲོག་གཅོད་པའི་ཉེས་དམིགས་སྟོན་པའི་དོན་དུ་ཆོས་སྟོན་པར་བྱེད་པ་དང་། དས་དེ་སྲོག་གཅོད་པ་ལས་ཟློག་པར་བྱེད་དོ། །འཁྲུག་པ་ལ་དགའ་བའི་སེམས་ཅན་རྣམས་མཐོ་རིས་
ཀྱི་ལམ་དང་། ཐོས་པ་ཉམས་པ་རྣམས་རྟག་ཏུ་དེ་ལ་མངོན་པར་བརྩོན་པར་བྱ་བ་དང་སྟེ། ཆོས་རབ་ཏུ་བརྩོན་པ་དུ་མས་དེ་ལྟར་བསྟན་པར་བྱའོ། །བུད་མེད་རྣམས་ཀྱང་ཕྲག་དོག་གིས་བཅོམ་པ་དང་། སེར་སྣའི་འཇིགས་པའི་
སྐྱོན་གྱིས་མ་བགྲངས་པ་རྣམས་ལ་ཡང་སེར་སྣ་དགག་པའི་དོན་དུ་ཡང་ཆོས་སྟོན་པར་བྱེད་དོ། །དེ་ཟློག་པར་བྱེད་དོ། །གང་ཟག་བཅུ་གཉིས་པོ་དེ་དག་རྣམས་ལ་གང་གིས་ཆོས་བསྟན་པར་གྱུར་པ་དེ་ཡང་དག་པ་ཇི་ལྟ་བས་ཆོས་སྟོན་
པ་པོ་ལུས་ཞིག་ནས་འཐབ་བྲལ་གྱི་ལྷ་རྣམས་ཀྱི་རྒྱུན་གྱི་སར་སྐྱེའོ། །ལས་ཀྱིས་བྱས་པའི་སྐྱེ་བ་དང་འཆི་འཕོ་འདིར་མཐོང་ངོ་། །འཁོར་བ་ཐམས་ཅད་ལ་ཡིད་འབྱུང་བར་འགྱུར་རོ། །ཡང་གང་དག་གིས་ཆོས་བསྟན་པར་མ་གྱུར་པ་
དེ་དག་གིས་ནི་བསྟན་པར་བྱས་པ་དེ་ཐམས་ཅད་མ་མཐོང་བར་གྱུར་ནས་དགའ་ཞིང་ཀུན་དུ་སྤྱད་པར་ཡང་བྱེད་དེ། འདོད་པའི་ཡོན་ཏན་དུ་མ་ཕུན་སུམ་ཚོགས་པ་དུ་མར་འདྲུད་པའི་དབྱངས་སྙན་པ་ངལ་སོས་པའི་བྱའི་སྒྲ་ལེགས་
པར་འབྱིན་པ་དྲིལ་བུ་གཡེར་ཀའི་སྒྲ་འབྱུང་བ་སྣ་ཚོགས་པའི་ཁ་དོག་དང་དྲི་ཕུན་སུམ་ཚོགས་པའི་པད་མའི་རྫིང་བུ་ལ་བུང་བའི་ཚོགས་བརྒྱ་སྟོང་ཕྲག་གི་སྒྲའི་རྣམ་པ་འདྲེས་པ་སྒྲོགས་པ་རྣམས་ལ་དགའ་བར་བྱས་ནས། གཞན་
ཡང་གང་ན་རྒྱུན་གྱི་རིའི་ཞོལ་དང་བང་རིམ་ཡོད་པ་རྣམས་ལ་དེ་དགའ་བར་བྱེད་དོ། །མཆོག་ཏུ་གཟུགས་དང་ཡོན་ཏན་ཕུན་སུམ་ཚོགས་པས་ཡོན་ཏན་གྱི་མཆོག་དང་ལྡན་པའི་ལྷའི་བུ་མོ་རྣམས་ལྷན་ཅིག་ཏུ་གླུ་ལེན་པར་
བྱེད་དགའ་བར་གྱུར་པ་དང་མཆོག་གི་རོ་དང་དྲི་དང་། མདོག་ཕུན་སུམ་ཚོགས་པས་མཆོག་ཏུ་དགའ་བ་བསྐྱེད་པའི་བདུད་རྩི་འཐུང་བར་བྱེད་དོ། །གང་འཐུངས་ནས་ཡང་ཕྱིས་བག་མེད་པར་གནས་པའི་ལྷ་རྣམས་ཆེས་
<pb id="65.51a"/>ལྷག་པར་རྒྱགས་པ་ཀུན་དུ་སྐྱེད་དོ། །གཞན་ཡང་རྒྱགས་པས་གནས་པ་རྣམས་གང་ན་རི་དེའི་བྱ་རྣམ་པར་དགའ་བ་ཞེས་བྱ་བའི་ནགས་ཉེ་འཁོར་དུ་བཻ་དཱུརྱའི་སྟེགས་བུ་བྱི་དོར་བྱས་པ་གསེར་གྱིས་བརྒྱན་
པའི་སྟེགས་བུའི་ཉེ་འཁོར་ན་རིན་པོ་ཆེ་སྣ་བདུན་གྱིས་ཉེ་བར་མཛེས་པ་དེ་ལ་ཉེ་བར་སྟེན་པར་བྱེད་དོ། །ཉེ་འཁོར་དུ་བྱས་བསྐོར་བ་ནི་མཆོག་དུ་མཛེས་པ་ཤིན་དུ་ཡོན་ཏན་ཕུན་སུམ་ཚོགས་པས་ཡོངས་སུ་བསྐོར་བ་དེར་
གནས་པར་བྱེད་དོ། །ལྷ་དེ་དག་འདོད་པའི་ཡོན་ཏན་ལྔས་རྩེ་བར་གྱུར་པས་མི་ངོམས་པས་རྟག་ཏུ་ཡང་གདུང་བ་དེ་དག་ཚིམ་པའི་མཐའ་འབྱུང་བ་མེད་དོ། །ཇི་ལྟར་བུད་ཤིང་རླུང་དང་རྣམ་པར་འདྲེས་པའི་མེ་ནི་ངོམས་པ་ནམ་ཡང་འབྱུང་
བར་མི་འགྱུར་རོ། །དེ་བཞིན་དུ་སྲེད་པ་དང་བཅས་པའི་བྱིས་པ་ནམ་ཡང་ཚིམ་པའི་མཐའ་འབྱུང་བ་མེད་དེ། དེ་ཅིའི་ཕྱིར་ཞེ་ན། ཐོག་མ་མེད་པའི་དུས་ནས་བཟུང་ནས་འཇུག་པའི་སྲེད་པས་བསླུས་པའི་བྱིས་པ་སོ་སོ་སྐྱེ་བོའི་
སྲེད་པ་ངོམས་པ་མེད་པའི་སྲེད་པས་ཉེ་བར་སོང་བའི་ཡིད་དང་། རང་གི་ཡུལ་ལ་ཡང་ངོམས་པ་མེད་པ་རྣམས་བདེ་བའི་དབང་པོས་ནམ་ཡང་ཚིམ་པ་སྐྱེ་བ་མ་ཡིན་ནོ། །དགའ་བར་གྱུར་པའི་སྟེགས་བུ་དེ་ལ་ཁང་བུ་མཆོག་ཏུ་དགའ་
བ་མཆོག་ཏུ་རྒྱ་ཆེ་བར་དགའ་བར་གྱུར་པ་མཆོག་ཏུ་ཡོན་ཏན་ཕུན་སུམ་ཚོགས་པ་ལྷ་དེ་འདོད་པའི་ཡོན་ཏན་ལྔ་ལ་རྣམ་པ་དུ་མ་དང་། རྣམ་པར་རྟོག་པ་དུ་མས་འདོད་པ་དུ་མ་དང་ལྡན་པས་ལྷན་ཅིག་ཏུ་དགའ་བར་བྱེད་དོ། །དེ་ནས་
བག་མེད་པས་རྒྱུ་བ་དེ་དག་དེ་ལྟར་རྗེས་སུ་ཚོལ་བར་གྱུར་པ་གང་ཡིན་པའི་ལྷ་དེ་དག་རྣམས་བག་ཡོད་པས་བག་ཡོད་པར་གནས་པ་དེ་དག་གིས་དེ་རྣམས་མཐོང་ནས་རྗེས་སུ་བརྩེ་བས་ཀྱང་ཚིགས་སུ་བཅད་པ་རྗོད་པ་ཇི་ལྟར། 
གང་ཞིག་ཇི་ལྟར་སེམས་བྱེད་པ། །དེ་ལྟར་དེས་ནི་འདོད་པར་མཐོང་། །དགེ་བ་ཡིས་ནི་འདོད་པ་འཇིག །མི་དགེ་བས་ནི་རབ་ཏུ་འཕེལ། །སེམས་ཞི་བ་ཡི་ཡིད་ཀྱིས་ནི། །འདོད་པ་མཚོན་དང་དུག་བཞིན་མཐོང་། །བློ་རབ་མ་
<pb id="65.51b"/>ཞི་བྱིས་རྣམས་ཀྱིས། །དགའ་བར་གྱུར་པ་མཐོང་བ་ཡིན། །དབང་པོ་རྣམས་དང་ཡུལ་རྣམས་ཀྱང་། །རང་སེམས་འདི་ལ་རག་ལས་ཡིན། །སེམས་ནི་ཀུན་ནས་འདྲེར་སྦྱོར་བས། །ཡོངས་སུ་སྨིན་པར་འགྲོ་བ་ཡིན། །
དེ་ཉིད་རིང་བར་གྱུར་པ་ཡིས། །བརྟན་པས་ལེགས་པར་འཆིང་བ་ཡིན། །གཟུགས་ཀྱི་སྤྱི་ནི་མ་མཐོང་ན། །ཡོངས་སྨིན་ཇི་ལྟར་སོ་སོ་ཡིན། །གཟུགས་ཅི་འདྲ་བ་དེ་འདྲ་ཀུན། །ཡུལ་ནི་སེམས་ཀྱི་རྒྱུ་ལས་ཡིན། །སེམས་
དུལ་བ་ནི་རྟག་ཏུ་ཞི། །སྐྱོན་དང་འདྲེས་པ་རྣམ་པར་སྨད། །ཇི་ལྟར་ཆུ་ནི་གཅིག་ཉིད་ལ། །མདོག་གཟུགས་རྣམ་པ་ཐ་དད་ཡིན། །ཀུན་ཉོན་མོངས་སོགས་སྣ་ཚོགས་ཉིད། །དེ་བཞིན་སེམས་ལ་རབ་ཏུ་འཇུག །གང་ཡང་
སྐྱེད་པའི་དབང་གིས་ན། །ཕྱི་ཡི་འཁྲུལ་འཁོར་བྱ་བ་བྱེད། །སེམས་ཀྱི་གཡོ་བས་དེ་ཡི་ངག །འཇིག་རྟེན་འདི་ནི་རབ་ཏུ་འཇུག །སེམས་ཅན་བག་མེད་ཉེར་བཅོམ་པ། །འདོད་པའི་རོ་ལ་དེ་མཆོག་འཛིན། །གཟུགས་རྣམས་
ལ་ནི་རྟག་ཏུ་ཆགས། །ཡོངས་སུ་འགྱུར་བ་མི་ཤེས་སོ། །རྒྱུན་གྱི་གྲིབ་མའི་གཟུགས་ལེགས་པ། །ལས་ཀྱི་རྣམ་སྨིན་གང་ཡིན་པ། །དེ་ནི་མཐོང་ནས་ཇི་ལྟར་ལྟ། །འདོད་སྤྱོད་ཡུལ་ལ་དམ་པར་འགྲོ། །གལ་སྟེ་འདོད་པ་རྟག་
ཡིན་ན། །དེ་ལས་འབྲལ་བར་འགྱུར་མ་ཡིན། །དེ་ལྟ་ཡིན་དང་འདོད་སྲེད་ལ། །དམ་པར་འགྲོ་མིན་སྦྱང་བ་ནི། །དང་པོར་མི་རྟག་སྡུག་བསྔལ་དང་། །སྟོང་དང་བདག་མེད་ཉིད་ཀྱང་སྟེ། །སྡུག་བསྔལ་རྣམ་སྨྱིན་ཅན་དེ་ལ། །
ཇི་ལྟར་ཆགས་འགྱུར་བློ་ལྡན་རྣམས། །མཐོ་རིས་ལས་ནི་རབ་ཉམས་ནས། །ལས་ཀྱིས་ཁྲིད་པར་གྱུར་པ་ཡིས། །ཡུལ་རྣམས་ཀྱིས་ནི་བསླུས་པའི་ཡང་། །ལས་དེ་དམིགས་པ་མ་ཡིན་ནོ། །དེ་ལྟར་ལྷ་དེ་ནི་བག་མེད་པ་
མ་ཡིན་བག་མེད་པས་གནས་པ་མ་ཡིན་པ་དེས་ལྷ་གཞན་དེ་དག་ལ་ཚུལ་དུ་མས་རྗེས་སུ་སྟོན་ཏོ། །ཡང་དག་པར་གྱུར་པའི་ལས་ཀྱི་རང་བཞིན་སོ་སོའི་ལས་ཀྱིས་བྱས་པའི་རང་བཞིན་ཡང་དག་པར་མཐོང་ནས་སོ་སོའི་
<pb id="65.52a"/>ལས་ཀྱི་འཇིགས་པས་རྗེས་སུ་བརྩེ་བར་གྱུར་ནས་འཆད་པར་བྱེད་དོ། །དེ་ལྟར་རྒྱུན་གྱིས་རྣམ་པར་རྒྱུ་བའི་ལྷ་རྣམས་རྒྱུན་གྱི་རི་ལ་དགའ་བར་འགྱུར་རོ། །རྣམ་པ་དུ་མས་དེ་ཁོ་ན་ཉིད་ངེས་པར་བྱེད་པ་མཐོང་ངོ་། །གཞན་
ཡང་ལྷ་གང་དག་རྒྱུན་གྱི་རི་ལ་གནས་པ་དེ་དག་གི་ནགས་དང་། ཉེ་བའི་ནགས་དེ་དག་མཆོག་ཏུ་དགའ་བར་གྱུར་པ་ཕལ་ཆེར་ནགས་དེ་དག་ནི་བཻ་དཱུརྱའི་རང་བཞིན་དང་། དངུལ་གྱི་རང་བཞིན་ཡིན་ལ། ཇི་ལྟར་དེ་དག་གི་གཙོ་བོ་རྣམས་
ཀྱི་མིང་དུ་གྱུར་པ་ནི་འདི་ལྟ་སྟེ། གྲིབ་མ་གཅིག་པུ་པ་དང་། དེ་ལ་གྲིབ་མ་གཅིག་པུ་པ་ནི་གྲིབ་མ་མེད་པ་ཡིན་ཏེ། དེ་ལ་གྲིབ་མ་གཅིག་པའི་ནགས་ཀྱང་བཻ་དཱུརྱའི་རང་བཞིན་མཆོག་ཏུ་དགའ་བ། མནན་ན་ནེམ་ལ་བཏེག་ན་
འཕར་བའི་སའི་ཆ་ལ་བྱའི་ཚོགས་ཀྱིས་སྒྲ་ཀུན་དུ་སྒྲོགས་པ་པད་མའི་རྫིང་བུ་བརྒྱ་ཕྲག་དང་ལྡན་པ། འབབ་ཆུ་དང་། རྫིང་བུ་དང་། མཚེའུ་བརྒྱ་ཕྲག་དང་ལྡན་པ་རྣམས་ན་ལྷ་དེ་དག་དགའ་བས་གནས་པས་རྣམ་པ་དུ་མར་
དགའ་བར་བྱེད་དོ། །དེ་ལ་གྲིབ་མ་གཅིག་པུ་པ་ཉིད་ཀྱི་ནགས་ན་རྫིང་ཆེན་པོ་ལྔ་ལ་ངང་པ་དང་། ཀཱ་ཎ་ཌ་བ་དང་། ངུར་པ་རྣམས་ཕན་ཚུན་དུ་མཆོག་ཏུ་རངས་པར་གྱུར་པས་རྣམ་པ་སྣ་ཚོགས་པའི་སྐད་གདངས་ཀྱི་སྒྲ་ཐོས་ན་ཆེས་
དགའ་བ་རྣམ་པ་དུ་མ་ལེགས་པར་བསྒོས་པས་སྒྲོགས་པའི་སྒྲ་རྣམས་ཀྱིས་དགའ་བར་བྱེད་དེ། ཆུ་ལས་སྐྱེས་པ་དུ་མ་ཆུ་ལས་ཡང་དག་པར་བྱུང་བ་རྣམས་ལ་རླུང་གིས་བསྐྱོད་པའི་རླབས་ཀྱི་ཤུགས་ཆེན་པོས་འདམ་གྱི་དྲི་
མ་དང་རྣམ་པར་བྲལ་བ། མཆོག་ཏུ་དྲི་མ་མེད་པའི་རྫིང་བུའི་པད་མའི་བུ་ག་དང་། འདབ་མ་གཞན་གྱི་བུ་ག་ལ་ཕན་ཚུན་གཅིག་གྲོགས་སུ་གྱུར་པས་དགའ་ཞིང་ཀུན་དུ་སྤྱོད་པར་ཡང་བྱེད་དོ། །དེ་ལ་རྫིང་བུ་ལྔ་པོ་འདི་རྣམས་
ཀྱང་ཡོད་དེ། དེ་བཞིན་དུ་མཐོང་ན་དགའ་བ་དང་། ངོམས་པ་མེད་པའི་ཆུ་དང་། བྱ་མངོན་པར་དགའ་བ་དང་། རྟག་ཏུ་ཀུན་དགའ་བ་དང་། ལྷ་རྣམས་དགའ་བའོ། །དེ་དག་ལ་དབྱིབས་དུ་མ་དང་། ཁ་དོག་དུ་མར་གྱུར་པའི་བུང་བ་བརྒྱ་སྟོང་
<pb id="65.52b"/>དུ་མ་བཀྲ་བས་མཆོག་ཏུ་དགའ་བར་གྱུར་པའི་བདུད་རྩི་གཅིག་ཏུ་རོ་ལ་སྲེད་པའི་བུང་བ་རྣམས་འཐུང་བར་བྱེད་ཅིང་མཆོག་ཏུ་རྒྱ་ཆེ་བའི་སྒྲ་འབྱིན་པར་གྱུར་ལ། དེ་དག་དེར་ཀུན་དུ་སྒྲོགས་པ་ཐོས་པས་ཡིད་འཕྲོག་པ་ལེགས་པར་
མཐོང་ནས་ལྷ་རྒྱུན་ན་སྤྱོད་པ་དེ་རྣམས་རབ་ཏུ་རྒྱུག་པར་བྱེད་དོ། །རྫིང་བུ་དེ་དག་རྣམས་ཀྱི་ཆུ་ནི་ཤིན་དུ་རབ་ཏུ་དང་བ། མདོག་དང་། དབྱིབས་དང་། མཆོག་ཏུ་དྲི་ཞིམ་པའི་ཆུ་རྣམས་ལྷ་དེ་དག་གིས་ཡང་དག་པར་མཐོང་ནས་རྫིང་བུ་དེ་
དག་རྣམས་སུ་རིམས་ཀྱིས་ཞུགས་ཏེ། ལྷན་ཅིག་སྤྱོད་པ་དང་བཅས་ནས་ཆུའི་རྩེད་མོ་རྣམས་བྱེད་པར་འགྱུར་བས་འདོད་པའི་ཡོན་ཏན་ལྔས་ཆེས་ཕུན་སུམ་ཚོགས་པ་ལ་ཉེ་བར་ལོངས་སྤྱོད་པ་དེ་དག་རྣམ་པ་དེ་ལྟ་བུའི་དགའ་
བ་ཡང་དག་པར་སྐྱེ་ཞིང་རྣམ་པ་དུ་མར་དགའ་བར་བྱས་ན། གཞན་ཡང་མཆོག་ཏུ་ཡིད་འཕྲོག་པའི་སྒྲ་འབྱུང་བར་འགྱུར་ཏེ། རྣམ་པར་འདྲེས་པ་རྣམ་པ་སྣ་ཚོགས་པ་རྣམས་ལ་འདི་ལྟ་སྟེ། ཀླུའི་སྒྲ་དང་། དྲི་ཟའི་སྒྲ་དང་། ཆུའི་སྒྲ་
དང་། རྣམ་པ་སྣ་ཚོགས་པར་བྱ་སྒྲ་འབྱིན་ཏེ། སྒྲ་དེ་དག་རྣམས་ཕན་ཚུན་དུ་རྣམ་པར་འདྲེས་པ་དང་། ཕན་ཚུན་དུ་ཚིག་ཐ་མི་དད་པ་རྣམས་ཀྱིས་དགའ་བར་གྱུར་པའི་ཚིག་དང་གཅིག་ཏུ་རྒྱུན་ན་སྒྲ་སྒྲོགས་པ་ཀུན་ནས་
འདྲེས་པ་རྣམས་ཀྱང་དེ་བཞིན་དུ་མཛེས་པ་དང་། དེ་ལྷན་ཅིག་སྤྱོད་པ་དང་བཅས་པའི་ལྷ་དེ་དག་རྣམས་དང་། བྱ་རྣམ་པར་སྒྲ་འབྱིན་པ་ཀུན་དུ་འདྲེས་པ་རྣམས་དང་། དེ་བཞིན་དུ་དེ་དག་རྣམས་ཀྱི་གླུའི་སྒྲ་དུ་མ་རྣམ་པར་
འདྲེས་པའི་ཚིག་རྣམས་ཐོས་ན་ཡིད་འཕྲོག་པར་འབྱུང་ངོ་། །གང་དག་རིའི་གསེབ་གཞན་རྣམས་ལ་ལྷ་རྣམས་རྩེ་དགའ་བ་དེ་དག་རྣམས་ཀྱི་དེ་ན་འདོད་པ་ཐམས་ཅད་མཆོག་ཏུ་ཕུན་སུམ་ཚོགས་པ་ལ་རྩེ་བ་རྣམས་ལ་གཙོ་
བོར་མི་བྱེད་དོ། །གང་ཡང་ཕྱོགས་གཞན་ན་རི་དགས་དང་བྱ་རྣམས་དགའ་བར་བྱེད་ཅིང་། རྣམ་པ་སྣ་ཚོགས་པར་མཆོག་ཏུ་དགའ་བར་གྱུར་པའི་བཟའ་བ་གང་ཡིན་པ་རྣམས་ཟ་བར་བྱེད་པ་དེ་རྗེས་སུ་བཏང་ནས། རྣ་བ་དང་མིག་གཡོ་
<pb id="65.53a"/>བ་མེད་པར་གང་རྣམ་པར་འདྲེས་པའི་བྱའི་རྣམ་པར་བརྗོད་པ་དང་། ལེགས་པར་འདྲེས་པའི་གླུའི་སྒྲ་རྣམས་ཉན་པར་བྱེད་དོ། །དེ་ལྟར་བླངས་པའི་མི་རྟག་པ་མཆོག་ཏུ་དགའ་བ་གང་དག་ལན་ཅིག་དང་། ལན་ཅིག་མ་ཡིན་
པར་ཡང་གླུའི་སྒྲ་རྣམས་ཉན་པར་བྱེད་དོ། །དེ་ལྟར་གླུ་འདིའི་སྒྲ་དགའ་བར་གྱུར་པ་ཡིན་ཏེ། གང་ལས་གཞན་ན་གནས་པའི་ལྷའི་ཚོགས་རྣམས་ཀྱང་སྤྲོ་བར་འགྱུར་བ་ཡིན་ནོ། །དེ་ནས་དེ་ལྟར་རྒྱུན་ན་རབ་ཏུ་རྣམ་པར་རྒྱུ་བའི་ལྷ་རྣམས་
དུས་ཤིན་དུ་རིང་པོར་མཆོག་ཏུ་དགའ་བར་གྱུར་པའི་གཞི་རྫིང་བུ་ལྔ་ལ་བདེ་བ་ལ་ལོངས་སྤྱོད་ནས། གང་ན་བཏུང་བ་དགའ་བ་ཞེས་བྱ་བའི་ནགས་བཏུང་བས་ཡང་དག་པར་གང་བ་བགྲོད་ན་དགའ་བར་གྱུར་པ་དེར་འགྲོའོ། །བཏུང་བའི་དོན་དང་
རྒྱགས་པས་གནས་པའི་དོན་དུ་དེ་གང་གི་ཚེ་བཏུང་བའི་དོན་དུ་དགའ་བ་དེར་རིམ་གྱིས་ཕྱིན་པར་འགྱུར་རོ། །དེའི་ཚེ་ལེགས་པར་བྱས་པའི་ལས་ཀྱིས་བཏུང་བ་གཞལ་དུ་མེད་པ་ཐམས་ཅད་ཀྱི་ཆུ་ཀླུང་རབ་ཏུ་དང་བའི་ཆུ་ལ་དེ་དག་རྣམས་
ཆུ་དེའི་ནང་དུ་ནུབ་པར་ཞུགས་སོ། །མཆོག་ཏུ་དྲི་དང་། རོ་དང་། ཁ་དོག་ཕུན་སུམ་ཚོགས་པའི་རྩི་དག་འབྱུང་བར་འགྱུར་རོ། །བཏུང་བ་གང་གི་རེ་ཤིག་དྲི་ཉིད་ཀྱང་དཔག་ཚད་ལྟར་འགྲོ་བར་འགྱུར་རོ། །རྗེས་སུ་འཐུན་པ་དང་
བཟློག་པར་ཡང་ལྔས་འགྲོ་བར་འགྱུར་རོ། །ཇི་ལྟར་ཡང་ལྷ་རྣམས་ཇི་ལྟར་འདོད་པ་དེ་ཁོ་ན་བཞིན་དུ་འཐུང་བ་དེ་དག་རྣམས་འགྲུབ་པར་འགྱུར་རོ། །རྗེས་སུ་ཆགས་པའི་སེམས་ཀྱི་དབང་གིས་མཆོག་ཏུ་འཇིག་པ་རྣམས་
ཀྱི་བདེ་བའི་རྩེ་མོ་དེ་དག་རྣམས་ཡིན་ནོ། །འདི་ལྟ་སྟེ། ཇི་ལྟར་འདོད་པར་གནས་རྣམས་སུ་རྒྱུ་བའི་སྐྱེས་བུ་ནི་རང་གནས་དང་བྲལ་བར་གྱུར་ན་ཡང་རང་གི་སེམས་བདེ་བར་ཀུན་དུ་རྒྱུ་བས་བདེ་བ་འཕེལ་ན་གང་ཡང་
འདོད་པའི་ཡོན་ཏན་ལྔ་ཕུན་སུམ་ཚོགས་པ་རྔ་སྐད་ཡན་ལག་ལྔ་པ་དང་བཅས་པ་དང་། རྣམ་པ་དུ་མར་རང་དབང་དུ་གྱུར་པ་རྣམས་དགའ་བ་ལ་ལྟ་སྨོས་ཀྱང་ཅི་དགོས། དེ་དག་དེ་ལྟར་རྩེ་བར་གྱུར་པ་རྣམས་བཏུང་བ་གང་
<pb id="65.53b"/>བཏུང་བའི་སྐྱོན་རྣམས་ཐམས་ཅད་དང་བྲལ་བ། སྙིང་ལ་ཀུན་ནས་ལེགས་པར་ལྡན་པ་གང་ཡང་དྲི་ཞིམ་པོ་ཕུན་སུམ་ཚོགས་པ་རྣམས་འཐུང་བར་བྱེད་དེ། རྣམ་པ་དེ་ལྟ་བུའི་དགའ་བ་སྐྱེ་བར་འགྱུར་བ་དེ་ནི་གང་བརྗོད་པར་ཡང་མི་
ནུས་སོ། །དེ་ལྟར་རྒྱགས་པས་རྣམ་པར་རྒྱུ་བའི་ལྷ་དེ་དག་རྣམས་རྩི་འཐུང་བར་བྱེད་ལ་ལྷན་ཅིག་སྤྱོད་པ་དང་བཅས་པ་རྣམས་དུས་ཡུན་རིང་དུ་རྗེས་སུ་འཇུག་གོ། །སྲེད་པས་རྣམ་པར་ཞེན་པའི་ཡིད་ཐོག་མ་མེད་པའི་དུས་ན་འཇུག་པ་
ཉམས་སུ་མྱོང་བ་རྣམས་དེ་ཁོ་ན་བཞིན་དུ་གོམས་པར་བྱེད་པས་སྲེད་པའི་དུག་གིས་རྣམ་པར་རྒྱགས་པ་དེ་ལྟར་ངོམས་པ་མེད་པའི་རྒྱུན་ན་གནས་པའི་ལྷ་དེ་དག་རྣམས་འདི་སྙམ་དུ་སེམས་ཏེ། མ་མཐོང་ན་ཡང་བདག་ཅག་རྣམས་རྒྱུན་
གྱིས་རི་འདིའི་རྒྱབ་ཏུ་མངོན་པར་འཛེག་པར་བྱའོ་ཞེས་དེ་ལྟར་དེ་དག་རྣམས་ཕན་ཚུན་འཐུན་པར་རྗེས་སུ་འཇུག་པའི་ཡིད་གཅིག་པ་ཉིད་དུ་འདུན་པ་སྐྱེས་པར་གྱུར་ནས་དེ་ལྟར་ཡིན་ནོ་ཞེས་བྱས་ནས་ཐམས་ཅད་ཀྱང་ཡིད་འཐུན་པར་བྱས་
ཏེ། གང་ན་རི་དེ་ཡོད་པར་རབ་ཏུ་དགའ་བའི་ཡིད་ཀྱིས་མཆོག་ཏུ་གསལ་བ་དང་ལྡན་པ་དེའི་གཟི་བརྗིད་འབར་བར་གྱུར་པ་རང་གི་ལས་ལ་ལོངས་སྤྱོད་པས་གང་ན་རྒྱུན་གྱི་རིའི་སྟེང་དེར་འཕྱོ་བའི་སེམས་ཀྱིས་འབབས་པར་བྱེད་དོ། །ཕྱིན་
ནས་ཀྱང་མཆོག་ཏུ་རྫུ་འཕྲུལ་ཆེ་བས་ཡན་ལག་ལྔ་དང་ལྡན་པའི་རྔ་སྐད་དང་ཡང་དག་པར་ལྡན་པས་ཕྱོགས་འཇིག་པར་བྱེད་པ་དྲི་མཆོག་གིས་ཀྱང་གསལ་བར་བྱེད་དོ། །ནམ་མཁའི་དཀྱིལ་ན་སྐར་མ་བས་ཆེས་ལྷག་པའི་ལུས་རྩེ་
བ་དང་ལྡན་པས་འཁོད་པར་བྱེད་དོ། །འཁོད་ནས་རྫུ་འཕྲུལ་དང་ལྡན་པས་མཆོག་ཏུ་ལེགས་པར་བྱས་པའི་ལས་དང་ལྡན་པས་གང་ནས་དེ་མཐོང་བར་འགྱུར་བའི་རིའི་རྒྱབ་ན་དྲིལ་བུ་གཡེར་ཁ་རྣམས་དང་། འབབ་ཆུ་དང་། ཆུ་ཀླུང་དང་
རྫིང་བུ་དང་། ཚལ་དང་། འཇུག་ངོགས་དང་། མེ་ཏོག་དང་། བྱའི་སྒྲ་སྐད་ཕུན་སུམ་ཚོགས་པ་དང་། ལྷ་རྫས་མཆོག་གི་དྲི་དང་། རབ་ཏུ་དང་བ་དང་། ཉེ་འཁོར་ཡང་ཀུན་དུ་མཉམ་པ་དང་། འོད་དང་ལྡན་པའི་རི་དེའི་རྒྱབ་ཏུ་ཕྱིན་
<pb id="65.54a"/>ནས་སླར་ཉིད་ཀྱང་ནམ་མཁའ་ལ་འཁོད་དོ། །མཆོག་ཏུ་སྐྱིད་པའི་ལྷན་ཅིག་སྤྱོད་པའི་གྲོགས་རྣམས་དང་བཅས་པ་ལ་ལྷ་ཁ་ཅིག་གི་ནི་བརྒྱ་ཁོ་ནའོ། །གཞན་གྱི་ནི་ཉིས་བརྒྱའོ། །དེ་མེན་རྣམས་ཀྱི་ནི་སུམ་བརྒྱའོ། །
དེ་བཞིན་དུ་རང་གི་ལས་ཀྱི་ཁྱད་པར་གྱིས་ཁྱད་པར་དུ་གྱུར་པ་ཡིན་ནོ། །ལྷན་ཅིག་སྤྱོད་པའི་འཁོར་འཕེལ་བ་དང་འགྲིབ་པ་ནི་གཞན་ཁ་ཅིག་གི་ནི་སྟོང་ངོ་། །གཞན་གྱི་ནི་སྟོང་ཕྲག་གཉིས་སོ། །གཞན་རྣམས་ཀྱི་ནི་སྟོང་ཕྲག་གསུམ་
སྟེ། དེ་ལྟར་ཇི་སྲིད་དུ་སྟོང་ཕྲག་ཉི་ཤུར་འགྱུར་རོ། །རྣམ་པ་སྣ་ཚོགས་པའི་གར་དང་རྔ་སྐད་ཀྱི་སྒྲས་བསྒྲགས་པར་གྱུར་པ་ན་དགའ་ཞིང་གླུ་ཡང་ལེན་པས་ནགས་ནས་ནགས་གཞན་ཉེ་བར་སྟེན་ཏོ། །དེ་བཞིན་དུ་པད་མའི་ནགས་
ནས་རྩི་བྱེད་པད་མའི་ནགས་རྣམས་སུ་འགྲོ་ལ་རྩི་འབྱུང་བ་དང་ཡང་དག་པར་ལྡན་པ་རྣམས་ནས་རྩིའི་ནགས་སུ་འགྲོ་བར་འགྱུར་ཏེ། ལྷ་དེ་དག་རྣམས་རྔ་སྐད་ཡན་ལག་ལྔ་ཉེ་བར་སྒྲོགས་པར་གྱུར་པའི་རི་དེའི་རྒྱབ་དེ་ན་
གཞན་དགའ་བ་ལྷག་པར་གྱུར་པའི་ཁམས་མཆོག་དང་རབ་ཏུ་ལྡན་པར་གྱུར་པ་རྣམས་ལ་འདི་ལྟ་སྟེ། གང་དག་རྡོ་ཡིན་པ་དེ་དག་རྣམས་ནི་ཐམས་ཅད་ཀྱང་རིན་པོ་ཆེའི་རང་བཞིན་མཆོག་ཏུ་རྣམ་པར་བཀྲ་བའི་ཆ་ཤས་ཀྱི་སའི་
ཆ་རྣམས་ཡིན་ནོ། །ཉི་མ་བས་ཆེས་ལྷག་པའི་འོད་རྣམས་དང་ལྡན་པ། མནན་ན་ནེམ་ལ་བཏེག་ན་འཕར་བ་ནི་ཇི་ལྟར་འཛམ་བུའི་གླིང་པ་རྣམས་ཀྱི་གོ་ན་ཀཱི་མཆོག་ཏུ་འཇམ་པའི་རས་བལ་གྱིས་བཀང་བ་འམ། གང་ནང་
ཚངས་ཅན་དུ་གྱུར་པ་མནན་ན་ནེམ་ལ་བཏེག་ན་འཕར་བ་རྣམས་སམ། འཇམ་པོར་གྱུར་པ་གཞན་ཡང་རུང་སྟེ་རྐང་པ་བཞག་གམ་མ་བཞག་པ་ན་ཡང་ནེམ་པར་བྱེད་པ་རྣམས་ཡིན་ནོ། །དེ་བཞིན་དུ་རྒྱུན་གྱི་རི་གང་
ཡིན་པ་དེའི་རྒྱབ་ན་གང་ཅུང་ཟད་རིན་པོ་ཆེར་གྱུར་པ་འམ། སའི་ཆ་འམ། ལྗོན་ཤིང་གི་ཡལ་ག་འམ། རིའི་རྩེ་མོ་འམ། ཨུད་པ་ལ་འམ། ནོར་བུའི་རང་བཞིན་རྣམས་ཀྱང་རུང་སྟེ། དེ་ཐམས་ཅད་མཆོག་ཏུ་
<pb id="65.54b"/>འཇམ་པ་དང་མཆོག་ཏུ་རེག་ན་བདེ་བ་དང་། མཆོག་ཏུ་མཐོང་ན་ཡིད་འཕྲོག་པས་དགའ་བ་ནི་ཇི་ལྟར་རྣམ་པར་བཀྲ་བ་རྣམས་དང་འདྲ་བ་ཡིན་ནོ། །རྣམ་པར་བཀྲ་བར་གྱུར་པའི་རི་དེའི་རྒྱབ་ཏུ་ཕྱིན་ནས་ལྷ་དེ་རྣམས་དགའ་བར་བྱེད་ཅིང་
ཡོངས་སུ་སྤྱོད་དོ། །རྣམ་པ་སྣ་ཚོགས་པའི་བདེ་བའི་སྐལ་བ་ཅན་རྣམས་ལྷན་ཅིག་སྤྱོད་པའི་འཁོར་བ་དང་བཅས་པ་ཕན་ཚུན་དུ་དེ་ལ་རྗེས་སུ་སོང་བས་ཆགས་པའི་ཡིད་ཅན་འདོད་པའི་ཡོན་ཏན་ཐམས་ཅད་ཕུན་སུམ་ཚོགས་པའི་
རེག་བྱའི་བདེ་བ་ཉམས་སུ་མྱོང་བར་བྱེད་དོ། །རྒྱུན་གྱི་རིའི་རྒྱབ་ཏུ་ཕྱིན་ནས་མཆོག་ཏུ་དགའ་བར་གྱུར་པའི་ལྷ་བརྒྱ་སྟོང་ཕྲག་དུ་མའི་ཚོགས་ཀྱིས་གང་བ་ཐམས་ཅད་ནས་ཀྱང་གླུ་དང་གར་མཆོག་དང་ལྡན་པའི་ལྷའི་བུ་མོས་ཡོངས་
སུ་བསྐོར་བས་ལྷ་དེ་དག་ལྷའི་ཡུལ་གྱི་བདེ་བ་རྣམས་ཉམས་སུ་མྱོང་བར་བྱེད་དོ། །དེ་དག་རྣམས་དེ་ལྟར་དགའ་བས་དུས་ཡུན་རིང་པོར་ཡན་ལག་ལྔ་དང་ལྡན་པའི་རྔ་སྐད་དང་། ཡུལ་ལྔའི་བདེ་བ་རྣམས་ཀྱང་ཉམས་སུ་མྱོང་བས་
དུས་རིང་པོ་འདས་པར་བྱས་ནས་ཚོགས་པ་རྣམས་དང་། འདུས་པ་རྣམས་དགའ་བར་བྱེད་ཅིང་གླུ་མཆོག་གི་སྒྲ་རྣམས་ལ་ཡང་རབ་ཏུ་ཆགས་པར་གྱུར་པ་ལས་ནམ་ཞིག་གི་ཚེ་ན་འཐབ་བྲལ་བའི་འཇིག་རྟེན་པ་རྣམས་ཀྱིས་
མཐོང་མ་མྱོང་བ་མཆོག་ཏུ་མིང་དུ་བྱ་བའི་འོད་ཆེན་པོ་མཆོག་ཏུ་ཕལ་ཆེ་བ་གཞན་ཞིག་དེ་དག་རྣམས་ཀྱིས་མཐོང་ནས་ལྷ་གང་དག་སེམས་སྟོབས་ཆུང་བ་དེ་དག་རྣམས་ལས་ཁ་ཅིག་ནི་མ་བཟོད་པར་གྱུར་པས་མིག་གཉིས་ལག་
པས་བཀབ་ནས་ས་ལ་འགྱེལ་བར་གྱུར་ཏོ། །ལྷ་གཞན་ཁ་ཅིག་ནི་འོད་མ་བཟོད་ནས་ཤིང་གི་གོ་སྐབས་རྣམས་སུ་བཞའ་བར་གྱུར་ཏོ། །རིན་པོ་ཆེའི་རང་བཞིན་གྱི་ཕུག་གི་ནང་དུ་ཡང་ལྷན་ཅིག་སྤྱོད་པའི་འཁོར་དང་
བཅས་ཏེ་གབ་པར་གྱུར་ཏོ། །ལྷ་གཞན་གང་དག་སེམས་སྟོབས་ལྷག་པར་གྱུར་པ་དེ་དག་ནི་སེམས་སྟོབས་དང་ལྡན་པས་ཚོགས་པ་རྣམས་དེ་ཁོ་ན་བཞིན་དུ་བྱས་ནས་ཤིན་དུ་ངོ་མཚར་བས་ཡིད་ཚིམ་པར་ཕྱིར་
<pb id="65.55a"/>ཉིད་ཀྱང་དེས་འགལ་བར་བྱེད་པར་ཡང་མི་རྩི་བར་ལྟ་བར་བྱེད་པར་རྩོམ་སྟེ། འདི་ཅི་ཞིག་ཡིན་པར་གྱུར་ན། དེ་ལྟ་བུ་འདི་གང་གི་ཡིན་རྣམ་པ་དེ་ལྟ་བུ་གང་ཡིན་པའི་འོད་གང་གིས་རི་འདིའི་རྒྱབ་ཏུ་དེ་ལྟ་བུའི་འོད་ཀྱིས་དགའ་
བ་དེ་ལྟ་བུའི་རིན་པོ་ཆེ་དང་ལྡན་པ། དེ་ལྟར་ཀུན་ནས་འབར་བ་དང་ལྡན་པར་གྱུར་པ། དེ་སྐད་དུ་ཡང་བརྗོད་ནས་ཇི་ལྟར་བདག་ཅག་རྣམས་ཀྱིས་སྔར་ནམ་ཡང་མ་མཐོང་ངོ་ཞེས་དེ་ལྟར་ཡིད་ལ་བྱས་ཏེ། ནམ་མཁའ་ལ་བལྟ་བར་
བརྩམས་པ་ན་ཇི་སྲིད་དུ་འོད་ཆེན་པོར་གྱུར་པ་ལྷུང་བ་མཐོང་སྟེ། མཆོག་ཏུ་གྱུར་པའི་འོད་འབར་བ་དང་ལྡན་པ་དང་། གཡོ་བར་གྱུར་པ་ལྟར་ནམ་མཁའ་ལས་ལྷུང་ངོ་། །ལྷུང་བར་གྱུར་པའི་འོད་དེ་ལ་ཀུན་དུ་ལྟ་བར་བྱེད་ཅིང་འོད་ལྷུང་
བ་འདིའི་འོད་ཀྱི་ཚད་ནི་ཅི་ཙམ་ཅིག་ཡིན་པར་གྱུར་ན་ཞེས་དེའི་ཚད་ཙམ་འབའ་ཞིག་རྣམ་པར་བརྟགས་པ་ཙམ་གྱིས་བལྟས་ནས་གླེང་རྗོད་ཀྱང་བྱེད་དེ། ཇི་ལྟར་དཔག་ཚད་ལྔ་སྟོང་རྣམས་སུ་འཐབ་བྲལ་གྱི་ནམ་མཁའ་ལ་རབ་ཏུ་འབར་
བ་བཞིན་དུ་འོད་འབབ་ཅིང་རབ་ཏུ་ལྷུང་སྟེ། རྣམ་པ་དེ་ལྟ་བུའི་འོད་བྱེད་པ་འདི་གཞལ་བར་ཡང་མི་ནུས་སོ། །དེ་ནས་ཇི་ལྟར་འོད་དེ་དང་ཉེ་བར་གྱུར་པ་དེ་ལྟར་མཆོག་ཏུ་སེམས་སྟོབས་དང་ལྡན་པར་གྱུར་པའི་ལྷ་དེས་ཀྱང་ལྟ་བར་མི་ནུས་
པས་མིག་དག་འཛུམས་པར་བྱེད་དོ། །དེ་ཅིའི་ཕྱིར་ཞེ་ན། གཟི་བརྗིད་གང་མ་བཟོད་པས་མིག་རྣམས་ཀྱིས་རྟོགས་པའི་ཡུལ་མ་ཡིན་པའི་ཕྱིར་ཏེ། སླར་ཡང་མིག་འགེབས་པར་བྱེད་དོ། །ལག་པས་ཡུད་ཙམ་ཅིག་བཀབ་ནས་སླར་
ཡང་ཅ་ཅོ་ལེགས་པར་སྐྱེད་པའི་ཡིད་ཅན་རྣམས་ཕྱིར་མིག་རྣམ་པར་ཕྱེ་ནས་སླར་ཡང་ནམ་མཁའ་དེ་ཉིད་ལ་ཡང་དག་པར་ལྟ་བར་བྱེད་དོ། །དེ་ནས་སླར་ཡང་ནམ་མཁའ་དེ་ཉིད་ལ་ལྟའོ། །དེ་ནས་ཕྱིས་ཡང་ཉེ་བར་སོང་ནས་ལྟ་བར་
བྱེད་དོ། །དེའི་ཚེ་དེ་ལྟར་གྱུར་པའི་འོད་དེ་ལ་ཐེ་ཙོམ་དུ་གྱུར་པའི་ཡིད་ཀྱིས་ཕན་ཚུན་དུ་གཏམ་བྱེད་པ་ནི་དེ་ལྟར་ངོ་མཚར་སྐྱེས་པ་ནམ་མཁའ་ལས་རབ་ཏུ་ལྷུང་བར་གྱུར་པ་འདི་དག་ཅི་ཡིན། ཚན་པ་རྣམས་ཀྱིས་ཀྱང་བཟླ་བར་
<pb id="65.55b"/>ནུས་པ་མ་ཡིན་པ་གང་གིས་ལྷའི་འཇིག་རྟེན་འདི་ཐམས་ཅད་རབ་ཏུ་འབར་བར་གྱུར་པ་ཉིད་ཀྱི་རྣམ་པ་དེ་ལྟ་བུ་ངོ་མཚར་བ་འདི་ཅི་ཡིན། དེ་ནས་འོད་བབ་པར་གྱུར་ཅིང་རབ་ཏུ་ལྷུང་བར་གྱུར་པའི་འོད་དེ་ཉིད་དུས་ཤིན་དུ་རིང་བ་ན་ནམ་
མཁར་རབ་ཏུ་ཞི་ཞིང་ནུབ་ལ་ངེས་པར་འགགས་པར་གྱུར་ཏོ། །ནམ་མཁའ་ལ་གནས་ནས་རབ་ཏུ་བབ་པར་གྱུར་པ་དེ་ལེགས་པར་འགགས་པ་དང་། དེ་ནས་ལྷ་གང་དག་ཤིན་དུ་སེམས་སྟོབས་དམན་པར་གྱུར་པ་དེ་དག་རྣམས་
དེ་འགགས་པར་གྱུར་པའི་ཚེ་ན་ཕྱིར་ཡང་ཕུག་གི་སྒོ་རྣམས་ནས་བྱུང་ནས་རྗེས་སུ་སྤྱོད་པའི་འཁོར་དང་བཅས་པ་རྣམས་འཇིགས་པ་དང་བྲལ་ནས་དེ་དག་ཕན་ཚུན་དུ་གཏམ་བྱེད་པ། རྨད་དུ་བྱུང་བར་གྱུར་པ་དང་། ངོ་མཚར་བ་
སྐྱེད་པ་དང་། བདག་ཅག་རྣམས་འཇིགས་པར་བྱེད་པ་པོ་བྱུང་བ་འདི་དག་ཅི་ཡིན་ཞེས་སོ། །དེ་ནས་དེ་སྐད་སྨྲས་ནས་ཀྱང་དེ་ནས་དེ་ཁོ་ན་སྐད་ཕན་ཚུན་དུ་བརྗོད་ཀྱང་ལེགས་པར་ཤེས་པ་ཡང་མ་ཡིན་ནོ། །དེ་ནས་ངོ་མཚར་བ་ཅིག་
བྱུང་བ་དེ་དག་ཅི་ཡིན་ཞེས་དེ་ལྟར་དུས་རིང་དུ་སོ་སོར་རྟོག་པར་བྱེད་དོ། །ཅུང་ཟད་ཅིག་ནི་ངོ་མཚར་བས་ཡིན་ལ། རྨད་དུ་བྱུང་བ་དེ་དག་ཅི་བྱུང་བ་ཡིན་ཞེས་དེ་ནས་དེ་ལྟར་དུས་ཡུན་རིང་དུ་རྟོག་པ་ཅུང་ཟད་ཅིག་ནི་འཇིགས་པས་
ཡིན་ནོ། །དེ་ནས་དེ་ལྟར་རྒྱུན་གྱི་རྒྱབ་ན་གནས་པའི་ལྷ་རྣམས་དགའ་བ་དང་། ཀུན་དུ་སྤྱོད་པར་ཡང་བྱེད་པ་ལས་གཞན་ཡང་གཡོ་བའི་སེམས་ཡིན་པས་དང་། ཡུལ་གྱིས་ཀུན་ནས་འཕྲོགས་པའི་ཕྱིར་རྣམ་པ་དུ་མ་
སྤྱོད་ཅིང་ཀུན་དུ་སྤྱོད་པར་ཡང་བྱེད་དེ། རྣམ་པ་མང་པོ་དང་རྣམ་པར་རྟོག་པ་དུ་མར་རྔ་སྐད་ཡན་ལག་ལྔ་པས་ནགས་དང་ཚལ་རྣམས་སུ་དུས་ཡུན་རིང་པོ་འདའ་བར་ལྷ་དང་ལྷ་མོ་བརྒྱ་སྟོང་ཕྲག་ཁྲག་ཁྲིག་དུ་མས་ཡོངས་སུ་
བསྐོར་ནས་ལྷ་ཤིན་དུ་འཐབ་བྲལ་དང་། ཤིན་དུ་འཐབ་བྲལ་གྱི་མངའ་བདག་མུ་སུ་ལུན་དྷ་རྒྱུན་གྱི་རྒྱབ་དེ་ཉིད་ན་གནས་ཏེ། རྔ་སྐད་ཡན་ལག་ལྔ་པས་ཉེ་བར་སྒྲོགས་པར་བྱེད་དོ། །དུས་རིང་དུ་འདའ་བར་ཡང་ལྷ་དང་
<pb id="65.56a"/>ལྷ་མོ་ཁྲག་ཁྲིག་བརྒྱ་སྟོང་དུ་མས་ཡོངས་སུ་བསྐོར་ཏེ། ཤིན་དུ་འཐབ་བྲལ་གྱི་མངའ་བདག་མུ་སུ་ལུན་དྷ་དང་དེ་ཁོ་ན་བཞིན་དུ་རྒྱུན་གྱི་རྒྱབ་ཏུ་གནས་ནས་རྔ་སྐད་ཡན་ལག་ལྔ་པ་བསྒྲགས་པར་གྱུར་པ་དང་། 
ཡིད་ཀྱང་རབ་ཀྱི་མཆོག་ཏུ་དགའ་བས་པད་མའི་སྟན་རྣམས་ལ་ཡང་ལེགས་པར་གནས་པ་རྣམས་ལ། ལྷ་བརྒྱ་སྟོང་དུ་མས་རྒྱན་དང་ཆ་བྱད་སྣ་ཚོགས་པ་དང་ལྡན་པ་འོད་ཟེར་ཡང་དུ་མ་དང་ལྡན་པ་རྣམས་ཀྱིས་གླུ་དང་རོལ་མོ་
བརྒྱ་སྟོང་ཉེ་བར་བསྒྲགས་པར་གྱུར་པ་མཆོག་ཏུ་སྙན་པར་རྗེས་སུ་ཞུགས་པ་ཡིད་ཤིན་དུ་རབ་ཏུ་དགའ་བས་རི་དེ་ལ་རྟག་ཏུ་ནམ་མཁའ་གང་བ་བཞིན་དུ་སྟེ། དེ་ན་གནས་པའི་ཚོགས་པ་ཐམས་ཅད་ཀྱིས་རྣམ་པ་དུ་མ་དང་། 
རྒྱན་དང་ཆ་བྱད་དུ་མ་དང་། གཟུགས་དུ་མ་དང་། ཡོན་ཏན་བརྒྱ་སྟོང་དུ་མ་རྣམས་དང་ལྡན་པའི་ལྷའི་བུ་མོ་རྣམས་ཀྱིས་ཡོངས་སུ་བསྐོར་ཏེ་རི་དེའི་རྒྱབ་ན་ལྷའི་ཚོགས་རྣམས་གནས་ནས་འདོད་པའི་ཡོན་ཏན་ལྔས་དགའ་བར་
བྱེད་པ་རྣམས་མཐོང་ངོ་། །དེ་དག་རྣམས་འཐབ་བྲལ་གྱི་མངའ་བདག་གིས་མངོན་པར་མཐོང་ནས་ཤིན་དུ་མཆོག་ཏུ་རངས་པས་ལྷན་ཅིག་རྗེས་སུ་སྤྱོད་པ་དང་བཅས་པ་རྣམས་རིངས་པ་དང་བཅས་པ་ཉིད་ཀྱིས་ཚོགས་པའི་རྒྱུན་
གང་ལ་སོ་སོར་གནས་པར་ཉེ་བར་རྒྱུག་པར་བྱེད་ལ། དེ་དག་རྣམས་ཀྱིས་ཀྱང་མུ་སུ་ལུན་དྷ་དེ་མངོན་པར་མཐོང་ནས་རིངས་པ་དང་བཅས་པས་གང་ན་ལྷའི་བདག་པོ་ཡོད་པ་དེར་ཕྱི་བཞིན་འབྲང་བའི་འཁོར་དང་བཅས་པ་
རྣམས་ཉེ་བར་རྒྱུག་པར་བྱེད་དེ། རོལ་མོ་དང་གླུ་དང་བཅས་པ་ལ་གླུ་ལ་རབ་ཏུ་རྗེས་སུ་དགའ་བའི་ཡིད་ཅན་དེ་དག་རྣམས་ཕན་ཚུན་འདྲེ་བར་གྱུར་པས་གནས་བཞིན་དུ་རྟག་ཏུ་ནམ་མཁའ་ལ་དང་། རི་དེའི་རྒྱབ་ལ་ཡང་གར་
བྱེད་པར་འགྱུར་བ་དང་། གླུ་ལེན་པར་འགྱུར་བས་ཀྱང་མུ་སུ་ལུན་དྷ་མངོན་པར་སྟོད་པར་བྱེད་ཅིང་། རྔ་སྐད་ཡན་ལག་ལྔ་དང་ལེགས་པར་ལྡན་ཞིང་ཡང་དག་པར་ལྡན་པས་དུས་ཡུན་རིང་པོར་རྩེད་མོ་དུ་མ་བྱེད་དོ། །དེ་དག་
<pb id="65.56b"/>རྣམས་དེ་ལྟར་རྩེ་བར་བྱེད་པ་དང་དགའ་བར་ཡང་བྱེད་པ་ལས། གཞན་ཡང་དུས་རིང་དུ་འདའ་བར་གྱུར་པ་ན་རྣམ་པ་དེ་སྲིད་ཁོ་ནའི་འོད་ཀུན་དུ་བྱུང་བར་གྱུར་པ་ནི་སྔ་མ་ཁོ་ན་བཞིན་ཏེ། དེ་ནས་གཞན་ཡང་ལྷ་རྣམས་སྐྱེས་པ་ནི་
མཆོག་ཏུ་ངོ་མཚར་བ་ཡང་དག་པར་སྐྱེས་པ་སྟེ། གཞན་འགའ་ཞིག་ནི་ཤིན་དུ་འཇིགས་པའི་ཡིད་ཀྱིས་གང་ན་ལྷའི་བདག་པོ་ཡོད་པ་དེར་ཡང་དག་པར་འཁྱུད་པར་བྱེད་དེ། ཤིན་ཏུ་སྐྲག་པ་སྙིང་ལ་རྗེས་སུ་ཞུགས་པའི་ཕྱིར་རོ། །
གཞན་ནི་ནམ་མཁའི་དཀྱིལ་དུ་ལྟ་བར་གྱུར་པས་དཀྱིལ་དེ་ལ་ཆེད་ཆེ་བ་སྐྱེའོ། །གཞན་འོད་དེ་ལྷུང་བའི་དོན་གང་ཡིན་པ་ཐོས་པ་རྣམས་ནི་ལྷུང་བ་དེ་ངེས་པར་ཤེས་པ་པོ་ལྷ་མུ་སུ་ལུན་དྷ་ལ་སོགས་པ་བག་མེད་པ་དང་བྲལ་བ་རྣམས་དེའི་
ཚེ་གུས་པ་དང་མ་བྲལ་བས་སངས་རྒྱས་ལ་རབ་ཏུ་ཕྱག་འཚལ་བར་བྱེད་དོ། །གཞན་དག་ནི་སེམས་སྟོབས་ཉམས་པ་དང་བརྟན་པར་གནས་པ་བཅོམ་པས་ཕུག་གི་སྒོ་དང་ཤིང་གསེབ་རྣམས་སུ་གབ་པར་འགྱུར་རོ། །གཞན་ནི་སླར་
ཡང་གང་ན་འཐབ་བྲལ་གྱི་བདག་པོ་ཡོད་པ་དེར་སྐྱབས་པའི་དོན་དུ་རྒྱུག་པར་བྱེད་དེ། སྐྱབས་བཙལ་བའི་དོན་དུའོ། །དེ་དག་དེ་ལྟར་མཆོག་ཏུ་ངོ་མཚར་རྨད་དུ་བྱུང་བའི་ཤེས་པ་པོ་མངོན་པར་མཐོང་ནས་ཐམས་ཅད་ཀྱི་མུ་
སུ་ལུན་དྷ་ལ་གསོལ་པ། འོད་ནམ་མཁའ་ལ་གནས་ནས་ལྷུང་བ་གང་ཡིན་པ་དེ་དག་ཇི་ལྟ་བ་བཞིན་དུ་ལྷས་ཤེས་པར་མཛད་དུ་གསོལ། ལྷ་ལེགས་པར་ཤེས་པར་མཛོད་དང་རྣམ་པ་དེ་ལྟ་བུ་ལྟུང་བ་དེ་ཅི་ལགས། དེ་ནས་
ལྷ་དེ་དག་རྣམས་གང་ཡིན་པས་མི་ཤེས་པའི་དོན་དེ་དག་རྣམས་ཀྱིས་ལྷའི་བདག་པོ་དེ་ལ་འདི་སྐད་ཅེས་སྨྲས་སོ། །ཇི་ལྟ་བར་བདག་ཅག་རྣམས་ཀྱིས་མི་འཚལ་ན་ལྷ་རྣམས་ཀྱི་བདག་པོ་ངོ་མཚར་བ་དེ་དག་ཅི་ལགས། འདི་དག་
བདག་ཅག་གིས་མཐོང་ལགས་ཀྱང་རྟོགས་པ་ནི་མ་ལགས་རྣམ་པ་དེ་ལྟ་བུ་འདི་ཅི་ལགས། དེ་ནས་ལྷའི་ཚོགས་ཐམས་ཅད་འདུས་པ་ལ་འཐབ་བྲལ་བ་རྣམས་ཀྱི་བདག་པོས་འདི་སྐད་ཅེས་བརྗོད་དོ། །རུང་གིས་གང་ཞིག་བདག་
<pb id="65.57a"/>ཉིད་ཐམས་ཅད་ཁོ་ནས་ནམ་མཁའ་ལས་ལྷུང་བ་དེ་དག་ནི། མཆོག་ཏུ་ངེས་པར་འབར་བ་གང་ཡིན་པ་དེ་ནི་མིག་ལས་འདས་ནས་ལྷག་པར་གནས་པ། ཁྱེད་རྣམས་ཀུན་ནས་སྐྲག་པར་བྱེད་པ་དང་ངོ་མཚར་བ་སྐྱེད་པར་བྱེད་
པ་རྣམས་ཉོན་ཅིག །དེ་ནས་ངོ་མཚར་བས་ཡིད་ཚིམ་པ་མེད་པའི་ཀུན་ནས་འདུས་པ་དེ་དག་རྣམས་ཉིད་ཐམས་ཅད་ལ་འཐབ་བྲལ་གྱི་བདག་པོ་དེས་འདི་སྐད་བརྗོད་དེ། ཉོན་ཅིག་དང་གང་ཡང་ལྷུང་བ་དེ་དག་ནི་རྣམ་པ་ཐམས་ཅད་དུ་ཚད་དང་། 
མདོག་དང་། དབྱིབས་དང་། ཚེའི་ཚད་རིང་བ་དང་། སོ་སོའི་ལས་རྣམས་ཀྱང་རེ་རེ་ཞིང་བརྒྱ་འགྱུར་གྱིས་ལྷག་པར་གྱུར་པའི་ལྷའི་རིགས་བདག་ཅག་གི་སྟེང་ན་གནས་པ་ནི། བྱང་ཆུབ་སེམས་དཔའ་རྣམས་ཀྱི་གཞལ་ཡས་
ཁང་སྟེ། མཆོག་ཏུ་རྣམ་པར་དག་པའི་ཚུལ་ཁྲིམས་རྣམ་པ་ལྔ་མ་ཉམས་པ། མ་བརྟོལ་བ། མ་ཟགས་པ། བརྟན་པ། སྙིང་པོ་དང་ལྡན་པ་དང་རྣམ་པ་དུ་མར་ཡང་སྟེ། མིར་གྱུར་པ་གང་དག་ལུས་ཞིག་ནས་མཐོ་རིས་བདེ་
འགྲོའི་འཇིག་རྟེན་དགའ་ལྡན་གྱི་ལྷ་ཞེས་བྱ་བ་དེ་དག་རྣམས་ཀྱི་ནང་དུ་སྐྱེ་བར་འགྱུར་རོ། །དེ་དག་གི་ཡང་རྩེད་མོ་གང་ཡིན་པ་དང་། དགའ་བ་གང་ཡིན་པ་དང་། ནགས་ཚལ་གང་ཡིན་པ་དང་། ལྷའི་བུ་མོ་གང་ཡིན་པ་དང་། འོད་ཟེར་
གྱི་རྣམ་པ་ཇི་ལྟ་བུ་གང་ཡིན་པ་དང་། གང་ཡང་གཟུགས་དང་། གཟི་བརྗིད་གང་ཡིན་པ་དང་། གང་ཡང་ཤེས་རབ་དང་། གང་ཡང་ཚེ་རིང་བ་དང་། ཇི་སྲིད་དུ་རྣམ་པ་དུ་མ་རྣམས་དང་གང་ཡང་བདེ་བ་རྣམས་དང་ལུས་དང་། 
ཡིད་དང་། གང་ཡང་ལོངས་སྤྱོད་དང་། རྣམ་པ་ཇི་ལྟ་བུའི་གཟུགས་ཀྱི་ལྷ་མོ་རྣམས་ཀྱི་ཡང་ཁྱད་པར་ལ་འཐབ་བྲལ་གྱི་ལྷས་བཅུ་དྲུག་ཆར་ཡང་མི་ཕོད་དོ། །དེ་དག་རྣམས་ཀྱི་གཟི་བརྗིད་གང་ཡིན་པ་འདི་བདག་ཅག་རྣམས་
ཀྱིས་བརྗོད་པར་མི་ནུས་སོ། །དེ་དག་རྣམས་ཀྱི་ཁྱད་པར་གྱིས་བདག་ཅག་རྣམས་སྲིན་བུ་མེ་ཁྱེར་ཙམ་དུ་ཡང་གཟི་བརྗིད་ཀྱིས་མི་ཕོད་ལ་ལོངས་སྤྱོད་ཀྱིས་ཀྱང་མི་ཆོག་གི་ཅུང་ཟད་ཙམ་ཆ་འདྲ་བར་ཟད་དོ། །དེ་དུས་རིང་པོར་རྣམ་
<pb id="65.57b"/>པ་དུ་མར་བདེ་བ་རྣམས་ལ་ལོངས་སྤྱད་ནས་ལྷའི་མཆོག་ཏུ་དགའ་བར་གྱུར་པའི་བདེ་བ་མཆོག་འདོད་པའི་ཡོན་ཏན་ལྔ་དང་ལྡན་པར་གྱུར་པ་རྣམ་པ་སྣ་ཚོགས་པའི་ཡུལ་ལ་ལོངས་སྤྱོད་པ་དགའ་བར་གྱུར་པ་ནི་འཐབ་བྲལ་གྱི་
ལྷ་རྣམས་ལས་རིམ་པ་ཐམས་ཅད་ཀྱིས་ཤིན་དུ་འདས་པ་ཡིན་ཞིང་། དུས་ཡུན་རིང་དུ་འདས་པའི་ཕྱིར་དང་། དེའི་ལས་རྣམས་ཀྱང་ཟད་པས་དང་། མི་རྟག་པའི་ཐོག་ངེས་པར་བབ་པས་དང་། ངེས་པར་མྱོང་བར་
འགྱུར་བ་ཡིན་པས་ཏེ། སེམས་ཅན་ཐམས་ཅད་ཀྱིས་ངེས་པར་མྱོང་བར་འགྱུར་བར་ངེས་པ་ནི་གང་ལོངས་སྤྱོད་དང་ན་ཚོད་དང་ཤེས་པ་རྣམས་སེམས་ཅན་ཐམས་ཅད་ཀྱིས་ངེས་པར་མྱོང་བར་འགྱུར་བ་ནི་མི་རྟག་པའི་དབང་གིས་
ན། ཚེ་ཡོངས་སུ་ཟད་པས་དང་། ལེགས་པར་བྱས་པའི་ལས་རྣམས་ཀྱང་ཡོངས་སུ་ཟད་པར་གྱུར་ནས་འཆི་འཕོས་ནས་དགའ་ལྡན་གྱི་ལྷའི་རིགས་དེ་ལས་ལྷུང་བ་ཡིན་ནོ། །འབྱུང་བར་འགྱུར་བའི་འདུས་བྱས་དེ་ནི་སྣ་
ཚོགས་པའི་བུད་ཤིང་དང་ཆུ་དང་ཡང་དག་པར་ལྡན་པས་འདི་ལྟ་སྟེ། སྐྱེ་བ་དང་ལྡན་པའི་ཡན་ལག་རྣམས་ཀྱང་གང་སྐྱེས་པའི་འདུས་བྱས་རྣམས་ནི་སྟོབས་ཀྱིས་མི་འཇིགས་པ་དེ་ནི་ཁམས་གསུམ་ན་ཡོད་པ་མ་ཡིན་ཏེ། 
མི་ཟད་པ་དང་མཐར་ཐུག་པར་མི་འགྱུར་ན་ནི་དེ་དག་རྟག་པར་འགྱུར་བ་ཞིག་ན། སེམས་ཅན་དང་བཅས་པ་རྣམས་ལ་གནས་སྐབས་འདི་ནི་དམིགས་པ་ཡང་མ་ཡིན་ཏེ། འདུས་བྱས་རྣམས་ནི་འཇིག་པར་
འགྱུར་བའི་ངོ་བོ་ཡིན་པའི་ཕྱིར་རོ། །སེམས་ཅན་ངེས་པར་ལྷུང་བའི་མཐའ་མ་ཡིན་པས་བདག་ཅག་གི་ལྷའི་རིགས་སུ་དེ་དགའ་ལྡན་ནས་ལྷུང་ངོ་། །དེའི་ཡང་ལེགས་པར་བྱས་པའི་ལས་ཟད་ནས་དེའི་རྗེས་ཉིད་
ལ་འཆི་འཕོ་བར་འགྱུར་རོ། །སྣུམ་དང་སྡོང་བུ་ཟད་པ་ན་སྒྲོན་མ་སྒྲོན་མའི་ཡུལ་ཕྱོགས་སུ་དུས་ཀྱི་རླུང་གིས་ཡིད་རྣམས་རབ་ཏུ་ཉམས་པར་འགྱུར་རོ། །ཇི་ལྟར་ས་བོན་གྱི་རྣམ་པ་ཉམས་པའི་དུས་ཀྱི་རྗེས་ཐོགས་ལ་
<pb id="65.58a"/>མྱུ་གུ་སྐྱེ་བར་འགྱུར་བ་དེ་བཞིན་དུ་ལས་དང་བཅས་པར་ལྐོག་ཏུ་གྱུར་པའི་ཚེ་ཡོངས་སུ་ཟད་པར་གྱུར་པ་དེ་དག་དེའི་རྗེས་ལ་དེ་ལྟར་འཆི་འཕོའོ། །དེའི་འོད་དེ་དག་ཁྱེད་ཀྱིས་མཐོང་བར་ཟད་དོ། །ལས་ཡོངས་སུ་
ཟད་ནས་ཤི་བའི་རོ་དེའི་ལུས་རྣམ་པར་ཉམས་པ་དེའི་འོད་ཀྱང་འདི་ཡིན་ན། གང་ཡང་གཞན་ལས་གཅིག་གིས་ཡོངས་སུ་སྤྲུལ་པའི་མཆོག་ཏུ་རྒྱ་ཆེ་བས་མཆོག་ཏུ་རྒྱ་ཆེ་བར་གྱུར་པ་ངེས་པར་འབྱུང་བའི་ལས་ཀྱི་འབྲས་
བུ་དགེ་བས་སྤྲུལ་པ་མཆོག་ཏུ་འོད་ཀྱི་རང་བཞིན་ཡིན་པ་དེའི་དཔེ་བརྗོད་པ་འདིས་ནི། ཀྱེ་འཐབ་བྲལ་བ་རྣམས་དཔེ་བརྗོད་པ་གོ་བར་གྱིས་ཤིག་དང་། གང་ལ་རྣམ་པ་འདི་ལྟ་བུའི་འོད་ཡོད་ན་འོད་དང་རྒྱན་དུ་མས་མངོན་པར་
བརྒྱན་པ་མཆོག་ཏུ་ཡིད་དུ་འོང་བ་གང་ཡིན་པའི་དཔེ་བརྗོད་པར་བྱ་བར་མི་ནུས་ཏེ། དེ་རྣམ་པ་འདི་ལྟ་བུའི་དགེ་བའི་ལས་ཀྱིས་བཞི་འགྱུར་དུ་སྤྲུལ་པ་དེ་ཡང་ཡོངས་སུ་ཉམས་པར་གྱུར་ན། སུམ་འགྱུར་གྱི་ཤིན་དུ་ཆུང་བའི་
ལས་ཀྱིས་སྤྲུལ་པ་འཐབ་བྲལ་བ་རྣམས་སུ་སྐྱེས་པ་ཁྱེད་ཅག་རྣམས་ཀྱི་བདག་གི་དངོས་པོ་རྙོག་མ་དང་བཅས་པ་དམན་པའི་ལུས་རྣམས་ལ་ལྟ་ཅི་སྨོས། དེ་ནས་དེའི་ཚེ་མུ་སུ་ལུན་དྷས་ཚིགས་སུ་བཅད་པ་བརྗོད་པ་ཇི་
ལྟར། མི་རྟག་མིག་བཟློག་འོད་ཀྱིས་ནི། །རབ་ཏུ་བསྲེགས་པ་དགའ་ལྡན་ལྷ། །དེ་དབང་ལྟོས་ནས་ངེས་པར་འགག །མར་མེ་སྣུམ་ནི་ཟད་པ་བཞིན། །ལས་ཀྱིས་འཕེན་པས་འཕངས་པ་ཡིན། །བཅུ་གཉིས་
རྩིབས་ནི་སྟོབས་པོ་ཆེ། །ལས་ཀྱི་འཁོར་ལོ་འཁོར་བ་འདི། །ལྟུང་ཞིང་སྐྱེ་བས་གཡོ་བ་ཡིན། །རྣམ་པ་སྣ་ཚོགས་ཡུལ་བརྩོམ་པ། །དུ་མའི་ཁ་དང་ལྡན་པ་ཡི། །དགའ་ལྡན་ལྟུང་འགྱུར་རང་དབང་མེད། །དུས་
ཀྱི་དབང་གིས་འོང་བ་ཡིན། །དུས་ཀྱི་དབང་གིས་ཞུགས་པ་ནི། །ཇི་ལྟར་ཤིང་རྣམས་སྐྱེ་བ་ཡིན། །དེ་ཡང་དུས་དང་ཕྲད་ནས་ནི། །འོད་ནི་འདིར་ནི་འོངས་པ་ཡིན། །ཇི་ལྟར་དུས་ནི་ལེགས་ཕྱིན་ནས། །ལྷ་ནི་བདེ་
<pb id="65.58b"/>བར་འགྱུར་བ་ཡིན། །ཕྱི་ནས་དེ་ཉིད་ཀུན་བཏང་ནས། །དབང་དང་བྲལ་བས་དེ་ལྟུང་ངོ་། །ལས་ཀྱི་དུས་ནི་ཡོངས་ཐོབ་ནས། །འཇིག་རྟེན་འདི་ནི་ཡོངས་སུ་འཕེལ། །བདེ་ལྡན་སྡུག་བསྔལ་ལྡན་འགྱུར་བ། །དུས་ཀྱི་དབང་
གིས་འོང་བ་ཡིན། །གལ་ཏེ་བདེ་འམ་སྡུག་ཀྱང་རུང་། །འཇིག་རྟེན་རྟག་པར་ཡིད་བརྟན་མིན། །རྒྱུ་དང་རྐྱེན་གྱིས་བསྐྱེད་པ་ཡི། །བདེ་སྡུག་རྣམ་པ་ཐ་དད་དེ། །ཡོད་མིན་བདེ་བ་འགའ་ཞིག་ནི། །དེ་དག་ལས་དབང་རྗེས་སུ་འགྲོ། །དེ་ལྟར་
སྡུག་བསྔལ་མི་འདོད་ཀྱང་། །སྐྱེས་བུ་ལས་ཀྱི་རྒྱུ་ཅན་ཡིན། །ཕན་ཚུན་འབྲས་བུ་ཀུན་བྱུང་ནས། །འདུས་བྱས་ཀུན་ནི་རབ་ཏུ་འཇུག །དེ་ཉིད་རྒྱུར་ནི་ཤེས་བྱས་པས། །འཕགས་པའི་བདེན་པ་བཞི་ཡིན་ཏེ། །འཕགས་པའི་
བདེན་པ་རྟོགས་པ་ཡི། །སྐྱེས་བུ་རྟག་ཏུ་གྲོལ་བ་ཡིན། །ཡུལ་ལ་ཤིན་དུ་རྨོངས་པ་ཡི། །སྐྱེ་དགུ་འཁོར་བ་འཁོར་ལོ་བཞིན། །དོན་རིག་དེ་ཉིད་ལ་མཁས་པའི། །སྐྱེ་བོ་ཡང་ནི་གྲོལ་བ་ཡིན། །དེ་དེ་ལྟར་རྟོགས་སེམས་ཅན་
ནི། །སྐྱེ་དགུ་ཐམས་ཅད་རྟག་པ་མིན། །བློ་ལྡན་ལེགས་པར་བྱ་བ་གྱིས། །སྐྱོན་རྣམས་ཀྱང་ནི་སྤང་བར་གྱིས། །དེ་ལྟར་འཇིགས་པ་དང་བཅས་པའི་འཐབ་བྲལ་གྱི་ལྷ་ཤིན་དུ་འཐབ་བྲལ་ལ་
སོགས་པ་དེ་དག་རྣམས་ལ་རྣམ་པར་རྟོག་པ་དུ་མས་ཀྱང་ལམ་དེ་སྟོན་པ་པོ་ཆོས་ཉིད་དང་ཉེ་བར་འབྲེལ་བའི་འཐབ་བྲལ་གྱི་མངའ་བདག་དེས་ཆོས་བསྟན་ཏོ། །དེ་ནས་ལྷ་དེ་རྣམས་བསམ་པ་ཐ་དད་པ་སྐྱེས་པའི་
ཡིད་ཅན་རྣམས་ལ་འགའ་ཞིག་ནི་སྐྱོ་བར་གྱུར་པའི་ཡིད་ཅན་དུ་འགྱུར་རོ། །ཁ་ཅིག་ནི་འཁོར་བ་ལ་མངོན་པར་ཕྱོགས་པར་གྱུར་པའི་ཡིད་ཅན་དུ་གྱུར་ཏོ། །གཞན་ནི་རབ་ཏུ་འཇིགས་པའི་ཡིད་སྐྱེས་སོ། །གཞན་ནི་མི་སླུ་བའི་
ཚིག་ཐོས་ནས་སླར་ཡང་འཇུག་པར་བྱེད་པའི་ཡིད་ཀྱིས་ཡུལ་དེ་རྣམས་ལ་ཆེད་དུ་བྱེད་པས་ནགས་དང་ཉེ་བའི་ནགས་དང་ཡང་དག་པར་ལྡན་པའི་རྣམ་པ་སྣ་ཚོགས་པའི་བསྐྱེད་མོས་ཚལ་དང་། འབབ་ཆུ་དང་། རྫིང་བུ་དང་ལྡན་པ། ཁྲིས་ཤིང་དང་
<pb id="65.59a"/>ལྗོན་པས་གང་བ་དང་། རིན་པོ་ཆེའི་ཁྲོད་དགའ་བ་རྣམས་ན་བྱའི་སྐད་རྣམ་པ་སྣ་ཚོགས་པ་ཐོས་ན་ཡིད་འཕྲོག་པ། པད་མའི་རྫིང་བུ་བརྒྱས་བརྒྱན་པས་དགའ་བར་གྱུར་པ་ན་རིན་པོ་ཆེ་བདུན་དང་ལྡན་པ་དེ་ལ་སྒྲ་དང་། 
རེག་བྱ་དང་། རོ་དང་། གཟུགས་དང་། དྲི་རྣམས་ཀྱི་ཡུལ་དང་། གླུ་མཁན་དུ་མ་ཡིད་དུ་འོང་བས་བསྟེན་པས་རྒྱུན་གྱི་རིའི་རྒྱབ་དགའ་བ་ན་རྗེས་བཞིན་འབྲང་བའི་འཁོར་དང་བཅས་པ་ཡུལ་ལ་འཆུམས་པའི་སྐྱེ་བོ་དེ་མཆོག་ཏུ་མ་
བགྲངས་པར་ཕྱིར་ཡང་དགའ་བའི་ཡུལ་གྱི་དབང་དུ་གྱུར་ནས་ལྷན་ཅིག་སྤྱོད་པའི་འཁོར་གྱིས་བསྐོར་ནས་དགའ་ཞིང་ཀུན་དུ་སྤྱོད་དོ། །རྣམ་པ་སྣ་ཚོགས་པའི་ཡུལ་གྱི་བདེ་བ་རྣམ་པ་དུ་མ་ལ་བརྟེན་ནས་བསྒྲུབ་པར་དཀའ་བའི་རི་
ལས་གྱུར་པའི་སེམས་སྤྲེའུ་དེ་རྣམ་པ་དེ་ལྟ་བུའི་བདེ་བ་དང་ཡང་དག་པར་ལྡན་པའི་ལྷ་རྫས་ཀྱི་བདེ་བ་ཉམས་སུ་མྱོང་བར་གྱུར་པ་ལས། གཞན་ཡང་གང་ན་རྩེད་མོའི་ནགས་ལེགས་པར་གནས་པར་དེ་དག་ཉིད་དང་མུ་སུ་ལུན་དྷ་དང་
བཅས་པ་རྣམས་ཁ་ཅིག་ནི་ནམ་མཁའ་ལས་སོ། །ཁ་ཅིག་ནི་བཞོན་པ་ཆེན་པོ་རྣམས་ཀྱིས་སོ། །ཁ་ཅིག་ནི་རྣམ་པར་རྟོག་པ་དུ་མ་དང་ལྡན་པའི་ཤིང་རྟའི་བཞོན་པ་ལ་ཞོན་པ་ལ་འདི་ལྟ་སྟེ། རྨ་བྱའི་རྒྱབ་ཏུ་དང་། ཁ་
ཅིག་ནི་གླང་པོ་ཆེའི་བཞོན་པས་སོ། །ཁ་ཅིག་ནི་ངང་པའི་བཞོན་པས་སོ། །ཁ་ཅིག་ནི་ཀཱ་རན་ཌ་བའི་རང་བཞིན་གྱི་བཞོན་པས་སོ། །ཁ་ཅིག་ནི་བུད་མེད་ཀྱི་ཚོགས་ཀྱིས་ཡོངས་སུ་བསྐོར་ནས་གླུ་ལེན་པར་བྱེད་དེ། གླུ་
དང་། རྔ་སྒྲ་དང་། རོལ་མོའི་སྒྲ་ཀུན་དུ་སྒྲོགས་པས་མཐོ་རིས་ཀྱི་ཉེ་བའི་ནགས་སུ་བྱེད་པས་མུ་སུ་ལུན་དྷ་སྡུན་དུ་བྱས་ནས་གང་ན་རྩེད་མོའི་ནགས་ཞེས་བྱ་བའི་ནགས་མུ་སུ་ལུན་དྷའི་གནས་ཡོད་པ་དེར་ཉེ་བར་འགྲོའོ། །
རྣམ་པ་སྣ་ཚོགས་པས་བསྐྱེད་པའི་བློས་གནས་དེ་ལྷ་འགའ་ཞིག་ནི་ཡིད་འབྱུང་བར་འགྱུར་རོ། །ཁ་ཅིག་ནི་བག་མེད་པ་ལ་གནས་པས་དེ་བཞིན་དུ་དགའ་བར་བྱེད་དེ། རྣམ་པར་རྟོག་པ་དུ་མས་ཡུལ་གྱི་བདེ་བ་
<pb id="65.59b"/>རྣམས་ལའོ། །དེ་ལྟར་གང་རྩེད་མོའི་ནགས་ན་རྒྱུན་དུ་གནས་པའི་འཐབ་བྲལ་གྱི་ལྷ་རྣམས་དང་། གཞན་ཡང་ཚོགས་པ་རྒྱུ་བ་ན་གནས་པ་དེ་དག་རྣམས་ཡང་རྒྱུན་གྱི་རིའི་རྒྱབ་ཏུ་རྣམ་པ་སྣ་ཚོགས་པའི་བསམ་པ་ཅན་རྣམ་པ་དུ་
མའི་བློ་དང་ལྡན་པ་རྣམས་དགའ་བར་བྱེད། ཀུན་དུ་དགའ་བར་ཡང་བྱེད་དོ། །ཁ་ཅིག་ནི་སྐྱོ་བའི་ཡིད་ཅན་དུ་འགྱུར་རོ། །དེ་ལྟར་རྣམ་པ་དུ་མ་དང་རྣམ་པར་རྟོག་པ་དུ་མ་དང་ཡུལ་དུ་མ་ལ་དགའ་བར་བྱེད་དེ། རྒྱུན་ན་གནས་པའི་ལྷ་དེ་
རྣམས་དུས་དེ་སྲིད་དུ་དགའ་བར་བྱེད་ཀུན་དུ་སྤྱོད་པར་ཡང་བྱེད་དེ། ཇི་སྲིད་དུ་འདོད་པའི་སྡུག་པ་ཡིད་དུ་འོང་བའི་རྒྱུར་གྱུར་པའི་ཡིད་དུ་འོང་བའི་ལས་རྣམས་ཟད་པ་དང་། རུལ་བ་དང་། རྣག་པར་མ་གྱུར་གྱི་བར་དུའོ། །དེ་དག་དེ་ལྟར་ཡང་ཡུལ་
དུ་མའི་བདེ་བས་རྣམ་པར་མི་ངོམས་པའི་ལྷའི་རིགས་དེ་ལས་འཆི་འཕོའོ། །འཆི་འཕོས་ནས་ཀྱང་བསྒྲུབས་པ་བཞིན་དུ་ལས་ཀྱི་ཞགས་པས་ཉེ་བར་བཅིངས་ནས་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །
དེ་དག་རྣམས་གལ་ཏེ་གནས་གཞན་དུ་མི་རྣམས་དང་སྐལ་བ་འཐུན་པར་མིར་སྐྱེས་ན་དེ་རྟག་ཏུ་གཞོན་ཤ་ཅན་གྱི་མཆོག་ཏུ་འགྱུར་རོ། །དབང་པོ་མ་ཉམས་པ་དང་། བློ་དང་ལྡན་པ་དང་། མཆོག་ཏུ་བློ་རྒྱ་ཆེ་བ་དང་། མཆོག་ཏུ་ཕུན་སུམ་
ཚོགས་པ་དང་། ཡུལ་ལྗོངས་ཐམས་ཅད་ཀྱིས་མཆོད་པར་འགྱུར་བ་དང་། གཟུགས་དང་ལྡན་པ་དང་། འཇིགས་པ་དང་བྲལ་བ་དང་། རྒྱལ་པོ་འམ་རྒྱལ་པོའི་བཀའ་བློན་བར་ཡང་ལས་དེ་དག་གི་རྒྱུ་འཐུན་པས་འགྱུར་རོ། །གཞན་
ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་རྣམས་ཤེས་པ་དེ། འཐབ་བྲལ་གྱི་ལྷ་རྣམས་ཀྱི་ས་ལ་རྣམ་པར་ལྟ་བར་བྱེད་པ་ན། འཐབ་བྲལ་བའི་ལྷ་རྣམས་ཀྱི་ས་རྒྱ་ཆེན་པོའི་ཁོར་ཡུག་ན་རྒྱུ་བ་ཞེས་བྱ་བ་ཇི་ལྟ་བ་བཞིན་དུ་
ཡོད་པ་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་ལ། དེར་ལས་གང་གིས་སེམས་ཅན་རྣམས་སྐྱེ་བར་འགྱུར་བ་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ་ནི་སྐྱེས་བུ་དམ་པའི་རྗེས་སུ་བསྟེན་པ་ལས་དང་། 
<pb id="65.60a"/>འབྲས་བུ་ལ་དད་པ་དང་ལྡན་པ། དྲང་པོ་དྲང་པོའི་རང་བཞིན་ཅན་ཆོས་ཀྱི་རྗེས་སུ་འཇུག་པས་ཚུལ་ཁྲིམས་དང་ལྡན་པར་གྱུར་ནས་དད་པའི་སྟོབས་ཀྱིས་རྟག་ཏུ་ཡང་ལས་རྣམས་ལ་སེམས་པར་གྱུར་པ། ཡང་དག་པའི་ལྟ་བ་ཅན། 
ཡང་དག་པའི་ལྟ་བ་སྔོན་དུ་འགྲོ་བས་སེམས་ལས་སུ་རུང་བ་དང་། རྟག་ཏུ་ཡང་རྒན་པོ་རྣམས་ཀྱིས་རྗེས་སུ་གདམས་པར་བྱེད་པ་དགེ་བའི་བཤེས་གཉེན་ལ་སྟེན་པ་སངས་རྒྱས་དང་། ཆོས་དང་། དགེ་འདུན་ལ་རྟག་ཏུ་དང་བར་གྱུར་པའི་རང་
བཞིན་ཅན། འཆི་འཕོ་དང་སྐྱེ་བའི་རྒྱུན་ལ་དད་པ་དང་ལྡན་པ། རྟག་པར་ཡང་ལེགས་པར་རབ་ཏུ་བཟུང་བའི་དབང་པོ་ཅན་ཡུལ་རྣམས་ཀྱིས་བསྡུས་པའི་འཁོར་བའི་འཇིགས་པས་འཇིགས་པ་དང་ལྡན་པ། རྣམ་པར་འབྲལ་བའི་
སྡུག་བསྔལ་གསལ་བར་ཤེས་པ་སྐྱེ་བ་དང་། རྒས་པ་དང་། འཆི་བ་དང་། མི་མཐུན་པ་དང་ཕྲད་པ་དང་། འཐུན་པ་དང་བྲལ་བའི་སྡུག་བསྔལ་མངོན་པར་ཤེས་པ་ཉེ་བར་ལེན་པའི་ཕུང་པོ་ལྔའི་ཉེས་དམིགས་རྣམས་ཤེས་པ་རྟག་ཏུ་ཡང་དག་
པར་བརྩོན་པས་དགེ་བའི་ལས་རྣམས་ལ་སྤྱོད་པ། སྡིག་པའི་གྲོགས་པོ་ཡོངས་སུ་སྤངས་པ། རྟག་ཏུ་ཡང་དམ་པའི་ཆོས་ཉན་པ་ལ་བྲོད་པར་གྱུར་པ། དེར་གཏོགས་པ་རྣམས་ལ་དཔྱོད་པར་བྱེད་པ་ཐོས་པའི་དོན་དེ་ཁོ་ན་ཉིད་ལ་བློ་
གཞོལ་བ་དེའི་སྒོ་ནས་དེ་ལ་ཆེད་ཆེར་བྱེད་པ། འདོད་པའི་རོ་མྱང་བ་རྣམས་སྙིང་པོ་མེད་པར་ཤེས་པས་རྟག་ཏུ་ཡང་དབང་པོ་ལྔ་ལེགས་པར་སྡོམ་པར་གྱུར་ནས། སྲོག་གཅོད་པ་དང་། མ་བྱིན་པར་ལེན་པ་སྤངས་པར་གྱུར་པ་ནི་སྔ་མ་
བཞིན་ཏེ། འདོད་པ་ལ་ལོག་པར་གཡེམ་པ་ཡང་ཡོངས་སུ་སྤངས་པར་གྱུར་པ་ནི་བུད་མེད་རྣམས་དང་ལྷན་ཅིག་ཏུ་མིག་ཀྱང་ལེགས་པར་ལྟ་བར་མི་བྱེད་དོ། །དེ་དག་གི་གར་རམ་གླུ་འམ་རྒྱན་གྱི་སྒྲ་ཐོས་ན་ཡང་རོ་མྱང་བར་མི་བྱེད་དོ། །
ཅུང་ཟད་ཙམ་ཞིག་མཐོང་བ་འམ་ཐོས་པས་ཀྱང་ཚུལ་བཞིན་མ་ཡིན་པ་ཡིད་ལ་བྱེད་པས་ལྷན་ཅིག་དགའ་བར་བྱས་ནས་རངས་པར་བྱེད་པ་དང་། དེ་ལ་སོང་བར་འགྱུར་བའི་ཡིད་ཅན་ཡང་མ་ཡིན་ནོ། །རྨི་ལམ་ན་ཡང་བུད་མེད་དང་སྟེན་
<pb id="65.60b"/>པར་བྱེད་པ་དང་། ཉིན་མོ་ཡང་རྣམ་པར་ཞེན་པར་བྱེད་པ་དང་། དེ་ལ་སོང་བའི་བློས་ཚུལ་བཞིན་མ་ཡིན་པ་ཡིད་ལ་བྱེད་པ་ཡང་མ་ཡིན་ནོ། །རྟག་པར་ལྡན་པར་རབ་ཏུ་འཇུག་པར་མི་བྱེད་དོ། །རྟག་པར་ཡང་ཚུལ་བཞིན་དུ་ཡིད་ལ་
བྱེད་པ་རྒྱུ་བར་བྱེད་དོ། །དུག་བཞིན་དུ་ཡང་འདོད་པ་ལ་ལོག་པར་གཡེམ་པ་ཡོངས་སུ་སྤོང་བར་བྱེད་དོ། །དེ་དེ་ལྟ་བུའི་ཡོན་ཏན་རྣམས་དང་ལྡན་པ་དེ་དགེ་བར་སྤྱོད་པ་རྟག་པར་ཡང་དགེ་བ་ལ་འཇུག་པས་བློ་རྣམ་པ་དུ་མར་དྲི་མའི་རྙོག་པ་
ལེགས་པར་སྦྱངས་པ། དྲང་པོ་དྲང་པོའི་རིགས་ཅན་ཀུན་ནས་ཡོངས་སུ་དག་པའི་ཚུལ་ཁྲིམས་སྤྱོད་པར་གྱུར་པས་ལུས་ཞིག་པ་ན་མཐོ་རིས་བདེ་འགྲོའི་འཇིག་རྟེན་ལས་འཐབ་བྲལ་གྱི་ལྷ་རྣམས་ཀྱིས་རྒྱ་ཆེ་བའི་ཁོར་ཡུག་ན་སྤྱོད་པར་
སྐྱེའོ། །ཡོན་ཏན་གསུམ་དང་ལྡན་པ་དེས་བསྟེན་ཅིང་བསྒོམས་ལ་ལན་མང་དུ་བྱས་པའི་འདོད་པ་སྡུག་པ་ཡིད་དུ་འོང་བའི་ཚུལ་ཁྲིམས་ལ་སྤྱད་པའིབྲས་བུས་དེར་སྐྱེས་པ་ན་ལྷའི་བྱ་མཐོང་ཞིང་སྒྲ་ལེགས་པར་འདོན་པ་ཡང་ཐོས་ཏེ་
མཆོག་ཏུ་ཐོས་ན་ཡིད་འཕྲོག་པ་དང་། མདོག་བལྟ་བར་སྡུག་པ་དང་། བྱ་དེ་རྣམས་ཀྱིས་ཀྱང་སྣོམ་པར་བྱ་བ་དེ་དག་རྗེས་སུ་ལོངས་སྤྱོད་པར་བྱེད་དེ། དང་པོ་ཁོ་ན་རེག་པར་བྱེད་པ་ཡང་མཆོག་ཏུ་བདེ་བའི་རེག་བྱ་ཅན་བདེ་བ་བྱེད་པའི་རེག་
བྱ་གང་ཡིན་པ་སྔོན་ནམ་ཡང་མ་རེག་པ་རྣམས་སོ། །ཡིད་ཀྱང་ཤིན་དུ་རབ་ཏུ་དང་བ་རྙོག་པ་མེད་པ་རབ་ཀྱི་མཆོག་ཏུ་རངས་པ་མཆོག་ཏུ་ཡིད་དུ་འོང་བར་སྤྱོད་པའི་ཡིད་དང་ཡང་དག་པར་ལྡན་པས་ཡིད་རབ་ཏུ་རངས་པ་ཡིན་ནོ། །རོ་རྣམས་
ཀྱང་རྣམ་པ་སྣ་ཚོགས་མྱོང་བར་བྱེད་དོ། །གང་ཡང་སྔོན་ནམ་ཡང་མ་མྱངས་པ་དེ་ལྟར་རྣམ་པར་ཤེས་པ་དྲུག་གི་ཚོགས་རྣམ་པར་ཆགས་ཤིང་དགའ་བ་དེ་ལྟར་སྔ་ན་མེད་པ་ཉེ་བར་ལོངས་སྤྱོད་པར་གྱུར་པ་ན་འདི་སྙམ་དུ་སེམས་ཏེ། 
འཇིག་རྟེན་འདི་ནི་གང་ཡིན། གང་ཞིག་ཏུ་བདག་བྱུང་བར་གྱུར་ན་དེ་ལ་བདག་གིས་ཐམས་ཅད་ཤིན་དུ་དགའ་བར་གྱུར་པ་དང་། འཇག་རྟེན་འདི་ཐམས་ཅད་ཀྱང་འདོད་པ་སྡུག་པ་ཡིད་དུ་འོང་བའི་གཟུགས་གཅིག་ཏུ་བདག་གིས་
<pb id="65.61a"/>མཐོང་ངོ་། །གཞན་ཡང་རང་གི་ལུས་ཀྱི་བཀོད་པ་མཐོང་བ་ན་རང་གི་འོད་ཉི་མ་བས་ཆེས་ལྷག་པས་རྣམ་པར་རྒྱལ་བར་གྱུར་པ། ཤ་དང་རུས་པ་དང་ཆུ་སེར་དང་བྲལ་བ། མི་གཙང་བ་རྣམས་དང་བྲལ་བ། གྲིབ་མ་དང་
བྲལ་བ། མིག་འཛུམས་པ་དང་འབྱེད་པ་དང་བྲལ་བ། རྩ་དང་རྒྱུས་པ་དང་རུས་པ་རྣམས་དང་བྲལ་བ། ཚིགས་དང་གནད་རྣམས་དང་དེ་ཀུན་ནས་འཛིན་པ་དང་བྲལ་བ། ས་གཞི་དང་གྲིབ་མ་དང་བྲལ་བ་རྩུབ་མོ་བྲལ་བས་ལུས་
དང་ཡུལ་དང་ཡུལ་ཕྱོགས་སོ་སོ་ཤིན་དུ་འཇམ་པ་རྡུལ་དང་འགྲོ་བ་ལས་ཀྱིས་དུབ་པ་དང་བྲལ་བ། བློན་པ་དང་འདོད་པའི་ཐོག་རྡུངས་དང་འགྲོ་འོང་དོན་དུ་གཉེར་བའི་ཐོག་རྡུངས་དང་བྲལ་བ། ཆུ་སེར་རྡོ་རྗེའི་ཀྱི་གྱོག་དང་ཕན་ཚུན་དུ་
འགལ་བའི་འཁོར་ལོ་སྤུའི་ཀྱི་གྱོག་གཅིག་བུ་སྐྱེས་པའི་སྤུ་དང་སྐྲ་རྣམས་དང་བྲལ་བ། ལྤགས་པ་དང་མིག་གིས་མཐོང་བ་ཐོགས་པ་དང་བྲལ་བ། སྒྲ་དང་རེག་བྱ་དང་། རོ་དང་གཟུགས་དང་དྲི་རྣམས་ཀྱི་ཡུལ་རྣམས་ལ་དོག་པ་དང་
བྲལ་བ། ལུས་ཀྱི་རིང་བ་དང་ཐུང་བ་དང་བྲལ་བ། གསར་པ་དང་གསར་པ་མ་ཡིན་པ་ལས་འདས་པ་ཉིད་ཀྱི་ལུས་དེའི་དུས་ན་བུད་མེད་ལ་ལྟ་བའི་སེར་སྣ་དང་ཕྲག་དོག་དང་འཇིགས་པ་དང་ཞེན་པ་དང་བྲལ་བ། འདུས་པ་ལ་དགའ་
བ་དང་བྲལ་བ། སློང་བ་དོན་དུ་གཉེར་བའི་འཇིགས་པ་དང་བྲལ་བ། ངར་འཛིན་པ་འཁོར་ལོའི་རྫས་དང་། འགྲོ་བ་དང་འོང་བ་ན་ཕྱིར་རྒོལ་བའི་འཇིགས་པ་དང་། སྤྲུལ་པའི་གནས་ལ་འཇིགས་པ་དང་། རང་གིས་བུད་མེད་
ཡོངས་སུ་འཛིན་པའི་སྐྱོན་རྣམས་དང་བྲལ་བ། ཁ་ཅིག་ནི་ནགས་ན་ཀུན་དུ་རྒྱུ་བའི་འཇིགས་པ་དང་། དགྲའི་འཇིགས་པ་དང་བྲལ་བ། དོག་པའི་འཇིགས་པ་དང་བྲལ་བ་ཡོངས་སུ་མགུ་བར་བྱེད་པ་དང་། རང་གི་ལྟ་བ་འདོད་པ་
ཉམས་པ་དང་བྲལ་བའོ། །རྣམ་པ་དུ་མའི་ལྷ་རྫས་ཀྱི་ཡུལ་སྟེན་པ་ས་རབ་ཏུ་འཕེལ་བས་ཆེད་ཆེར་བྱེད་པ་མངོན་པར་ཞེན་པས་བདེ་བ་ལ་མངོན་པར་འཆུམས་པ་བློ་དམན་པར་གྱུར་པས་འདི་ལྟར་སེམས་ཀྱིས་བསམས་ནས་རབ་ཏུ་རྟོག་
<pb id="65.61b"/>པར་བྱེད་དེ་ང་ནི་གང་ཡིན། གང་ནས་འདིར་འོངས། གནས་འདིའི་མིང་ནི་ཅི་ཡིན་ཞེས་དེ་ལྟར་དེའི་བློས་རབ་ཏུ་རྟོག་པར་འགྱུར་བ་ནི་དཔེར་ན་ར་རོ་བར་གྱུར་པའི་སྐྱེས་བུ་ཉལ་བ་འམ་གཉིད་འགགས་ནས་ཐུན་གསུམ་ལ་རབ་ཏུ་སད་
པ་ན་ཡིད་ཀྱིས་རབ་ཏུ་རྟོག་པར་བྱེད་དེ། བདག་ནི་གང་ཡིན། གང་ན་གནས་པ་ཡིན། ར་རོ་བ་དེས་བསམ་པས་བསམས་ནས་སོ་སོར་ཤེས་པར་འགྱུར་བ་དེ་བཞིན་དུ་འདིར་ལྷ་གསར་དུ་སྐྱེས་པ་དེས་ཀྱང་དུས་ཤིན་དུ་རིང་བར་བསམས་
ནས་སོ་སོར་ཤེས་པར་གྱུར་ཏེ། ཇི་ལྟར་བདག་མི་ནས་འཆི་འཕོས་ནས་འདིར་སྐྱེས་སོ། །དེའི་སེམས་ཅི་འདྲ་བ་ནི་བདག་མིར་གྱུར་པ་ན་མ་ཡིན་ལ། རྣམ་པ་དེ་འདྲ་བའི་ཡིད་ཀྱིས་བསྒོས་པའི་རྒྱུད་ཅན་ཡང་ལྷའི་འཇིག་རྟེན་དེ་ན་ཡོད་
པ་རྣམས་ཡིན་ནོ། །ཡུལ་ལྔ་པོ་རྣམས་ལ་འདི་ན་ཞེན་པར་བྱེད་དེ། དེ་དེ་ལྟར་བསྒོས་པའི་རྒྱུད་ཅན་ཡིན་པས་ལྷའི་འཇིག་རྟེན་དེ་ལ་སོ་སོར་དེ་ཁོ་ན་བཞིན་དུ་མངོན་པར་ཞེན་པར་འགྱུར་རོ། །སྔོན་དེའི་རྒྱུད་ལ་བསྒོས་པར་གྱུར་པས་
དུས་ཤིན་དུ་རིང་བ་ནི་ལེགས་པར་ཤེས་ཏེ། བདག་ནི་ལྷའི་ནང་འདིར་སྐྱེས་ཏེ་ལེགས་པར་བྱས་པའི་ལས་ཀྱིས་ལྷའི་འཇིག་རྟེན་དུ་སྐྱེས་སོ། །དེ་ལྟ་བུ་གང་ཡིན་པ་ནི་འཐབ་བྲལ་ནས་འཆི་འཕོས་ནས་ལྷར་སྐྱེས་པ་མ་ཡིན་པར་བལྟ་
སྟེ། དེ་ནི་རྣམ་པ་དེ་ལྟ་བུའི་རོལ་མོའི་རང་བཞིན་ཅན་ཡིན་པའི་ཕྱིར་རོ། །ཇི་ལྟར་ལྷ་ཉིད་ནས་འཆི་འཕོས་ནས་མིར་སྐྱེ་བ་ནི་སྔོན་དེས་བསྒོས་པའི་རྒྱུད་ཡིན་པས་དེ་འདྲ་བའི་རང་བཞིན་དུ་འགྱུར་རོ། །འདི་བཞིན་དུ་མི་རྣམས་ནས་འཆི་
འཕོས་ནས་ཡང་དེས་བསྒོས་པའི་རྒྱུད་ཡིན་པས་དེ་ཁོ་ན་འདྲ་བའི་རང་བཞིན་དུ་འགྱུར་རོ། །ལྷར་ཡང་རང་བཞིན་དེས་སྤྱོད་པར་འགྱུར་ཏེ། རང་བཞིན་སེམས་ཀྱི་རྒྱུ་འཐུན་པ་ཡིན་པའི་ཕྱིར་རོ། །གལ་ཏེ་དམྱལ་བ་ནས་འཆི་འཕོས་ནས་ལྷར་
སྐྱེས་པར་འགྱུར་ན། དེ་དམྱལ་བར་ནི་སྐྱེས་ནས་མྱོང་བར་འགྱུར་བའི་ལས་ཀྱིས་གལ་ཏེ་ཤེད་ནའོ། །ཅུང་ཟད་ཅིག་གང་ཞིག་ཏུ་སྤྱད་པ་དེ་ལན་གྲངས་གཞན་ཉིད་ལ་ཡིན་པ་གང་གི་ཕྱིར་དམྱལ་བ་རྣམས་དམྱལ་བར་གནས་ནས་དམ་པའི་ལས་ཅུང་



