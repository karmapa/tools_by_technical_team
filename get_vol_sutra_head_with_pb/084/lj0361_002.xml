<pb id="84.311b"/>
ཀྱི་མཐར། །ཨ་ནི་ཡིག་འབྲུ་མགོ་བོའི་རྩེར། །ཨ་ནི་ཡིག་འབྲུ་ཟླ་བ་དག །ཧྃ་གི་ཡིག་འབྲུ་ཉི་མའི་འོད། །ཨ་ནི་ཡིག་འབྲུ་རྟེན་ཡིན་ཏེ། །ཧྃ་གི་ཡིག་འབྲུ་བརྟེན་པའོ། །ཨ་ཡི་ཡིག་འབྲུ་
སྲོག་ཅེས་བཤད། །ཧྃ་གི་ཡིག་འབྲུ་རྩོལ་བར་དྲན། །གང་ཞིག་གནས་སུ་དེ་གཉིས་སྦྱར། །དེ་ནི་བདག་ཉིད་གསལ་བར་འགྱུར། །རྒྱུད་རྣམས་ཀུན་ལས་རྙེད་དཀའ་བ། །དེ་ནི་ཡང་དག་
བདག་སྒྲར་བཤད། །དཔལ་ཕྱག་རྒྱ་ཆེན་པོའི་ཐིག་ལེ་ལས་རྡོ་རྗེའི་མཚན་ཉིད་དང་། བདག་སྒྲའི་ངེས་པའི་དོན་ཞེས་བྱ་བའི་ལེའུ་སྟེ་བདུན་པའོ།།  །།<head n="2" t="བརྒྱད་པ། གསང་བ་དང་དགའ་བ་བཞི་དང་། རིགས་ལྔའི་མཚན་ཉིད་ཅེས་བྱ་བའི་ལེའུ།" type="lewu" zh="80.223"/><bampo n="361.2"/>
གསང་བའི་དོན་ནི་བཤད་བྱ་བ། །གསང་བ་ཞེས་བྱ་ཅི་ཞེས་བརྗོད། །གསང་བ་ཞེས་བྱ་དགའ་བར་བསྟན། །མཆོག་ཅེས་བྱ་བ་མཆོག་ཡིན་ནོ། །དགྱེས་པ་ཞེས་བྱ་དགའ་བྲལ་བསྟན། །
ཐམས་ཅད་བདག་ཉིད་ལྷན་སྐྱེས་དྲན། །གསང་བ་ཉིད་ནི་གསང་བ་ཡིན། །གསང་བ་ཁུ་བར་བསྟན་པའོ། །ཁུ་བ་སྲོག་ཆེན་བསྟན་པ་སྟེ། །སྲོག་ནི་རྟེན་དུ་དྲན་པའོ། །རྟེན་ནི་སར་ནི་
ཤེས་པར་བྱ། །ཁམས་གསུམ་ཀུན་ནི་འབྱུང་བའོ། །མཆོག་ནི་ཆུ་ཞེས་བསྟན་པ་སྟེ། །ཆུ་ནི་སྲོག་གི་ཚེ་ཡིན་ནོ། །ཆ་དལ་དེ་ནི་འོད་ཅེས་བསྟན། །འོད་ནི་རྣམ་པར་དག་ཅེས་
དྲན། །རྣམ་པར་དག་པ་བདེ་ཆེན་དངོས། །དེ་ནི་རང་བཞིན་བསྟན་པའོ། །རྣམ་པར་དག་པ་འབྱུང་མིན་གནས། །བབས་པ་རྣམ་དག་བརྗོད་པ་ཡིན། །བབས་པ་དངོས་མིན་
ཞེས་བྱར་བསྟན། །དངོས་མིན་རྣམ་དག་བརྗོད་མ་ཡིན། །རྣམ་དག་ཕྲ་བའི་ཕྲ་མོ་སྟེ། །ཕྲ་མོའི་རྣམ་དག་གཞན་ན་གནས། །ཕྲ་མོའི་རང་བཞིན་ཞེས་བྱར་བསྟན། །
<pb id="84.312a"/>
གཟུང་དང་འཛིན་པ་རྣམ་པར་སྤངས། །རང་དངོས་བདེ་བ་ཆེན་པོ་ནི། །ཡེ་ཤེས་རླུང་དུ་རབ་ཏུ་གྲགས། །དེ་ནི་ནམ་མཁའ་ཞེས་སུ་བཤད། །ནམ་མཁའ་སྟོང་པར་བསྟན་
པའོ། །སྟོང་པ་ལས་ནི་ཐམས་ཅད་འབྱུང་། །སྟོང་པའི་ནང་དུ་ཐམས་ཅད་ཐིམ། །སྟོང་པ་ཡང་དག་དྲི་མེད་གནས། །རྣམ་པ་ཐམས་ཅད་དང་བྲལ་བ། །མཆོག་གི་རྣམ་པ་སྐྱེ་མེད་
དག །རང་དགའ་ཉམས་སུ་མྱོང་བ་དངོས། །དེ་ནི་རང་བཞིན་ཞེས་སུ་བཤད། །ཐམས་ཅད་བདག་ཉིད་རྟག་ཏུ་བཞུགས། །རིགས་ལྔ་ཡི་ནི་མཚན་ཉིད་དེ། །ཉོན་ཅིག་བདག་གིས་
བཤད་པར་བྱ། །རིགས་ནི་ཀ་པཱ་ལ་ཞེས་བརྗོད། །ཀ་པཱ་ལ་ནི་ཀ་རུ་བཤད། །ཀ་ནི་རྩ་བ་ཞེས་བྱར་གྲགས། །རྩ་བ་བྱེ་བྲག་ལྔ་རུ་དྲན། །དེ་བཞིན་གཤེགས་པ་ལྔ་ཡི་སྐུ། །
དེ་ནི་ཕུང་པོ་ལྔ་ཞེས་དྲན། །ཕུང་པོ་ལྔ་ནི་གྲུབ་པའི་སྐུ། །འབྱུང་བ་ལྔ་ཡི་རང་བཞིན་ཅན། །ཚངས་པ་ཁྱབ་འཇུག་དྲག་པོ་དང་། །དབང་ཕྱུག་རྟག་ཏུ་ཞི་བ་ལ། །ལྔ་ལ་ཁྱབ་པ་གཅིག་
པུ་སྟེ། །བདག་ནི་དོན་དམ་པ་ཡི་ཕ། །ཐམས་ཅད་ཁྱབ་པའི་སྟོང་ཆེན་པོ། །བདག་ནི་འཕོ་མེད་མ་སྐྱེས་པའོ། །ཀ་ནི་གང་ཞིག་ཐུགས་རྗེ་འཐུང་། །པ་ནི་དམ་ཚིག་སྐྱོང་བ་ཡིན། །ལ་ནི་
ངན་འགྲོའི་ཕ་རོལ་ཕྱིན། །དེ་ནི་ཀ་པཱ་ལ་རུ་བཤད། །ཀ་ཡི་སྒྲ་ནི་རང་བཞིན་ཡིན། །ཀ་ནི་གང་དུའང་མི་གནས་པའོ། །དངོས་པོ་ཐམས་ཅད་ཁྱབ་པའོ། །དེ་ནི་ཀ་ཞེས་བསྟན་
པའོ། །དེ་བདག་ཧེ་རུ་ཀ་ཡི་དངོས། །ཆོས་ཀྱི་འཁོར་ལོའི་གནས་ན་བཞུགས། །རྟག་ཏུ་ཞི་བ་ལོངས་སྤྱོད་འཁོར། །དབང་ཕྱུག་བདེ་ཆེན་འཁོར་ལོའོ། །
<pb id="84.312b"/>
དྲག་པོ་ལྟེ་བའི་འཁོར་ལོར་གནས། །ཁྱབ་འཇུག་མེ་ཡི་འཁོར་ལོའོ། །ཚངས་པ་རླུང་གི་འཁོར་ལོར་ཏེ། །རླུང་ནི་ཐམས་ཅད་ནང་ཡོད་ཚེ། །བདག་ནི་འཁོར་ལོ་དྲུག་གི་དབུས། །ཀུན་ལ་དེ་ནི་
ཁྱབ་པར་བཞུགས། །སྟོང་ཉིད་གཞན་མཆོག་སྟོང་པ་ཉིད། །བདག་དཔལ་ཧེ་རུ་ཀ་ཡི་མཆོག །མཁའ་འགྲོ་ལྔ་ཡི་གཙོ་བོ་སྟེ། །ཡེ་ཤེས་མཁའ་འགྲོ་དབང་ཕྱུག་བདག །འབྱུང་བ་ལྔ་
ཡི་རང་བཞིན་ཅན། །མཁའ་འགྲོ་མ་ཡིས་ཀུན་དུ་བསྐོར། །དཔལ་ཕྱག་རྒྱ་ཆེན་པོའི་ཐིག་ལེ་ལས། གསང་བ་དང་དགའ་བ་བཞི་དང་། རིགས་ལྔའི་མཚན་ཉིད་ཅེས་བྱ་བའི་ལེའུ་
སྟེ་བརྒྱད་པའོ།།  །།<head n="2" t="དགུ་པ། ཕྱག་རྒྱའི་བརྡ་དང་མཆོད་པའི་ཆོ་ག་ཞེས་བྱ་བའི་ལེའུ།" type="lewu" zh="80.225"/>དེ་ནས་གཞན་ཡང་བཤད་བྱ་བ། །ཕྱག་རྒྱའི་བརྡ་ནི་རབ་ཡིན་ཏེ། །རྣ་ཆ་གདུ་གུ་འཁོར་ལོ་དང་། །
མགུལ་དོ་དེ་བཞིན་ཐལ་བ་དང་། །ཚངས་པའི་སྐུད་པ་ཕྱག་རྒྱ་དྲུག །ཕ་རོལ་ཕྱིན་དྲུག་དྲན་པའོ། །སྦྱིན་པ་ཚུལ་ཁྲིམས་བཟོད་བརྩོན་འགྲུས། །བསམ་གཏན་ཤེས་རབ་དྲུག་ཡིན་ནོ། །སྦྱིན་
པ་ཆོས་ཞེས་བསྟན་པ་སྟེ། །ཚུལ་ཁྲིམས་ལས་ཞེས་དྲན་པའོ། །བཟོད་པ་དམ་ཚིག་ཅེས་སུ་དྲན། །བརྩོན་འགྲུས་ཏིང་འཛིན་ཤེས་པར་བྱ། །བསམ་གཏན་ཡེ་ཤེས་ཞེས་བྱར་དྲན། །
ཤེས་རབ་ཞེས་བྱ་ཕྱག་རྒྱ་ཆེ། །དོན་དམ་པར་ནི་ཤེས་པར།  །སྐྱེ་མཆེད་དྲུག་ནི་དག་པར་བྱ། །ཕྱག་རྒྱ་དྲུག་ཏུ་རབ་ཏུ་གྲགས། །རིགས་དྲུག་རིམ་པར་ཤེས་པར་བྱ། །ལྷ་མོའི་
བདག་ཉིད་ཕྱག་རྒྱ་དྲུག །ཡྃ་རྃ་ལྃ་བྃ་ཨྃ་ཧྃ་སྟེ། །ལྷ་མོ་ཡི་ནི་རིམ་པས་སོ། །དེ་རུ་མཆོད་པ་རབ་ཏུ་བྱ། །མཆོད་པ་རོ་མཉམ་རིམ་པའོ། །ཐིམ་དང་
<pb id="84.313a"/>
ལོངས་སྤྱོད་དབང་གིས་ནི། །གནས་ཀུན་གྱི་ནི་དེ་བཞིན་ནོ། །གཏུམ་མོ་བཙོ་བླག་ཌོཾ་བི་དང་། །གར་མཁན་ཐོད་པ་བྲམ་ཟེ་མོ། །གཏུམ་མོ་པདྨའི་རིགས་ཡིན་ཏེ། །བཙོ་བླག་རིན་ཆེན་རིགས་སུ་དྲན། །ཌོམ་བི་རྡོ་རྗེའི་རིགས་
ཞེས་བྱ། །གར་མཁན་རལ་གྲིའི་རིགས་སུ་དྲན། །ཐོད་པ་ཅན་ནི་འཁོར་ལོའི་རིགས། །དེ་ལྔ་དག་པ་ཕྱག་རྒྱའོ། །ཡེ་ཤེས་ཕྱག་རྒྱ་བྲམ་ཟེ་མོ། །རྡོ་རྗེ་སེམས་དཔའི་རིགས་སུ་དྲན། །བྲམ་ཟེ་མོ་ནི་མ་ཡིན་ཏེ། །ཐོད་པ་མ་ནི་སྲིང་མོར་དྲན། །གར་
མཁན་བུ་མོར་ཤེས་པར་བྱ། །ཌོམ་བི་ཆུང་མར་རབ་ཏུ་གྲགས། །བཙོ་བླག་མཁན་ནི་མནའ་མ་ཡིན། །གཏུམ་མོ་སྒྱུག་མོར་དྲན་པའོ། །ཤེས་རབ་ཐབས་ཀྱི་ཆོ་ག་ཡིས། །རྟོག་པ་མེད་པས་མཆོད་པར་བྱ། རྣམ་རྟོག་མེད་པས་དངོས་གྲུབ་
འགྲུབ། །ཇི་ལྟར་བསྙེན་པ་སྐད་ཅིག་གིས། །མ་ནི་སེམས་ཞེས་བསྟན་པ་སྟེ། །གསུང་ནི་འདི་རུ་སྲིང་མོར་ལྡན། །བུ་མོ་སྐུ་རུ་རྣམ་པར་གྲགས། །ཆུང་མ་སྲོག་ཅེས་བྱ་བར་དྲན། །མནའ་མ་རྩོལ་བར་དྲན་པ་སྟེ། །སྒྱུག་མོ་མཉམ་པར་དྲན་
པའོ། །མ་ནི་མཐུ་ཡཱི་རྩ་ཡིན་ཏེ། །སངས་རྒྱས་རིན་པོ་ཆེ་ཡི་སྣོད། །སྲིང་མོ་ཁུ་བའི་རྩ་ཡིན་ཏེ། །མཚོག་མའི་གནས་ན་ཡོད་པའོ། །བུ་མོ་ཁྲག་གི་རྩ་ཡིན་ཏེ། །ཁུ་བའི་རྩ་ཡི་འོག་ན་ཡོད། །ཆུང་མ་དྲི་ཆུའི་རྩ་ཡིན་ཏེ། །གཉིས་
ཀྱི་བར་ན་ཡོད་པའོ། །མནའ་མ་མཆི་མའི་རྩ་ཡིན་ཏེ། །མགྲིན་པའི་གནས་ན་ཡོད་པའོ། །སྒྱུག་མོ་སྣབས་ཀྱི་རྩ་ཡིན་ཏེ། །དཔྲལ་བའི་གནས་ན་ཡོད་པའོ། །མ་ནི་ས་རུ་ཤེས་པར་བྱ། །སྲིང་མོ་ཆུ་རུ་དྲན་པའོ། །བུ་མོ་མེ་ནི་
ཡིན་པར་དྲན། །ཆུང་མ་རླུང་དུ་རབ་ཏུ་གྲགས། །མནའ་མ་དེ་ནི་ནམ་མཁའ་སྟེ། །སྒྱུག་མོ་ནམ་མཁའ་མ་ཡིན་ནོ། །མ་ནི་མངར་བ་ཡིན་པར་འགྱུར། །སྲིང་མོ་དེ་ནི་སྐྱུར་བར་དྲན། །བུ་མོ་ཁ་བར་ཤེས་བྱ་སྟེ། །ཆུང་མ་ལན་ཚྭར་འདི་
རུ་དྲན། །ཚ་བ་དེ་ནི་མནའ་མ་སྟེ། །སྒྱུག་མོ་སྐ་བར་དྲན་པའོ། །དེ་རྣམས་འབད་པས་མཆོད་པར་བྱ། །མྱུར་དུ་དངོས་གྲུབ་ཐོབ་པར་འགྱུར། །རྣལ་འབྱོར་རྒྱུད་ལས་རྙེད་དཀའ་བ། །ཕྱག་རྒྱའི་རིགས་སུ་བདག་གིས་བཤད། །
<pb id="84.313b"/>
དཔལ་ཕྱག་རྒྱ་ཆེན་པོའི་ཐིག་ལེ་ལས་ཕྱག་རྒྱའི་བརྡའ་དང་མཆོད་པའི་ཆོ་ག་ཞེས་བྱ་བའི་ལེའུ་སྟེ་དགུ་པའོ།།  །།<head n="2" t="བཅུ་པ། དཀྱིལ་འཁོར་དང་། ལྷ་མོ་དང་། གནས་དང་། དུར་ཁྲོད་དང་། ཤིང་དང་། མཆོད་པ་ཞེས་བྱ་བའི་ལེའུ།" type="lewu" zh="80.227"/>དེ་ནས་མཆོད་པའི་ཆོ་ག་ནི། །ཕྱི་དང་ནང་ནི་བདག་གིས་བསྟན། །ས་རྡོ་ལ་སོགས་མཆོད་རྟེན་ལ། །ནམ་ཡང་དེ་
ལ་ཕྱག་མི་བྱ། །རབ་གནས་དཀྱིལ་འཁོར་སྦྱིན་བསྲེག་རྣམས། །ནམ་ཡང་དེ་ནི་མི་བྱའོ། །དྲི་ཆེན་རྡོར་ཆུ་ས་བོན་སོགས། །རྟག་ཏུ་བདག་ཉིད་མཆོད་པར་བྱ། །འགྲོ་དང་མི་འགྲོ་གང་ཞིག་ནི། །དེ་ནི་ཐམས་ཅད་སེམས་ཡིན་ནོ། །
དེ་ཡི་གཟུགས་གྲུབ་སེམས་མ་ཡིན། །སེམས་ནི་སྟོང་པའི་རང་བཞིན་ནོ། །ངོ་བོ་ཉིད་བྲལ་སྟོང་པ་སྟེ། །དེ་བས་འགྲོ་བ་སེམས་སུ་གྲུབ། །དེ་ལྟ་བུ་ཡི་དག་བྱས་ན། །རྩ་སོགས་ལ་ཡང་མཆོད་པ་བྱ། །ཉིད་ནི་མངའ་བདག་རྡོ་རྗེ་
སེམས། །སེམས་ནི་བདག་ཉིད་དྲན་པའོ། །སེམས་མ་ཡིན་པ་ལྷ་ཡི་དངོས། །ཕྱི་རོལ་གཞན་མ་མེད་པའོ། །དེ་ལྟར་ཤེས་ནས་བདག་ཉིད་ནི། །དང་པོ་དེ་ཉིད་མཆོད་པར་བྱ། །རིགས་ལྔ་དག་ཏུ་ཀུན་སྤྱོད་པ། །རིགས་
གཅིག་ཏུ་ནི་རྣམ་པར་བརྟག །བྱམས་དང་སྡང་བའི་བྱེ་བྲག་དང་། །བཏུང་དང་མི་བཏུང་སྤང་བར་བྱ། །བུད་མེད་གང་ཡང་སྣོད་མིན་མེད། །དགེ་དང་མི་དགེ་སྨྲ་མི་བྱ། །དངོས་གྲུབ་རྣལ་འབྱོར་མེད་པ་དང་། །སྔགས་མེད་སྔགས་པ་
མེད་པར་ནི། །དངོས་གྲུབ་ཆེན་པོ་ཐོབ་འདོད་ན། །དེ་ལྟ་བུ་ཡི་སེམས་མི་བྱ། །རླབས་ཆེ་གཏིང་རིང་ཡང་དག་པའི། །སྐྱེས་བུ་ཆེན་པོས་སེམས་དེ་བྱ། །ཉན་ཐོས་རྣམས་དང་མཉམ་པའི་སེམས། །ནམ་ཡང་དེ་ལྟར་མི་བྱའོ། །
བརྟན་མེད་ཉན་ཐོས་སྐལ་ལྡན་མིན། །ལོག་པའི་མུན་པས་ཡེ་ཤེས་གཡོགས། །དེ་རྣམས་ལ་ནི་གཏམ་ཙམ་ཡང་། །སྐྱེས་བུ་ཆེན་པོས་མི་སྦྱིན་ནོ། །སྨད་པར་ཡང་ནི་ཡོང་མི་བྱ། །དེ་ལ་ནམ་ཡང་ཕྱག་མི་བྱ། །ཕྱི་དང་ནང་གི་སྦྱོར་བ་ཡི། །
འདི་རུ་གནས་ནི་བདག་གིས་བཤད། །རྡོ་རྗེའི་གནས་ནི་ཨུ་རྒྱན་དང་། །གནས་ནི་ཛཱ་ལན་དྷ་རར་དྲན། །གནས་ནི་པཱུལླི་ར་མ་དང་། །གནས་ནི་ཀཱ་མ་རཱུ་པའོ། །ཉེ་བའི་གནས་ནི་མཱ་ལར་བསྟན། །སིན་དྷུ་ནཱ་གར་སིང་གྷ་ལ། །
<pb id="84.314a"/>
ཞིང་ནི་མུ་ནི་རུ་གྲགས། །དེ་བཞིན་དེ་ཝི་ཀོ་ཊ་དང་། །ཉེ་བའི་ཞིང་ནི་ཀུ་ལུ་ཏ། །ཨར་བུ་དར་ནི་དེ་བཞིན་དྲན། །ཧ་རེ་ཀེ་ལ་ཙྪན་དོ་ཧར། །གོ་དཱ་བ་རི་དེ་བཞིན་ནོ། །ལམ་བཱ་ཀ་དང་ཀཱཾ་ཙཱི་སྟེ། །ཉེ་བའི་ཙྪན་དོར་བསྟན་པའོ། །འདུས་
པ་དེ་ནི་ཀར་མར་ཏེ། །དེ་བཞིན་དུ་ནི་གསེར་གླིང་ངོ་། །ཀོང་ཀ་དང་ནི་བིན་དྷ་སྟེ། །ཉེ་བའི་འདུས་པར་དྲན་པའོ། །ཡི་དགས་འདུས་པའི་དུར་ཁྲོད་དང་། །དུར་ཁྲོད་རྒྱ་མཚོའི་ངོགས་སུའོ། །ཉེ་བའི་དུར་ཁྲོད་ཙཱ་རི་ཏྲ། །དེ་བཞིན་ཀཽ་མཱར་
པ་རའོ། །ཀ་ར་པི་ལ་ཝ་རུ་གྲགས། །དེ་བཞིན་ཀེ་རད་ཡུལ་ཡིན་ནོ། །ཉེ་བའི་པི་ལ་ནེ་བ་ལ། །ཉེ་བའི་པི་ལ་ཀར་ནོ་ཛོ། །ཨུ་ཌི་ཡ་ན་སྤྱི་བོའི་གནས། །ཛཱ་ལན་དྷ་ར་སྤྱི་གཙུག་དྲན། །པཱུལླི་ར་ནི་མཚོགས་མ་སྟེ། །ཀཱ་མ་རཱུ་ནི་སྨིན་
ཕྲག་དབུས། །མཱ་ལ་བ་ནི་སྣ་རྩེ་སྟེ། །སིན་དྷུ་མིག་གཉིས་ཡིན་པར་གྲགས། །ན་གར་རྣ་བ་གཉིས་སུ་དྲན། །སིང་གྷ་མཁའ་ཡི་པད་མར་གནས། །མུམྨུ་ནི་ནི་ཀོསྐོའོ། །དེ་བཱི་ཀོ་ཊ་མགྲིན་གླིང་དུ། །ཀུ་ལུ་ཏ་ནི་རྒྱབ་གླིང་དུ། །
ཨར་བུ་ད་ནི་ནུ་གཉིས་སུ། །ཧ་རི་ཀེ་ལ་སྙིང་གའོ། །གོ་དཱ་བ་རི་ལྟེ་བའི་གནས། །ལམ་པཱ་ཀ་ནི་གསང་བད་དོ། །ཀཱྃ་ཙི་ལིང་ཀའི་དབུས་སུ་གནས། །ཀར་མ་ལིང་ཀའི་རྩེ་མོར་རོ། །གསེར་གླིང་གཞང་ཁའི་གནས་སུ་སྟེ། །
ཀོང་ཀ་ན་ནི་བརླ་གཉིས་དྲན། །བིན་དྷ་པུས་མོ་གཉིས་ཡིན་ནོ། །ཡི་དགས་འདུས་པ་བྱིན་པ་སྟེ། །རྐང་བོལ་གཉིས་སུ་རྒྱ་མཚོ་ངོགས། །ཀཽ་མཱ་རཱི་ནི་མཐེ་བོང་སྟེ། །ཙཱ་རི་ཏྲ་ནི་སོར་མོར་རོ། །ཁ་མཆེའི་ཡུལ་ནི་ལུས་རྣམས་ཀུན། །
ཀེ་ར་ཏ་ནི་རྐང་མཐིལ་ལོ། །ནེ་པ་ལ་ནི་ལྟག་པ་སྟེ། །ཀཾ་པོ་ཛི་ནི་རྐེད་པའོ། །དེ་ནི་དོན་དམ་པ་ཡི་གནས། །རི་བོང་ཅན་འོད་མེ་ཏོག་དང་། །མེ་ཏོག་དམར་པོ་ཉི་མཉམ་གྱིས། །མཆོད་པའི་དུས་སུ་མཆོད་པར་བྱ། །སྲོག་གཅོད་པ་ཡི་
མཆོད་སྦྱིན་ནི། །འབད་པས་དེ་རུ་དབུལ་བར་བྱ། །པད་མ་ཆེན་པོའི་མཚོ་གནས་སུ། །སྲོག་ནི་གཅད་པར་བྱ་བའོ། །ཆད་པ་ནམ་ཡང་མི་བྱ་སྟེ། །དེ་ལ་བརྩོན་འགྲུས་ཆེན་པོ་བྱ། །སྲོག་གཅོད་པ་ཡི་བསོད་ནམས་བྱ། །མཆོག་གི་
<pb id="84.314b"/>
མཆོག་ནི་ཡང་དག་རྙེད། །གྲུ་གསུམ་དྲི་མེད་དག་པར་ནི། །དེ་རུ་དཀྱིལ་འཁོར་འཕར་མ་གཉིས། །ནང་གི་འཕར་མར་དཔལ་བཅོམ་ལྡན། །བྱང་ཆུབ་སེམས་ཉིད་ལྡན་པའོ། །ཕྱི་རོལ་རིགས་གསུམ་རྣལ་འབྱོར་མ། །འཛིན་མ་
ལ་སོགས་མཆོག་ཆེན་ནོ། །ལུས་ཀྱི་ནང་ནས་འབྱུང་བའི་ཕྱིར། །དེ་ནི་ལྷ་མོ་ཞེས་སུ་བསྟན། །དཀྱིལ་འཁོར་ལུས་སུ་བསྟན་པ་དང་། །བྷ་ག་དཀྱིལ་འཁོར་ཡིན་པར་བཤད། །དཀྱིལ་འཁོར་བྱང་ཆུབ་ཀྱི་ནི་སེམས། །དཀྱིལ་འཁོར་
གསུམ་ནི་རྟོགས་པའོ། །དུར་ཁྲོད་བརྒྱད་ཀྱི་དབུས་གནས་སུ། །དཀྱིལ་འཁོར་གསུམ་ནི་བསྒོམ་པའོ། །དབུགས་འབྱུང་དུར་ཁྲོད་ཅེས་སུ་བཤད། །སྒོ་དགུ་དང་ནི་ལྡན་པའོ། །ཡང་དག་ཉོན་ཅིག་ཞལ་བཟང་མོ། །དེ་ཡི་འབྱུང་བ་བདག་
གིས་བཤད། །གཏུམ་དྲག་གཞང་ཁའི་དབྱིབས་ཅན་ནི། །གསང་བའི་ཚང་ཚིང་ཁ་རུའོ། །འབར་བ་ཞེས་བྱའི་དུར་ཁྲོད་ནི། །སྣ་ཡི་བུ་ག་གཉིས་ན་གནས། །དམྱལ་སོགས་དེ་བཞིན་མི་བཟད་པ། །མིག་གཉིས་ལ་ནི་གནས་པའོ། །
ཧ་ཧར་རྒོད་དང་གཡེར་ཁ་ཅན། །རྣ་བ་གཉིས་ལ་གནས་པའོ། །དུར་ཁྲོད་རེ་རེའི་ཤིང་རེ་ནི། །དབང་བྱེད་པ་ནི་དེ་ན་ཡོད། །གཏུམ་དྲག་པ་ཏ་ལ་ཡི་ཤིང་། །དབྱིབས་ཅན་ནང་ན་ཤི་ཀ་རའོ། །ཚང་ཚིང་ས་ལི་ཤིང་ཡིན་ནོ། །འབར་བ་ཞེས་
བྱ་སོ་རི་ཤའོ། །དམྱལ་སོགས་ཨུ་དུམ་བཱ་ར་སྟེ། །མི་བཟད་པ་ནི་བ་ཏའི་ཤིང་། །ཧ་ཧར་རྒོད་ན་ཨ་ཤྭད་ཐ། །གཡེར་ཁའི་ནང་ན་གེ་སར་ཤིང་། །ཤིང་གི་རྣམ་པ་རྩ་བརྒྱད་ནི། །ཡན་ལག་མང་པོ་ཡོད་པའོ། །གཞང་མཐུ་རྩེ་མོ་མཐུས་
བྱེད་མ། །རི་ཡི་རྩེ་མོ་རོ་ལུས་མ། །ནམ་མཁའ་མ་དང་ཆར་སྦྱིན་མ། །རུལ་པ་མ་དང་ལྟོགས་མ་སྟེ། །བྱེ་བྲག་བརྒྱད་དུ་གྱེས་པ་དྲན། །ཤིང་གི་སྒྲ་ནི་རྩ་ཡིན་ཏེ། །ཤིང་ནི་མེ་ཏོག་ཡོད་ཕྱིར་རོ། །མཆོག་གི་དཀྱིལ་འཁོར་སྟེང་
དུ་ནི། །མེ་ཏོག་མེད་ན་ཇི་ལྟར་མཆོད། །དཔལ་ཕྱག་རྒྱ་ཆེན་པོའི་ཐིག་ལེ་ལས། དཀྱིལ་འཁོར་དང་། ལྷ་མོ་དང་། གནས་དང་། དུར་ཁྲོད་དང་། ཤིང་དང་། མཆོད་པ་ཞེས་བྱ་བའི་ལེའུ་སྟེ་བཅུ་པའོ།།  །།<head n="2" t="བཅུ་གཅིག་པ། དོན་དམ་པའི་སྦྱིན་སྲེག་གི་ཆོ་ག་ཞེས་བྱ་བའི་ལེའུ།" type="lewu" zh="80.230"/>ཉོན་མོངས་
<pb id="84.315a"/>
ཐམས་ཅད་མེད་བྱེད་པ། །ཉོན་ཅིག་སྦྱིན་བསྲེག་བདག་གིས་བཤད། །ལྟེ་བའི་གནས་ན་ཚུལ་ཡོད་པ། །ཚུལ་གྱིས་མཐའ་ན་གསང་པད་དོ། །དེ་རུ་འདའ་བར་གྱི་ནི་རླུང་། །བསྐོར་བ་བྱས་ནས་ངལ་སོ་སྟེ། །དབང་པོ་
གཉིས་ཤིང་སྦྱོར་བ་ཡིས། །རླུང་གིས་མེ་ནི་སྦྱར་བའོ། །མར་ཡོད་པ་ནི་སྟེང་འཁོར་ལོ། །དེ་ནི་མར་སྣོད་ཅེས་སུ་དྲན། །ཧ་ནི་བླུགས་གཟར་ཞེས་སུ་བཤད། །དགང་གཟར་འདི་རུ་རྡོ་རྗེར་བསྟན། །ཧོམ་ཁུང་བྷ་ག་ཞེས་སུ་
བཤད། །འབྲུ་ནི་དབང་པོ་ལྔ་རུ་དྲན། །ཡམ་ཤིང་ཕུང་པོ་ཞེས་བྱར་བསྟན། །བྱང་ཆུབ་སེམས་ནི་མར་དུ་བསྲེག །མར་ངོ་ཡི་ནི་མན་ཆད་དུ། །ཉ་ལ་ཐུགས་ནས་གཤེགས་སུ་གསོལ། །ཐིགས་པ་ཕྱེད་ཙམ་དགང་གཟར་ལས། །ཧོམ་
ཁུང་ཕྱི་རོལ་ཡང་མི་བྱ། །སངས་རྒྱས་བྱང་ཆུབ་སེམས་དཔའ་དང་། །ལྷ་དང་ལྷ་མིན་སྲིན་པོ་དང་། །འཇིག་རྟེན་སྐྱོང་བ་བརྒྱད་རྣམས་ལ། །བསྲེག་བྱ་ཡིས་ནི་རབ་ཚིམ་བྱ། །མཆོད་པ་གང་ཞིག་རྡོར་སེམས་ལ། །བསྲེག་རྫས་གང་བས་
དབུལ་བར་བྱ། །ཧཱུྃ་ཕཊ་རྣམ་པའི་སྔགས་ཀྱིས་ནི། །མཁས་པས་བསྲེག་རྫས་སྦྱིན་པར་བྱ། །དེ་ཡིས་མཁའ་འགྲོ་མ་རྣམས་དང་། །གཞན་ཡང་རྣལ་འབྱོར་མ་མོ་མཉེས། །གང་ཞིག་ཡིད་ལ་ཅི་བསམས་པ། །དངོས་གྲུབ་ཆེན་པོ་མཐའ་
ཡས་སྟེར། །རེ་བ་ཐམས་ཅད་འགྲུབ་བྱེད་པ། །དེ་ལྟའི་སྦྱིན་བསྲེག་བདག་གིས་བཤད། །དཔལ་ཕྱག་རྒྱ་ཆེན་པོའི་ཐིག་ལེ་ལས་དོན་དམ་པའི་སྦྱིན་བསྲེག་གི་ཆོ་ག་ཞེས་བྱ་བའི་ལེའུ་སྟེ།  བཅུ་གཅིག་པའོ།།  །།<head n="2" t="བཅུ་གཉིས་པ། བདུད་རྩི་ལྔ་བསྟན་པ་ཞེས་བྱ་བའི་ལེའུ།" type="lewu" zh="80.231"/>བདུད་རྩི་ལྔ་ཡི་
ཆོ་གའི་རབ། །མདོར་བསྡུས་པ་ནི་བདག་གིས་བཤད། །རྣམ་སྣང་མི་བསྐྱོད་དོན་ཡོད་གྲུབ། །དཔག་མེད་རིན་འབྱུང་ཞེས་ལྔར་བསྟན། །རིན་ཆེན་འབྱུང་ལྡན་ཁྲག་ཅེས་བསྟན། །སྣང་བ་མཐའ་ཡས་ཁུ་བར་བརྗོད། །
དོན་ཡོད་གྲུབ་པ་ཤ་ཆེན་ཏེ། །མི་བསྐྱོད་པ་ནི་རྡོ་རྗེ་ཆུའོ། །རྣམ་པར་སྣང་མཛད་དྲི་ཆེན་བཤད། །དེ་ནི་བདུད་རྩི་ལྔ་ཡིན་ནོ། །དབེན་དང་མི་མེད་དགྱེས་པ་ཡི། །གནོད་པ་ཐམས་ཅད་དང་བྲལ་བའི། །དེ་རུ་ཁང་པ་རབ་ཏུ་བྱ། །ཉིས་
<pb id="84.315b"/>
བརྩེགས་དང་ནི་སྒོ་དང་ལྡན། །གཅིག་ནི་ས་ཡི་འོག་ཏུ་བྱ། །དེ་ཡི་སྟེང་ནི་གཉིས་པའོ། །འཇིག་རྟེན་པ་ཡིས་གཅིག་ཏུ་ཤེས། །དེ་ལྟར་མཁས་པས་ཁང་པ་བྱ། །རེ་ཞིག་བསྒྲུབ་དབང་སྐལ་ལྡན་པ། །ཐོས་པ་ཆེ་ཞིང་སེར་སྣ་མེད། །
སྙིང་རྗེ་ཆེན་པོའི་རླན་དང་ལྡན། །ཞེ་སྡང་ཕྲག་དོག་བྲལ་བ་དང་། །དཔའ་བ་ཆེ་དང་རླབས་ཆེ་བ། །སྒྲུབ་པའི་གྲོགས་དང་དེ་བཞིན་ཏེ། །འདོད་ཆགས་དང་བྲལ་གཉིས་མེད་པ། །སེར་སྣ་མེད་ཅིང་བརྩོན་འགྲུས་ལྡན། །ཁྲོ་བ་མེད་ཅིང་དཔའ་ཆེན་པོ། །
བླ་མ་ལ་གུས་ཐོས་པ་ཆེ། །འབྲས་བུ་གསུམ་ལ་སོགས་པས་ལུས། །དང་པོར་ཡང་དག་དེས་དག་བྱ། །དེ་ནས་སྔགས་པས་འབུམ་ཕྲག་གཅིག །སུམ་བྷའི་སྔགས་ནི་གསལ་བར་བཟླས། ། ༀ་སུམ་བྷ་ནི་སུམ་བྷ་ཧཱུཾ་ཧཱུཾ་ཕཊ། 
ༀ་གྲྀཧྞ་གྲྀཧྞ་ཧཱུཾ་ཧཱུཾ་ཕཊ། ༀ་གྲྀཧྞཱ་པ་ཡ་གྲྀཧྞཱ་པ་ཡ་ཧཱུཾ་ཧཱུཾ་ཕཊ། ༀ་ཨཱ་ན་ཡ་ཧོ་བྷ་ག་བཱན་བཛྲ་བིདྱཱ་རཱ་ཛ་ཧཱུཾ་ཧཱུཾ་ཕཊ། དེ་ནས་ཡི་གེ་གསུམ་གྱི་སྔགས། །བསྒྲུབ་པའི་དབང་པོས་ཡིད་ཀྱིས་བཟླས། །རྨི་ལམ་ན་ནི་འདི་ལྟར་
མཐོང་། །རྣལ་འབྱོར་མ་ཡི་ཚོགས་ཀྱི་འདུས། །དེ་ཡི་གསུང་གི་སྦྱིན་པ་ནི། །ཡིད་འཕྲོག་མ་ཡི་བུ་མོ་ཁྱེར། །སེམས་ཅན་དོན་ནི་ཚད་མེད་གྱིས། །ཇི་ལྟར་རྡོ་རྗེ་འཛིན་པས་མཛད། །མིག་མཛེས་བུ་མོ་རྙེད་པ་ནི། །གཟུགས་དང་
ལང་ཚོ་རྒྱན་དང་ལྡན། །འདོད་ཆགས་ཆེན་པོས་རྒྱགས་པ་དང་། །ལེགས་དགྱེས་རིངས་པར་གཡོ་བ་དང་། །སྔོ་བསངས་ནུ་སྲ་དཔའ་མོ་དང་། །རྟོག་མེད་པ་དང་ཐོས་པ་ཆེ། །དེ་འདྲའི་བུ་མོ་ཆེན་མོ་ལ། །གང་ཚེ་ཟླ་མཚན་འབྱུང་བར་
འགྱུར། །དེ་ལ་གྲོང་བའི་སྦྱོར་བ་ཡིས། །ཤེས་རབ་ཐབས་ཀྱི་ཆོ་ག་བྱ། །གང་ཚེ་རོ་ནི་འབྱུང་བར་འགྱུར། །དེ་ཙམ་དེ་ཙམ་རབ་ཏུ་བྱ། །དེ་ཚེ་ཁ་ཡི་པདྨ་ཡིས། །ཞག་བདུན་པར་དུ་བླང་བར་བྱ། །ཤིན་དུ་གསལ་བའི་པད་
སྣོད་ཏུ། །རིན་ཆེན་འདྲ་བའི་རཀྟ་བཞག །ཉི་མ་གསུམ་དུ་ཁ་ཡིས་ནི། །དག་པའི་པད་རྒྱལ་བཞིབ་པར་བྱ། །ཤེས་རབ་ཐབས་ཀྱི་ཆོ་ག་ནི། །ཡང་ནི་རྣལ་འབྱོར་པ་ཡིས་བརྩམ། །དེ་རུ་ཆང་ནི་བཏུང་
<pb id="84.316a"/>
བར་བྱ། །སྟོབས་ཀྱི་སཱ་ལུ་བཟའ་བར་བྱ། །ཡང་ན་ར་ཡི་འོ་མ་འམ། །ཡང་ན་ནམ་མཁའི་སྟོབས་བཟའོ། །མཚན་མོ་ཉིན་མོ་སྦྱོར་བ་ཡིས། །བསྲུབ་ཐབས་ཆེན་པོ་དཔྱད་པར་བྱ། །གང་ཚེ་ཁུ་ཆེན་འོང་འགྱུར་
བས། །བུ་མོ་མྱོས་པར་གྱུར་པ་ན། །དེ་ཚེ་ཁ་ཡིས་བླང་བར་བྱ། །ལྕེ་ལ་སོགས་པའི་གཙགས་བུ་ཡིས། །སྐྱོན་མེད་པ་ཡི་གནས་སུ་ནི། །པདྨའི་སྣོད་དུ་བཞག་པར་བྱ། །བརྒྱད་དང་ཡང་ན་བཅུ་བཞི་དང་། །
ཡང་ན་བཅུ་ནི་མར་གྱི་ངོ་། །མདུང་རྩེ་ཡང་ན་རལ་གྲིས་བསད། །རིགས་ལྔའི་ནང་ན་རིགས་གཅིག་གོ། །ན་ཚ་མེད་དང་བདེ་བ་འགྲུབ། །གཟུགས་དང་ལང་ཚོ་ལྡན་པ་དང་། །སྐྱེ་བ་བདུན་ནམ་ཡང་ན་གསུམ། །སྒྲུབ་
པའི་གྲོགས་ཀྱིས་ཁྱེར་ནས་འོང་། །སྣ་ཚོགས་མཆོད་སྦྱིན་མཆོད་པ་ཡིས། །རྩེ་གཅིག་གིས་ནི་མཆོད་པར་བྱ། །དེ་ཡི་ཡན་ལག་རབ་ནི་བླང་། །པདྨའི་སྣོད་ནི་དེ་ལ་བྱ། །ཤེས་རབ་དང་ལྡན་ཐབས་ཀྱིས་ནི། །དེ་ཡི་
སྣོད་ཏུ་ཆང་བཏུང་བྱ། །སྟོབས་ཆེན་རང་ཉིད་ཅུང་ཟད་ཙམ། །དངོས་གྲུབ་འགྲུབ་ཕྱིར་བཟའ་བར་བྱ། །པདྨའི་སྣོད་ཏུ་བསྲུབས་པ་ལས། །ཅུང་ཟད་འབད་དེ་གཞག་པར་བྱ། །གཞན་མ་སྨན་གྱིས་འབད་དེ་ནི། །
གྲོགས་ཀྱི་དབང་པོས་བཙོ་བར་བྱ། །ར་ཡི་འོ་མ་ཏིལ་མར་དང་། །མར་ནི་ཤ་ཀ་ར་དང་བཅས། །ཁ་ར་ལ་སོགས་མཉམ་པའི་ཆ། །སྟོབས་ནི་ལྔ་རུ་གྱུར་དྲན་པའོ། །ཁ་རུ་ཚ་དང་ཚ་བ་གསུམ། །སུག་སྨེལ་
ནཱ་ག་གེ་སར་དང་། །ཛཱ་ཏི་ཕ་ལ་དྭ་ཚྭ་དང་། །ག་བུར་རིམ་པར་ཆ་བར་བྱ། །ཤིན་ཏུ་འཇམ་པའི་དྲི་མེད་སྣོད། །ཨ་ག་རུ་སོགས་ཀྱིས་བདུག་བྱ། །འབད་དེ་གཞན་གྱི་སྣོད་དུ་བཙོ། །བདུག་པ་བྱས་པར་གཞག་པར་
བྱ། །ཉི་མ་བདུན་གྱི་བར་དུ་ནི། །སྟོབས་ཆེན་སཱ་ལུ་བཟའ་བར་བྱ། །དེ་ནི་ཟོས་པ་ཙམ་གྱིས་ནི། །གང་ཞིག་མི་བསྐྱོད་སྔར་འོང་འགྱུར། །དེ་ནི་པདྨའི་སྣོད་དུ་བླང་། །སྟེང་དང་འོག་ནི་མཁས་པས་བོར། །
<pb id="84.316b"/>
ཐོ་རངས་ཅུང་ཟད་ཙམ་ནི་བཏུང་། །ཅུང་ཟད་ཙམ་ནི་སྣོད་དུ་བཞག །ཤེས་རབ་ཐབས་ཀྱི་གཉིས་འབྱུང་བ། །དེ་ཡི་སྣང་མཛད་འདུས་པ་ནི། །རྣལ་འབྱོར་པ་ཡིས་རྩེ་གཅིག་བྱ། །རྣལ་འབྱོར་གྲོགས་པོའི་
སྒྲུབ་པའོ། །འབྲས་བུ་ཨུར་ཤིང་ན་ཤིང་དང་། །ཏི་ཀར་ཀུ་ཏ་པུས་ཀར་མ། །འོ་མ་དང་ནི་ཆང་རོར་ལྡན། །རྩེ་གཅིག་གིས་ནི་བཙོ་བ་ནི། །ལྕགས་ཀྱི་སྣོད་དུ་བཙོ་བར་བྱ། །མ་རྙེད་ན་ནི་རྫ་སྣོད་དུ། །
དག་པའི་རིགས་ཀྱི་མེ་ཏོག་གིས། །ཉི་མ་བདུན་དུ་བདུག་པར་བྱ། །དེ་ནས་སྙིང་པོའི་སྨན་དེ་ནི། །རིམ་པས་ཆེ་བར་བླུགས་པར་བྱ། །ལི་ཤི་ག་བུར་ལ་ཏ་དང་། །གླ་རྩི་ཙན་དན་ཛཱ་ཏི་དང་། །
ཛཱ་ཏི་ཕ་ལ་སུག་སྨེལ་དང་། །དྭ་ཆ་ཚ་བ་གསུམ་དང་རོ། །དཀར་པོའི་ཤ་དཀར་དང་ལྡན་པའི། །མར་དང་བཅས་ནས་བཙོ་བར་བྱ། །མེ་ནི་འཇམ་པར་སྨིན་པ་ཡིས། །གྲོགས་ཀྱི་དབང་པོས་
བཙོ་བར་བྱ། །ཨ་ག་རུ་སོགས་ཀྱིས་བདུག་གིས། །རྡོ་ཡི་སྣོད་དུ་གཞག་པར་བྱ། །ཉིན་རེ་ཞིང་ནི་ཞོ་གཉིས་ནི། །ཞུ་བ་ཡིན་ན་བཟའ་བར་བྱ། །ཞུ་བ་ཡིན་ན་ཞོ་བཞི་དང་། །དེ་ནས་
ཞོ་དྲུག་རྟག་ཏུ་བཟའ། །བདུད་རྩི་ལྔ་ཡི་ཆོ་ག་དེ། །གསང་ཆེན་བདག་གིས་བཤད་པའོ། །གཞན་ཡང་ཡན་ལག་ལྔའི་སྨན། །མཁས་པས་དེ་ལ་རི་ལུ་བྱ། །སྐྱུ་རུ་ར་ཙམ་དུ་བྱས་ཏེ། །
གྲིབ་མ་ལ་ནི་བསྐམ་པར་བྱ། །རས་དང་ཡན་ལག་བཀྲུ་བྱས་ནས། །དེ་བཞིན་ཐིག་ལེ་བྱ་བའོ། །འབད་དེ་ཁ་ལ་གཞག་པར་བྱ། །ཚོགས་ཀྱི་དཀྱིལ་འཁོར་སྤོས་དང་བྱ། །ཞི་དང་
རྒྱས་དང་དབང་བྱེད་དང་། །དྲག་པོ་དྲེགས་ལ་སོགས་པ་ཡིན། །རི་ལུ་ཡིས་ནི་བྱས་ཙམ་ན། །ཐེ་ཚོམ་མེད་པར་འགྲུབ་པར་འགྱུར། །དཔལ་ཕྱག་རྒྱ་ཆེན་པོའི་ཐིག་ལེ་ལས་བདུད་རྩི་ལྔ་བསྟན་པ་
<pb id="84.317a"/>
ཞེས་བྱ་བའི་ལེའུ་སྟེ་བཅུ་གཉིས་པའོ།།  །།<head n="2" t="བཅུ་གསུམ་པ། རྣལ་འབྱོར་མ་འདུས་པའི་གནས་སུ་གསང་བའི་སྐད་བསྟན་པ་ཞེས་བྱ་བའི་ལེའུ།" type="lewu" zh="80.235"/>ཨཽ་ཌྜི་ཡ་ཎ་གནས་ལ་སོགས་པར་ནི། །རྣལ་འབྱོར་མ་ནི་འདུས་པའོ། །དེ་ཡི་གནས་སུ་སྐད་སྨྲ་བ། །གསང་བའི་སྒྲ་ནི་ཡོད་པའོ། །
ཉོན་ཅིག་སེམས་ནི་རྩེ་གཅིག་གིས། །དེ་ནི་ཡང་དག་བདག་གིས་བཤད། །མ་ད་ན་ཆང་བཱ་ལ་ཤ །ཨ་མལ་ཨ་ཙ་འདུས་པར་དྲན། །འགྲོ་བ་ཁེ་ཊ་རོ་ཤྲ་བ། །ནི་རྃ་སུ་ཁ་རུས་པའི་རྒྱན། །ཕྲེང་ཁ་ན་ནི་འོང་
བ་ཡིན། །ཀུན་དུ་རུ་ནི་དབང་པོ་སྦྱོར། །དུ་དུར་སྐལ་ལྡན་མིན་པར་བཤད། །ཀ་ལིན་ཛ་ར་སྐལ་ལྡན་གཞུག །ཌིཎ་ཌི་རེག་བྱ་མིན་པར་བསྟན། །ཐོད་པ་པད་མ་བྷཉྫ་ན། །དྲི་ཆེན་བཞི་
མཉམ་ཡིན་པར་བསྟན། །དྲི་ཆུ་གླ་རྩི་དྲན་པའོ། །ཁུ་བ་ག་བུར་བསྟན་པ་སྟེ། །ཤ་ཆེན་སཱ་ལི་ཛ་རུ་དྲན། །བྷ་ཧ་ཀ་ནི་ཆུ་ཞེས་བྱ། །སྒྲོ་ནི་ཡན་ལག་ཅེས་བྱར་དྲན། །ཤ་ཀ་བཟང་པོ་
ཞེས་སུ་བཤད། །ཧོ་ཞེས་བྱ་བ་འགྲངས་པར་བཤད། །ཛེ་གྷྲེ་ཀྵ་བ་ལྃ་ཀར་བཀྲེས། །དབྱུང་མ་གྷ་ན་ཚོགས་འཁོར་ལོ། །ཀ་པེ་ལམ་ནི་གྱིས་སུ་གྱུར། །ན་ག་རཾ་ནི་བདག་བྱིན་བཤད། །བྷ་ཏ་
ཀ་ནི་ཁྱོད་ཁྱེར་འགྱུར། །ཨག་ནི་བོར་བ་ཞེས་སུ་བསྟན། །གསང་བ་རིན་ཆེན་ཞེས་སུ་དྲན། །བཟའ་བ་དུད་དུ་ཤེས་པར་བྱ། །ཤ་དག་བཟའ་བ་མིན་དུ་དྲན། །དག་པ་ཞེས་བྱ་སྔགས་སུ་བཤད། །
དག་པ་མིན་པ་ཉི་མར་བརྗོད། །རྃ་པ་ཚངས་པ་གྲགས་པ་སྟེ། །རྒྱལ་རིགས་ལུས་སུ་བསྟན་པའོ། །ཆགས་བྲལ་རྗེ་ཞེས་བསྟན་པ་སྟེ། །ཆགས་པ་དམངས་རིགས་ཞེས་བྱར་དྲན། །ཙཎ་ཌ་ལི་ནི་གཞུ་
ཞེས་བཤད། །ཤྭ་པ་ཙ་ན་མདའ་རུ་བཤད། །ཙར་མ་ཀ་ར་སྲིད་འཁོར་ལོ། །པུཀྐ་སཱི་ནི་རལ་གྲིར་བསྟན། །འདའ་བ་ཀ་ནི་སྟོང་ཞེས་བཤད། །ཧ་རི་ཀ་ནི་ཐལ་བར་བཤད། །ར་ཙ་རྒྱ་མཚོ་ཞེས་སུ་བཤད། །
<pb id="84.317b"/>
མི་ནྃ་ཤི་བར་བསྟན་པའོ། །རྒྱས་པ་ཕག་ཅེས་བྱ་བར་དྲན། །ཕག་ནི་བྲམ་ཟེར་བསྟན་པའོ། །ཉ་ནི་པ་ལ་ཤ་ཞེས་བསྟན། །ར་ནི་ཉིན་མོར་བསྟན་པའོ། །ལུག་ནི་མཚན་མོར་ཤེས་པར་བྱ། །བྱ་
ལ་སོགས་པ་ཉི་མ་ཕྱེད། །མེ་ཏོག་གསེར་ནི་ཞེས་སུ་བསྟན། །སྤོས་ནི་ཤར་དུ་ལ་རུ་བརྗོད། །དྲི་ནི་མ་ལ་ཏི་རུ་བཤད། །མེ་མར་ཤ་ཀོ་ནི་ཀར་དྲན། །གོས་ནི་ཀ་ཤི་ཀ་རུ་བཤད། །བདེ་བ་
ཀཱ་མ་ལ་རུ་བསྟན། །དཔྲལ་བ་ཆུ་ཞེས་བྱ་བར་བརྗོད། །སྨིན་མ་ཕྲེང་བ་ཞེས་སུ་དྲན། །མིག་ནི་ཨུད་པལ་ཤེས་པར་བྱ། །སོ་ནི་ཨ་ད་ན་རུ་བསྟན། །མཆུ་ནི་པ་ལ་ཝ་རུ་ཤེས། །མགྲིན་
པ་གླིང་བུར་བསྟན་པའོ། །ཕུང་པོ་ང་པ་ཞེས་སུ་བསྟན། །ལག་ངར་མྱུ་གུར་བསྟན་པའོ། །ལག་པ་མཚོ་སྐྱེས་བསྟན་པར་གྲགས། །ནུ་མ་དཔལ་འབྲས་བརྗོད་པའོ། །དབུས་ནི་རི་འབྱུང་ཤེས་པར་
བྱ། །ལྟེ་བ་མ་ད་ན་རུ་བསྟན། །བརླ་ནི་ཀ་ཏམ་པ་རུ་གྲགས། །པདྨ་ཛ་ག་ན་རུ་བརྗོད། །བྱིན་པ་ཛ་ན་བི་རུ་བརྗོད། །རྐང་པ་ཨ་ཙ་ཤི་རར་དྲན། །སེན་མོ་ཡན་ལག་གེ་སར་རབ། །སྣ་ནི་མ་ད་ཤ་བ་རི། །
སྟན་ནི་ཤ་ཏ་ཀུ་སུམ་སྟེ། །ནུས་པ་བུ་ནི་ཞེས་སུ་དྲན། །མི་ནུས་པ་ནི་པདྨའི་སྡོང་། །ཐམས་ཅད་མིང་གིས་རྫ་མར་དྲན། །གཞོན་ནུ་རྫིང་ཞེས་བྱ་བར་གྲགས། །འབར་མ་མཚོ་ཞེས་བྱ་བར་དྲན། །རྒན་པོ་རྒྱ་མཚོ་
ཞེས་པར་དྲན། །མྱོང་བ་མི་སྨྲ་ཞེས་སུ་འགྱུར། །མྱོང་བ་མ་ཡིན་གསལ་བར་དྲན། །མི་སྨྲ་རི་དགས་ཞེས་སུ་བརྗོད། །གླུ་ནི་བག་ཆགས་ཞེས་སུ་བཤད། །གར་ནི་གྲོགས་པོ་ཞེས་པར་དྲན། །སྒྲ་ནི་ཚུལ་འཆོས་ཞེས་
སུ་བཤད། །རེག་བྱ་ཞགས་པ་ཞེས་སུ་དྲན། །རོ་ནི་སྒེག་པོ་ཞེས་སུ་བསྟན། །གཟུགས་ནི་རི་ཞེས་བརྗོད་པའོ། །གསོད་པ་སྒྲ་ནི་ཞེས་སུ་བརྗོད། །ཚེ་ནི་ཕུག་རོན་དྲན་པའོ། །གྲོང་ནི་ཏཱ་ལའི་མེ་ཏོག་སྟེ། །གྲོང་ཁྱེར་འབྲས་བུ་ཡིན་པར་བརྗོད། །ལྗོངས་
<pb id="84.318a"/>
ནི་འདོད་པ་ཞེས་བྱར་བསྟན། །འདོད་པ་སྲོག་ཅེས་བྱ་བར་དྲན། །མི་ཤེས་དེ་ནི་འདུལ་བར་དྲན། །ཤེས་པ་སྤང་བར་ཤེས་པར་བྱ། །རྒོད་པ་ཞེས་བྱ་བྱིས་པར་བསྟན། །དུ་བ་ཁྲག་ཏུ་དྲན་པའོ། །ཉིན་མོ་གཞོན་
ནུར་ཤེས་པར་བྱ། །མཚན་མོ་བུ་མོར་རབ་ཏུ་གྲགས། །མཚམས་ནི་བུད་མེད་ཤེས་པར་བྱ། །ཉིན་ཕྱེད་བྲན་དུ་བསྟན་པའོ། །འདུས་པ་ཡི་ནི་དབུས་གནས་སུ། །རྣལ་འབྱོར་མ་ནི་རྟག་ཏུ་བརྗོད། །དཔལ་ཕྱག་རྒྱ་ཆེན་པོའི་
ཐིག་ལེ་ལས་རྣལ་འབྱོར་མ་འདུས་པའི་གནས་སུ་གསང་བའི་སྐད་བསྟན་པ་ཞེས་བྱ་བའི་ལེའུ་སྟེ་བཅུ་གསུམ་པའོ།།  །།<head n="2" t="བཅུ་བཞི་པ། རྣལ་འབྱོར་མ་ཐམས་ཅད་ཀྱི་ཡན་ལག་གི་ཕྱག་རྒྱ་ལ་སོགས་པ་ཞེས་བྱ་བའི་ལེའུ།" type="lewu" zh="80.237"/>དེ་ནས་གཞན་ཡང་བཤད་བྱ་བ། །ཡན་ལག་ཕྱག་རྒྱ་སོགས་མཚན་ཉིད། །གང་ཞིག་སོར་མོ་གཅིག་ནི་སྟོན། །
བསྙུན་རྨེད་པ་ཞེས་སྤྱན་འདྲེན་ནོ། །སོར་མོ་གཉིས་ནི་བསྟན་པ་ཡིས། །ལེགས་པར་བསྙུན་ལན་ལྡོན་པ་ཡིན། །གང་ཞིག་གུང་མོ་སྟོན་བྱེད་པ། །དེ་ལ་སྲིན་ལག་བསྟན་པར་བྱ། །གང་ཞིག་སྲིན་ལག་སྟོན་བྱེད་པ། །དེ་ལ་ལྕེ་ནི་བསྟན་
པར་བྱ། །གང་ཞིག་གཞིབས་པ་སྟོན་བྱེད་པ། །དེ་ལ་རྩེ་གསུམ་བསྟན་པར་བྱ། །གང་ཞིག་གཙུག་ཕུད་སྟོན་བྱེད་པ། །དེ་ལ་ཚོགས་མ་བསྟན་པར་བྱ། །གང་ཞིག་དཔྲལ་བ་སྟོན་བྱེད་པ། །དེ་ལ་མཁུར་ཚོས་བསྟན་པར་བྱ། །གང་ཞིག་
ལྟག་ཁུང་སྟོན་བྱེད་པ། །དེ་ལ་ས་གཞི་བསྟན་པར་བྱ། །གང་ཞིག་ལག་གཉིས་སྟོན་བྱེད་པ། །དེ་ལ་ལག་ངར་བསྟན་པར་བྱ། །གང་ཞིག་མགྲིན་པ་སྟོན་བྱེད་པ། །དེ་ལ་ལྟོ་བ་བསྟན་པར་བྱ། །གང་ཞིག་མ་མཆུ་སྟོན་བྱེད་པ། །དེ་ལ་ཀོས་ཀོ་
བསྟན་པར་བྱ། །གང་ཞིག་སོ་ནི་སྟོན་བྱེད་པ། །དེ་ལ་ལྕེ་ནི་བསྟན་པར་བྱ། །གང་ཞིག་ནུ་མ་སྟོན་བྱེད་པ། །དེ་ལ་ཀོས་ཁུར་བསྟན་པར་བྱ། །གང་ཞིག་ལྟོ་བ་སྟོན་བྱེད་པ། །དེ་ལ་ལྟེ་བ་བསྟན་པར་བྱ། །གང་ཞིག་གསང་བ་སྟོན་བྱེད་པ། །དེ་ལ་ལིང་
ག་བསྟན་པར་བྱ། །གང་ཞིག་བརླ་ནི་སྟོན་བྱེད་པ། །དེ་ལ་གཞང་ནི་བསྟན་པར་བྱ། །གང་ཞིག་རྐང་པ་སྟོན་བྱེད་པ། །དེ་ལ་རྐང་མཐིལ་བསྟན་པར་བྱ། །གང་ཞིག་སོར་མོ་སྟོན་བྱེད་པ། །དེ་ལ་སེན་མོ་བསྟན་པར་བྱ། །གང་ཞིག་
<pb id="84.318b"/>
གཙང་པོ་སྟོན་བྱེད་པ། །དེ་ལ་རྒྱ་མཚོ་བསྟན་པར་བྱ། །གང་ཞིག་ནམ་མཁའ་སྟོན་བྱེད་པ། །དེ་ལ་ཉི་མ་བསྟན་པར་བྱ། །གང་ཞིག་ས་ནི་སྟོན་བྱེད་པ། །དེ་ལ་ནམ་མཁའ་བསྟན་པར་བྱ། །གང་ཞིག་ཁྲོ་གཉེར་སྟོན་བྱེད་པ། །
དེ་ལ་མཚམས་ནི་བསྟན་པར་བྱ། །གང་ཞིག་སོ་ནི་སྟོན་བྱེད་པ། །དེ་ལ་མཆུ་ནི་བསྟན་པར་བྱ། །གང་ཞིག་མགྲིན་པ་སྟོན་བྱེད་པ། །དེ་ལ་ཁ་ནི་བསྟན་པར་བྱ། །གང་ཞིག་དཔྲལ་བ་སྟོན་བྱེད་པ། །དེ་ལ་རྒྱབ་ནི་བསྟན་པར་བྱ། །
འདི་ནི་ཐམས་ཅད་རྣལ་འབྱོར་མའི། །ཡན་ལག་རྒྱ་སོགས་མཚན་ཉིད་དོ། །དཔལ་ཕྱག་རྒྱ་ཆེན་པོའི་ཐིག་ལེ་ལས་རྣལ་འབྱོར་མ་ཐམས་ཅད་ཀྱི་ཡན་ལག་གི་ཕྱག་རྒྱ་ལ་སོགས་པ་ཞེས་བྱ་བའི་ལེའུ་སྟེ་བཅུ་བཞི་པའོ།།  །།<head n="2" t="བཅོ་ལྔ་པ། མཁའ་འགྲོ་མའི་གཟུགས་དང་། མཚན་ཉིད་དང་། རིགས་འབྱུང་བ་ཞེས་བྱ་བའི་ལེའུ།" type="lewu" zh="80.238"/>
དེ་ནས་གཞན་ཡང་བཤད་བྱ་བ། །གཟུགས་དང་རྟགས་སོགས་མཚན་ཉིད་ནི། །དམར་ཞིང་སེར་བའི་བུད་མེད་གང་། །པདྨའི་དྲི་ནི་རྣམ་པར་གཏོང་། །ལྟ་སྟངས་རང་བཞིན་ཞི་བ་དང་། །ཞེན་པས་ལྟ་བའི་རྗེས་འགྲོ་བ། །སེར་པོ་
དམར་པོ་པདྨ་འདྲ། །མིག་ནི་ཉི་མའི་འོད་དང་ལྡན། །དེ་ལ་ཁྱིམ་ན་པདྨ་ཡོད། །རྟག་ཏུ་མཆོད་པའི་ཆོ་ག་བྱེད། །པདྨ་གར་གྱི་དབང་ཕྱུག་རིགས། །པདྨའི་གཙོ་མོར་དེ་ཤེས་བྱ། །སྨིན་མཚམས་པར་ན་རྩེ་གསུམ་ཡོད། །
ལུས་ནི་སྔོ་སངས་སྐྱ་བ་དང་། །དེ་ཡི་ཁྱིམ་ན་རྡོ་རྗེ་ཡོད། །ཏང་ཀུ་དམར་པོས་མཆོད་པར་བྱ། །ཧེ་རུ་ཀ་དཔལ་རིགས་འབྱུང་བའི། །ཀུན་གྱི་མ་མོར་ཤེས་པར་བྱ། །རྩེ་གསུམ་གང་གི་དཔྲལ་བ་འམ། །ཡང་ན་ཤག་ཏི་གསལ་
འགྱུར་བ། །མིག་དམར་གདོང་ནི་དམར་བ་དང་། །དེ་བཞིན་རྐང་པ་ལག་པ་དམར། །རྟག་ཏུ་ཕུག་རོན་ལ་རྩེད་ཚེ། །དེ་བཞིན་ཁྱི་དང་ཁྱིམ་བྱའོ། །དེ་ཡི་ཁྱིམ་དུ་རྡོ་རྗེའི་མཚན། །རྟག་ཏུ་གང་ཞིག་མཆོད་བྱེད་པ། །
དཔལ་ལྡན་རྡོ་རྗེའི་རིགས་སུ་བྱུང་། །མཁའ་འགྲོ་མ་ཡིན་དཔའ་བོའི་གཅེས། །སྤྲིན་སྔོ་དག་དང་འདྲ་བ་ནི། །རྟག་ཏུ་དཔྲལ་བར་ཐོད་ཡོད་པ། །ཁྱིམ་དུ་འཁོར་ལོ་འདྲི་བྱེད་ཅིང་། །རྟག་
<pb id="84.319a"/>
ཏུ་དེ་ལ་མཆོད་བྱེད་པ། །རྡོ་རྗེ་ཕག་མོའི་རིགས་འབྱུང་བའི། །མཁའ་འགྲོ་མའི་སྟོབས་ཀྱིས་དྲེགས། །མིག་སྨན་ནམ་མཁའ་སྔོན་པོའི་མདོག །སོ་ནི་མཐོ་བ་དྲག་མོ་དང་། །རྟག་ཏུ་ཁྲུས་ལ་དགའ་བ་དང་། །མང་དུ་
སྨྲ་བར་མི་བྱེད་ཅིང་། །ཁྱིམ་དུ་རྡོ་རྗེ་འདྲི་བ་དང་། །མཚན་མོ་ཕྱེད་ན་མཆོད་པ་བྱེད། །རྡོ་རྗེ་ཕག་མོའི་རིགས་འབྱུང་བའི། །དཔལ་ལྡན་རྡོ་རྗེ་མཁའ་འགྲོ་མ། །བཙོ་མ་གསེར་དང་མཉམ་པའི་འོད། །མིག་མི་གཡོ་ཞིང་བ་
སྤུ་མང་། །རྡོ་རྗེ་གང་གི་དཔྲལ་བ་འམ། །ཁྱིམ་དུ་ཡང་ནི་གསལ་འགྱུར་བ། །རྒྱལ་པོའི་བཙུན་མོ་རྟག་ཏུ་སྒེག །སྐལ་ལྡན་མཆོག་ནི་བདེན་སྨྲ་དང་། །མ་ལི་ཀ་ཡི་དྲི་འབྱུང་ཞིང་། །ཁྱིམ་དུ་རྡོ་རྗེ་མཆོད་བྱེད་པ། །ཁཎ་ཌ་རོ་ཧེ་
རིགས་འབྱུང་བའི། །མཁའ་འགྲོ་མ་ནི་ཡེ་ཤེས་རྒྱལ། །ཤིན་དུ་ཤ་ལ་དགའ་བ་དང་། །མིག་སྨན་ནག་པོའི་ནམཁའ་འདྲ། །རྩེ་གསུམ་རྣམ་པ་ཕྲ་བ་རུ། །གདུག་པའི་ལས་ལ་རྟག་ཏུ་དགའ། །དུར་ཁྲོད་རྟག་ཏུ་འགྲོ་བ་དང་། །
འཇིགས་པ་མེད་ཅིང་སྙིང་བརྩེ་མེད། །དེ་ལ་ཁྱིམ་དུ་མཆོད་པ་ནི། །ཆང་ལ་སོགས་པས་མཆོད་བྱེད་པ། །ཧེ་རུ་ཀ་དཔལ་རིགས་འབྱུང་བའི། །མཁའ་འགྲོ་ཡིན་པར་གདོན་མི་ཟ། །སར་པ་སྤྲིན་གྱི་མདོག་འདྲ་བ། །
གཡོན་གྱི་མཆེ་བ་གཙུགས་པ་དག །དེ་ཡི་ཁྱིམ་དུ་དགྲ་སྟ་ནི། །འདྲི་ཞིང་རྟག་ཏུ་མཆོད་བྱེད་པ། །ཧེ་རུ་ཀ་དཔལ་རིགས་འབྱུང་བའི། །མཁའ་འགྲོ་མར་ནི་ཐེ་ཚོམ་མེད། །མཁའ་འགྲོ་མ་ནི་ཐམས་ཅད་ཀྱི། །མདོག་དང་
མཚན་མ་རིགས་འབྱུང་བ། །མདོར་བསྡུས་པ་ནི་འདི་རུ་བཤད། །རྒྱས་པར་ཡེ་ཤེས་སྙིང་པོར་རོ། །དཔལ་ཕྱག་རྒྱ་ཆེན་པོའི་ཐིག་ལེ་ལས་མཁའ་འགྲོ་མའི་གཟུགས་དང་། མཚན་ཉིད་དང་། རིགས་འབྱུང་བ་ཞེས་བྱ་བའི་
ལེའུ་སྟེ་བཅྭ་ལྔ་པའོ།།  །།<head n="2" t="བཅུ་དྲུག་པ། དཀྱིལ་འཁོར་དང་། དགའ་བའི་བྱེ་བྲག་དང་། ཐིག་ལེའི་མཚན་ཉིད་དང་། བསྐྱེད་པ་དང་། རྫོགས་པའི་རིམ་པ་ཞེས་བྱ་བའི་ལེའུ།" type="lewu" zh="80.240"/>གང་ཞིག་གཞན་མིན་བདག་ཉིད་བཞུགས། །ཉོན་ཅིག་དཀྱིལ་འཁོར་རྒྱལ་དབང་པོ། །ཧཱུྃ་གི་རྣམ་པའི་རྣམ་པ་ཅན། །བདག་ཉིད་ཧཱུྃ་གི་དངོས་པོ་ཡིན། །ཧཱུྃ་གི་རྣམ་པ་ལས་གཟུགས་
<pb id="84.319b"/>
འབྱུང་། །མཚན་དང་དཔེ་བྱད་ལྡན་པ་དག །ཉི་མའི་དཀྱིལ་འཁོར་སྟེང་ན་བཞུགས། །ཉི་མ་བྱེ་བའི་འོད་དང་མཉམ། །ཁྱོད་དང་ལྷན་ཅིག་སྦྱོར་བ་ཡིས། །ཆུ་སྐྱེས་སྔོན་པོའི་གཟུགས་དང་ལྡན། །ཞལ་བཞི་སྤྱན་
གསུམ་ཕྱག་བརྒྱད་དེ། །གཡས་བརྐྱང་བས་ནི་གནས་ན་བཞུགས། །རྡོ་རྗེ་དྲིལ་བུ་ཉི་ཟླ་དང་། །མདའ་གཞུ་དག་ནི་འགེངས་པ་དང་། །ཁཊྭཱྃ་ག་དང་ཀ་པཱ་ལ། །ཁྲག་ཆེན་པོ་ཡིས་གང་བའོ། །བདེ་བའི་གནས་
སུ་བདག་དང་ཁྱེད། །ལེགས་དགྱེས་དགྱེས་པར་རོལ་བགྱིད་དེ། །དེ་ནས་དང་པོའི་རོ་ལས་ནི། །སྤྲོས་ནས་རྡོ་རྗེ་རོ་ལངས་མ། །གཟུགས་གནག་པ་ལ་ཕྱག་བཞི་པ། །མདའ་གཞུ་ལག་ན་འགེངས་པ་དང་། །ཆུ་
སྲིན་གཡས་ན་ཐོགས་པ་དང་། །ཀ་པཱ་ལ་དང་ཁཊྭཱྃ་ག །གཡོན་གྱི་ལག་ན་ཐོགས་པ་སྟེ། །ཤར་གྱི་སྒོ་ན་གནས་པ་སྟེ། །ཡང་ནི་བསྲུབ་ཐབས་སྦྱོར་བ་ཡིས། །གཉིས་པ་ཡི་ནི་རོ་ལས་ཎི། །རྡོ་རྗེ་དྲ་བ་འཕྲོས་པ་ནི། །
གཅེར་བུ་དང་ནི་སྤྱན་གསུམ་པ། །མདོག་དམར་ལག་ན་ཉ་ཐོགས་ཏེ། །བྱང་གི་སྒོ་ཡི་གནས་ན་བཞུགས། །ཡང་ནི་རོ་ནི་གསུམ་པ་ལས། །རྡོ་རྗེ་རྩེ་མོ་སྤྲོས་པ་ནི། །མདོག་སེར་ལག་ན་སེང་གེ་ཐོགས། །ནུབ་སྒོ་ཡི་ནི་
གནས་ན་བཞུགས། །ཡང་ནི་རོ་ནི་བཞི་པ་ལས། །རྡོ་རྗེ་ཟླུམ་པོ་འཕྲོས་པ་ནི། །མདོག་དཀར་ལག་ན་བྱ་ཁྱུང་སྟེ། །ལྷོ་ཡི་སྒོ་ན་བཞུགས་པའོ། །རོ་ལྔ་དེ་ནི་རྙེད་པ་ཡིས། །རྡོ་རྗེ་སྐ་རགས་མ་ནི་སྤྲོས། །རྫ་རྔ་གླིང་བུ་ལག་
ན་ཐོགས། །ཤར་ལྷོ་མཚམས་ན་གཟུགས་གཉིས་པའོ། །ཡང་ན་དྲུག་པའི་འབྱུང་བ་ལས། །རྡོ་རྗེ་སོར་མོ་སྤྲོ་བ་ནི། །རྒྱུད་མངས་རྔ་ཆེན་ལག་ན་ཐོགས། །ལྷོ་ནུབ་མཚམས་ན་བཞུགས་པའོ། །ཡང་དག་བདུན་པས་
རྙེད་པ་ནི། །རྡོ་རྗེ་རྒོད་མ་འཕྲོ་བ་སྟེ། །རྫ་རྔ་དང་ནི་ཆ་ལང་ཐོགས། །ནུབ་བྱང་མཚམས་ན་བཞུགས་པའོ། །རོ་བརྒྱད་པ་ནི་རྙེད་པ་ཡིས། །རྡོ་རྗེ་ཉི་མ་སྤྲོས་པ་ནི། །ཏམ་བུ་ར་དང་ཀ་ར་ཐོགས། །ཕྱག་གཉིས་རྟག་ཏུ་འཛིན་པ་ལས། །
<pb id="84.320a"/>
སྤྲོ་ནས་བྱང་ཤར་མཚམསུ་ནི། །བདུད་ཀུན་བཅོམ་ནས་བཞུགས་པའོ། །ཡང་ནི་བསྲུབ་དང་བསྲུབ་ཐབས་ལས། །དང་པོ་དགའ་བ་འབྱུང་བ་ཡིས། །རྡོ་རྗེ་ལེགས་དགྱེས་འཕྲོས་པ་ནི། །རོ་ཡི་སྣོད་ནི་ལག་ན་འཛིན། །སྤྲོས་ནས་ཤར་གྱི་ཕྱོགས་ཀྱི་
གྲྭར། །ཆོས་འབྱུང་གི་ནི་གྲྭ་ན་བཞུགས། །བྷ་གའི་ཕྱག་རྒྱ་སྤྱི་བོར་ནི། །འཛུབ་མོ་ཚངས་པའི་བུ་གའི་གནས། །ཡང་ན་མཆོག་གི་དགའ་བ་ལས། །རྡོ་རྗེ་མཚོ་མ་འཕྲོས་པ་ནི། །ཁྲག་གི་སྣོད་ནི་ལག་ན་བྲེལ། །ལྷོ་ནུབ་གྲྭ་ན་བཞུགས་པའོ། །
ཡང་ན་དགའ་བྲལ་འབྱུང་བ་ལས། །རྡོ་རྗེ་གླང་ཆེན་མ་འཕྲོས་པ། །ཁུ་བའི་སྣོད་ནི་ལག་ན་ཐོགས། །ནུབ་བྱང་ཕྱོགས་ཀྱི་གྲྭ་ན་བཞུགས། །དེ་རྣམས་གནག་དང་སེར་དང་དམར། །གཡོན་བརྐྱང་པས་ནི་བཞུགས་པའོ། །ཡང་ནི་ཡང་དག་
བསྲུབ་ཐབས་ལས། །ལྷན་ཅིག་སྐྱེས་དགའ་འབྱུང་བ་སྟེ། །ལྷན་ཅིག་སྐྱེས་དགའ་འདོད་ཆགས་ཆེ། །མེ་ཆེན་རབ་ཏུ་འབར་བའོ། །ཁྱོད་དང་ལྷན་ཅིག་དེ་རུ་བདག །རང་བཞིན་གྱིས་ནི་ཡོངས་སུ་འགྱུར། །དངོས་པོ་མེད་པར་བདག་མི་
འགྱུར། །བདག་ནི་རང་བཞིན་གནས་སུ་བཞུགས། །བདག་གི་ངོ་བོ་བརྗོད་མི་ནུས། །སངས་རྒྱས་ཀུན་གྱིས་ཀྱང་རྙེད་དཀའ། །ཡང་དག་རྫོགས་པའི་སངས་རྒྱས་ཀྱིས། །གལ་ཏེ་ཀུན་རྫོབ་གཟུགས་སུ་རྙེད། །འཇིག་རྟེན་ཁམས་
ནི་གྲངས་མེད་པ། །གཞན་ནི་མ་ཡིན་བདག་གིས་ཁྱབ། །ཁྱོད་དང་ལྷན་ཅིག་ཀུན་རྫོབ་ཏུ། །འབྱུང་བའི་རྒྱུ་ཕྱིར་རོལ་པ་བྱེད། །བདག་ནི་རོལ་པ་མི་བྱེད་ན། །སངས་རྒྱས་ཐམས་ཅད་འབྱུང་མི་འགྱུར། །འདི་ནི་ཐམས་ཅད་མི་གཡོ་
བར། །འགྲོ་འགྱུར་བར་ནི་ཐེ་ཚོམ་མེད། །རང་བཞིན་ལས་ནི་མཆོག་གནས་སུ། །དེ་དུས་བདག་ནི་ཅང་མི་སྨྲ། །བདེ་ཆེན་ལེགས་དགྱེས་མགོན་པོ་བཞེངས། །རྡོ་རྗེ་བཟང་དགྱེས་བདག་དགའ་མཛོད། །མགོན་པོ་ཁྱོད་མིན་བདག་
རོ་འདྲ། །ཐུགས་རྗེ་རོ་ཡིས་བདག་སྐྱེ་མཛོད། །ཀྱེ་མགོན་ཆད་པའི་སྟོང་པའི་མིན། །མགོན་པོ་སྟོང་པའི་རང་བཞིན་མིན། །རྡོ་རྗེ་མཚོ་མ་བདག་དགའ་མཛོད། །པདྨ་ཁ་ཕྱེ་རོལ་ཅིག་རོལ། །ཨ་ལ་ལ་ལ་ཨ་ལ་ལ། །
<pb id="84.320b"/>
ཨ་ལ་ལ་ལ་ལེགས་དགྱེས་མགོན། །རྡོ་རྗེ་གླང་ཆེན་མ་དགའ་མཛོད། །ཁྱེད་རང་གིས་གསུངས་བདག་མིན་ན། །སངས་རྒྱས་འབྱུང་བར་མི་འགྱུར་རོ། །ཡེ་ཤེས་སྐུ་ལས་སོཾ་ཧཱུྃ་འདིའོ། །བདག་དང་ཁྱོད་ནི་ལྷན་ཅིག་བཞེངས། །
འཁོར་ལོ་དང་བཅས་ཁྲོ་སྐུ་མཆོག །སུམ་བཅུ་རྩ་གཉིས་ཡན་ལག་ལྡན། །བདེ་བའི་གནས་སུ་བདག་དང་ཁྱོད། །དུར་ཁྲོད་བརྒྱད་ཀྱི་དབུས་སུ་ནི། །སྐྱེ་བའི་རྒྱུ་ཡི་དོན་ཕྱིར་རོལ། །བསྐྱེད་པའི་རིམ་པ་ཡི་ནི་ཕྱོགས། །
མདོག་གནག་པ་ལ་འོད་ཆེ་བ། །དབུ་སྐྲ་མེ་བཞིན་འབར་བ་དང་། །ཞལ་ནི་བཅུ་དྲུག་སྤྱན་གསུམ་པ། །ཕྱག་ནི་བཅུ་དྲུག་ལྡན་པ་དང་། །ཞབས་ནི་རྣམ་པ་བཞི་ཡིས་ནི། །བདུད་བཞི་ཡི་ནི་སྟེང་ན་བཞུགས། །ལེགས་
དགྱེས་དབང་ཕྱུག་མ་ཁྱོད་བཅས། །ཡེ་ཤེས་མཁའགྲོ་དབང་ཕྱུག་བདག །ཁྱོད་ཀྱང་ང་ཡི་གཟུགས་དང་མཉམ། །འཇིགས་བྱེད་ཆུང་མར་བཅས་པའི་སྟེང་། །གྲུ་གསུམ་དབུས་སུ་ཉི་མའི་གདན། །གྱེན་དུ་ཞབས་ནི་གར་དང་ལྡན། །འཇིགས་མ་དཔའ་མོ་ཆང་འཐུང་མ། །
འཇིགས་བྱེད་ཕོ་ཉ་སྟོབས་མ་དང་། །རྟ་མགྲིན་མ་དང་རྟ་རྣ་མ། །གླང་ཆེན་སྣ་དང་ལྟོ་བ་མ། །མེ་མ་དང་ནི་ཆུ་རྒྱུན་མ། །ཟླ་བ་མ་དང་ཉི་འོད་མ། །དུང་སྣ་མ་དང་དུང་གཙུག་མ། །དུང་ལྟེ་མ་དང་སྟོབས་ཆེན་མ། །བྱ་རྒོད་རྒོད་ཁ་ཧོར་
པ་མ། །ཧོར་མིག་མ་དང་ཧོར་མགོ་མ། །མིག་དམར་སྐྲ་དམར་རིན་ཆེན་མ། །ཕུག་རོན་དམར་མོ་ནག་མོ་མ། །རི་བོང་རི་དགས་ར་མ་མོ། །ཕྱག་བཞི་མ་ལ་སྣ་ཚོགས་གཟུགས། །སྤྱན་གསུམ་པ་ལ་བཞིན་ཡང་འཇིགས། །
ཕྱག་གཉིས་མདའ་གཞུ་འགེངས་པར་ལྡན། །གཞན་གྱིས་གྲི་དང་ཐོད་པ་འཛིན། །རྡོ་རྗེ་ཕྲེང་བ་དཔྲལ་བ་རུ། །ཕྱག་རྒྱ་ལྔ་ཡིས་ཡན་ལག་བརྒྱན། །དེ་ལྟ་བུ་ཡིས་འཁོར་ལོ་ཆེ། །ཁྱོད་དང་བཅས་པ་བདག་གིས་གནས། །
གང་ཞིག་ཉི་ཤུ་རྩ་བརྒྱད་གནས། །དེ་ནི་ཚོགས་ཀྱིས་གནས་སུ་དྲན། །རྡོར་དྲིལ་རིན་ཆེན་འཁོར་ལོ་དང་། །རལ་གྲི་རྩེ་གསུམ་མདའ་ཉི་མ། །ཟླ་བ་དགྲ་སྟ་ཌ་མ་རུ། །གཞུ་དང་ཐོ་བ་ཀ་པཱ་ལ། །བྷཱུ་ཏིའི་ལྤགས་པ་གྱིན་དུ་འཕྱར། །
<pb id="84.321a"/>
གཤིན་རྗེའི་ལྤགས་པ་རྐེད་ལ་དཀྲིས། །ཞལ་གཅིག་པ་ལ་ཕྱག་གཉིས་ཏེ། །ཁྱོད་ཀྱང་བདག་གི་མདོག་ཡིན་ནོ། །ཐམས་ཅད་རྒྱན་གྱིས་བརྒྱན་པ་དང་། །ཕྱག་གཉིས་མདའ་གཞུ་འགེངས་པའོ། །དེ་ནས་རྫོགས་
པའི་རིམ་པ་ནི། །རྩ་ཡི་འབྱུང་བ་རིམ་པ་མཆོག །ལྷ་མོ་རེ་རེ་རྩ་རེ་སྟེ། །དེ་ཡིས་བདེ་བ་བདག་དང་ཁྱོད། །འཛུམས་པ་དང་ནི་འབྱེད་པ་ཡིས། །རླུང་གིས་མེ་ནི་ཁོང་དུ་ཆུད། །ཡང་དག་པ་ཡི་དབང་པོའི་ཤིང་། །དེ་ཡིས་གཏུམ་
མོ་འབར་བའོ། །རྣམ་པར་རྟོག་པའི་ཕུང་པོའི་གཟུགས། །ཐམས་ཅད་ལུས་ནི་བསྲག་པའོ། །དེ་ཡི་མེ་འབར་ཡང་དག་གིས། །བདེ་ཆེན་འཁོར་ལོ་བཞུ་བར་འགྱུར། །བཞུ་བས་རྩ་ནི་ཐམས་ཅད་ལས། །མཆོག་གིས་
བདུད་རྩི་འཇག་པའོ། །ཡང་ནི་ལུས་ནི་སོས་འགྱུར་ཏེ། །ལྷ་ཡི་སྐུ་ནི་ཐོབ་པར་འགྱུར། །དེ་ནི་གོམས་པའི་སྦྱོར་བ་ཡིས། །རྩེ་གཅིག་གིས་ནི་གོམས་པར་བྱ། །ཕྱི་ཡི་ཕྱག་རྒྱ་མེད་ན་ཡང་། །བདེ་བ་འབྱུང་བར་འགྱུར་བ་
ཡོད། །བལྟ་བ་ཙམ་ནི་དགོས་པ་སྟེ། །དེ་བཞིན་ཐམས་ཅད་ཐམས་ཅད་མིན། །ཕྱི་ནས་རྣམ་པར་རྟོག་པ་སྐྱེ། །དེ་ལ་དངོས་གྲུབ་མེད་པར་འགྱུར། །ཇི་ལྟར་མུན་པའི་སྣོད་རྣམས་ནི། །མར་མེ་མེད་ན་མཐོང་མི་འགྱུར། །
མར་མེས་མཐོང་བར་གྱུར་ཙམ་ན། །ཕྱི་ནས་མར་མེ་དོར་བར་བྱ། །སྣོད་ནི་འབད་དེ་བསྲུང་བྱ་སྟེ། །མར་མེས་དོན་བྱ་མི་དགོས་སོ། །མར་མེའི་མཚན་ཉིད་འདི་རུ་རྩ། །རྩ་ནི་ཤེས་རབ་མཚན་ཉིད་དོ། །ཐབས་ནི་བདེ་བ་ཞེས་སུ་
བསྟན། །བདེ་བ་ཡེ་ཤེས་ཞེས་བྱར་དྲན། །བདེ་བའི་ཡེ་ཤེས་རང་བཞིན་ནི། །གང་ཞིག་ཤེས་རབ་མ་ལུས་རྙེད། །དེ་ནི་ཤེས་རབ་ཡེ་ཤེས་དབང་། །དེ་ནི་རྫོགས་པའི་རིམ་པའོ། །དེ་དངོས་བདེ་ཆེན་ཡེ་ཤེས་ནི། །དཀྱིལ་འཁོར་ནང་དུ་ཡང་
དག་བཞུགས། །བདེ་བ་ཆེན་པོ་གཉིས་སུ་གྱིས། །ཀུན་རྫོབ་དང་ནི་དོན་དམ་མོ། །དགའ་བ་ལ་སོགས་ཉིད་ལས་ནི། །བདེ་བ་གཉིས་གྱིས་ཤེས་པར་བྱ། །དེ་ཡི་རིམ་པ་ཡང་དག་གཉིས། །དད་པས་ཉོན་ཅིག་བདག་
<pb id="84.321b"/>
གིས་བཤད། །སྣང་བ་རེག་བྱ་སྦྱོར་བ་དང་། །འགྲོ་བ་དེ་ནི་བཞི་པའོ། །རིམ་པ་ཡིས་ནི་ཤེས་པར་བྱ། །བསྐྱོད་པའི་རིམ་པའི་ཕྱོགས་ཀྱི་ནི། །ཤེས་རབ་མ་ཡི་ལྟ་བ་ཡིས། །གཉིས་ཀའི་འདོད་ཆགས་འབྱུང་བར་འགྱུར། །
དེ་ཚེ་དགའ་བ་འབྱུང་བ་སྟེ། །རྣམ་པ་སྣ་ཚོགས་སྐད་ཅིག་ལྡན། །གང་ཚེ་དེ་དང་ལྷན་ཅིག་ཏུ། །དད་པས་རེག་བྱ་ཡོད་གྱུར་ན། །དེ་ཚེ་མཆོག་གི་དགའ་བ་ནི། །དྲི་མ་མེད་པ་འབྱུང་བར་འགྱུར། །ཡང་ནི་དབང་པོ་གཉིས་ཕྲད་ལས། །
གང་ཚེ་དེ་དང་ལྷན་ཅིག་སྦྱོར། །དེ་ཡི་ཚེ་ན་དགའ་བྲལ་ནི། །གསལ་བར་འབྱུང་བར་འགྱུར་བའོ། །གང་ཚེ་དབང་པོ་གཉིས་ཤིང་ལས། །ཡང་དག་པ་ཡི་མེ་འབར་ན། །དེ་ཚེ་ལྷན་ཅིག་སྐྱེས་དགའ་ནི། །སྲིད་པ་མེད་པ་འབྱུང་བར་
འགྱུར། །ནུ་མས་རེག་པས་བལྟ་བ་ནི། །འདོད་པ་དེ་ནི་དང་པོར་དགའ། །ཕྱི་ནས་དེ་དངོས་རྒྱས་པ་ནི། །གང་ཚེ་ངེས་པར་ཡིན་པར་འགྱུར། །དེ་ཚེ་སྐད་ཅིག་གིས་དེ་རྒྱས། །མཆོག་གིས་དགའ་བ་བྱེད་པའོ། །གང་ཚེ་
དེ་ཉིད་ཤིན་དུ་ཡིས། །འདོད་ཆགས་མེ་ནི་འབར་འགྱུར་ན། །དེ་ཚེ་འབར་བའི་ཐིག་ལེ་ནི། །དགའ་བྲལ་དགའ་བ་འབར་པའོ། །རྡོ་རྗེ་པདྨ་རོལ་བྱེད་པ། །དེ་བཞིན་དགའ་བྲལ་དགའ་བའོ། །དེ་ནི་བསྐྱེད་པའི་རིམ་པ་
ཡིན། །ཨུ་ཏའི་ཡེ་ཤེས་དང་བྲལ་ལོ། །ཡང་ནི་གང་ཚེ་ཨུ་ཏ་ནི། །སྐད་ཅིག་ཉིད་ལས་གཅིག་ཏུ་འགྲོ། །དེ་ཚེ་ཨུ་ཏའི་ཐིག་ལེ་ནི། །གསུམ་གྱི་རྣམ་པར་དག་པར་འགྲོ། །དེ་ནས་དེར་ནི་ལྷན་ཅིག་སྐྱེས། །རྡོ་རྗེ་ལྟ་
བུའི་བདེ་བ་བྱེད། །དེ་ནི་བཅོམ་ལྡན་ཤེས་རབ་མ། །རྫོགས་པའི་རིམ་པའི་ཕྱོགས་ཡིན་ནི། །ཨུ་ཏའི་སྒྲས་ནི་བདེ་བར་བསྟན། །ལེགས་དགྱེས་དབང་མོ་དེ་ནི་བདག །དེ་རུ་སྦྱོར་བ་བཞི་རྣམས་ནི། །རྒྱས་
པར་བདག་གིས་བཤད་པར་བྱ། །འདོད་དང་འདར་དང་འགྲོ་བ་དང་། །དགའ་བ་དང་ནི་བཞི་ཡིན་ཏེ། །དེ་ནི་དང་པོའི་སྦྱོར་བ་ཡིན། །དེ་ནི་དགའ་བའི་དོན་ཡིན་ནོ། །རྒྱས་དང་འདུན་དང་འབྱུང་བ་དང་། །མཆོག་གི་དགའ་བ་བཞི་
<pb id="84.322a"/>
ཡིན་ཏེ། །དེ་ནི་སྦྱོར་བ་གཉིས་པ་ཡིན། །མཆོག་གི་དགའ་བའི་དོན་ཡིན་ནོ། །འབར་དང་ཐིག་ལེ་མྱོས་པ་དང་། །དགའ་བྲལ་དང་ནི་བཞི་ཡིན་ཏེ། །དེ་ནི་སྦྱོར་བ་གསུམ་པ་ཡིན། །དགའ་བྲལ་དགའ་བའི་དོན་ཡིན་ནོ། །
ཨུ་ཏ་དང་ནི་ཚུལ་དང་གཉིད། །ལྷན་ཅིག་སྐྱེས་དགའ་བཞི་པའོ། །དེ་ནི་སྦྱོར་བ་བཞི་པ་ཡིན། །དགའ་བའི་བྱེ་བྲག་བཅུ་དྲུག་གོ། །བཞི་རྣམས་གཞན་མིན་འདི་རུ་ནི། །རབ་ཀྱི་དོན་ནི་འདི་ལྟར་འགྱུར། །འདོད་པ་འདུན་པ་ཡིན་
པར་བཤད། །དཔལ་ལྡན་ཤེས་རབ་མས་སྤྲུལ་ལོ། །དེ་ནི་འདུན་པ་ལས་ནི་དཀྲུག །རང་གི་ཡིད་ཀྱིས་བྱེད་པའོ། །འདོད་པའི་སྒྲས་ནི་དགའ་བ་ཡིན། །མཐོང་བ་ལས་ནི་བྱེད་པའོ། །དེ་ཉིད་བཅོམ་ལྡན་ཤེས་རབ་
མ། །འདོད་ཆགས་ཆེན་པོས་རྒྱས་པ་ན། །དེ་ཚེ་རྒྱས་པ་ཡིན་པར་འགྱུར། །མཆོག་གི་དགའ་བ་གཉིས་པའོ། །རྒྱས་པའི་དུས་སུ་ཕྱི་དང་ནང་། །གང་ཚེ་ཤིན་དུ་འབར་འགྱུར་ན། །དེ་ཚེ་ཡན་ལག་རབ་དེ་ནི། །སྐད་ཅིག་གིས་
ནི་ཞུ་བར་འགྱུར། །ད་ནི་འབར་བའི་ཐིག་ལེས་ནི། །མིང་ནི་གསལ་བར་གྱུར་པའོ། །དེ་ནི་དགའ་བྲལ་དགའ་བ་སྟེ། །གསུམ་པ་ཞེས་བྱ་བཤད་པའོ། །ཡང་ནི་དེ་ཉིད་གཙོ་མོ་ནི། །མཆོག་གི་རྣམ་པ་རབ་བདེ་བ། །
དེ་ཚེ་ཨུ་ཏའི་དགུག་པ་ནི། །སྲིད་པ་དང་བྲལ་བྱེད་པའོ། །དེ་ནི་བཞི་པ་ཡང་དག་མཆོག །ལྷན་ཅིག་སྐྱེས་དགའ་བསྟན་པའོ། །དེ་ནི་ཨུ་ཏའི་དགུག་པ་ནི། །ཐིག་ལེའི་ཐར་པ་གསུམ་གྱི་མཐར། །ལྷན་སྐྱེས་ཀྱི་ནི་
གནས་སུའོ། །དགའ་བ་ལ་སོགས་བྱེ་བྲག་གིས། །ལྷན་ཅིག་སྐྱེས་རིམ་ཤེས་པར་བྱ། །བདེ་བ་ཆེན་པོའི་གཙུག་ཏོར་ནས། །སྨིན་ཕྲག་འཁོར་ལོའི་དབུས་ཡན་ཆད། །དེ་ཙམ་དགའ་བའི་གནས་ཡིན་ཏེ། །
ཐིག་ལེ་གཅིག་པུའི་མཚན་ཉིད་དོ། །སྨིན་ཕྲག་འཁོར་ལོས་མགྲིན་འཁོར་ལོ། །དེ་ཙམ་མཆོག་གི་དགའ་བའོ། །མགྲིན་པའི་གནས་ནས་སྙིང་འཁོར་ལོ། །དེ་ཙམ་དགའ་བྲལ་དགའ་བའོ། །དེ་ནས་ཡང་ནི་རིམ་པ་ཡིས། །
<pb id="84.322b"/>
རིམ་པའི་གནས་ནི་རབ་ཏུ་བཤད། །ལྟེ་བའི་འཁོར་ནས་རྒྱུ་ཞབས་སུ། །དེ་ཙམ་དུ་ནི་དགའ་བ་ཡིན། །རྒྱུ་ཞབས་སུ་ནི་མདུད་པའི་རྩར། །དེ་ཙམ་མཆོག་གི་དགའ་བའོ། །མདུད་པའི་གནས་ནས་རིན་ཆེན་ཁར། །དེ་ཙམ་དགའ་བྲལ་དགའ་
བའོ། །རྡོ་རྗེ་རིན་ཆེན་རྩེ་ནང་ཡོད། །ལྷན་སྐྱེས་དེ་ནི་དོན་དམ་པའོ། །དཔལ་ཕྱག་རྒྱ་ཆེན་པོའི་ཐིག་ལེ་ལས་དཀྱིལ་འཁོར་དང་། དགའ་བའི་བྱེ་བྲག་དང་། ཐིག་ལེའི་མཚན་ཉིད་དང་། བསྐྱེད་པ་དང་། རྫོགས་པའི་རིམ་པ་ཞེས་
བྱ་བའི་ལེའུ་སྟེ་བཅུ་དྲུག་པའོ།།  །།<head n="2" t="བཅུ་བདུན་པ། ཚུལ་དང་། ཆར་ཡང་དང་། ཐིག་ལེ་དང་། ཡེ་ཤེས་ཀྱི་གནས་དང་། རྩའི་ཀུན་སྤྱོད་ཅེས་བྱ་བའི་ལེའུ།" type="lewu" zh="80.247"/>ཡེ་ཤེས་མཁའ་འགྲོ་བཅོམ་ལྡན་འདས། །བདག་ནི་ཐེ་ཚོམ་ཅུང་ཟད་སྐྱེས། །ཆར་ཡང་དང་ནི་ཐིག་ལེའི་ཚུལ། །ཡེ་ཤེས་གང་ནས་ཤེས་པར་བྱ། །བཅོམ་ལྡན་འདས་
ཀྱིས་བཀའ་སྩལ་པ། །ཚུལ་ནི་དཔྲལ་བའི་གནས་སུ་སྟེ། །ཐིག་ལེ་མགྲིན་པའི་གནས་སུ་བཞུགས། །ཆར་ཡང་སྙིང་གའི་གནས་སུ་ཤེས། །ཡེ་ཤེས་ལྟེ་བའི་གནས་སུ་བཞུགས། །རྟོག་པ་ལས་ནི་རྟོག་པ་
མེད། །གང་དུ་ཕྱིན་ནས་འགྲོ་བ་ན། །དེ་ནི་དེ་རྣམས་རང་བཞིན་གནས། །ལྟེ་བའི་གནས་སུ་རབ་ཏུ་གྲགས། །གང་ཚེ་བདུད་རྩི་གནས་སུ་འགྲོ། །དེ་ཚེ་ཡེ་ཤེས་ཞེས་སུ་དྲན། །བདུད་རྩི་བྱང་ཆུབ་སེམས་སུ་གྲགས། །
ཚུལ་ལ་སོགས་པའི་ཐིག་ལེ་བཞི། །དེ་ཡི་གནས་ནི་བཞི་ཡིན་ཏེ། །དགའ་བའི་བྱེ་བྲག་འགྲོ་བར་འགྱུར། །དཔྲལ་བར་དགའ་བའི་ཐིག་ལེ་དང་། །མགྲིན་པར་མཆོག་ཏུ་དྲན་པའོ། །སྙིང་ག་རུ་ནི་དགའ་བྲལ་ཏེ། །
ལྟེ་བ་རུ་ནི་ལྷན་ཅིག་སྐྱེས། །རྩ་ཡིས་ཀུན་སྤྱོད་སྦྱོར་བ་ཡིས། །དགའ་བ་ལ་སོགས་རྙེད་པར་འགྱུར། །དཔྲལ་བའི་སྟེང་ན་པད་མ་ཡོད། །དེ་ཡི་སྟེང་ན་གཙུག་ཏོར་རོ། །དེ་ནི་གསང་ཆེན་ཡེ་ཤེས་ཏེ། །རྒྱལ་བ་
ཡིས་ཀྱང་མི་ཤེས་སོ། །ལྟེ་བའི་འོག་གི་གསུམ་གནས་སུ། །དེ་ཡི་སྟེང་དུ་རྒྱུ་ཞབས་སོ། །གསུམ་དངོས་འོག་གི་ལྟེ་བའི་དབྱིབས། །དེ་རུ་རྡོ་རྗེ་བྱེད་གཟུགས་གསལ། །གསུམ་དངོས་གནས་ན་རྩ་རྣམས་ཀྱི། །
<pb id="84.323a"/>
ཡང་དག་མཆོག་གི་གནས་ཡིན་ནི། །རོ་མ་འཛིན་མ་གཉིས་ཡིན་ཏེ། །གསུམ་པ་དེ་ནི་རྟོག་མེད་ན། །རྟོག་མེད་དེ་ནི་གཅིག་པུ་སྟེ། །ཀུན་རྫོབ་ཏུ་ནི་གསུམ་དུ་འགྱུར། །དེ་ནི་གཅིག་ཏུ་ལུ་གུ་རྒྱུད། །
ཇི་ལྟར་སྦྲུལ་འཁྱིལ་བཞིན་དུའོ། །སྐུ་གསུང་ཐུགས་ཀྱི་དབྱེ་བ་ཡིས། །རྩ་ནི་བྱེ་བྲག་གསུམ་དུ་འགྱུར། །རྡོ་རྗེ་རྩེ་མོ་ཐུགས་རྡོ་རྗེ། །གསུམ་གྱི་དངོས་པོ་གསུང་ཡིན་ནོ། །ལྟེ་བ་སྐུ་ཞེས་བྱ་བར་གྲགས། །དེ་ནི་རྡོ་རྗེ་
གསུམ་ངེས་དོན། །སྙིང་གར་ཐུགས་ཀྱི་རྡོ་རྗེ་སྟེ། །མགྲིན་པ་གསུང་གི་རྡོ་རྗེའོ། །དཔྲལ་བ་སྐུ་ཡི་རྡོ་རྗེ་སྟེ། །རྒྱས་པར་བདག་གིས་རབ་ཏུ་གསལ། །དེ་ཡི་དབུས་སུ་སྲོག་ཡོད་པ། །དེ་བཞིན་དུ་ནི་ཉེ་བའི་སྲོག །སྙིང་གའི་སྟེང་
ལས་སྲོག་གི་རླུང་། །ལྟེ་བའི་འོག་ལས་གསོ་བའི་རླུང་། །གང་ཚེ་རྐང་མཐིལ་ལས་གསོ་རླུང་། །གལ་ཏེ་འབྱུང་བ་ཡིན་པར་འགྱུར། །དེ་ཡི་ཚེ་ན་སྲོག་གི་རླུང་། །གྱེན་དུ་ལམ་དུ་འགྲོ་བའོ། །གསོ་རླུང་ལྟེ་བའི་གནས་སུ་ནི། །
ངེས་པ་ཡི་ནི་གནས་བྱེད་དོ། །ཡང་ནི་གང་ཚེ་སྲོག་གི་རླུང་། །གཙུག་ཏོར་ལས་ནི་ཕྱིར་འགྲོ་ན། །དེ་ཚེ་གསོ་བའི་རླུང་དེ་ནི། །རང་གི་གནས་སུ་འགྲོ་བའོ། །དེ་ནི་སྲོག་གི་རླུང་ཡིན་ཏེ། །ལྟེ་བའི་གནས་སུ་འདུག་ས་བྱེད། །
དཔལ་ཕྱག་རྒྱ་ཆེན་པོའི་ཐིག་ལེ་ལས་ཚུལ་དང་། ཆར་ཡང་དང་། ཐིག་ལེ་དང་། ཡེ་ཤེས་ཀྱི་གནས་དང་། རྩའི་ཀུན་སྤྱོད་ཅེས་བྱ་བའི་ལེའུ་སྟེ་བཅུ་བདུན་པའོ།།  །།<head n="2" t="བཅོ་བརྒྱད་པ། བྱང་ཆུབ་ཀྱི་སེམས་བརྟན་པར་བྱེད་པ་དང་།  བསམ་གཏན་བརྟན་པ་ཞེས་བྱ་པའི་ལེའུ།" type="lewu" zh="80.249"/>བཅོམ་ལྡན་དེ་རུ་བདག་ཞུ་སྟེ། །དེ་ཡི་བསམ་
གཏན་ཇི་ལྟ་བུ། །ཁ་སྦྱར་རྣམ་པའི་སྦྱོར་བ་ཡིས། །པད་རྣམས་འདུག་སའི་མཚན་ཉིད་དོ། །རིམ་པ་གང་གིས་སེམས་དེ་ནི། །འགྲོ་དང་འོང་བ་ཇི་ལྟར་འགྱུར། །བཅོམ་ལྡན་འདས་ཀྱིས་བཀའ་སྩལ་པ། །དྲིས་པ་
ཡང་དག་གསང་བ་སྟེ། །འདི་ནི་སུས་ཀྱང་མི་ཤེས་སོ། །གང་གིས་ཁྱོད་ཀྱིས་གསལ་བར་ཤེས། །ཉོན་ཅིག་ཡང་དག་བདག་གིས་བཤད། །གང་ཚེ་ལེགས་དགྱེས་ཤིན་དུ་བདེ། །ཤེས་རབ་ཐབས་ཀྱི་སྦྱོར་བ་ལས། །
<pb id="84.323b"/>
དེ་ཚེ་རྟོག་པ་མེད་པའི་ལམ། །བྱང་ཆུབ་སེམས་ནི་འབྱུང་བར་འགྱུར། །ལྟེ་བའི་རྩ་བར་སྲོག་རླུང་ནི། །སྐད་ཅིག་ཙམ་ཡང་མི་བྱེད་ན། །གང་ཞིག་པདྨ་ཁས་སྦུབ་འདི། །སྐད་ཅིག་གིས་ནི་གྱེན་དུ་འགྱུར། །དེ་ཡི་
ལྟེ་བའི་དབུས་སུ་ནི། །སེམས་ནི་བརྟན་པར་འགྱུར་བའོ། །དེ་ཚེ་ཐུར་དུ་འགྲོ་བར་འགྱུར། །ཇི་ལྟར་མ་རྡོལ་སྣོད་དུ་ནི། །ཆུ་ནི་འཛག་པ་མེད་པར་གནས། །དེ་བཞིན་ངེས་པར་སེམས་འགྱུར་རོ། །དེ་ནི་སྐད་ཅིག་
སྒོམ་བྱེད་དོ། །སངས་རྒྱས་ཉིད་འགྱུར་ཐེ་ཚོམ་མེད། །དཔལ་ཕྱག་རྒྱ་ཆེན་པོའི་ཐིག་ལེ་ལས་བྱང་ཆུབ་ཀྱི་སེམས་བརྟན་པར་བྱེད་པ་དང་། བསམ་གཏན་པ་ཞེས་བྱ་བའི་ལེའུ་སྟེ་བཅྭ་བརྒྱད་པའོ།།  །།<head n="2" t="བཅུ་དགུ་པ། དབང་གི་ཡེ་ཤེས་དང་། ཨཱ་ལི་ཀཱ་ལིའི་རྒྱུ་འབྲས་དང་། ཟླ་བ་འབྱུང་བ་དང་། རྩ་དང་། ཐིག་ལེ་དང་། དགའ་བ་བསྟན་པ་ཞེས་བྱ་བའི་ལེའུ།" type="lewu" zh="80.249"/>
དབང་བསྐུར་ཡེ་ཤེས་མཚན་ཉིད་ནི། །བཅོམ་ལྡན་དེ་ཉིད་དོན་ནི་གསུངས། །བཅོམ་ལྡན་འདས་ཀྱིས་བཀའ་སྩལ་པ། །དབང་བསྐུར་བ་ཡི་ཡེ་ཤེས་དོན། །ཉོན་ཅིག་ཡང་དག་བདག་གིས་བཤད། །གཟུགས་
བཟང་བཅུ་དྲུག་ལོན་པ་དང་། །སིཧླ་ག་བུར་ཡོད་པ་ཡི། །ཕྱག་རྒྱ་གཅེར་བུར་བྱས་ནས་ནི། །ལེགས་དགྱེས་ཀྱིས་ནི་མཆོད་པར་བྱ། །པདྨ་ཁ་སྦྱར་སྦྱོར་བྱ་ཡིས། །ཡང་དང་ཡང་དུ་འདོད་པ་བྱ། །རིམ་པ་ཡིས་ནི་བསྐྱོད་
པར་བྱ། །ཁུ་བ་ཇི་ལྟར་འབྱུང་འགྱུར་བ། །ཐམས་ཅད་འབྱུང་བར་གྱུར་པ་ན། །པདྨའི་ནང་དུ་སྤང་བར་བྱ། །ལེགས་དགྱེས་ཀྱི་ནི་དབང་ཕྱུག་མ། །འདི་ནི་སློབ་དཔོན་དབང་གི་རབ། །ཡང་ནི་གསང་བའི་དབང་འདི་ནི། །
དད་པས་ཉོན་ཅིག་བདག་གིས་བཤད། །གང་ཚེ་གསང་གནས་ན་སེམས་ཡོད། །དེ་ནི་གསང་བར་རབ་ཏུ་གྲགས། །གསང་བ་པདྨའི་ཁུ་བ་ཡིན། །མདུད་པའི་ནང་དུ་གསང་བའོ། །དེ་ཡི་གནས་སུ་བརྟན་པར་
བྱ། །སེམས་ནི་ནམ་མཁའི་པད་མར་མིན། །ཐམས་ཅད་རྒྱུད་ལས་རྙེད་དཀའ་བའི། །ཤེས་རབ་ཡེ་ཤེས་བདག་གིས་བཤད། །ཤེས་རབ་མྱ་ངན་འདས་ཞེས་བཤད། །ཡེ་ཤེས་སྲིད་པ་ཞེས་བྱར་དྲན། །འཁོར་བ་
<pb id="84.324a"/>
དེ་ནི་མཆོག་དགའ་བ། །མྱ་ངན་འདས་པ་དགའ་བྲལ་དྲན། །ཡང་ན་མྱ་ངན་འདས་གྲགས་པ། །སངས་རྒྱས་རིན་ཆེན་པདྨའི་སྣོད། །བུད་མེད་བྷ་གའི་ཕྱག་རྒྱའོ། །དེ་ནི་ཤེས་རབ་ཅེས་བྱར་དྲན། །ཡེ་ཤེས་སྣོད་ནི་ཡིན་
པར་གྲགས། །ཐམས་ཅད་བདེ་བའི་མཆོག་གི་གནས། །ཁུ་བ་ཤེས་རབ་ཅེས་སུ་ཤེས། །ཡེ་ཤེས་བདེ་བ་ཞེས་སུ་དྲན། །དབང་བསྐུར་འོད་དུ་ཞུ་བར་འགྱུར། །ཡེ་ཤེས་དུས་ལས་གཞན་པའོ། །དེ་ནི་འགོག་
པ་བཞི་པ་སྟེ། །རང་བཞིན་ཡེ་ཤེས་མཚན་ཉིད་དོ། །འོད་དང་སྟོབས་དང་སྤྲིན་དང་ཚུལ། །དབུགས་དང་ཨུད་པལ་ས་དང་ཡིད། །སྙིང་པོ་ཟླ་ཉི་མུན་པ་དང་། །མཆོག་དང་སྒྲ་དང་རོ་དང་གློག །དེ་ནི་བཅུ་དྲུག་ཤེས་པར་བྱ། །
བདེ་བའི་ཐིག་ལེ་དྲི་མེད་དོ། །ཚངས་བུག་ནས་ནི་མགྲིན་གནས་སུ། །དེ་ཙམ་དུ་ནི་ཐིག་ལེ་བཞི། །དེ་ཡི་གནས་སུ་དགའ་བ་བཞི། །རོ་གཉིས་དང་ནི་ལྡན་པའོ། །མགྲིན་པ་ནས་ནི་སྙིང་གར་གནས། །ཡང་ནི་དེ་ཙམ་བཞི་
ཡིན་ནོ། །མཆོག་གི་དགའ་བའི་བཞི་ཡིན་ཏེ། །རོ་གཉིས་དང་ནི་ལྡན་པའོ། །སྙིང་གའི་གནས་ནས་རིན་ཆེན་སྐེར། །ཡང་ནི་དེ་ཙམ་བཞི་ཡིན་ནོ། །དགའ་བྲལ་དགའ་བའི་བཞི་ཡིན་ཏེ། །རོ་གཉིས་དང་ནི་ལྡན་པའོ། །
རིན་ཆེན་སྐེ་ནས་སྟེང་གི་གནས། །ཡང་ནི་དེ་ཙམ་བཞི་ཡིན་ནོ། །ལྷན་ཅིག་སྐྱེས་དགའ་བཞི་ཡིན་ཏེ། །རོ་གཉིས་དང་ནི་ལྡན་པའོ། །དགའ་བ་བཅུ་དྲུག་ཐིག་ལེ་སྟེ། །ཟླ་བའི་ཆ་རུ་རབ་ཏུ་དྲན། །ཨཱ་ལི་ཐིག་ལེར་
ཤེས་པར་བྱ། །འཁོར་ལོ་བཞི་ཡི་རིམ་པས་སོ། །ཚངས་པ་ཡི་ནི་ཞལ་དང་བྲལ། །རོ་དང་བཅས་པ་བདག་གི་ཞལ། །བཅུ་གཉིས་དེ་ནི་ཉི་ཞེས་ཤེས། །ཀཱ་ལི་ཐིག་ལེར་རབ་ཏུ་གྲགས། །བཅུ་གཉིས་
ཕྱེད་ནི་བདེ་ཐིག་ལེ། །དགའ་དང་མཆོག་གི་དགའ་བར་དྲན། །དགའ་བྲལ་དགའ་བའི་ཐིག་ལེ་གསུམ། །རང་བཞིན་གསུམ་དང་བྲལ་བའོ། །ཡང་ནི་ཐམས་ཅད་བདག་ཉིད་ཉིད། །བཞི་པོའི་དོན་ནི་བདག་གིས་
<pb id="84.324b"/>
བཤད། །གནས་བཞི་ལ་ནི་དབང་བཞི་སྟེ། །ལེགས་དགྱེས་དབང་མོར་ཤེས་པར་བྱ། །རྒྱུ་དང་འབྲས་བུའི་རིམ་པ་ཡིས། །མདོར་བསྡུས་པ་ནི་བཞི་ཡིན་ཏེ། །སྤྲུལ་དང་ཆོས་དང་ལོངས་སྤྱོད་དང་། །བདེ་བ་ཆེན་པོ་བཞི་
པའོ། །དེ་དག་སྐུ་ནི་བཞི་ཡིན་ཏེ། །དོན་དམ་པར་ནི་ཤེས་བྱའོ། །སུམ་བཅུ་གཉིས་ཕྱེད་རྩ་ནང་དུ། །ཨཱ་ལི་ཐིག་ལེ་བཅུ་དྲུག་གོ། །གཞན་ཕྱེད་ཀཱ་ལི་ཐིག་ལེ་སྟེ། །རྟག་ཏུ་ལམ་ནས་འབབ་པའོ། །ཨཱ་ལི་
ཡེ་ཤེས་སེམས་སུ་འགྱུར། །ཀཱ་ལི་ཡེ་ཤེས་སེམས་ལས་འབྱུང་། །བདེ་བ་ཆེན་པོ་གཅིག་པུ་སྟེ། །ཀུན་རྫོབ་གཉིས་སུ་འབྱེད་པར་འགྱུར། །ཤེས་རབ་རང་བཞིན་བླ་བ་སྟེ། །ཐབས་ནི་ཉི་མའི་རང་བཞིན་ནོ། །
ཟླ་རྒྱུ་ཨཱ་ལི་འབྲས་བུ་སྟེ། །ཨཱ་ལི་རྒྱུ་སྟེ་ཟླ་འབྲས་བུ། །ཉི་མ་རྒྱུ་སྟེ་ཀཱ་ལི་འབྲས། །ཀཱ་ལི་རྒྱུ་སྟེ་ཉི་འབྲས་བུ། །ཉི་མའི་དབུས་ལས་ཟླ་འབྱུང་སྟེ། །བུ་བའི་གཟུགས་ནི་བདེ་ཆེན་པོ། །ཀཱ་ལི་བདེ་བའི་གསང་བའི་དབང་། །
ཨཱ་ལི་ཤེས་རབ་ཡེ་ཤེས་དབང་། །དེ་གཉིས་དབུས་སུ་བདེ་ཆེན་པོ། །རང་བཞིན་དེ་ལྟར་དྲན་པའོ། །རེག་བྱ་འཁྱུད་པ་ལ་སོགས་པས། །སློབ་དཔོན་གྱིས་ནི་དབང་བསྐུར་རོ། །དཔལ་ཕྱག་རྒྱ་ཆེན་པོའི་ཐིག་ལེ་ལས་
དབང་གི་ཡེ་ཤེས་དང་། ཨཱ་ལི་ཀཱ་ལིའི་རྒྱུ་འབྲས་དང་། ཟླ་བ་འབྱུང་བ་དང་། རྩ་དང་། ཐིག་ལེ་དང་། དགའ་བ་ཞེས་བྱ་བའི་ལེའུ་སྟེ་བཅུ་དགུ་པའོ།།  །།<head n="2" t="ཉི་ཤུ་པ། རྣལ་འབྱོར་གྱི་དབང་ཕྱུག་ཆེན་པོའི་སྤྱོད་པ་ཞེས་བྱ་བའི་ལེའུ།" type="lewu" zh="80.252"/>རྣལ་འབྱོར་དབང་ཕྱུག་སྤྱོད་པ་ནི། །ཡང་ནི་བཅོམ་ལྡན་
བཀའ་སྩོལ་ཅིག །བཅོམ་ལྡན་འདས་ཀྱིས་བཀའ་སྩལ་པ། །རྣལ་འབྱོར་དབང་ཕྱུག་སྤྱོད་པ་ནི། །སྐལ་བ་ལྡན་མ་ཁྱོད་ཉོན་ཅིག །ཟླ་བ་གཅིག་ཏུ་གསང་བ་སྤྱོད། །ཡུལ་གྱི་མཐའ་འམ་ཡང་ན་ཚལ། །ཐམས་
ཅད་དོན་འགྲུབ་འགྱུར་བ་ཡིས། །སྔགས་འདི་རྟག་ཏུ་བཟླས་པར་བྱ། །ཧཱ་སྭཱ་ཀ་རོ་རོ་ར་ཏ་ཏྃ་བ་དེ་རོ་དྷ་ན་ལ་མ་ཏྟ་ཙི་ཀོ་ར་དྷ་ཏ་ཪྐ་ལཱ་ན་ཛྲཱ་བ་ཨོཾ། དེ་ནས་མཁའ་ལ་རྣལ་འབྱོར་མ། །འདུས་ནས་བཀའ་
<pb id="84.325a"/>
སྩལ་སྦྱིན་པར་བྱ། །བུ་ཀྱེ་བུ་མོ་འདི་ཁྱོད་ཁྱེར། །སྦྱོང་བ་རབ་ནི་ཁྱོད་ཀྱིས་གྱིས། །བུ་མོ་བཅུ་དྲུག་ལོན་པ་དང་། །སིཧླ་ག་བུར་ཡོད་པ་དང་། །ཨུད་པལ་སྔོན་པོའི་མདོག་འདྲེ་བ། །ཙན་དན་སར་པའི་དྲི་ཡོད་ཅིང་། །
སྒེག་པ་ཡི་ནི་རྒྱན་དང་ལྡན། །ལས་རྣམས་ཀུན་ལ་མཁས་པའོ། །འབད་དེ་གསང་བའི་གཟུགས་སུ་ནི། །དེ་དང་ལྷན་ཅིག་བདེ་བར་སོང་། །དོན་ཟིན་ནས་ནི་སོ་སོར་ནི། །སྣ་ཚོགས་ཀྱི་ནི་གཟུགས་ཉིད་ཀྱིས། །
ལ་ལར་འདོད་ཆགས་སྤྱོད་པ་དང་། །ལ་ལར་འདོད་ཆགས་བྲལ་བའི་ཡིད། །ལ་ལར་ཞི་བའི་གཟུགས་དང་ནི། །ལ་ལར་ང་རྒྱལ་ལྡན་པའི་ཡིད། །ལ་ལར་ན་པས་ཟོས་པ་དང་། །ལ་ལར་བདེ་བའི་ལུས་ནི་རབ། །ལ་ལར་སློངས་མོ་
བྱེད་པ་དང་། །ལ་ལར་རྒྱལ་པོ་ཆེན་པོ་རྒྱལ། །ལ་ལར་གཅེར་བུ་དྲི་མ་ཅན། །ལ་ལར་དག་པ་གཙང་སྦྲ་ཅན། །ལ་ལར་ཅུང་ཟད་ཙམ་གྱིས་འགྲངས། །ལ་ལར་ངོ་ཚ་མེད་པའི་ཡིད། །ལ་ལར་
ལྐུགས་པར་འདུག་པ་དང་། །ལ་ལར་སྒྲ་ཆེན་སྒྲོགས་པ་དང་། །ལ་ལར་དྲི་ཆེན་ཟ་བ་དང་། །ལ་ལར་འོ་མ་འཐུང་བར་བྱེད། །ལ་ལར་སྡིག་པ་བྱེད་པ་དང་། །ལ་ལར་བསོད་ནམས་ཆེན་པོར་བྱེད། །ལ་ལར་ངུ་བར་
བྱེད་པ་དང་། །ལ་ལར་རྒོད་ལ་གཅིག་ཏུ་དགའ། །ལ་ལར་ཆོ་ལོང་རྩེ་བ་དང་། །ལ་ལར་གར་ནི་གཅིག་པུ་བྱེད། །ལ་ལར་བྲམ་ཟེའི་སྤྱོད་པ་དང་། །ལ་ལར་ཐོད་པའི་སྤྱོད་པ་དང་། །ལ་ལར་གཏུམ་པའི་བྲན་བྱེད་དང་། །
ལ་ལར་ཆོས་ནི་སྟོན་པ་དང་། །ལ་ལར་ཆོས་ནི་ཉན་པ་དང་། །ལ་ལར་སྒྱུ་མ་བྱེད་པ་དང་། །ལ་ལར་སྒྱུ་མ་བྲལ་བ་དང་། །ལ་ལར་རྒན་པོ་ལོ་མང་དང་། །ལ་ལར་སྨད་འཚོང་མ་ཡི་གཟུགས། །ལ་ལར་འདོད་པ་
མཆོག་སྤྱོད་དང་། །ལ་ལར་སེར་སྣ་ཡིས་ནི་འགུགས། །ལ་ལར་སེར་སྣ་དང་བྲལ་ཡིད། །ལ་ལར་བྱོལ་སོང་ཡན་ལག་ཉིད། །ལ་ལར་རྣམ་ཤེས་མེད་པ་དང་། །ལ་ལར་བརྗོད་དུ་མེད་པ་དང་། །ལ་ལར་ཡང་དག་
<pb id="84.325b"/>
གཟུགས་ཅན་སྟོན། །དེ་ལྟར་རྣལ་འབྱོར་དབང་ཕྱུག་ནི། །རང་དབང་གིས་ནི་ཀུན་དུ་སྤྱོད། །དཔལ་ཕྱག་རྒྱ་ཆེན་པོའི་ཐིག་ལེ་ལས། རྣལ་འབྱོར་གྱི་དབང་ཕྱུག་ཆེན་པོའི་སྤྱོད་པ་ཞེས་བྱ་བའི་ལེའུ་སྟེ་ཉི་ཤུ་པའོ།།  །།<head n="2" t="ཉི་ཤུ་རྩ་གཅིག་པ། འཁོར་ལོ་དྲུག་གི་ས་བོན་དང་། སྔགས་བཏུ་བ་དང་། བདུད་རྩི་ལྔ་བཟའ་བ་དང་། སྤྱད་པ་ཞེས་བྱ་བའི་ལེའུ།" type="lewu" zh="80.253"/>
བཅོམ་ལྡན་ཡེ་ཤེས་རྒྱ་མཚོ་ཁྱེད། །བདག་ལ་ཐེ་ཚོམ་སྐྱེས་པ་མཆིས། །སྔར་གསུངས་པ་ཡི་འཁོར་ལོ་དྲུག །དེ་ཡི་ས་བོན་ཇི་ལྟ་བུ། །གང་གི་སྔགས་ཀྱིས་བདུད་རྩི་ལྔའི། །བཟའ་བ་དང་ནི་སྤྱོད་པའོ། །ཁྱོད་དང་
བདག་གི་སྙིང་པོ་ནི། །ཇི་ལྟར་དེ་ནི་ངེས་པར་ཡོད། །སེམས་ཅན་རྣམས་ནི་བསྲུང་དོན་དུ། །འདུས་པའི་གནས་ཀྱི་དབུས་སུ་ནི། །ཚོགས་ཀྱི་འཁོར་ལོ་ཇི་ལྟ་བུ། །བཅོམ་ལྡན་འདས་ཀྱིས་བཀའ་སྩལ་པ། །ཉོན་ཅིག་
ལྷ་མོ་སྤྱན་བཟངས་མོ། །འཁོར་ལོ་དྲུག་གི་ས་བོན་ནི། །ཀྵླི་མླྃ་པླྃ་ཛླྃ་རླྃ་ཧླྃ་ནི།  །ཐྱཱ་མྲཱ་དབུས་སུ་རེ་རེ་དགོད་པར་བྱ། །ཁྃ་རྃ་ཤྃ་བྃ་སྃ་མྃ་པྃ་ནི། །རླུང་གི་འཁོར་ལོའི་ས་བོན་དྲུག་བླི་ཀླི་ཛླི་མེ་འཁོར་ལོ། །མཁས་པས་གྲུ་གསུམ་
དགོད་པར་བྱ། །ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ།  སྤྲུལ་པའི་འཁོར་ལོའི་འདབ་མ་ལ། །གཉིས་སུ་བྱས་པའི་ས་བོན་གདབ། །ཏྲཱྃ་ཧྲཱྃ་
ཨཱྃ་ཁྃ་དང་། ་། ཆོས་ཀྱི་འཁོར་ལོའི་ས་བོན་བརྒྱད། །ཨ་ཨཱ་ཨི་ཨཱི་ཨུ་ཨཱུ། རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ། ཨྃ་ཨཿ    ལོངས་སྤྱོད་འཁོར་ལོ་བརྒྱད་གཉིས་འདི། །གཡོན་སྐོར་དུ་ནི་བྲི་བར་བྱ། །དེ་ནི་
གཉིས་སུ་བྱས་པ་ནི། །བདེ་ཆེན་འཁོར་ལོའི་ས་བོན་ནོ། །མཉམ་པ་ཡི་ནི་ས་ཡི་ཆ། །ཆང་ལ་སོགས་པས་བྱུག་པ་བྱ། །ཙན་དན་དང་ནི་གུར་གུམ་མཆོག །སྣ་ཚོགས་མཆོག་གི་མེ་ཏོག་དང་། །སྣ་ཚོགས་མཆོད་
པ་ལ་སོགས་ཀྱིས། །མཁས་པས་ས་ལ་མཆོད་པར་བྱ། །བུ་མོ་ཡིད་འཕྲོག་ལྷ་ཡི་གཟུགས། །ཉི་ཤུ་ལོན་པ་གཡོ་བ་མེད། །གནས་ནི་གང་དུ་སྔགས་རྒྱལ་བཏུ། །རེ་ཤིག་དང་པོ་དེ་རུ་གཞུག །མཆོག་གི་དགའ་
<pb id="84.326a"/>
བའི་སྦྱོར་བ་ཡིས། །རྩེ་གཅིག་གིས་ནི་བསྙེན་པར་བྱ། །བསྙེན་པའི་ལས་ནི་རྫོགས་པ་དང་། །དེ་ནས་ས་ལ་བསང་གཏོར་བྱ། །སློབ་མ་དེ་ཡི་ཐིག་ལེ་བྱ། །བུ་མོ་ལ་ཡང་དེ་ལྟར་རོ། །ཤ་ཆེན་ལ་སོགས་
ཀྱིས་གང་བའི། །གཏོར་མ་ཕྱོགས་བཞིར་བཏང་བར་བྱ། །ཚོགས་ལ་འབད་དེ་མཆོད་པ་བྱ། །མེད་ན་ཡང་ནི་འབད་པས་སོ། །སྔགས་བཏུ་བ་ཡི་དུས་སུ་ན། །འབད་དེ་བླ་མ་མཆོད་པར་བྱ། །བླ་མ་དགྱེས་ན་སྔགས་
རྒྱལ་ནི། །ཐེ་ཚོམ་མེད་པར་ཐོབ་པར་འགྱུར། །དེ་ལྟར་མིན་ན་སྐྱོན་ཡོད་དེ། །སྔགས་ཀྱང་ཐོབ་པར་མི་འགྱུར་རོ། །རྡོ་རྗེ་ཕྲེང་བས་བསྐོར་བ་ཡིས། །འདབ་མ་བརྒྱད་པའི་པདྨ་བྲི། །དབུས་སུ་ཀྵ་ཡི་ས་བོན་ནི། །རྡོ་རྗེ་
སེམས་དཔའི་རང་བཞིན་ཅན། །ཨཱ་ལི་ཀཱ་ལི་མཉམ་སྦྱར་ནས། །ཐུབ་པ་བདུན་ནི་བཏུ་བར་བྱ། །དང་པོར་རྣམ་པར་སྣང་མཛད་བྲི། །ལྔ་པ་ཡི་ནི་ལྔ་པ་དང་། །ཨུསྨ་ཡི་ནི་བཞི་པ་དང་། །བཅུ་དྲུག་པ་ཡི་གཉིས་པར་ལྡན། །
དང་པོ་ཡི་ནི་དང་པོ་དང་། །མེ་ཡིས་འོག་ཏུ་བརྒྱན་པའོ། །དབྱངས་ཡིག་བཅུ་གསུམ་པ་དང་ལྡན། །གཏི་མུག་ཐམས་ཅད་མཚོན་ཆའོ། །བཞི་པ་ཡི་ནི་བཞི་པ་དང་། །དབྱངས་ཡིག་བཅུ་གཅིག་པ་དང་ལྡན། །
ཨུསྨ་ཤ་ཡི་དང་པོ་དང་། །ཨནྟསྠ་ཡི་བཞི་བར་ལྡན། །དེ་ནས་མེ་ཡི་ས་བོན་དང་། །གཉིས་པ་ཡི་ནི་གསུམ་པ་དང་། །ཨནྟསྠ་ཡི་དང་པོ་དང་། །ཨནྟསྠ་ཡི་བཞི་པ་དང་། །དབྱངས་ཡིག་གསུམ་པ་དང་ལྡན་པ། །
ཐམས་ཅད་ཀྱི་ནི་སྙིང་པོ་བཅོམ། །གཉིས་པ་ཡི་ནི་གསུམ་པ་དང་། །དེ་ནས་བརྒྱད་པའི་དང་པོ་དང་། །དབྱངས་ཡིག་གཉིས་པ་དང་ལྡན་པ། །ཡི་གེ་མཆོག་ཉིད་གནས་ཡིན་ནོ། །གསུམ་པ་ཡི་ནི་དང་པོ་དང་། །
དེ་ཉིད་ཀྱི་ནི་འོག་ཏུ་བརྒྱན། །ཡང་ནི་དེ་ཉིད་བྲི་བར་བྱ། །ཨུསྨ་ཡི་ནི་བཞི་པ་དང་། །དབྱངས་ཡིག་གཉིས་པ་དང་ལྡན་པ། །རྡོ་རྗེ་སེམས་དཔའི་རང་བཞིན་ཅན། །ཨུསྨ་ཡི་ནི་གསུམ་པ་དང་། །ལྔ་པ་ཡི་ནི་ལྔ་པ་དང་། །
<pb id="84.326b"/>
ཨུསྨ་ཡི་ནི་བཞི་པ་དང་། །དབྱངས་ཡིག་གཉིས་པས་བརྒྱན་པའོ། །དང་པོ་ཡི་ནི་དང་པོ་དང་། །ཨནྟསྠ་ཡི་གསུམ་པ་དང་། །ལྔ་པ་ཡི་ནི་དང་པོ་དང་། །དབྱངས་ནི་གཉིས་པས་བརྒྱན་པའོ། །དང་པོ་ཡི་ནི་གསུམ་པ་དང་། །
ཉི་ཤུ་པ་ཡིས་བརྒྱན་པའོ། །དབྱངས་ཡིག་གསུམ་པ་དང་ལྡན་པ། །ཁྲོ་བོ་ཡི་ནི་གཟུགས་ཆེན་ཆེ། །ཨུསྨ་ཡི་ནི་གསུམ་པ་དང་། །བཞི་པ་ཡི་ནི་ལྔ་པ་དང་། །དེ་ཉིད་འོག་ཏུ་ལྡན་པར་བྱ། །དབྱངས་ཡིག་གསུམ་པས་བརྒྱན་པ་སྟེ། །
ལྷ་རྣམས་ཀུན་གྱི་བྱེད་པའོ། །ལྔ་པ་ཡི་ནི་བཞི་པ་དང་། །དབྱངས་ཡིག་གཉིས་པས་བརྒྱན་པའོ། །བརྒྱད་པ་ཡི་ནི་དང་པོ་དང་། །ཐམས་ཅད་ཀུན་གྱི་ཕ་ཡིན་ནོ། །ཨུསྨ་ཡི་ནི་བཞི་པ་དང་། །དབྱངས་ཡིག་དྲུག་པས་
བརྒྱན་པ་ནི། །ཟླ་ཚེས་ཐིག་ལེ་དང་ལྡན་པ། །སེམས་ཀྱི་དབང་ཕྱུག་ཡི་གེ་མཆོག །དེ་ཉིད་ཡང་ནི་བྲི་བར་བྱ། །དེ་ནས་ལྔ་པའི་གཉིས་པ་དང་། །གསུམ་པ་ཡི་ནི་དང་པོ་དང་། །ཨུསྨ་ཡི་ནི་གསུམ་པ་དང་། །ཨནྟ
སྠ་ཡི་བཞི་པར་ལྡན། །དབྱངས་ཡིག་གཉིས་པས་བརྒྱན་པའོ། །ཡ་ཡི་སྡེ་ཚན་བརྒྱད་པ་དང་། །དབྱངས་ཡིག་གཉིས་པ་དང་ལྡན་པ། །ཐམས་ཅད་དོན་གྲུབ་མཆོག་ཡིན་ཏེ། །བདག་གི་སྙིང་པོའི་སྔགས་རྒྱལ་ལོ། །
དབང་པོ་གཟུགས་ཀྱི་བདག་པོ་དང་། །ཨནྟསྠ་ཡི་བཞི་པ་དང་། །གཉིས་པ་ཡི་ནི་གསུམ་པ་དང་། །མེ་ཡིས་འོག་ཏུ་བརྒྱན་པའོ། །བཞི་པ་ཡི་ནི་དང་པོ་དང་། །དབྱངས་ཡིག་བཅུ་གཅིག་དང་ལྡན་པ། །གཉིས་པ་
ཡི་ནི་གསུམ་པ་དང་། །དབྱངས་ཡིག་བཅུ་གསུམ་པས་བརྒྱན་པ། །དང་པོ་ཡི་ནི་གསུམ་པ་དང་། །མེ་ཡིས་འོག་ཏུ་བརྒྱན་ལྡན་པ། །ཨུསྨ་ཡི་ནི་བཞི་པ་དང་། །ཉི་ཡིག་འོག་ཏུ་བརྒྱན་པ་ནི། །
དབྱངས་ཡིག་བཞི་པ་དང་ལྡན་པ། །སེམས་ཅན་ཐམས་ཅད་དབང་དུ་བྱེད། །ཡང་ནི་དེ་ཉིད་བྲི་བར་བྱ། །དེ་བཞིན་ལྔ་པའི་གཉིས་པ་དང་། །གསུམ་པ་ཡི་ནི་དང་པོ་དང་། །ཉེ་བའི་སྙིང་པོ་
<pb id="84.327a"/>
མཆོག་གི་སྔགས། །དང་པོར་རྣམ་པར་སྣང་མཛད་དང་། །དེ་ནས་ཨུསྨའི་གསུམ་པ་དང་། །དབྱངས་ཡིག་ལྔ་པ་དང་ལྡན་པ། །ལྷ་རྣམས་ཀྱི་སེམས་གཏི་མུག་བྱེད། །དེ་ནས་མེ་ཡི་ས་བོན་དང་། །དེ་ནས་
བཞི་པའི་དང་པོ་དང་། །ཨུསྨ་ཡི་ནི་གསུམ་པ་དང་། །དེ་ནས་ཉི་ཤུ་རྩ་ལྔ་པ། །དེ་ནས་རླུང་གི་ས་བོན་བྲི། །དབྱངས་ཡིག་བཅུ་གཅིག་པ་དང་ལྡན། །གཞན་གྱི་ཕྱག་རྒྱ་རབ་ཏུ་འཇོམས། །ཨུསྨ་ཡི་ནི་དང་པོ་དང་། །ཨནྟསྠ་ཡི་བཞི་པར་
ལྡན། །དེ་ནས་ཉི་མའི་ས་བོན་དང་། །དབྱངས་ཡིག་གསུམ་པས་བརྒྱན་པའོ། །ཨུསྨ་ཡི་ནི་བཞི་པ་དང་། །དབྱངས་ཡིག་དྲུག་པ་དང་ལྡན་པ། །ཟླ་ཚེས་ཐིག་ལེས་བརྒྱན་པའོ། །ཡང་ན་དེ་ཉིད་བྲིས་པ་ནི། །གཞན་གྱི་སྔགས་
ནི་འཇོམས་པའོ། །ལྔ་པ་ཡི་ནི་གཉིས་པ་དང་། །དེ་ནས་གསུམ་པའི་དང་པོ་དང་། །ཨུསྨ་ཡི་ནི་གསུམ་པ་དང་། །ཨནྟསྠ་ཡི་བཞི་པར་ལྡན། །དབྱངས་ཡིག་གཉིས་པར་ལྡན་པ་ནི། །སྡུག་བསྔལ་ཐམས་ཅད་མེད་བྱེད་པ། །
ཡ་ཡི་སྡེ་ཚན་བརྒྱད་པ་དང་། །དབྱངས་ཡིག་གཉིས་པ་དང་ལྡན་པའོ། །དངོས་གྲུབ་ཐམས་ཅད་འགྲུབ་པ་སྟེ། །ཁྱོད་ཀྱི་སྙིང་པོའི་སྔགས་རྒྱལ་ལོ། །དང་པོ་ལྷ་ཡི་བདག་པོ་དང་། །དེ་ནས་དང་པོའི་དང་པོ་དང་། །འོག་ཏུ་
ས་ཡིག་དང་ལྡན་པ། །དབྱངས་ཡིག་གི་ནི་བཞི་པས་བརྒྱན། །ཟླ་ཚེས་ཐིག་ལེ་ཡིས་ནི་བརྒྱན། །ཐམས་ཅད་ཀུན་གྱི་བྱེད་པ་པོ། །ཨནྟསྠ་ཡི་བཞི་པ་དང་། །ས་ཡི་འོག་ཏུ་ལྡན་པ་དང་། །དབྱངས་ཡིག་གི་ནི་བཞི་པ་
ལྡན། །ཟླ་ཚེས་ཐིག་ལེ་ཡིས་ནི་བརྒྱན། །གཉིས་པ་ཡི་ནི་གསུམ་པ་དང་། །ས་ཡི་ཡི་གེ་འོག་ཏུ་ལྡན། །དབྱངས་ཡིག་བཞི་པ་དང་ལྡན་པ། །ཟླ་ཚེས་ཐིག་ལེས་བརྒྱན་པའོ། །ལྔ་པ་ཡི་ནི་གཉིས་པ་དང་། །གསུམ་
པ་ཡི་ནི་དང་པོ་དང་། །སྭཱ་ཧཱ་ཐ་མར་ལྡན་པ་ནི། །ཁྱོད་ཀྱི་ཉེ་བའི་སྙིང་པོའོ། །དེ་ནི་སྔགས་ཀྱི་གསང་ཆེན་པོ། །སུ་ལ་ཡང་ནི་མི་སྦྱིན་ཏེ། །ལྷ་མེ་དེ་བཞིན་མན་ངག་འདི། །སུ་ལ་ཡང་ནི་མི་སྦྱིན་ནོ། །བྱེ་བ་འབུམ་གྱི་ནང་