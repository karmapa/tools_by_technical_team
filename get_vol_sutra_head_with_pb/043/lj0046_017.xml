<pb id="43.220a"/>
ཀྱང་རྣམ་པར་བྱང་བ་མེད་དོ། །གང་ལ་ཡང་རྣམ་པར་བྱང་བ་མེད་དོ། །ཀུན་དགའ་བོ་ཆོས་ཀྱི་ཕྱག་རྒྱ་དེ་ནི་ཆོས་ཐམས་ཅད་ཀྱི་ཕྱག་རྒྱ་སྟེ། ཕྱག་རྒྱ་མེད་པ་ཡིན་ནོ། །མ་བྱས་པའི་ཕྱག་རྒྱ་ཡིན་ནོ། །དབྱེར་མེད་
པའི་ཕྱག་རྒྱ་ཡིན་ནོ། །ཀུན་དགའ་བོ་གང་དག་ཕྱག་རྒྱ་དེས་བཏབ་པ་དེ་དང་དེ་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་ཡིན། རིགས་བཙུན་པ་ཡིན། མིའི་སེང་གེ་ཡིན། སྤྱོད་པ་གཅིག་པ་ཡིན། བག་ཚ་བ་མེད་པ་ཡིན། 
སྒྲ་སྒྲོགས་པ་ཡིན། གཞན་མུ་སྟེགས་ཅན་དག་སྐྲག་པར་བྱེད་པ་ཡིན། བདུད་ཀྱི་སྡེ་འདུལ་བར་བྱེད་པ་ཡིན། གཞན་མུ་སྟེགས་ཅན་དག་རི་སུལ་གྱི་ཕུག་ཏུ་འཇུག་པར་བྱེད་པ་ཡིན། དམིགས་པ་ཅན་དག་སྐྲག་པར་བྱེད་པ་
ཡིན། ལྷག་པའི་ང་རྒྱལ་ཅན་དག་འབིགས་པར་བྱེད་པ་ཡིན། རྡེག་པར་བྱེད་པ་ཡིན། སངས་རྒྱས་ཀྱི་སྲས་བདུད་སུན་འབྱིན་པ་དག་མངོན་པར་དགའ་བར་བྱེད་པ་ཡིན། ཆོས་ཉིད་ཀྱང་རྣམ་པར་འབྱེད་པ་ཡིན། ཕྱོགས་བཅུར་
ཆོས་ཀྱི་རྒྱལ་མཚན་ཡང་སྒྲེང་བར་བྱེད་པ་ཡིན། དེ་དག་ནི་ཆོས་ཀྱི་རྔ་རྡུང་བར་བྱེད་པ་ཡིན། ཆོས་ཀྱི་བཅུད་འཐུང་བར་བྱེད་པ་ཡིན། ལེགས་པར་བཤད་པས་རྒྱལ་བའི་ཐུགས་ཀྱི་སྲས་དག་ཚིམ་པར་བྱེད་པ་ཡིན་ནོ། །<bampo n="46.17" zh="48.489"/>བམ་པོ་བཅུ་བདུན་
པ། ཀུན་དགའ་བོ་འདི་ལྟ་སྟེ། དཔེར་ན་རི་དགས་ཀྱི་རྒྱལ་པོ་སེང་གེ་ནི་རང་གི་གནས་ནས་མངོན་པར་འབྱུང་ཞིང་ལན་གསུམ་དུ་སེང་གེའི་སྒྲ་སྒྲོགས་པ་ན། དེ་ན་སེང་གེའི་ཕྲུག་གུ་རིགས་བཙུན་པ་གང་དག་ཡོད་པ་དེ་དག་སྒྲ་དེ་ཐོས་ནས་རང་གིས་
ལུས་མངོན་པར་སྟོན་པ་ཡིན། བག་ཚ་བ་མེད་པ་ཡིན། སྐྲག་པ་མེད་པ་ཡིན། དགའ་བ་ཡིན། ཚིམ་པ་ཡིན། ཕྱོགས་བཞིར་རྣམ་པར་ལྟ་བར་བྱེད་པ་ཡིན་ནོ། །ཀུན་དགའ་བོ་དེ་བཞིན་དུ་སེང་གེའི་འདུས་པ། བག་ཚ་བ་མེད་པའི་འདུས་པ། 
རལ་པ་ཆེན་པོ་ཅན་འདུས་པ་དེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་ལྷག་པའི་བསམ་པ་ལ་ཡང་དག་པར་ཞུགས་པ། དགེ་བའི་རྩ་བ་ཡོངས་སུ་མ་སྨིན་པ་དབང་པོ་ཡོངས་སུ་མ་སྨིན་པ་གང་དག་ཡོད་པ་དེ་དག་ནི་སྒྲ་དེ་ཐོས་ནས་ཀུན་དགའ་བོ་
<pb id="43.220b"/>
འདུས་པ་ཆེན་པོའི་འདུས་པ་དེ་ན་དགའ་བ་བསྐྱེད་པར་བྱེད་པ་ཡིན། མགུ་བ་བསྐྱེད་པར་བྱེད་པ་ཡིན་ནོ། །ཀུན་དགའ་བོ་འདི་ལྟ་སྟེ། དཔེར་ན་རི་དགས་ཀྱི་རྒྱལ་པོ་སེང་གེ་ནི་གང་དང་གང་དུ་འགྲོ་ཡང་ཐམས་ཅད་དུ་གཅིག་པུ་ཁོ་ནར་འགྲོ་བ་ཡིན། 
གྲོགས་མེད་པ་ཁོ་ནར་འགྲོ་བ་ཡིན་ནོ། །ཀུན་དགའ་བོ་དེ་བཞིན་དུ་བྱང་ཆུབ་སེམས་དཔའི་འདུས་པ། བག་ཚ་བ་མེད་པ་རལ་པ་ཅན་གྱི་འདུས་པའི་འདུས་པ་དེ་ན། བྱང་ཆུབ་སེམས་དཔའི་སེང་གེ་གང་དག་ཡོད་པ་དེ་དག་ནི་གང་དང་གང་དུ་གོ་ཆ་གྱོན་པར་
བྱེད་ཀྱང་ཐམས་ཅད་དུ་གྲོགས་མེད་པ་ཁོ་ནར་གོ་ཆ་གྱོན་པར་བྱེད་པ་ཡིན། བདག་ཉིད་ཀྱིས་སངས་རྒྱས་ཀྱི་ཆོས་རྣམས་མངོན་པར་རྫོགས་པར་འཚང་རྒྱ་བར་བྱ་ཞིང་། གྲོགས་མེད་པར་སངས་རྒྱས་ཀྱི་ཆོས་རྣམས་མངོན་དུ་བྱའོ་སྙམ་ནས། ཟླ་མེད་
པ་ཁོ་ནར་གོ་ཆ་གྱོན་པར་བྱེད་པ་ཡིན་ནོ། །ཀུན་དགའ་བོ་འདི་ལྟ་སྟེ། དཔེར་ན་རི་དགས་ཀྱི་རྒྱལ་པོ་དེ་ཉིད་གང་གི་མངལ་ན་གནས་པ་ཡིན་པ་དེ་ནི་མངལ་གཅིག་ཤོས་འཛིན་པར་མི་བྱེད་ཅིང་། རི་དགས་ཀྱི་རྒྱལ་པོ་སེང་གེ་ལན་ཅིག་ཁོ་ན་དེའི་
མངལ་ན་གནས་པ་ཡིན་ནོ། །ཀུན་དགའ་བོ་དེ་བཞིན་དུ་བྱང་ཆུབ་སེམས་དཔའ་དེ་དག་ནི་སྐྱེ་བ་གཅིག་གིས་ཐོགས་པ། ཐེག་པ་ཆེན་པོའི་མངལ་ན་གནས་པ་ཡིན་ཏེ། དེ་དག་ནི་ཉན་ཐོས་ཀྱི་ཐེག་པ་འམ། རང་སངས་རྒྱས་ཀྱི་ཐེག་པས་
གཟུང་བར་མི་ནུས་སོ། །ཀུན་དགའ་བོ་དེ་ལྟར་ན་འདུས་པ་དེ་ནི་སེང་གེའི་འདུས་པ་ཡིན། བག་ཚ་བ་མེད་པའི་འདུས་པ་ཡིན། རལ་པ་ཅན་གྱི་འདུས་པ་ཡིན་ནོ། །ཀུན་དགའ་བོ་འདི་ལྟ་སྟེ། དཔེར་ན་རི་དགས་ཀྱི་རྒྱལ་པོ་སེང་གེ་ནི་
སྟོབས་དང་ལྡན་པ་འམ། སྟོབས་ཆུང་ངུ་ཡང་རུང་སྟེ། སྲོག་ཆགས་ཀྱི་རིགས་གང་ལ་སྣུན་པར་བྱེད་ཀྱང་ཐམས་ཅད་དུ་བསྒྲིམས་ཏེ་སྣུན་པར་བྱེད་ཀྱི་མ་བསྒྲིམས་པས་ནི་མ་ཡིན་ནོ། །ཀུན་དགའ་བོ་དེ་བཞིན་དུ་སེང་གེའི་འདུས་པའི་འདུས་པ་
དེ་ན་བྱང་ཆུབ་སེམས་དཔའ་རལ་པ་ཅན་ཡོད་པ་དེ་དག་ནི་ཆོས་ཀྱི་གཏམ་གང་དང་གང་བྱེད་ཀྱང་གུས་པ་ཁོ་ནར་བྱས་ནས་སྟོན་པར་བྱེད་པ་ཡིན། འཛིན་དུ་འཇུག་པ་ཡིན། རབ་ཏུ་བརྗོད་པར་བྱེད་པ་ཡིན། གཞན་དག་ཀྱང་ཡང་དག་པར་འཛིན་དུ་་
<pb id="43.221a"/>
འཇུག་པ་ཡིན་ཏེ། ཀུན་དགའ་བོ་དེ་ལྟར་ན་དེ་ནི་སེང་གེའི་འདུས་པ་ཡིན། བག་ཚ་བ་མེད་པའི་འདུས་པ་ཡིན་ནོ། །འཁོར་དག་པའི་ལེའུ་སྟེ་བཅུ་གཉིས་པའོ།།  །།<head n="2" t="བཅུ་གསུམ་པ། སྒོའི་ཚིག་མངོན་པར་སྒྲུབ་པའི་ལེའུ།" type="lewu" lv="46.13" zh="48.491"/>དེའི་ཚེ་བྱང་ཆུབ་སེམས་དཔའ་བརྟན་པའི་
བློ་གྲོས་འདུས་པར་གྱུར་ཏེ་འདུག་པ་དེ་སྟན་ལས་ལངས་ཏེ། རང་གི་བླ་གོས་ཐོགས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་ཀྱི་རྣམ་གྲངས་འདི་ལེགས་པར་བཤད་པའི་དོན་གྱི་སླད་དུ་སངས་རྒྱས་བཅོམ་
ལྡན་འདས་འདས་པ་དང་། མ་བྱོན་པ་དང་། ད་ལྟར་བྱུང་བ་རྣམས་ལ་མཆོད་པ་བགྱི་བ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་གང་དག་བྱང་ཆུབ་སེམས་དཔའི་སྤྱད་པ་ལ་ཡང་དག་པར་ཞུགས་པ་དེ་དག་གི་སངས་རྒྱས་ཀྱི་ཆོས་
ཡོངས་སུ་རྫོགས་པར་བགྱི་བའི་སླད་དུ་བཅོམ་ལྡན་འདས་ལ་གོས་འདི་ཆོས་ཀྱི་དགབ་པར་འབུལ་ལོ། །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་བརྟན་པའི་བློ་གྲོས་ཀྱིས་བླ་གོས་དེ་ཕུལ་ཏེ། བླ་གོས་གཅིག་ཤོས་ཐོགས་ནས་
གསོལ་པ། བཅོམ་ལྡན་འདས་སླད་མའི་ཚེ་ཆོས་སྨྲ་བ་གང་ལས་ཆོས་ཀྱི་རྣམ་གྲངས་དེ་ཉན་པ་དེ་ལ་ཡང་དེ་བཞིན་གཤེགས་པ་ལ་གསོལ་བ་གདབ་པའི་སླད་དུ་གོས་འདི་འབུལ་ལོ། །དེ་ནས་བྱང་ཆུབ་སེམས་དཔའ་བརྟན་པའི་བློ་གྲོས་
བྱང་ཆུབ་སེམས་དཔའ་ཕུག་སྦས་ཀྱི་ཐད་དུ་སོང་ནས་འདི་སྐད་ཅེས་སྨྲས་སོ། །ཕུ་ནུ་བོ་དེའི་ཕྱིར་དེ་བཞིན་གཤེགས་པ་ལ་གསོལ་བ་གདབ་པའི་ཆེད་དུ་དེ་བཞིན་གཤེགས་པ་ལ་བླ་གོས་དེ་འབུལ་བར་བྱའོ། །དེ་ནས་བཅོམ་ལྡན་འདས་ལ་
བྱང་ཆུབ་སེམས་དཔའ་བརྟན་པའི་བློ་གྲོས་དང་། བྱང་ཆུབ་སེམས་དཔའ་ཕུག་སྦས་གཉི་ག་གྱུར་ནས་བླ་གོས་དེ་ཕུལ་ཏེ། བླ་གོས་དེ་ལས་ཀྱང་ཆོ་འཕྲུལ་རྣམ་པ་དུ་མ་སྣང་ངོ་། །ཚེ་དང་ལྡན་པ་ཀུན་དགའ་བོ་དང་འཁོར་བཞི་པོས་
ཀྱང་ཆོ་འཕྲུལ་དེ་དག་མཐོང་སྟེ། མཐོང་ནས་ཀྱང་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །བཅོམ་ལྡན་འདས་དེ་ནི་ངོ་མཚར་ལགས་སོ། །བདེ་བར་གཤེགས་པ་དེ་ནི་རྨད་དུ་བྱུང་བ་ལགས་སོ། །
<pb id="43.221b"/>
དེ་ནས་བཅོམ་ལྡན་འདས་ཀྱིས་མཁྱེན་བཞིན་དུ་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །དེ་ལ་ངོ་མཚར་རྨད་དུ་བྱུང་བ་ཅི་ཞིག་ཁོང་དུ་ཆུད། དེ་ནས་ཚེ་དང་ལྡན་པ་ཀུན་དགའ་བོས་ཚིགས་སུ་བཅད་པའི་དབྱངས་ཀྱིས་
ཞུས་པ། བྱང་ཆུབ་གང་ཞུགས་དཔའ་བོ་དཔའ་རྣམས་ཀྱི། །བསྔགས་བརྗོད་རྫུ་འཕྲུལ་གྱིས་ནི་མཆི་བགྱིད་པ། །སྤྲུལ་པ་སྟོང་ཕྲག་མང་པོ་ཆོས་གོས་ལས། །འབྱུང་བ་དག་ནི་བདག་གིས་འདིར་མཐོང་ལགས། །འཇིག་རྟེན་མགོན་
པོ་དེ་ཚེ་ཆོས་གོས་ལས། །ཆོས་གོས་སྟོང་ཕྲག་མང་པོ་བྱེ་ཕྲག་སྟོང་། །དེ་ལས་ལྷག་པ་བྱང་ཆུབ་སེམས་དཔའ་རྣམས། །ཐོགས་ཤིང་མཆི་བར་བགྱིད་པ་བདག་གིས་མཐོང་། །འདིར་མཆིས་ནས་ནི་འདྲེན་པ་རྣམས་ལ་འབུལ། །
རྒྱལ་བ་གང་དག་ཕྱོགས་བཅུའི་འཇིག་རྟེན་གནས། །དེ་དག་ཐད་དུ་དེ་དག་ཆོ་འཕྲུལ་སྟོན། །དེ་རིང་ཆོས་གོས་ལས་ནི་དེ་འདྲ་མཐོང་། །དེ་ལས་གང་དག་རྒྱལ་ལ་ཆོས་གོས་འབུལ། །དེར་ནི་རིམ་གྱིས་སྤྱད་པ་སྤྱོད་པ་ཡིས། །
དེ་འཚང་རྒྱ་ཞེས་འཇིག་རྟེན་མགོན་དེ་དག །དེ་ཚེ་བྱང་ཆུབ་མཆོག་ཏུ་ལུང་སྟོན་མཛད། །སེམས་ཅན་དག་པ་གང་དག་དེར་མཆིས་ནས། །དེ་ཚེ་སྤྱི་བོར་རྣམ་དག་གདུགས་འབྱུང་འགྱུར། །སེམས་ཅན་དེ་དག་བྱང་ཆུབ་ཕྱིར་སྤྱོད་
པས། །འདིར་ནི་སངས་རྒྱས་འབྱུང་སྙམ་སེམས་ཅན་སེམས། །དེ་ན་སྟོང་ཕྲག་མང་པོ་བྱེ་བ་ཕྲག །ཁྲག་ཁྲིག་མཆོག་ཏུ་སྒྲ་འབྱིན་མཆིས་ལགས་ཏེ། །དེ་ལས་ཆོས་ཀྱི་ཚིག་རྣམས་བྱུང་བར་འགྱུར། །ནམ་མཁའ་ལས་ནི་
སངས་རྒྱས་སྒྲ་ཐོས་ལགས། །འཛམ་གླིང་སངས་རྒྱས་རྣམས་ཀྱིས་ཁྱབ་པར་མཐོང་། །སྟོང་གསུམ་རྒྱལ་བ་རྣམས་ཀྱིས་ཁྱབ་པར་མཐོང་། །འདྲེན་པ་དེ་རིང་བདག་ལ་འདུ་ཤེས་བྱུང་། །སླན་ཆད་བདག་ལུས་ཉན་ཐོས་རློམ་མི་
བགྱིད། །སློབ་དཔོན་དཔའ་བོ་ཁྱོད་ཀྱི་འཕྲུལ་འདི་འདྲ། །དེ་རིང་བདག་གི་མིག་རྨོངས་དྲན་པ་རྨོངས། །འཕགས་པའི་ཡེ་ཤེས་བདག་གིས་རྣམ་པར་བལྟ། །ཁམས་གསུམ་པོ་དག་ཐམས་ཅད་སྟོང་པར་བལྟ། །སྟོང་པར་ཤེས་ལ་
<pb id="43.222a"/>
བདག་གི་དྲན་མི་རྨོངས། །གང་གིས་ཡེ་ཤེས་ཐོབ་པ་མིག་མི་འཚལ། །བཅོམ་ལྡན་གཞན་དུ་དེ་ལ་མངོན་བགྱིས་པས། །བསྐྱེད་པའི་དྲན་པ་རྨོངས་པ་དེ་མ་གཏོགས། །དཔའ་བོ་འཁོར་ཀྱང་མཆོག་ཏུ་དགའ་བ་སྐྱེས། །
བར་སྣང་ནམ་མཁའ་ལ་ནི་འཕགས་པར་གྱུར། །པད་མ་མདབ་སྟོང་པ་ཡིས་གནས་པ་ལགས། །མཁའ་ལ་པད་མ་གནས་པ་གདུགས་ཇི་བཞིན། །ཆོས་གོས་དེ་ལ་ཕྱོགས་བཅུའི་འཇིག་རྟེན་ན། །གང་དག་ཅི་མཆིས་ཀུན་ཀྱང་
གདའ་བ་ལགས། །འཇིག་རྟེན་དྲང་སྲོང་འདྲེན་པ་རྒྱལ་བ་མཆོག །དེ་དག་རྣམས་ཀྱི་དགེ་འདུན་རྒྱ་ཆེན་གདའ། །དེ་ལ་སེམས་ཅན་དཔའ་བོ་དེ་རབ་བྱུང་། །སྦྱིན་པ་བསམ་གྱིས་མི་ཁྱབ་རྒྱ་ཆེན་སྩོལ། །དེ་དག་བྱང་ཆུབ་
དོན་དུ་འདྲེན་པ་བསྟེན། །སེམས་ཅན་དོན་སྤྱོད་བགྱིད་ཅིང་རབ་ཏུ་བྱུང་། །དེ་ཚེ་ཕྱོགས་བཅུ་རྣམས་སུ་ཆོས་སྟོན་པས། །དཔའ་བོ་དེ་དག་དེར་ནི་སྤྲུལ་པར་བྱུང་། །འཇིག་རྟེན་མགོན་པོ་གང་དག་གོས་ལས་མཐོང་། །བགྲང་བའམ་
མཐའ་ནི་གང་ཡང་མཆིས་མ་ལགས། །འཇིག་རྟེན་ཁམས་གསུམ་གང་དག་གོས་ལས་མཐོང་། །སེམས་དགའ་མགུ་ཞིང་གུས་དང་བཅས་པ་ལགས། །ཇི་ལྟར་ཚངས་པ་དབང་བསྒྱུར་དབང་ཕྱུག་བཞིན། །རང་འོད་ལྡན་ཞིང་རྫུ་
འཕྲུལ་སྟོབས་ལ་མཁས། །སྤོབས་དང་ལྡན་ཞིང་མང་དུ་ཐོས་པའང་ལགས། །དེ་ཚེ་གཟུངས་ཀྱི་སྒོ་ནི་ཀུན་གྱིས་ཐོབ། །རྒྱལ་བའི་ཚུལ་དང་འཐུན་པར་འཁོར་ལོ་བསྐོར། །ཞིང་དེ་དག་ཀྱང་ཆོས་གོས་རྣམས་ཀྱིས་ཁྱབ། །སྣ་ཚོགས་
རིན་ཆེན་ལས་བྱུང་དོ་ཤལ་སྡུག །ལ་ལའི་ཞིང་དུ་ཁ་དོག་གདའ་མ་ལགས། །གང་དུ་དཔའ་བོ་མཆིས་ཤིང་རྐང་བཞག་ནས། །འཇིག་རྟེན་ཁམས་འདིར་རྫུ་འཕྲུལ་ཀུན་ནས་གནས། །མེ་ཏོག་རྣམས་དང་སྤོས་དང་བྱུག་པ་དང་། །
རྒྱལ་མཚན་བ་དན་རྣམས་ཀྱིས་ཀུན་ནས་བརྒྱན། །གང་དུ་དཔའ་བོ་མཆིས་ནས་རྐང་བཞག་པའི། །ཞིང་དེ་དག་ནི་མགོན་པོ་བདག་གིས་མཐོང་། །ས་ཡི་སྙིང་པོར་སངས་རྒྱས་བཞུགས་པ་དང་། །དེ་ཚེ་ཆོས་ཀྱི་འཁོར་ལོ་བསྐོར་བ་
<pb id="43.222b"/>
མཐོང་། །རྒྱལ་བ་དེ་དང་ཆོ་འཕྲུལ་མཐོང་ནས་སུ། །འདི་ན་གོས་ལས་རྫུ་འཕྲུལ་དེ་འདྲ་གདའ། །འཇིག་རྟེན་འདི་ན་གང་སུ་ལུས་མཆིས་པ། །ཐམས་ཅད་འདིར་ནི་ལུས་སུ་སྤྲུལ་ནས་སུ། །སྲོག་ཆགས་རྣམས་ལ་སྨན་ཕྱིར་ཆོས་
སྟོན་ཅིང་། །དེར་ནི་བྱང་ཆུབ་སླད་དུ་ངེས་པ་ལགས། །དེ་རིང་འདི་ན་ངོ་མཚར་ཚུལ་བཞིན་གདའ། །དེས་ཀྱང་མཐོང་བ་དེ་ནི་ཡིད་ཆེས་གདའ། །རྒྱལ་བ་མཁས་པས་སངས་རྒྱས་འཕྲུལ་དེ་གཟིགས། །བཅོམ་ལྡན་ཆོ་འཕྲུལ་དེ་འདྲ་
གདའ་བ་ལགས། །བཅོམ་ལྡན་མི་རྣམས་ཀྱི་ནི་ཞིང་རྒྱ་ཆེ། །གློ་བུར་རྣམས་ཀྱི་སྟོན་པ་དམ་པ་ལགས། །བཅོམ་ལྡན་སྐྱེ་དགུའི་སྲིད་ཆགས་བདེ་སྡུག་བསྔལ། །འབྲས་བུ་ཆེན་པོ་བསྐྱེད་པར་འགྱུར་བ་ལགས། །གལ་ཏེ་བདག་གིས་
སྙན་པ་བསྐལ་བརྗོད་ཀྱང་། །བསྐལ་པ་སྟོང་དུའང་ཟད་བགྱིད་རྔོ་མི་ཐོག །གང་དག་གོས་ལས་རྫུ་འཕྲུལ་བསྒྲུབས་གདའ་བ། །ཐུབ་པས་བསྟན་འདི་སུ་ཡི་དོན་བགྱིད་འགྱུར། །དེ་ནི་སུ་ཡི་རྒྱ་ཆེན་ཞིང་དུ་འགྱུར། །དེ་ལ་སུ་ཞིག་
བྱང་ཆུབ་སྤྱད་སྤྱོད་ན། །འདི་ལྟར་འདི་ན་རྫུ་འཕྲུལ་དཔག་མེད་གདའ། །འདྲེན་པ་དེ་རིང་བདག་ལ་ལུང་བསྟན་གསོལ། །ཤིང་རྟའི་ཕང་ལོ་ཙམ་གྱི་པད་མ་བརྩེགས། །ཇི་ལྟར་སྣ་ཚོགས་མཛེས་པ་བགྱིས་པ་ལགས། །ཇི་ལྟར་བྱང་
ཆུབ་སེམས་དཔའ་མང་པོ་མཆིས། །ཕྱོགས་བཅུར་སངས་རྒྱས་ལ་ནི་ཕྱག་འཚལ་མཆི། །སངས་རྒྱས་ཕྱག་འཚལ་སླར་ཡང་ཞིང་དུ་མཆི། །དེ་ཉིད་ནས་ནི་སླར་མཆིས་བྱང་ཆུབ་འཐོབ། །རྒྱ་ཆེན་ཞིང་དེ་རྣམ་པར་དག་
པར་འགྱུར། །རྫུ་འཕྲུལ་བསམ་གྱིས་མི་ཁྱབ་གདའ་བ་ལགས། །བྱང་ཆུབ་སྤྱད་པ་སྤྱོད་པ་དག་ཀྱང་མཐོང་། །སངས་རྒྱས་ཞིང་འདི་ན་ནི་དཔའ་བོ་གཅིག །གང་ཞིག་ཆོས་གོས་ཐོགས་ནས་གནས་པ་ལགས། །མ་བསླབས་པ་ཡིས་
འདི་ལ་ཇི་ལྟར་བསླབ། །གང་གིས་སེམས་ཅན་ཐམས་ཅད་བདེ་མྱོང་བའི། །སྙོམས་པར་སྦྱིན་པའི་ལོངས་སྤྱོད་འཐུན་འཚལ་བ། །སེམས་ཅན་ཀུན་ལ་ཕན་པར་གྱུར་ཅིག་ཅེས། །སྔོན་ཆད་བདག་གིས་སྦྱིན་སྩལ་བསྔོས་པ་ལགས། །
<pb id="43.223a"/>
མགོན་པོ་དོན་དེ་བདག་ལ་གསུང་བར་གསོལ། །འཇིག་རྟེན་མགོན་པོ་བདག་གི་ཐེ་ཚོམ་ཆོད། །སྨོན་ལམ་འདི་འདྲ་བརྟན་པའི་བློ་གྲོས་ཀྱིའམ། །དགེ་སློང་ཕུག་སྦས་ཀྱིའམ་སུ་ཡི་ལགས། །དེ་སྐད་ཅེས་གསོལ་པ་དང་། 
བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །ཀུན་དགའ་བོ་བྱང་ཆུབ་སེམས་དཔའ་བརྟན་པའི་བློ་གྲོས་དྲི་བ་འདྲི་བར་འདོད་ཀྱིས། དྲི་བ་ལན་གདབ་པ་ལ་ཁྱོད་རེ་ཤིག་སྡོད་ཅིག་དང་། དེའི་འོག་ཏུ་
ཁྱོད་ཀྱི་དྲི་བ་ལན་གདབ་པར་བྱའོ། །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་བརྟན་པའི་བློ་གྲོས་ཀྱིས་འདི་སྐད་ཅེས་གསོལ་ཏོ། །གལ་ཏེ་ཞུས་ནས་ཞུ་བ་ལུང་བསྟན་པའི་སླད་དུ་བཅོམ་ལྡན་འདས་ཀྱིས་བདག་ལ་སྐབས་ཕྱེ་ན། 
བཅོམ་ལྡན་འདས་བདག་ཕྱོགས་འགའ་ཞིག་ཞུ་ལགས་སོ། །དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བྱང་ཆུབ་སེམས་དཔའ་བརྟན་པའི་བློ་གྲོས་ལ་འདི་སྐད་ཅེས་བཀའ་སྩལ་ཏོ། །བརྟན་པའི་བློ་གྲོས་ཁྱོད་ཅི་དང་
ཅི་འདོད་པ་དྲིས་ཤིག་དང་། ངས་དེ་དང་དེ་ཉིད་ཀྱི་དྲི་བ་ལན་བཏབ་པས་ཁྱོད་ཀྱི་སེམས་རངས་པར་བྱའོ། །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་བརྟན་པའི་བློ་གྲོས་ཀྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་སྒོར་
འཇུག་པ་ཞེས་བགྱི་ན། བཅོམ་ལྡན་འདས་སྒོར་འཇུག་པ་ཞེས་བགྱི་བ་དེ་གང་ལགས། བཅོམ་ལྡན་འདས་དེ་བཞིན་གཤེགས་པས་དེ་ཡང་བཤད་པར་གསོལ། གང་དག་སྒོའི་ཚིག་དག་ལ་ཞུགས་པའི་བྱང་ཆུབ་སེམས་དཔའ་
དེ་དག་ཀྱང་བཤད་པར་གསོལ། ཆོས་དེ་དག་གི་འཇུག་པ་དེ་ཡང་བཤད་པར་གསོལ། ཆོས་མཆོག་དེ་དག་གང་ཞིག་ལགས། །དེ་དག་འཇུག་པ་ཇི་ལྟ་བུ། །དེ་དག་སྒོ་ཡང་ཅི་འདྲ་ལགས། །འདྲེན་པ་དེ་བཞིན་བཤད་པས་
གསོལ། །ཆོས་ལ་ཞུགས་ནས་ཇི་ལྟ་བུར། །བྱང་ཆུབ་འབྱུང་བར་འགྱུར་བ་ལགས། །ཇི་ལྟར་ཆོས་ནི་བསྟན་པ་ནས། །སྤོབས་པ་ཆད་པར་མི་འགྱུར་ལགས། །ཆོས་དེ་དག་ནི་ག་ལས་མཆིས། །དེ་དག་གང་དུ་གནས་པ་ལགས། །
<pb id="43.223b"/>
དེ་དག་ཇི་ལྟར་མི་རྨོངས་ཤིང་། །ཆོས་རྣམས་ལ་ནི་དྲན་པ་འཇུག །ཅི་ནས་དེ་དག་ཞུགས་འགྱུར་བའི། །འཇུག་པའི་མཚན་ཉིད་བཤད་དུ་གསོལ། །ཞུགས་པ་རྣམས་ཀྱི་ཆོས་གང་དག །མངོན་དུ་འགྱུར་བ་བཤད་པར་གསོལ། །
དེ་དག་ཇི་ལྟར་མི་རྨོངས་ཤིང་། །ཆོས་ལ་དྲན་འབྱུང་འདྲེན་པ་པོ། །བསྐལ་པ་གྲངས་ནི་མ་མཆིས་པར། །སྤོབས་པ་ཆད་པར་མི་འགྱུར་ལགས། །དེ་དག་དམིགས་པ་ཅི་འདྲ་ཞིག །རྟེན་ཀྱང་ཇི་འདྲ་བ་ཞིག་ལགས། །གང་གིས་སྨྲ་བ་
དེ་དག་གི། །མཐར་འགྱུར་མ་མཆིས་འདྲེན་པ་པོ། །ཇི་ལྟར་སྔོན་ཆད་དེ་དག་གིས། །སྦྱིན་པ་སྩལ་ནས་ཞི་བར་བསྔོས། །གང་གིས་གཟི་བརྗིད་ལྡན་རྣམས་ཀྱི། །སྤོབས་པ་སྐྱེ་དང་མཇལ་བར་འགྱུར། །ཇི་ལྟ་བུར་ནི་ཚུལ་ཁྲིམས་
བསྲུངས། །ཇི་ལྟ་བུར་ནི་ཚུལ་ཁྲིམས་བསྟེན། །ཇི་ལྟ་བུར་ནི་ཚུལ་ཁྲིམས་བསྔོས། །གང་དེ་ཁྲིམས་ཀྱིས་མ་སོང་ལགས། །ཇི་ལྟ་བུར་ན་བཟོད་པ་བསྒོམས། །ཇི་ལྟ་བུར་ན་བཟོད་པ་བསྟེན། །གང་གིས་དེ་དག་མ་སྐྱེས་མཐའ། །
བླ་ན་མ་མཆིས་རྗེས་སུ་ཐོབ། །ཇི་ལྟ་བུར་ན་བརྩོན་འགྲུས་བརྩམས། །ཇི་ལྟ་བུར་ན་བརྩོན་འགྲུས་བསྟེན། །གང་གིས་སངས་རྒྱས་བྱང་ཆུབ་དང་། །བྲལ་བར་མ་གྱུར་འདྲེན་པ་པོ། །ཇི་ལྟ་བུར་ན་བསམ་གཏན་བསྐྱེད། །ཇི་ལྟ་བུར་ན་
བསམ་གཏན་བསྟེན། །ཆོས་གང་ལ་ནི་བསམ་གཏན་བགྱིད། །གང་གིས་སྤོབས་པ་བསྐྱེད་པ་ལགས། །ཇི་ལྟར་དེ་དག་ཤེས་རབ་བསྒོམས། །ཇི་ལྟ་བུར་ན་ཤེས་རབ་བསྟེན། །ཇི་ལྟར་དེ་དག་ཡེ་ཤེས་འཇུག །ཇི་ལྟར་སྤོབས་
པ་ཆད་མི་འགྱུར། །བླ་མེད་ཚུལ་ལ་གནས་པ་ལགས། །ཡང་དག་ཆོས་རྣམས་སྟོན་པ་ལགས། །ཟབ་ཅིང་ཞི་བ་སྟོང་པ་ཡི། །བྱང་ཆུབ་དེ་དང་སུ་ཞིག་ཉེ། །ཇི་ལྟར་མདོ་སྡེ་སྣ་ཚོགས་གཟུང་། །སྣ་ཚོགས་དོན་ལ་རྣམ་ངེས་ལགས། །
ཡང་དང་ཡང་དུའང་སྟོན་བགྱིད་ལགས། །ཞུ་བ་དེ་ནི་ལན་སྩལ་གསོལ། །སེམས་ཅན་རྣམས་ཀྱི་ཐེ་ཚོམ་གཅོད། །དེ་ནི་བདག་གིས་སྟོན་ལ་ཞུ། །མ་མཆིས་པ་ཡི་དུས་ན་ནི། །ཆོས་སྨྲ་བ་ནི་འབྱུང་བར་འགྱུར། །ཇི་ལྟར་དེ་ལའང་
<pb id="43.224a"/>
གནས་པར་བགྱི། །འདྲེན་པ་ཇི་ལྟར་གནས་ནས་སུ། །ཇི་ལྟར་ཆོས་ནི་བཟུང་ནས་སུ། །ཇི་ལྟར་ཆོས་ནི་ཡོངས་སུ་འཛིན། །འཇིག་རྟེན་མགོན་པོ་མི་མཆོག་གིས། །ཞུས་པ་དེ་ནི་བདག་ལ་སྟོན། །ཕྱི་མའི་དུས་
ན་ཇི་ལྟ་བུར། །སྲོག་ཆགས་རྣམས་ཀྱི་ཐེ་ཚོམ་གཅད། །དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བརྟན་པའི་བློ་གྲོས་ལ་འདི་སྐད་ཅེས་བཀའ་སྩལ་ཏོ། །བརྟན་པའི་
བློ་གྲོས་ཁྱོད་དེ་བཞིན་གཤེགས་པ་ལ་དོན་དེ་ཡོངས་སུ་འདྲི་བར་སེམས་པ་ནི་ལེགས་སོ་ལེགས་སོ། །འདི་ལྟར་ཁྱོད་ཀྱིས་ནི་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ་དགེ་བའི་རྩ་བ་
བྱས་སོ། །དེ་བཞིན་གཤེགས་པ་དེ་དག་ལ་ཡང་ཡོངས་སུ་ཞུས་སོ། །བརྟན་པའི་བློ་གྲོས་ངས་ནི་འདས་པའི་དུས་བསྐལ་པ་གྲངས་མེད་པ་ན་ནམ་མཁས་ཡོངས་སུ་ཟིན་པའི་ས་ཕྱོགས་འདི་ཉིད་དུ་སངས་རྒྱས་སྟོང་ཕྲག་དྲུག་བཅུ་
རྩ་བརྒྱད་ལ་ཁྱོད་ཀྱིས་ཞུ་བ་གང་ཞུས་པ་དང་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ་ཁྱོད་ཀྱི་ཞུ་བ་དེ་ཞུ་བ་ན་ཡང་སེམས་ཅན་མང་པོ་དཔག་ཏུ་མེད་པའི་དོན་དུ་གྱུར་པར་མངོན་པར་ཤེས་སོ། །
བརྟན་པའི་བློ་གྲོས་དེ་ལྟ་བས་ན་རྣམ་གྲངས་དེས་ཁྱོད་ཀྱིས་འདི་ལྟར་རིག་པར་བྱ་སྟེ། བརྟན་པའི་བློ་གྲོས་སྔོན་བྱུང་བ་འདས་པའི་དུས་བསྐལ་པ་གྲངས་མེད་པར་གྱུར་པ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་
པའི་སངས་རྒྱས་རིན་པོ་ཆེ་མངོན་དུ་འཕགས་པའི་འོད་ཟེར་ཅེས་བྱ་བ་འཇིག་རྟེན་དུ་བྱུང་སྟེ། དེ་བཞིན་གཤེགས་པ་དེའི་ཚེའི་ཚད་ནི་བསྐལ་པ་ཕྱེད་ཐུབ་པར་གྱུར་ཏོ། །བཅོམ་ལྡན་འདས་དེ་གང་དག་དང་ཐབས་གཅིག་ཏུ་ལྗོངས་རྒྱུ་བ་
མཛད་པ་དང་། གང་དག་དང་ཐབས་གཅིག་ཏུ་དབྱར་གནས་པར་དམ་བཅའ་བར་མཛད་པ་དེའི་དགྲ་བཅོམ་པ་ཟག་པ་ཟད་པ་དག་ནི་བྱེ་བ་ཕྲག་བདུན་བཅུ་ཚང་བར་བྱུང་བར་གྱུར་ཏོ། །བརྟན་པའི་བློ་གྲོས་དེའི་དུས་ན་འཛམ་བུའི་གླིང་དེ་ནི་ཡངས་
<pb id="43.224b"/>
ཤིང་རྒྱ་ཆེ་སྟེ། དཔག་ཚད་ཁྲག་ཁྲིག་འབུམ་ཕྲག་བདུན་བཅུ་པར་གྱུར་ཏོ། །དེའི་དུས་ན་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ། མཐའ་བཞིར་རྣམ་པར་རྒྱལ་བ་སྲུང་བ། ཆོས་དང་ལྡན་པ། ཆོས་ཀྱི་རྒྱལ་པོ་གླིང་བཞི་པའི་
འཇིག་རྟེན་གྱི་ཁམས་ཀྱི་དབང་ཕྱུག་འཁོར་ལོས་བསྒྱུར་བ་མ་སྨད་པའི་བསོད་ནམས་དབང་ཕྱུག་ཅེས་བྱ་བ་བྱུང་བར་གྱུར་ཏོ། །དེའི་དུས་ན་འཛམ་བུའི་གླིང་དེར་གྲོང་ཁྱེར་ཆེ་ཞིང་རྒྱ་ཆེ་སྟེ། ཆུར་ནི་དཔག་ཚད་བཞི་བཅུ་པ། ཞེང་དུ་ནི་དཔག་
ཚད་སུམ་བཅུ་པ། འབྱོར་པ། རྒྱས་པ། བདེ་བ། ལོ་ལེགས་པ། ཉམས་དགའ་བ། སྐྱེ་བོ་དང་མི་མང་པོས་གང་བ་བྱེ་བ་ཕྲག་བརྒྱད་བཅུ་བྱུང་བར་གྱུར་ཏོ། །བརྟན་པའི་བློ་གྲོས་རྒྱལ་པོ་མ་སྨད་པའི་བསོད་ནམས་དབང་ཕྱུག་དེའི་
འཛམ་བུའི་གླིང་གི་དབུས་སུ་གང་དུ་རྒྱལ་པོ་མ་སྨད་པའི་བསོད་ནམས་དབང་ཕྱུག་གནས་འཆའ་བར་བྱེད་པའི་རྒྱལ་པོའི་ཕོ་བྲང་འཁོར་ཆེན་པོ་ཁོ་ར་ཁོར་ཡུག་ཏུ་དཔག་ཚད་བརྒྱད་བཅུ་ཡོད་པ་གྲུ་བཞི་ལྷམ་པ། རྒྱར་དཔག་ཚད་ཕྱེད་ཕྱེད་ཀྱང་མིག་
མངས་རིས་སུ་བྲིས་པ་གཅིག་བྱུང་བར་གྱུར་ཏོ། །བརྟན་པའི་བློ་གྲོས་རྒྱལ་པོའི་ཕོ་བྲང་འཁོར་དེའི་མིང་ནི་བདེ་བ་ཅན་ཞེས་བྱ་བར་གྱུར་ཏོ། །རྒྱལ་པོའི་ཕོ་བྲང་འཁོར་དེར་སེམས་ཅན་དེ་དག་གིས་ལོངས་སྤྱོད་པའི་ཕྱིར་བདག་གི་མེད་ཅིང་ཡོངས་སུ་
འཛིན་པ་མེད་པའི་བསྐྱེད་མོས་ཚལ་ཁོར་ཡུག་ཏུ་སྟོང་ཕྲག་བདུན་བཅུ་བྱུང་བར་གྱུར་ཏོ། །བརྟན་པའི་བློ་གྲོས་རྒྱལ་པོ་མ་སྨད་པའི་བསོད་ནམས་དབང་ཕྱུག་དེའི་རྒྱལ་པོའི་ཕོ་བྲང་འཁོར་དཔག་ཚད་བརྒྱད་བཅུ་པ་དེ་ཇི་ཙམ་དུ་ཆེ་བར་བསྐྱེད་མོས་ཚལ་ཆེན་
པོ་གཅིག་བྱུང་བར་གྱུར་ཏེ། བསྐྱེད་མོས་ཚལ་ཆེན་པོ་དེ་ནི་ཤིང་ཏ་ལའི་ཕྲེང་བ་རིམ་པ་བདུན་གྱིས་བསྐོར་བར་གྱུར་ཅིང་དྲིལ་བུ་གཡེར་ཀའི་དྲ་བ་རིམ་བདུན་དང་། རྟ་བབས་རིམ་བདུན་དང་། ར་བ་རིམ་བདུན་དང་། འོབས་རིམ་བདུན་གྱིས་ཁོ
ར་ཡུག་ཏུ་བསྐོར་བར་གྱུར་ཏོ། །བརྟན་པའི་བློ་གྲོས་དེའི་ཚེ་དེའི་དུས་ན་དེ་བཞིན་གཤེགས་པ་རིན་པོ་ཆེ་མངོན་དུ་འཕགས་པའི་འོད་ཟེར་དེ་དགྲ་བཅོམ་པ་བྱེ་བ་ཕྲག་བདུན་བཅུའི་དགེ་སློང་གི་དགེ་འདུན་ཆེན་པོ་དང་ཐབས་གཅིག་ཏུ་རིམ་གྱིས་
<pb id="43.225a"/>
ཡུལ་རྒྱུ་བས་རྒྱུ་ཞིང་རྒྱལ་པོའི་ཕོ་བྲང་འཁོར་དུ་བྱོན་པར་གྱུར་ཏེ། བརྟན་པའི་བློ་གྲོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་པོ་ཆེ་མངོན་དུ་འཕགས་པའི་འོད་ཟེར་དགེ་སློང་བྱེ་བ་ཕྲག་བདུན་
བཅུ་དང་ཐབས་གཅིག་ཏུ་རིམ་གྱིས་ཡུལ་རྒྱུ་བ་རྒྱུ་ཞིང་རྒྱལ་པོའི་ཕོ་བྲང་འཁོར་དུ་བྱོན་ནས་དེ་རྒྱལ་པོའི་ཕོ་བྲང་འཁོར་དེའི་བསྐྱེད་མོས་ཚལ་ཞིག་ན་བཞུགས་སོ་ཞེས་རྒྱལ་པོ་མ་སྨད་པའི་བསོད་ནམས་དབང་ཕྱུག་གིས་ཐོས་སོ། །བརྟན་
པའི་བློ་གྲོས་དེ་ནས་རྒྱལ་པོ་མ་སྨད་པའི་བསོད་ནམས་དབང་ཕྱུག་དེ་དེ་བཞིན་གཤེགས་པ་རིན་པོ་ཆེ་མངོན་དུ་འཕགས་པའི་འོད་ཟེར་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་དེའི་ཞབས་ལ་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །
བརྟན་པའི་བློ་གྲོས་དེ་ནས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་པོ་ཆེ་མངོན་དུ་འཕགས་པའི་འོད་ཟེར་གྱིས་རྒྱལ་པོ་དེའི་བསམ་པ་ཐུགས་སུ་ཆུད་ནས་བྱང་ཆུབ་སེམས་དཔའི་སྡེ་སྣོད་ཀྱི་
ཆོས་ཀྱི་རྣམ་གྲངས་སེམས་ཅན་ཐམས་ཅད་ཀྱི་ཐེ་ཚོམ་གཅོད་པ་དེ་ཡང་དག་པར་རབ་ཏུ་བསྟན་ཏོ། །དེས་དེ་ཐོས་ནས་ཡི་རངས་ཤིང་རབ་ཏུ་དགའ་བར་གྱུར་ཏེ། དགའ་བ་དང་ཡིད་བདེ་བ་སྐྱེས་པར་གྱུར་ཏོ། །དེ་ནས་དེ་འདི་སྙམ་དུ་སེམས་
ཏེ། དེ་བཞིན་གཤེགས་པ་རིན་པོ་ཆེ་མངོན་དུ་འཕགས་པ་དེས་ལོངས་སྤྱད་པའི་ཕྱིར་རང་གི་བསྐྱེད་མོས་ཚལ་དེ་ཤིན་ཏུ་ལེགས་པར་བརྒྱན་ལ་བདག་གིས་ལེགས་པར་དབུལ་གོར་མ་ཆག་གོ་སྙམ་ནས་བརྟན་པའི་བློ་གྲོས་ལོངས་སྤྱད་པར་བྱ་བའི་ཕྱིར་རྒྱལ་
པོ་དེས་བསྐྱེད་མོས་ཚལ་དེ་ཕུལ་ལོ། །གཙུག་ལག་ཁང་བྱེ་བ་ཕྲག་བདུན་བཅུ་དང་འཆག་ས་བྱེ་བ་ཕྲག་བདུན་ཅུ་ཡང་བྱེད་དུ་བཅུག་གོ། །ཁྲིའུ་བྱེ་བ་ཕྲག་བདུན་བཅུ་ཡང་བྱེད་དུ་བཅུག་གོ། །ཀུན་དགའ་ར་བ་བྱེ་བ་ཕྲག་བདུན་བཅུ་ཡང་
རིམ་གྲོ་བ་དག་དང་བཅས་པར་ཕུལ་ཏེ་ཕུལ་ནས་ཀྱང་བཅོམ་ལྡན་འདས་དེ་ག་ལ་བ་དེར་སོང་སྟེ་ཕྱིན་ནས། དེ་བཞིན་གཤེགས་པ་དེ་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་བདག་ལ་ཐུགས་བརྩེ་བའི་སླད་དུ་དགེ་སློང་གི་
<pb id="43.225b"/>
དགེ་འདུན་དང་ཐབས་གཅིག་ཏུ་སང་གདུགས་ཚོད་ལ་གཤེགས་པར་གནང་བར་མཛད་དུ་གསོལ། བརྟན་པའི་བློ་གྲོས་དེ་ནས་རྒྱལ་པོ་དེས་བཅོམ་ལྡན་འདས་དེ་ཅང་མི་གསུང་བར་གྱུར་པས་གནང་བར་རིག་ནས། ཞབས་ལ་ཕྱག་
འཚལ་ཏེ་སོང་ནས་དེའི་མཚན་མོ་འཁོར་ལོས་བསྒྱུར་བའི་ཟས་ལྟ་བུ་མང་བ་དང་བསོད་པ་གཡོས་བྱེད་དུ་བཅུག་ནས། དེའི་མཚན་མོ་འདས་པ་དང་བཅོམ་ལྡན་འདས་དེའི་ཐད་དུ་སོང་ནས་གདུགས་ཚོད་ལ་བབ་པ་གསོལ་ཏོ། །བརྟན་
པའི་བློ་གྲོས་དེ་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་པོ་ཆེ་མངོན་དུ་འཕགས་པའི་འོད་ཟེར་དེ་སྔ་དྲོའི་དུས་ཀྱི་ཚེ་ཤམ་ཐབས་དང་ཆོས་གོས་མནབས། ལྷུང་བཟེད་བསྣམས་ཏེ་དགེ་སློང་གི་དགེ་འདུན་
གྱིས་མདུན་དུ་བདར་ནས་རྒྱལ་པོ་མ་སྨད་པའི་བསོད་ནམས་དབང་ཕྱུག་གི་ཁྱིམ་ག་ལ་བ་དེར་གཤེགས་ཏེ་བྱོན་ནས་གདན་བཤམས་པ་ལ་བཞུགས་སོ། །དགེ་སློང་དེ་དག་ཀྱང་སྟན་ཇི་ལྟར་བཤམས་པ་ལ་འཁོད་དོ། །བརྟན་པའི་བློ་གྲོས་
དེ་ནས་རྒྱལ་པོ་མ་སྨད་པའི་བསོད་ནམས་དབང་ཕྱུག་གིས་བཅོམ་ལྡན་འདས་དེ་བཞུགས་པ་དང་། དགེ་སློང་གི་དགེ་འདུན་འཁོད་པར་རིག་ནས་རང་གི་ལག་གིས་གུས་པར་བྱས་ཏེ། མང་ཞིང་བསོད་པའི་ཟས་ཇི་ལྟར་བསྡོགས་པས་
ཚིམ་པར་བྱེད་ཅིང་བསྟབས་སོ། །དེས་བཅོམ་ལྡན་འདས་དེ་ལ་རང་གི་ལག་གིས་གུས་པར་བྱས་ཏེ་ཚིམ་པར་བྱས་ཤིང་བསྟབས་ནས། གསོལ་ཟིན་ཅིང་སྡེར་གྱུ་ཕྱག་བཅབས་པར་རིག་ནས། བཅོམ་ལྡན་འདས་དང་དགེ་སློང་གི་དགེ་
འདུན་ལ་སོ་སོར་ཆོས་གོས་གསུམ་གསུམ་སྐུ་ལུས་ལ་གསོལ་ཏོ། །བཅོམ་ལྡན་འདས་དང་དགེ་སློང་གི་དགེ་འདུན་དེ་ལ་སྐུ་ལུས་ལ་གསོལ་ཏེ། གསེར་གྱི་རིལ་བ་བྷྲིང་ག་ར་ཐོགས་ནས་བཅོམ་ལྡན་འདས་དེ་ག་ལ་བ་དེར་སོང་སྟེ་ཕྱིན་ནས། 
བཅོམ་ལྡན་འདས་ཀྱི་ཕྱག་དུ་ཆུ་ཕུལ་ཏེ་གསོལ་པ། བཅོམ་ལྡན་འདས་བཅོམ་ལྡན་འདས་ལ་བསྐྱེད་མོས་ཚལ་འདི་དང་གཙུག་ལག་ཁང་འདི་དག་དང་། འཆག་ས་འདི་དག་དང་། གཟིམས་ཆ་འདི་དག་དང་། ཁྲིའུ་འདི་དག་དང་། 
<pb id="43.226a"/>
ཀུན་དགའ་ར་བ་འདི་དག་འབུལ་ལགས་སོ། །རིམ་གྲོ་དང་བསྙེན་བཀུར་བགྱི་བའི་སླད་དུ་བདག་ཉིད་ཀྱང་འབུལ་ལགས་སོ། །བརྟན་པའི་བློ་གྲོས་དེ་ནས་རྒྱལ་པོ་དེས་དེའི་རྗེས་ལ་དེ་བཞིན་གཤེགས་པ་དེ་ལ་རིམ་གྲོ་དང་
བསྙེན་བཀུར་བྱས་ཤིང་ཆོས་མཉན་པའི་ཕྱིར་ཡང་ཉིན་གཅིག་བཞིན་དུ་གུས་པར་བྱས་ནས་སོང་ངོ་། །བརྟན་པའི་བློ་གྲོས་དེ་ནས་རྒྱལ་པོ་མ་སྨད་པའི་བསོད་ནམས་དབང་ཕྱུག་དེས་བཅོམ་ལྡན་འདས་དེ་ལ་བསྐལ་པ་ཕྱེད་དུ་རིམ་གྲོ་བྱས་ཤིང་། 
དེ་བཞིན་གཤེགས་པ་དེ་ལ་གནས་དང་གནས་མ་ཡིན་པ་དག་ཀྱང་ཡོངས་སུ་དྲིས་སོ། །དེ་ཡང་ཡོངས་སུ་འདྲི་ཞིང་། བཅོམ་ལྡན་འདས་དེ་ཡང་ལན་ལྡོན་པ་ན་སེམས་ཅན་གྲངས་མེད་དཔག་ཏུ་མེད་པའི་དོན་བྱས་སོ། །བརྟན་པའི་བློ་གྲོས་
དེའི་ཚེ་དེའི་དུས་ན་རྒྱལ་པོ་མ་སྨད་པའི་བསོད་ནམས་དབང་ཕྱུག་ཅེས་བྱ་བ་བྱུང་བ་དེ་གཞན་ཞིག་ཡིན་པ་སྙམ་དུ་ཁྱོད་སོམ་ཉི་འམ་ཡིད་གཉིས་ཟ་བར་གྱུར་ན། ཁྱོད་ཀྱིས་དེ་ལྟར་བལྟ་བར་མི་བྱའོ། །དེ་ཅིའི་ཕྱིར་ཞེ་ན། བརྟན་པའི་བློ་གྲོས་
རྒྱལ་པོ་མ་སྨད་པའི་བསོད་ནམས་དབང་ཕྱུག་ཅེས་བྱ་བ་བྱུང་བ་དེ་ཁྱོད་ཉིད་ཡིན་པའི་ཕྱིར་རོ། །བརྟན་པའི་བློ་གྲོས་ངས་ནི་འདས་པའི་དུས་ན་ཆོས་ཀྱི་རྣམ་གྲངས་དེ་ཉིད་ཡོངས་སུ་དྲི་བའི་ཕྱིར་གང་ལ་ཁྱོད་ཀྱིས་བླ་ན་མེད་པའི་རིམ་གྲོ་དང་བསྙེན་བཀུར་བྱས་
པའི་སངས་རྒྱས་སྟོང་ཚང་བ་བྱུང་བར་མངོན་པར་ཤེས་སོ། །བརྟན་པའི་བློ་གྲོས་གང་ཡང་ཁྱོད་ཀྱིས་ཆོས་ཀྱི་སྒོ་སྒྲུབ་པ་སྨྲས་པ་དེ་དང་། ཇི་ལྟར་ཆོས་ཀྱི་སྒོ་མངོན་པར་སྒྲུབ་པ་ཁྱོད་ལ་བསྟན་པར་བྱའོ། །བརྟན་པའི་བློ་གྲོས་དེ་ལ་ཆོས་ཀྱི་སྒོ་
ཞེས་བྱ་བ་ནི་གནས་དང་གཞི་རྣམས་ཡིན་ཏེ། དེ་དག་ནི་སེམས་པ་མེད་པ། མཚན་མ་མེད་པ། རྩོལ་བ་མེད་པ། དག་པ། རྣམ་པར་དག་པ། ཡོངས་སུ་དག་པ། བརྗོད་དུ་མེད་པ། ཡི་གེ་མེད་པ། ཡི་གེ་ལས་རྣམ་པར་
ལོག་པ། བསྟན་དུ་མེད་པ་དག་ཡིན་ནོ། །བརྟན་པའི་བློ་གྲོས་ཡང་ཆོས་ནི་སྣང་བར་མི་འགྱུར་ཞིང་། ཆོས་ནི་ཤེས་པས་རྣམ་པར་རིག་པར་བྱ་བ་མ་ཡིན་ནོ། །བརྟན་པའི་བློ་གྲོས་ཡང་ཆོས་ཀྱི་སྒོ་ཞེས་བྱ་བ་ནི་དེ་བཞིན་གཤེགས་པས་མཛད་པ་
<pb id="43.226b"/>
གང་གིས་མྱ་ངན་ལས་འདས་པ་རབ་ཏུ་མཁྱེན་པ་སྟེ། ཇི་ལྟར་རབ་ཏུ་མཁྱེན་པ་དང་། གང་གིས་རབ་ཏུ་མཁྱེན་པ་དེ་ནི་ངས་རྣམ་པར་རིག་པར་བྱ་མི་ནུས་སོ། །བརྟན་པའི་བློ་གྲོས་ཆོས་དེ་དག་ནི་རྣམ་པར་རིག་པར་བྱ་བ་མ་ཡིན་ཞིང་གདགས་པ་
མ་ཡིན་པ་དག་གོ། །བརྟན་པའི་བློ་གྲོས་ཡང་གང་ལ་ལར་གདགས་པའི་ལམ་དེ་ནི་ཆོས་ཀྱི་སྒོ་ཡིན་ནོ། །བརྟན་པའི་བློ་གྲོས་ཆོས་ཐམས་ཅད་ནི་རོ་གཅིག་པའི་ཕྱིར་རྒྱ་མཚོའི་རྒྱས་བཏབ་པ་ཡིན་ནོ། །བརྟན་པའི་བློ་གྲོས་ཆོས་ཐམས་ཅད་ནི་
མི་ཟད་པའི་མུ་ཅན་ཡིན་ཞིང་མི་ཟད་པའི་མཐའ་ཅན་ཡིན་པའི་ཕྱིར་ཟད་མི་ཤེས་པ་ཡིན་ནོ། །བརྟན་པའི་བློ་གྲོས་ཆོས་ཐམས་ཅད་ནི་གང་བ་དང་བྲི་བ་མེད་པས་མི་ཟད་པ་ཉིད་དུ་གྱུར་པ་སྟེ། དེས་ན་དེ་བཞིན་གཤེགས་པ་ནི་ཟད་མི་ཤེས་པའི་
སྒོ་སྒྲུབ་པ་ཡང་འདོགས་པར་མཛད་དོ། །སྟོན་པར་མཛད། རབ་ཏུ་འཇོག་པར་མཛད་དོ། །ཆོས་ཐམས་ཅད་ནི་ཨ་ཞེས་བྱ་བའི་སྒོ་ཅན་ཏེ། ཨ་ཞེས་བྱ་བ་ལ་འཇུག་པ་ནི་རྣམ་པ་མེད་པའི་སྒོ་གདགས་པའི་བཤད་པའི་གནས་སོ། །དེ་མངོན་
པར་བསྒྲུབ་པ་ནི་མཚམས་སྦྱོར་བར་བྱེད་པའོ། །དེ་ལ་མཚམས་སྦྱོར་བའི་ཡི་གེ་དག་གིས་ཨ་ཞེས་བྱ་བ་མ་བྱས་ཏེ། དེའི་ཕྱིར་ཆོས་ནི་ཨ་ཞེས་བྱ་བ་ཞེས་བྱའོ། །དེ་ནི་ཨ་ཞེས་བྱ་བས་རྣམ་པར་རིག་པར་བྱེད་ཅིང་། རྣམ་པར་རིག་པ་དེ་
ཡང་དེའི་མཚམས་སྦྱོར་བའི་ཚིག་དང་ཡི་གེ་དག་དང་ལྡན་པར་ཡོངས་སུ་རྫོགས་པར་བྱེད་དོ། །དེས་ན་དེ་བཞིན་གཤེགས་པས་འདི་སྐད་དུ་ཆོས་ཐམས་ཅད་ནི་ཨ་ཞེས་བྱ་བའི་སྒོ་ཅན་ནོ་ཞེས་གསུངས་སོ། །སྒོ་དེ་གང་དག་གི་ཡིན་པའི་ཆོས་དེ་དག་
ཀྱང་གང་ཞེ་ན། བརྟན་པའི་བློ་གྲོས་ཆོས་དེ་དག་ནི་མ་བྱས་པའོ། །མ་བྱས་པ་ནི་རྣམ་པར་རིག་པ་མ་ཡིན་པས་མ་བཏགས་པ་རྣམ་པར་རིག་པ་མ་ཡིན་པར་རྣམ་པར་རིག་པ་བརྗོད་དུ་མེད་པར་བརྗོད་པ། མངོན་པར་བརྗོད་དུ་མེད་པར་མངོན་པར་
བརྗོད་པ། ཟད་མི་ཤེས་པར་ཟད་པ་དག་གོ། །བརྟན་པའི་བློ་གྲོས་དེ་ལྟར་ན་ཨ་ཞེས་བྱ་བ་ནི་ཆོས་ཐམས་ཅད་ཀྱི་ལས་བྱེད་པ་ཡིན་ནོ། །རིགས་ཀྱི་བུ་འམ་རིགས་ཀྱི་བུ་མོ་སྒོ་གང་ལ་ཞུགས་པས་ཡེ་ཤེས་ཟད་མི་ཤེས་ཤིང་། སྤོབས་པ་ཟད་
<pb id="43.227a"/>
མི་ཤེས་པར་འགྱུར་བའི་སྒོ་དེ་ནི་ཨ་ཞེས་བྱ་བའི་སྒོའོ། །བརྟན་པའི་བློ་གྲོས་མི་ཟད་པ་ནི་ཟད་པ་ལས་འདས་པའོ། །བརྟན་པའི་བློ་གྲོས་གང་ལ་གདགས་པ་མེད། རྣམ་པར་རིག་པ་མེད་པ་ནི་ཟད་པ་ཡིན་ཏེ། གང་དག་རྣམ་པར་
རིག་པ་མ་ཡིན་པར་རྣམ་པར་རིག་པར་བྱས་པ་དེ་དག་ནི་རྣམ་པར་རིག་པར་བྱས་པ་མ་ཡིན་ཞིང་། གང་དག་བཏགས་པ་དེ་དག་ནི་མ་བཏགས་པ་སྟེ། བརྟན་པའི་བློ་གྲོས་དེས་ན་སྒོ་དེ་ནི་ཟད་པ་ཞེས་བྱའོ། །སྒོ་དེ་གང་གི་ཡིན་ཞེ་ན། ཆོས་དེ་དག་
གི་སྒོའོ། །གང་དག་གི་ཞེ་ན་གང་དག་དེ་བཞིན་གཤེགས་པས་མ་བརྙེས་མ་དམིགས་པའོ། །བརྟན་པའི་བློ་གྲོས་སྒོ་ཞེས་བྱ་བ་ནི་ཕྱིར་མི་ལྡོག་པ་སྟེ། འཇུག་པ་དེ་ནི་ཆོས་ཐམས་ཅད་ཀྱི་ཡིན་ནོ། །མངོན་པར་བརྗོད་པ་ཐམས་ཅད་ཀྱང་
མངོན་པར་བརྗོད་དུ་མེད་པ་ཡིན། ངག་ཐམས་ཅད་ཀྱང་མི་ཟད་པའི་ངག་ཡིན། ངག་ཐམས་ཅད་ཀྱང་དེ་བཞིན་གྱི་ངག་ཡིན། གཞན་མ་ཡིན་པའི་ངག་ཡིན། རྣམ་པར་རིག་པ་ཐམས་ཅད་ཀྱང་རྣམ་པར་རིག་པ་མ་ཡིན་པ་ཡིན་ཏེ། 
བརྟན་པའི་བློ་གྲོས་འདི་ནི་རྡོ་རྗེའི་ཚིག་གོ། །ཅིའི་ཕྱིར་རྡོ་རྗེའི་ཚིག་ཅེས་བྱ་ཞེ་ན། གང་ལ་ཡང་ནམ་ཡང་དབྱེར་མེད་ཅིང་གང་ལ་ཡང་དབྱེར་མེད་པ་དེ་ལ་བྱེད་པ་པོ་གང་ཡང་མེད་ལ། གང་ལ་བྱེད་པ་པོ་གང་ཡང་མེད་པས་དེས་ན་རྡོ་རྗེའི་ཚིག་ཅེས་བྱའོ། །
ཆོས་ཐམས་ཅད་ནི་ལས་མེད་པ་སྟེ། གང་ལས་མེད་པ་ཉིད་དེ་ལ་ནི་རྣམ་པར་སྨིན་པ་གང་ཡང་མེད་ལ། གང་ལ་རྣམ་པར་སྨིན་པ་གང་ཡང་མེད་པས་དེས་ན་ཆོས་ཐམས་ཅད་ནི་ལས་མེད་པ་རྣམ་པར་སྨིན་པ་མེད་པ་ཞེས་བྱའོ། །ཆོས་ཀྱི་ཕྱག་
རྒྱ་དེ་ནི་གང་ལ་ལར་དེ་བཞིན་གཤེགས་པས་ལས་ཀྱི་རྣམ་པར་སྨིན་པ་བསྟན་པ་དེའི་ཚེ་ན་ཆོས་ཀྱི་ཕྱག་རྒྱ་དེས་བསྟན་པའོ། །ཕྱག་རྒྱ་དེ་ནི་མ་བྱས་པ་དང་དབྱེར་མེད་པར་ཁོང་དུ་ཆུད་པར་བྱའོ། །བརྟན་པའི་བློ་གྲོས་རིགས་ཀྱི་བུ་འམ། རིགས་
ཀྱི་བུ་མོ་ལས་ཀྱི་རྣམ་པར་སྨིན་པ་ལ་འཇུག་པར་འདོད་པས་ནི་དེ་ལྟར་འཇུག་པར་བྱའོ། །བརྟན་པའི་བློ་གྲོས་ཆོས་ཐམས་ཅད་ནི་ནམ་མཁའ་ལ་འཇུག་པས་འོང་བ་མེད་པ། འགྲོ་བ་མེད་པ་ཡིན་ནོ། །བརྟན་པའི་བློ་གྲོས་དེ་བཞིན་གཤེགས་པས་
<pb id="43.227b"/>
ནི་སྒོ་དེ་ལ་བརྟེན་ནས་སེམས་ཅན་རྣམས་ཀྱི་འཆི་འཕོ་དང་སྐྱེ་བ་རབ་ཏུ་མཁྱེན་ཏོ། །བརྟན་པའི་བློ་གྲོས་རིགས་ཀྱི་བུ་འམ། རིགས་ཀྱི་བུ་མོ་འཆི་འཕོ་དང་སྐྱེ་བ་ལ་འཇུག་པར་འདོད་པས་ནི་ཕྱག་རྒྱ་དེ་ལ་འཇུག་པར་བྱའོ། །བརྟན་པའི་བློ་གྲོས་འདི་
ནི་ཆོས་རྣམས་ཀྱི་ཡི་གེ་མེད་པའི་ཕྱག་རྒྱ་ཡིན་ནོ། །གདགས་པ་མེད་པའི་ཕྱག་རྒྱ་ཡིན་ནོ། །བརྟན་པའི་བློ་གྲོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ཇི་ཙམ་དུ་མངོན་པར་བརྗོད་པ་ཐམས་ཅད་ནི་ཕྱག་
རྒྱ་དེས་མངོན་པར་བརྗོད་པར་མཛད་ཅིང་ཕྱག་རྒྱ་དེ་ཉིད་མངོན་པར་བརྗོད་པར་མཛད་དོ། །བརྟན་པའི་བློ་གྲོས་ལུས་ཐམས་ཅད་ནི་དེ་བཞིན་གཤེགས་པའི་སྐུའོ། །དེ་ཅིའི་ཕྱིར་ཞེ་ན། འདི་ལྟར་སྐུ་དེ་ནི་ལུས་ཀྱི་སྐུ་ཡིན་ཞིང་དེ་བཞིན་གཤེགས་པ་
ནི་ཕྱག་རྒྱ་དེས་སེམས་ཅན་རྣམས་ཀྱི་ལུས་མངོན་པར་སྒྲུབ་པ་སྟོན་པར་མཛད་པའི་ཕྱིར་རོ། །བརྟན་པའི་བློ་གྲོས་ཕྱག་རྒྱ་གང་གིས་བཏབ་པའི་ལུས་ཀྱི་ཕྱག་རྒྱ་དེ་ནི་ལུས་ཐམས་ཅད་ཀྱི་གདགས་པའོ། །བརྟན་པའི་བློ་གྲོས་གང་ལ་ལར་ལུས་
མངོན་པར་བསྒྲུབ་པ་དེ་ཐམས་ཅད་ནི་ཕྱག་རྒྱ་དེས་བཏབ་པ་ཡིན་ཞིང་དེ་བཞིན་གཤེགས་པ་ནི་ཕྱག་རྒྱ་དེ་ཉིད་མངོན་པར་སྒྲུབ་པར་མཛད་དོ། །བརྟན་པའི་བློ་གྲོས་ཆོས་ཐམས་ཅད་ནི་འཇུག་པ་མེད་པའི་ཕྱིར་སྒོ་མེད་པ་ཡིན་ནོ། །བརྟན་པའི་
བློ་གྲོས་ཆོས་ཐམས་ཅད་ནི་འགྲོ་བ་མེད་པའི་ཕྱིར་འཇུག་པ་མེད་པ་ཡིན་ནོ། །བརྟན་པའི་བློ་གྲོས་ཆོས་ཐམས་ཅད་ནི་འཇུག་པ་མེད་པ་ཉིད་ཀྱི་ཕྱིར་འགྲོ་བ་མེད་པ་ཡིན་ནོ། །བརྟན་པའི་བློ་གྲོས་དེ་བཞིན་གཤེགས་པ་ནི་གང་དང་གང་ནས་ཆོས་སྟོན་
པ་དེ་དང་དེ་ནས་ཆགས་པ་མེད་པའི་མུ་དང་ལྡན་པ་ཁོ་ན་དག་སྟོན་པར་མཛད་ཅིང་སེམས་ཅན་ཐམས་ཅད་ཀྱི་མུ་དེ་ཉིད་ཀྱང་རབ་ཏུ་མཁྱེན་ཏེ། མུ་དེ་ནི་དེ་ལྟ་བུ་ཡིན་ནོ། །བརྟན་པའི་བློ་གྲོས་ཆགས་པ་མེད་པའི་མུ་ཞེས་བྱ་བ་ནི་མཐའ་ཡས་པའི་མུ་སྟེ། 
སེམས་ཅན་ཐམས་ཅད་ནི་ཡ་མ་རླའི་མུར་བསྟན་པས་དེ་ལྟ་བུའི་མུ་ཅན་ཡིན་ནོ། །བརྟན་པའི་བློ་གྲོས་གང་དུ་ཆོས་ཐམས་ཅད་ཀྱི་སྒོ་མུའི་སྒོ་དེས་མུའི་སྒོ་ཡིན་པ་དེ་ཐམས་ཅད་ནི་ཆོས་ཀྱི་ཕུང་པོ་ཡིན་ལ་ཆོས་ཀྱི་ཕུང་པོ་ཡང་ཕུང་པོ་མེད་པ་སྟེ། 
<pb id="43.228a"/>
དེ་ལྟར་ཕུང་པོ་དེ་དག་ནི་ཕུང་པོ་མེད་པ་ཡིན་ཞིང་ཕུང་པོ་དེ་དག་ནི་ཆོས་ཀྱི་ཕུང་པོ་ཡང་ཡིན་ནོ། །བརྟན་པའི་བློ་གྲོས་དེ་བཞིན་གཤེགས་པ་ནི་གང་དང་གང་ནས་ཕུང་པོ་དག་སྟོན་པ་དེ་དང་དེ་ནས་ཆོས་ཀྱི་ཕུང་པོའི་སྒོ་མུ་དེས་སྟོན་པར་མཛད་དོ། །
གཟུགས་ཀྱི་ཕུང་པོ་དང་། ཚོར་བའི་ཕུང་པོ་དང་། འདུ་ཤེས་ཀྱི་ཕུང་པོ་དང་། འདུ་བྱེད་ཀྱི་ཕུང་པོ་དང་། རྣམ་པར་ཤེས་པའི་ཕུང་པོ་སྟེ་ཕུང་པོ་རྣམས་ནི་ཕུང་པོ་མེད་པ་ཡིན་ནོ། །འདི་ནི་ཕུང་པོ་རྣམས་ཀྱི་རྣམ་པའི་སྒོ་བསྟན་པའོ། །དེ་སྐད་ཅེས་
བཀའ་སྩལ་པ་དང་། བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བརྟན་པའི་བློ་གྲོས་ཀྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་ཆོས་རྣམས་ཀྱི་འཇུག་པ་དེ་ནི་ཟབ་ལགས་སོ། །བཅོམ་ལྡན་འདས་ཀྱིས་བཀའ་
སྩལ་པ། བརྟན་པའི་བློ་གྲོས་དེ་བཞིན་གཤེགས་པ་ནི་འདི་སྙམ་དུ་འདི་ནི་ཟབ་པའོ། །འདི་ནི་གསལ་བའོ་སྙམ་དུ་མི་དགོངས་ཏེ། བརྟན་པའི་བློ་གྲོས་དེ་བཞིན་གཤེགས་པ་ནི་ཅུང་ཟད་ཅིག་སྟོན་པར་མཛད་དོ། །གསོལ་པ། ཇི་ལྟར་བྱིས་པ་
རྣམས་ཀྱིས་བཟུང་བ་དེ་ལྟར་ནི་སྟོན་པར་མི་མཛད་ཀྱི་ཇི་ལྟར་མཁས་པ་རྣམས་ཀྱིས་ཀུན་འཚལ་བ་དེ་ལྟར་གསུང་སྟེ། དེ་བཞིན་གཤེགས་པ་ནི་དེ་ལྟར་ཆོས་སྟོན་པར་མཛད་ལགས་སོ། །བརྟན་པའི་བློ་གྲོས་དེ་བཞིན་གཤེགས་པ་ནི་ཇི་ལྟར་རབ་ཏུ་ཤེས་
པ་དེ་ལྟར་སྟོན་པར་མི་བྱེད། འདོགས་པར་མི་བྱེད། རབ་ཏུ་འཇོག་པར་མི་བྱེད་དོ། །དེ་ཅིའི་ཕྱིར་ཞེ་ན། བརྟན་པའི་བློ་གྲོས་ཆོས་ཐམས་ཅད་ནི་དེ་ལྟར་མཁས་པ་རྣམས་ཀྱིས་ཀུན་ཤེས་པ་ཡིན་ཞིང་། ཇི་ལྟར་བྱིས་པ་རྣམས་ཀྱིས་
བཟུང་བ་དེ་ལྟར་ནི་ཡི་གེའི་རྣམ་པར་རིག་པ་ཡིན་ལ། ཡི་གེ་དེ་དག་ཀྱང་ཡི་གེ་མེད་པ་ཡིན་པས་བསྟན་པ་མེད་པའི་ཕྱིར་རོ། །གཞན་ཡང་བཅོམ་ལྡན་འདས་ཀྱིས་བརྟན་པའི་བློ་གྲོས་ལ་བཀའ་སྩལ་པ། བརྟན་པའི་བློ་གྲོས་ཆོས་ཐམས་
ཅད་ནི་ཉི་མའི་དཀྱིལ་འཁོར་གྱི་སྣང་བ་ཡིན་ནོ། །བརྟན་པའི་བློ་གྲོས་གང་དང་གང་ནས་ཆོས་ལ་ཚུལ་བཞིན་དུ་སོ་སོར་རྟོག་པ་དེ་དང་དེ་ནས་མཐའ་ཡས་པའི་མུ་ཅན་ཁོ་ནར་སྣང་སྟེ། དེ་ལྟར་དེ་དག་ནི་ཆོས་ཀྱི་སྣང་བ་ཡིན་ནོ། །བརྟན་པའི་
<pb id="43.228b"/>
བློ་གྲོས་ཆོས་ཐམས་ཅད་ནི་ཀུན་ནས་སྣང་བ་དང་སྒྲིབ་པ་མེད་པའི་ཕྱིར་འོད་གསལ་བ་ཡིན་ནོ། །བརྟན་པའི་བློ་གྲོས་ཆོས་ཐམས་ཅད་ནི་གང་གིས་ཀྱང་མ་བསྒྲིབས་པའི་ཕྱིར་སྒྲིབ་པ་མེད་པ་ཡིན་ནོ། །བརྟན་པའི་བློ་གྲོས་ཆོས་ཐམས་ཅད་ནི་བླ་གབ་མེད་
པ་དང་མཚུངས་པའི་ཕྱིར་མ་བསྒྲིབས་པ་ཡིན་ནོ། །བརྟན་པའི་བློ་གྲོས་གང་ན་གཉིས་གདགས་པ་དང་གཉིས་འཛིན་པ་དེ་ལ་དེ་བཞིན་གཤེགས་པའི་སྤྱན་སྒྲིབ་པ་མེད་པ་འཇུག་གོ། །བརྟན་པའི་བློ་གྲོས་དེ་བཞིན་གཤེགས་པས་མིག་གང་གིས་ཆོས་ཐམས་ཅད་
རབ་ཏུ་ཤེས་ཤིང་ཇི་ལྟར་རབ་ཏུ་ཤེས་དེ་ད་ལྟར་སྒྲིབ་པ་མེད་པར་རབ་ཏུ་ཤེས་པ་འདི་ནི་མིག་གི་ཆོས་ཡིན་ནོ། །བརྟན་པའི་བློ་གྲོས་རིགས་ཀྱི་བུས་གང་ལ་བརྟེན་ནས་དོན་ལ་ངེས་པར་རྟོག་པའི་བརྗོད་པ་འབྱུང་བ་དང་། ཟབ་མོ་བསྟན་པའི་བརྗོད་པ་འབྱུང་
བ་དང་། མ་ཆགས་པའི་བརྗོད་པ་འབྱུང་བའི་ཆོས་ཐམས་ཅད་ཀྱི་སྒོ་དེ་ནི་སྒྲིབ་པ་མེད་པའི་སྒོ་ཡིན་ནོ། །གཞན་ཡང་བཅོམ་ལྡན་འདས་ཀྱིས་བྱང་ཆུབ་སེམས་དཔའ་བརྟན་པའི་བློ་གྲོས་ལ་བཀའ་སྩལ་པ། བརྟན་པའི་བློ་གྲོས་ཆོས་ཐམས་
ཅད་ནི་ཆགས་པ་མེད་ཅིང་ཆགས་པ་དང་བྲལ་བའི་ཕྱིར་རྡུལ་དང་བྲལ་བ་ཡིན་ནོ། །བརྟན་པའི་བློ་གྲོས་ཆོས་ཐམས་ཅད་ནི་ཕན་འདོགས་པ་མེད་པའི་ཚུལ་གྱིས་ཡོངས་སུ་མ་བཟུང་བ་ཡིན་ནོ། །བརྟན་པའི་བློ་གྲོས་ཆོས་ཐམས་ཅད་ནི་དངོས་པོ་
དམིགས་སུ་མེད་པས་མཐའ་ཡས་མུ་མེད་པ་ཡིན་ནོ། །བརྟན་པའི་བློ་གྲོས་གང་དང་གང་དུ་ཡི་གེའི་བསྟན་པ་སྟོན་པ་དེ་དང་དེར་ནི་ཆོས་ཐམས་ཅད་ཡི་གེ་མེད་པ་ཁོ་ནར་སྟོན་པ་ཡིན་ནོ། །བརྟན་པའི་བློ་གྲོས་ཆོས་དེ་དག་གི་མཐའ་ཐུག་པ་མེད་པ་
དང་། མཐར་ཐུག་པ་མེད་པ་བསྟན་པས་ཇི་ལྟར་སུ་ཞིག་ཡི་གེ་མེད་པའི་སྒོ་དེ་ལ་འཇུག་སྟེ། འདི་ནི་དེའི་འཇུག་པ་ཡིན་ནོ། །འཇུག་པ་དེ་ནི་ཆོས་གང་གི་ཡང་འཇུག་པ་མ་ཡིན་ནོ། །བརྟན་པའི་བློ་གྲོས་དེ་བཞིན་གཤེགས་པས་ནི་ཏིང་ངེ་
འཛིན་གྱི་སྒོ་སྒྲུབ་པ་གསུངས་ཏེ། ཏིང་ངེ་འཛིན་གྱི་སྒྲུབ་པ་ཡང་གང་ཞེ་ན། བརྟན་པའི་བློ་གྲོས་ཆོས་ཐམས་ཅད་བཀོད་པ་ཚུལ་གཅིག་པ་ཞེས་བྱ་བའི་ཏིང་ངེ་འཛིན་ཡོད་དོ། །བཀོད་པ་དུ་མ་ཞེས་བྱ་བའི་ཏིང་ངེ་འཛིན་ཡོད་དོ། །
<pb id="43.229a"/>
དེ་ལ་བཀོད་པ་གཅིག་པ་ཞེས་བྱ་བའི་ཏིང་ངེ་འཛིན་གང་ཞེ་ན། བརྟན་པའི་བློ་གྲོས་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས་འཇིག་རྟེན་གྱི་ཁམས་ག་གེ་མོ་ཞེས་བྱ་བ་ན་དེ་བཞིན་གཤེགས་པ་ཆེ་གེ་མོ་ཞེས་བྱ་བ་
ཆོས་སྟོན་ཏོ། །ཞེས་དེ་བཞིན་གཤེགས་པ་གཅིག་གི་མཚན་ཐོས་པར་བྱེད་དོ། །དེ་དེ་བཞིན་གཤེགས་པ་དེའི་མཚན་ཐོས་ནས་མཚན་མའི་སྒོ་ནས་ལེགས་པར་འཛིན་པར་བྱེད། མཚན་མའི་རྣམ་པ་མདུན་དུ་བྱེད། མངོན་དུ་
བྱེད་དོ། །དེ་དེ་བཞིན་གཤེགས་པ་བྱང་ཆུབ་ཀྱི་སྙིང་པོ་མཆོག་ན་བཞུགས་པ་འམ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་འམ། ཆོས་ཀྱི་འཁོར་ལོ་བསྐོར་བ་འམ། ཉན་ཐོས་
ཀྱི་ཚོགས་ཀྱིས་ཡོངས་སུ་བསྐོར་བ་འམ། ཆོས་སྟོན་པ་འབའ་ཞིག་དྲན་པ་རྣམ་པར་མི་གཡེང་བ་དང་། དབང་པོ་མི་རྒོད་པ་དག་དང་། ཡིད་ཕྱི་རོལ་ཏུ་མ་སོང་བས་ཡིད་ལ་བྱེད་དོ། །དེ་དེ་བཞིན་གཤེགས་པ་དེའི་མཚན་
མ་རྗེས་སུ་དྲན་པས་འཇིག་རྟེན་གྱི་ཁམས་ལ་དམིགས་པ་མདུན་དུ་བྱེད་དོ། །དེ་དེ་བཞིན་གཤེགས་པ་ལ་དམིགས་པ་དང་། འཇིག་རྟེན་གྱི་ཁམས་ལ་དམིགས་པ་ཡང་འདི་ལྟ་སྟེ། དམིགས་པ་མེད་པ་ཉིད་ཀྱིས་དམིགས་པ་
གཅིག་པ་ཉིད་དུ་རྟོགས་པར་བྱེད་དོ། །དེ་དེ་ལྟར་གནས་ཤིང་སྦྱོར་བ་དེ་རྗེས་སུ་མི་གཏོང་བས་དེ་བཞིན་གཤེགས་པའི་སྐུ་མངོན་དུ་འགྱུར་རོ། །དེ་ཆོས་སྟོན་པ་ཡིད་ལ་བྱེད་པས་ཟབ་པ་དང་། གསལ་བ་དང་། དོན་དང་ཚིག་
འབྲུའི་སྒོ་ནས་ཇི་ལྟ་ཇི་ལྟར་མོས་པ་དེ་ལྟ་དེ་ལྟར་ཡང་མདུན་དུ་བྱེད་དོ། །དེ་ཏིང་ངེ་འཛིན་དེ་ལ་གནས་ནས་དངོས་པོ་ཐམས་ཅད་རྣམ་པར་འཇིག་པ་ཉིད་ཀྱིས་དེ་བཞིན་གཤེགས་པའི་ཆོས་བསྟན་པ་ཉན་པར་བྱེད་དོ། །དེ་ཆོས་བསྟན་པ་དེ་དག་
ཀུན་ལེན་པར་བྱེད་ཅིང་འཛིན་པར་བྱེད་དོ། །བླངས་ཤིང་བཟུང་ནས་ཀྱང་ཏིང་ངེ་འཛིན་དེ་ལས་ལངས་ནས་འཁོར་བཞི་པོ་དག་ལ་ཆོས་སྟོན་ཏེ། འཇུག་པ་དེ་དང་དམིགས་པ་དེ་ནི་འདི་ལྟ་སྟེ། བཀོད་པ་གཅིག་པའི་ཏིང་ངེ་འཛིན་མངོན་པར་
<pb id="43.229b"/>
 སྒྲུབ་པ་ཡིན་ནོ། །བརྟན་པའི་བློ་གྲོས་གཞན་ཡང་བྱང་ཆུབ་སེམས་དཔའ་ནི་ཡང་དམིགས་པ་དེ་ཉིད་རྣམ་པར་འཇིག་པར་བྱེད་ཅིང་། བདག་ཉིད་ཀྱི་ལུས་ཀྱང་རྣམ་པར་འཇིག་པར་བྱེད་དོ། །དེ་དངོས་པོ་ཐམས་ཅད་རྣམ་པར་འཇིག་
པ་ཉིད་ཀྱིས་བཀོད་པ་གཅིག་པའི་ཏིང་ངེ་འཛིན་ལ་འཇུག་པར་བྱེད་དོ། །དེ་དེ་ལས་ལངས་ནས་ཀྱང་ཡང་འཁོར་བཞི་པོ་དག་ལ་ཆོས་སྟོན་པར་བྱེད་དེ། བརྟན་པའི་བློ་གྲོས་འདི་ཡང་བཀོད་པ་གཅིག་པའི་ཏིང་ངེ་འཛིན་མངོན་པར་སྒྲུབ་པ་ཡིན་ནོ། །
བརྟན་པའི་བློ་གྲོས་གཞན་ཡང་བྱང་ཆུབ་སེམས་དཔའ་ནི་དེ་བཞིན་གཤེགས་པའི་སྐུ་ལ་དམིགས་པ་དེ་ཉིད་ལ་འདི་ལྟར་སོ་སོར་རྟོག་པར་བྱེད་དོ། །དེ་བཞིན་གཤེགས་པའི་སྐུ་དེ་ག་ལས་འོངས། བདག་ཀྱང་གང་དུ་སོང་ཞིག་གུ་སྙམ་
ནས། དེ་དེ་བཞིན་གཤེགས་པ་ཡང་མ་འོངས་པར་རབ་ཏུ་ཤེས་ཤིང་། བདག་ཉིད་ཀྱང་མ་སོང་བར་རབ་ཏུ་ཤེས་སོ། །དེ་འདི་སྙམ་དུ་སེམས་ཏེ། ཆོས་ཐམས་ཅད་ནི་འོངས་པ་མེད་པའོ། །འགྲོ་བ་མེད་པའོ་སྙམ་མོ། །
དེ་དེ་ལྟར་གནས་ཤིང་དེ་ལྟར་བརྩོན་པས་རིང་པོ་མི་ཐོགས་པར་ཆོས་ཀྱི་མིག་སྒྲིབ་པ་མེད་པ་ཐོབ་བོ། །ཆོས་ཀྱི་མིག་སྒྲིབ་པ་མེད་པ་དེ་ཐོབ་ནས་དེ་བཞིན་གཤེགས་པ་ཡིན་ཏེ། ཆོས་ཀྱི་སྒོ་གང་གིས་མ་ཆགས་པའི་སྤོབས་པ་ཉིད་
འཐོབ་པའི་ཆོས་ཀྱི་སྒོ་མངོན་དུ་བྱེད་དོ། །དེ་ཆོས་ཀྱང་སྟོན་པར་བྱེད་ལ་ཆོས་དེ་དག་ཀྱང་ཡང་དག་པར་རྗེས་སུ་མི་མཐོང་ངོ་། །བརྟན་པའི་བློ་གྲོས་འདི་ལྟ་སྟེ། དཔེར་ན་འདས་པའི་དུས་ལ་དེ་བཞིན་གཤེགས་པའི་ཡེ་ཤེས་མ་ཆགས་
པ་འཇུག་ཀྱང་ལུས་རྣམས་ལ་དེ་བཞིན་གཤེགས་པའི་ཡེ་ཤེས་ཐོགས་པ་ཡང་མེད་དོ། །འདས་པའི་དུས་ལ་དམིགས་པའི་སྒོ་ནས་དེ་བཞིན་གཤེགས་པའི་ཡེ་ཤེས་ཀྱང་མི་འཇུག་ཅིང་འདས་པའི་དུས་ལ་དེ་བཞིན་གཤེགས་པའི་
ཡེ་ཤེས་མི་འཇུག་ཀྱང་། འདས་པའི་དུས་ལ་དེ་བཞིན་གཤེགས་པ་ནི་ཡེ་ཤེས་མངའ་བ་ཉིད་དེ་འདས་པའི་དུས་ལ་དེ་བཞིན་གཤེགས་པའི་དམིགས་པའི་ལུས་རྗེས་སུ་འཇུག་པ་ཡང་མ་ཡིན་ནོ། །མ་འོངས་པ་དང་། 
<pb id="43.230a"/>
ད་ལྟར་བྱུང་བ་ལ་ཡང་དེ་དང་འདྲའོ། །བརྟན་པའི་བློ་གྲོས་དེ་བཞིན་དུ་བྱང་ཆུབ་སེམས་དཔའ་དེ་ནི་བཀོད་པ་གཅིག་པའི་ཏིང་ངེ་འཛིན་དེ་ལ་གནས་ནས་ཆོས་ཀྱང་སྟོན་པར་བྱེད་ལ། ཆོས་དེ་དག་ཀྱང་ཡང་དག་པར་རྗེས་
སུ་མི་མཐོང་ངོ་། །དེ་ཤིན་ཏུ་བསྒོམས་པས་ཏིང་ངེ་འཛིན་དེ་ལ་གནས་ནས་འཇིག་རྟེན་གྱི་ཁམས་གང་ན་བཞུགས་པར་འགྱུར་ཞིང་། བྱང་ཆུབ་ཀྱི་སྙིང་པོ་ན་བཞུགས་པ་འམ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་
མངོན་པར་རྫོགས་པར་འཚང་རྒྱ་བ་འམ། ཆོས་ཀྱི་འཁོར་ལོ་བསྐོར་བ་འམ། ཆོས་སྟོན་པའི་དེ་བཞིན་གཤེགས་པ་གཉིས་པ་ཡིད་ལ་བྱེད། དམིགས་པར་བྱེད། མངོན་དུ་བྱེད་དོ། །དེ་དེ་བཞིན་གཤེགས་པའི་ཆོས་བསྟན་པ་
དེ་ཡང་ཀུན་ལེན་པར་བྱེད། འཛིན་པར་བྱེད་དོ། །དེ་དེ་བཞིན་གཤེགས་པ་ལ་དམིགས་པ་སྔ་མ་དེ་ཡང་དམིགས་པར་བྱེད་ཅིང་། དེ་བཞིན་གཤེགས་པ་ལ་དམིགས་པ་འདི་ཡང་གཏོང་བར་མི་བྱེད་དོ། །དེ་ཆོས་སྟོན་པའི་
དེ་བཞིན་གཤེགས་པ་དེ་གཉི་ག་དམིགས་པར་བྱེད། མངོན་དུ་བྱེད་དེ། བརྟན་པའི་བློ་གྲོས་འདི་ཡང་བཀོད་པ་གཅིག་པའི་ཏིང་ངེ་འཛིན་མངོན་པར་བསྒྲུབ་པ་ཡིན་ནོ། །བརྟན་པའི་བློ་གྲོས་གཞན་ཡང་བྱང་ཆུབ་སེམས་དཔའ་ནི་
དེ་བཞིན་གཤེགས་པ་ལ་དམིགས་པ་གཅིག་ལེགས་པར་ཀུན་བཟུང་ཞིང་ལེགས་པར་བརྟགས་ལ། ལེགས་པར་བྱང་བར་བྱས་ནས་དེ་བཞིན་གཤེགས་པ་ཇི་སྙེད་འདོད་པ་དེ་སྙེད་ཡིད་ལ་བྱེད་དོ། །བརྟན་པའི་བློ་གྲོས་འདི་ལྟ་སྟེ། 
དཔེར་ན་ལུས་ཀྱི་སྐྱེ་མཆེད་དག་ལ་དགེ་སློང་དབང་དུ་གྱུར་པ་དེ་དམིགས་པ་སྔོན་པོ་ཡིད་ལ་བྱེད་དོ། །དེ་ཐམས་ཅད་ཀྱང་གང་ཅི་ཡང་རུང་བ་ཐམས་ཅད་དམིགས་པ་སྔོན་པོ་ཁོ་ནར་མོས་པར་བྱེད་དེ། སྔོན་པོ་ཁོ་ན་ཡིན་པ་མ་
གཏོགས་པར་དེ་ལ་དམིགས་པ་ཅི་ཡང་མངོན་དུ་མི་འགྱུར་རོ། །དེ་འགྲོ་བ་ཐམས་ཅད་སྔོན་པོ་ཁོ་ནར་མོས་པར་བྱེད་ཅིང་བྱིན་གྱིས་རློབ་པར་བྱེད་ལ། སྔོན་པོ་ཁོ་ནར་མངོན་དུ་བྱེད་དོ། །ནང་དང་ཕྱིའི་ཆོས་རྣམས་ལ་དེའི་ཤེས་
<pb id="43.230b"/>
པ་སྔོན་པོའོ་སྙམ་དུ་འཇུག་ཅིང་། དེ་ལ་དེ་ནི་དབང་དུ་གྱུར་པ་ཡང་ཡིན་ནོ། །བརྟན་པའི་བློ་གྲོས་དེ་བཞིན་དུ་བྱང་ཆུབ་སེམས་དཔའ་དེ་ནི་འཇིག་རྟེན་གྱི་ཁམས་གང་དང་གང་ན་དེ་བཞིན་གཤེགས་པ་ཇི་སྙེད་བཞུགས་པ་ཐོས་པར་
གྱུར་པའི་འཇིག་རྟེན་གྱི་ཁམས་རྣམས་དང་དེ་བཞིན་གཤེགས་པའི་དེ་དག་ཀྱང་ཡིད་ལ་བྱེད་དོ། །དེ་དེ་བཞིན་གཤེགས་པ་ལ་དམིགས་པའི་ཡིད་ལ་བྱེད་པ་ཤིན་ཏུ་ལེགས་པར་བརྟགས་པ་ཤིན་ཏུ་ངེས་པར་བྱ་བ་དེས་འགྲོ་བ་ཐམས་ཅད་ནི་དེ་བཞིན་
གཤེགས་པའོ། །སངས་རྒྱས་སོ། །རང་བྱུང་ངོ་ཞེས་བྱིན་གྱིས་རློབ་པར་བྱེད་དོ། །དེ་དེ་བཞིན་གཤེགས་པ་ལ་དམིགས་པའི་ཡིད་ལ་བྱེད་པ་དེ་ཤིན་ཏུ་ཡིད་ལ་བྱེད་པས་དམིགས་པ་ཐམས་ཅད་ནི་འདི་ལྟ་སྟེ། དེ་བཞིན་གཤེགས་
པ་སྔོན་དུ་འགྱུར་བའི་དམིགས་པ་གཅིག་ཏུ་བྱིན་གྱིས་རློབ་པར་བྱེད་དོ། །དེ་དེ་བཞིན་གཤེགས་པ་ལས་དམིགས་པའི་དངོས་པོ་གཞན་ཅི་ཡང་ཡང་དག་པར་རྗེས་སུ་མི་མཐོང་ངོ་། །གཞན་དུ་ན་སངས་རྒྱས་ཉག་གཅིག་མ་གཏོགས་ཏེ། 
བརྟན་པའི་བློ་གྲོས་འདི་ཡང་བཀོད་པ་གཅིག་པའི་ཏིང་ངེ་འཛིན་མངོན་པར་སྒྲུབ་པ་ཡིན་ནོ། །གསོལ་པ། བཅོམ་ལྡན་འདས་ཏིང་ངེ་འཛིན་དེའི་མངོན་པར་སྒྲུབ་པ་དེ་གང་ལགས། བཀའ་སྩལ་པ། འདི་ལྟ་སྟེ། དེ་བཞིན་གཤེགས་
པ་ཐམས་ཅད་ལ་དམིགས་པའི་སེམས་རྩེ་གཅིག་པ་ཉིད་མི་གཏོང་བ་སྟེ། བརྟན་པའི་བློ་གྲོས་འདི་ནི་བཀོད་པ་གཅིག་པའི་ཏིང་ངེ་འཛིན་མངོན་པར་སྒྲུབ་པ་ཡིན་ནོ། །བརྟན་པའི་བློ་གྲོས་ཡང་གང་དམིགས་པ་གཅིག་གིས་ཆོས་ཐམས་ཅད་
རྟོགས་པ་ནི་ཐམས་ཅད་ཀྱི་ཆོས་ཉིད་ཀྱང་ཡིན་ཏེ། བརྟན་པའི་བློ་གྲོས་འདི་ནི་བཀོད་པ་གཅིག་པའི་ཏིང་ངེ་འཛིན་ཅེས་བྱའོ། །བྱང་ཆུབ་སེམས་དཔའ་ནི་ཏིང་ངེ་འཛིན་དེ་ལ་གནས་ནས་ངག་ཐམས་ཅད་ནི་དེ་བཞིན་གཤེགས་པའི་ངག་གོ། །
ལུས་ཐམས་ཅད་ནི་དེ་བཞིན་གཤེགས་པའི་སྐུའོ་སྙམ་དུ་དེ་ལྟར་འཇུག་པར་བྱེད་ཅིང་། དེ་ལྟར་མོས་པར་བྱེད་དོ། །བརྟན་པའི་བློ་གྲོས་གཞན་ཡང་བྱང་ཆུབ་སེམས་དཔའ་ནི་དེ་བཞིན་གཤེགས་པ་གཉིས་དང་། གསུམ་དང་། 
<pb id="43.231a"/>
བཞི་དང་། ལྔ་དང་། བཅུ་དང་། བརྒྱའི་བར་དང་། འབུམ་གྱི་བར་གྱི་མཚན་དག་ཉན་པར་བྱེད་ཅིང་། དེ་དག་ཐམས་ཅད་དུས་གཅིག་ཏུ་མངོན་དུ་བྱེད་ཡིད་ལ་བྱེད་དོ། །དེ་བཞིན་གཤེགས་པ་དེ་དག་གི་སངས་
རྒྱས་ཀྱི་ཞིང་གི་བཀོད་པ་དང་ཉན་ཐོས་ཀྱི་བཀོད་པ་དེ་དག་ཐམས་ཅད་ཀྱང་མངོན་དུ་བྱེད། ཡིད་ལ་བྱེད་དོ། །དེ་བཞིན་གཤེགས་པ་དེ་དག་གི་གཟུགས་ཕུན་སུམ་ཚོགས་པ་དང་། མཚན་ཕུན་སུམ་ཚོགས་པ་དང་། མདོག་ཕུན་སུམ་
ཚོགས་པ་དང་། སྐུ་ཕུན་སུམ་ཚོགས་པ་དང་། ཆུ་ཞེང་ཕུན་སུམ་ཚོགས་པ་ཡང་མངོན་དུ་བྱེད། ཡིད་ལ་བྱེད། མདུན་དུ་བྱེད་དོ། །སྐྱེས་བུ་ཆེན་པོའི་མཚན་རེ་རེའི་མཚན་མ་ཡང་འཛིན་པར་བྱེད་དོ། །མ་རྨོངས་པར་
རྣམ་པར་གཤེགས་པའི་མཚན་མ་དང་། སེང་གེའི་རྣམ་པར་བསྒྱིངས་པའི་མཚན་མ་དང་། སྤྱི་གཙུག་བལྟར་མི་མཐོང་བའི་མཚན་མ་དང་། འོད་འདོམ་གང་གི་མཚན་མ་ཡང་འཛིན་པར་བྱེད་དོ། །འོད་འདོམ་གང་པོ་དེ་ཡང་འོད་མཐའ་
ཡས་པ་ཉིད་དུ་མོས་པར་བྱེད་དེ་བྱིན་གྱིས་རློབ་པར་བྱེད་དོ། །འོད་མཐའ་ཡས་པ་ཉིད་ཀྱང་ཀུན་ཏུ་ཤེས་སོ། །སངས་རྒྱས་ཀྱི་ཞིང་མཐའ་ཡས་པ་ཉིད་ཀྱང་འཛིན་པར་བྱེད་དོ། །སངས་རྒྱས་ཀྱི་ཞིང་གི་བཀོད་པ་དཔག་ཏུ་མེད་པ་ཡང་བྱིན་གྱིས་
རློབ་པར་བྱེད། མོས་པར་བྱེད་ཅིང་ཀུན་ཏུ་ཤེས་སོ། །ཉན་ཐོས་ཀྱི་བཀོད་པ་མཐའ་ཡས་པ་ཡང་ཀུན་ཏུ་ཤེས་ཤིང་མོས་པར་བྱེད། བྱིན་གྱིས་རློབ་པར་བྱེད་དོ། །དེ་ཡང་འདི་ལྟར་སོ་སོར་རྟོག་པར་བྱེད་དེ་དེ་བཞིན་གཤེགས་
པ་དེ་དག་ག་ལས་འོངས་བདག་ཀྱང་གང་དུ་སོང་ཞིག་གུ་སྙམ་ནས། དེ་དེ་བཞིན་གཤེགས་པ་དང་བདག་ཉིད་ཀྱི་མ་འོངས་པ་ཉིད་དང་། མ་སོང་བ་ཉིད་ལ་འཇུག་པར་བྱེད་ཅིང་ཀུན་ཏུ་ཤེས་ལ་མོས་པར་བྱེད་དོ། །དེ་འདི་སྙམ་དུ་སེམས་
ཏེ། འདི་ལ་དེ་བཞིན་གཤེགས་པ་ཞེས་བྱ་བའི་ཆོས་གང་ཡང་མེད་དོ། །བདག་ཅེས་བྱ་བའི་ཆོས་ཀྱང་གང་ཡང་མེད་དོ་སྙམ་མོ། །དེ་འདི་ལྟར་སོ་སོར་རྟོག་པར་བྱེད་དེ། ཆོས་ཐམས་ཅད་ཀྱང་དེ་བཞིན་དུ་འགྱུར་རོ་སྙམ་མོ། །
<pb id="43.231b"/>
དེ་དེ་ལྟར་སོ་སོར་རྟོག་པས་ཆོས་ཐམས་ཅད་མཚན་ཉིད་གཅིག་གོ་སྙམ་དུ་མོས་པར་བྱེད། འཇུག་པར་བྱེད་དོ། །དེ་དེ་ལྟར་མངོན་པར་འདུ་བྱེད་པ་མེད་པའི་མཚན་ཉིད་ཀྱིས་མཚན་ཉིད་དག་ནི་ཆོས་རྣམས་སོ་སྙམ་དུ་འཇུག་པར་བྱེད་མོས་པར་
བྱེད་ཅིང་ཀུན་ཏུ་ཤེས་ལ་བྱིན་གྱིས་རློབ་པར་བྱེད་དོ། །དེ་ཆོས་ཐམས་ཅད་མཚན་ཉིད་མེད་པ་ཉིད་ཀྱིས་མཚན་ཉིད་གཅིག་པར་འཇུག་པར་བྱེད་དོ། །བརྟན་པའི་བློ་གྲོས་ཇི་ཙམ་དུ་སངས་རྒྱས་དུ་མ་མངོན་པར་སྒྲུབ་པ་ནི་སེམས་རྩེ་གཅིག་
པ་ཉིད་ཀྱང་ཡིན་ཏེ། བརྟན་པའི་བློ་གྲོས་འདི་ནི་བཀོད་པ་གཅིག་པའི་ཏིང་ངེ་འཛིན་མངོན་པར་སྒྲུབ་པ་ཡིན་ནོ། །གང་སངས་རྒྱས་སུ་མཚན་ཉིད་གཅིག་པ་དང་མཚན་ཉིད་མེད་པར་མངོན་པར་སྒྲུབ་པ་འདི་ནི་བཀོད་པ་གཅིག་པའི་ཏིང་ངེ་
འཛིན་ཅེས་བྱའོ། །དེ་ཏིང་ངེ་འཛིན་དེ་ལ་གནས་ནས་དེ་བཞིན་གཤེགས་པ་མ་ཡིན་པའོ་སྙམ་དུ་གང་ཅི་ཡང་ཀུན་ཏུ་མི་ཤེས་སོ། །ཆོས་མ་ཡིན་པའོ་སྙམ་དུ་གང་ཅི་ཡང་ཀུན་ཏུ་མི་ཤེས་སོ། །ཉན་ཐོས་མ་ཡིན་པའོ་སྙམ་དུ་གང་ཅི་ཡང་
ཀུན་ཏུ་མི་ཤེས་སོ། །ཉན་ཐོས་སོ་སྙམ་དུ་ཡང་མི་དམིགས་སོ། །ཆོས་བསྟན་པ་མ་ཡིན་པའོ་སྙམ་དུ་གང་ཅི་ཡང་ཀུན་ཏུ་མི་ཤེས་སོ། །ཆོས་བསྟན་པ་ཡང་མི་དམིགས་སོ། །དམིགས་པ་མ་ཡིན་པའོ་སྙམ་དུ་གང་ཅི་ཡང་ཀུན་
ཏུ་མི་ཤེས་སོ། །དམིགས་པ་ཡང་མི་དམིགས་སོ། །སངས་རྒྱས་ཀྱི་ཞིང་མ་ཡིན་པའོ་སྙམ་དུ་གང་ཅི་ཡང་ཀུན་ཏུ་མི་ཤེས་སོ། །སངས་རྒྱས་ཀྱི་ཞིང་ཡང་མི་དམིགས་སོ། །འཁོར་མ་ཡིན་པའོ་སྙམ་དུ་གང་ཅི་ཡང་ཀུན་ཏུ་མི་ཤེས་
སོ། །འཁོར་ཀྱང་མི་དམིགས་སོ། །སྤོབས་པ་མ་ཡིན་པའོ་སྙམ་དུ་གང་ཅི་ཡང་ཀུན་ཏུ་མི་ཤེས་སོ། །སྤོབས་པ་ཡང་མི་དམིགས་སོ། །རབ་ཏུ་བརྗོད་པ་མ་ཡིན་པའོ་སྙམ་དུ་གང་ཅི་ཡང་ཀུན་ཏུ་མི་ཤེས་སོ། །རབ་ཏུ་བརྗོད་པ་
ཡང་མི་དམིགས་སོ། །བྱིན་གྱིས་རློབ་པ་མ་ཡིན་པ་གང་ཅི་ཡང་ཀུན་ཏུ་མི་ཤེས་སོ། །བྱིན་གྱིས་བརླབས་ཀྱང་མི་དམིགས་སོ། །མོས་པར་མི་བྱེད་པ་གང་ཅི་ཡང་མེད་དོ། །མོས་པ་ཡང་མི་དམིགས་སོ། །རློམ་སེམས་མི་
