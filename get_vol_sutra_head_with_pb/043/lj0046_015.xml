<pb id="43.194b"/>
བུ་ཡིན་ནོ། །ཤཱ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་མུན་ནག་རྣམ་པར་སེལ་བ་ཉིད་ཀྱི་ཕྱིར་ཟླ་བ་ལྟ་བུ་ཡིན་ནོ། །ཤཱ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་འདོད་ཆགས་དང་། 
ཞེ་སྡང་དང་། གཏི་མུག་གི་གདུང་བ་རབ་ཏུ་ཞི་བར་བྱེད་པ་ཉིད་ཀྱི་ཕྱིར་གདུགས་ལྟ་བུ་ཡིན་ནོ། །ཤཱ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་སེམས་ཅན་རྣམས་ཀྱི་གནས་དང་། སྐྱབས་དང་། སྟོན་པར་གྱུར་
པས་ཤིང་ལྗོན་པ་ཆེན་པོའི་གྲིབ་མ་ལྟ་བུ་ཡིན་ནོ། །ཤཱ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་བཟོའི་གནས་ཐམས་ཅད་ལ་རྟོགས་པར་ཁོང་དུ་ཆུད་པས་སློབ་དཔོན་ལྟ་བུ་ཡིན་ནོ། །ཤཱ་ར་དྭ་ཏིའི་བུ་བྱང་ཆུབ་སེམས་
དཔའ་སེམས་དཔའ་ཆེན་པོ་རྣམས་ནི་སེམས་ཅན་ཐམས་ཅད་ཀྱི་བསམ་པ་ཡོངས་སུ་སྐོང་བས་ཉེ་བར་བྱ་བ་ཡིན་ནོ། །ཤཱ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་སེམས་ཅན་ཐམས་ཅད་ཀྱི་སྟོན་པར་
གྱུར་པ་ཡིན་ནོ། །ཤཱ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་སེམས་ཅན་ཐམས་ཅད་ཀྱི་རྟེན་དུ་གྱུར་པ་ཡིན་ནོ། །<bampo n="46.15" zh="48.431"/>བམ་པོ་བཅྭ་ལྔ་པ། ཤཱ་ར་དྭ་
ཏིའི་བུ་གལ་ཏེ་ངས་ཇི་ལྟར་མཁྱེན་པ་བཞིན་དུ་སེམས་ཅན་ཐམས་ཅད་ཀྱིས་བྱང་ཆུབ་སེམས་དཔའ་ནི་བདག་ཅག་ལ་བྱ་བ་དེ་ལྟ་བུས་ཉེ་བར་གནས་པ་ཡིན་ནོ། །ཞེས་དེ་ལྟར་ཤེས་པར་གྱུར་ན། ཤཱ་ར་དྭ་ཏིའི་བུ་སེམས་ཅན་
ཐམས་ཅད་ཀྱིས་བྱང་ཆུབ་སེམས་དཔའ་དང་པོ་སེམས་བསྐྱེད་པ་ནས་བྱང་ཆུབ་ཀྱི་སྙིང་པོ་ལ་འདུག་པ་དེའི་བར་སྲིད་དུ་ཕྲག་པ་འམ་མགོ་བོས་ཁྱེར་བར་འགྱུར་ཞིང་། གང་སེམས་ཅན་རྣམས་ཀྱི་བདེ་བ་དང་། རྩེ་བ་དང་། 
དགའ་བ་ཐམས་ཅད་ཀྱང་བྱང་ཆུབ་སེམས་དཔའ་ལ་སྦྱིན་པར་བྱེད་པར་གྱུར་ལ། བྱང་ཆུབ་ཀྱི་སྙིང་པོར་སོང་ན་ཡང་ས་ལས་བརྩམས་ནས་སྲིད་པའི་རྩེ་མོའི་བར་དུ་གོས་རིན་པོ་ཆེ་གཅིག་པའི་གདིང་བ་འདིང་བར་བྱེད་པར་
<pb id="43.195a"/>
གྱུར་ཅིང་། བྱང་ཆུབ་སེམས་དཔའི་ལུས་གདུང་བར་གྱུར་ན་མི་རུང་ངོ་སྙམ་ནས། སྟེང་དུ་ཡང་ལྷ་རྫས་ཀྱི་གདུགས་དགབ་པ་ཀུན་དུ་འཛིན་པར་བྱེད་པར་འགྱུར་ལ། མེ་ཏོག་དང་། སྤོས་དང་། ཕྲེང་བ་དང་། བྱུག་པ་ཐམས་
ཅད་ཀྱིས་ཀྱང་མཆོད་པ་བྱེད་ཅིང་། རིམ་གྲོ་དང་། བསྙེན་བཀུར་བྱེད་པར་འགྱུར་ཏེ། ཤཱ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ལ་དེ་ལྟར་མངོན་པར་འདུ་བྱས་ཤིང་། གུས་པར་བྱས། བརྗེད་པ་བྱས། མཆོད་པ་བྱས་
ཀྱང་ལན་བྱ་བར་ནི་མི་ནུས་སོ། །དེ་ཅིའི་ཕྱིར་ཞེ་ན། ཤཱ་ར་དྭ་ཏིའི་བུ་བྱང་ཆུབ་སེམས་དཔའ་སེམས་ཅན་རྣམས་ཀྱི་དོན་དུ་ཡོངས་སུ་གདུང་བ་མེད་པའི་བདེ་བའི་ཡོ་བྱད་མངོན་པར་འདུ་བྱེད་པ་ཇི་ལྟ་བུས་ཉེ་བར་གནས་པའི་ཡོ་བྱད་དེ་ལ་ནི་
བདེ་བའི་ཡོ་བྱད་མངོན་པར་འདུ་བྱེད་པ་འདིས་བརྒྱའི་ཆར་ཡང་ཉེ་བར་མི་འགྲོ་བ་ནས། རྒྱུའི་བར་དུ་ཡང་མི་བཟོད་པའི་ཕྱིར་རོ། །དེ་ཅིའི་ཕྱིར་ཞེ་ན། ཤཱ་ར་དྭ་ཏིའི་བུ་ཉེ་བར་སྒྲུབ་པ་དེ་ཐམས་ཅད་ནི་མི་རྟག་པ་ཡིན། འཇིག་རྟེན་པ་ཡིན། ཕུང་
པོ་དང་བཅས་པ་ཡིན། ཟག་པ་དང་བཅས་པ་ཡིན། ཡོངས་སུ་འགྱུར་བའི་ཆོས་ཅན་ཡིན་ཞིང་། ཤཱ་ར་དྭ་ཏིའི་བུ་བྱང་ཆུབ་སེམས་དཔའི་བདེ་བ་ཉེ་བར་སྒྲུབ་པ་ནི། ཟག་པ་མེད་པ་དང་། འཇིག་རྟེན་ལས་འདས་པ་དང་། ངེས་པར་བྱེད་པ་
དང་ལྡན་པ་དང་། ངོ་བོ་ཉིད་མེད་པ་དང་། སྟོང་པ་ཉིད་ཡིན་པའི་ཕྱིར་ཏེ། ཤཱ་ར་དྭ་ཏིའི་བུ་དེ་ལྟ་བས་ན་བྱང་ཆུབ་སེམས་དཔའ་ལ་སེམས་ཅན་ཐམས་ཅད་ཀྱི་བདེ་བའི་ཡོ་བྱད་ཕུན་སུམ་ཚོགས་པ་ཐམས་ཅད་ཀྱི་ཕན་གདགས་པར་བྱ་མི་ནུས་སོ། །
དེ་ཅིའི་ཕྱིར་ཞེ་ན། ཤཱ་ར་དྭ་ཏིའི་བུ་བྱང་ཆུབ་སེམས་དཔའ་ནི་སེམས་ཅན་གཉིད་ལོག་པ་ཐམས་ཅད་ཀྱི་མི་ཉལ་བར་བྱེད་པ་ཡིན། བག་མེད་པ་རྣམས་ཀྱི་བག་ཡོད་པ་ཡིན། སྨྱོན་པ་རྣམས་ཀྱི་མ་སྨྱོས་པ་ཡིན་ཞིང་། ཤཱ་ར་དྭ་ཏིའི་བུ་བྱང་ཆུབ་
སེམས་དཔའ་ནི་སེམས་ཅན་དམུས་ལོང་རྣམས་ཀྱི་མིག་ཏུ་གྱུར་པ་ཡིན། ཡོངས་སུ་འདྲེན་པ་ཡིན་ལ། ཤཱ་ར་དྭ་ཏིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ནི་སེམས་ཅན་ནད་ཀྱིས་ཐེབས་པ་རྣམས་ཀྱི་སྨན་དུ་གྱུར་པ་ཡིན། ལམ་ངན་པར་
<pb id="43.195b"/>
ཞུགས་པ་རྣམས་ཀྱི་ལམ་སྟོན་པ་ཡིན། ལམ་གོལ་བ་ལ་གནས་པ་རྣམས་ཀྱི་ཡང་དག་པའི་ལམ་སྟོན་པར་བྱེད་པ་ཡིན་ཞིང་། བྱང་ཆུབ་སེམས་དཔའ་ནི་དགེ་བའི་རྩ་བ་མ་སྐྱེད་པ་རྣམས་སྐྱེད་པར་བྱེད་པ་ཡིན། བྱང་ཆུབ་སེམས་དཔའ་ནི་ཆོས་
དཀར་པོ་རྣམས་ཀྱིས་རྣམ་པར་མ་བསྐྱེད་པ་རྣམས་རྣམ་པར་སྐྱེད་པར་བྱེད་པ་ཡིན་པའི་ཕྱིར་ཏེ། ཤཱ་ར་དྭ་ཏིའི་བུ་མདོར་ན་དེ་བཞིན་གཤེགས་པ་དང་། བྱང་ཆུབ་སེམས་དཔའ་མ་གཏོགས་པར་སེམས་ཅན་རྣམས་ལ་སྐྱོབ་པ་དང་། སྐྱབས་དང་། དཔུང་གཉེན་
གཞན་མེད་དེ། ཤཱ་ར་དྭ་ཏིའི་བུ་སངས་རྒྱས་དེ་ཡང་བྱང་ཆུབ་སེམས་དཔའ་ལས་བྱུང་བ་ཡིན་ནོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཤཱ་ར་དྭ་ཏིའི་བུས་འདི་སྐད་ཅེས་གསོལ་ཏོ། །བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་
པོ་རྣམས་ཀྱི་ཐེག་པ་དེ་དེ་ལྟ་བུ་དང་ཐེག་པ་དེ་རྨད་དུ་བྱུང་བ་ལགས་ཀྱང་། བདག་ཉིད་ཀྱང་མཛེས་པར་བགྱིད་ཅིང་། གཞན་དག་ཀྱང་མཛེས་པར་བགྱིད་པ་ནི་ངོ་མཚར་ལགས་སོ། །བཅོམ་ལྡན་འདས་དཔེར་བགྱི་ན་ཞུགས་ཤིང་ཡོངས་འདུ་
ས་བརྟོལ་ཡན་ལག་ཐམས་ཅད་མེ་ཏོག་ཡོངས་སུ་རྒྱས་པ་ནི་བདག་ཉིད་ཀྱང་མཛེས་པར་བགྱིད་ལ། གཞན་དག་ཀྱང་མཛེས་པར་བགྱིད་ལགས་སོ། །བཅོམ་ལྡན་འདས་དེ་བཞིན་དུ་བྱང་ཆུབ་སེམས་དཔའ་སངས་རྒྱས་ཀྱི་ཆོས་རྣམས་
ཡོངས་སུ་རྫོགས་པ་ནི་བདག་ཉིད་ཀྱང་མཛེས་པར་བགྱིད་ཅིང་། སེམས་ཅན་དཔག་ཏུ་མ་མཆིས་པ་ཡང་མཛེས་པར་བགྱིད་ལགས་སོ། །བཅོམ་ལྡན་འདས་དཔེར་བགྱི་ན་ཞུགས་ཤིང་ཡོངས་འདུ་ས་བརྟོལ་ནི་སུམ་ཅུ་རྩ་གསུམ་པའི་
ལྷ་རྣམས་གར་བགྱིད་དུ་སྩོལ་ཅིང་། རྩེ་བར་བགྱིད། དགའ་མགུར་སྤྱོད་པར་བགྱིད་ལགས་སོ། །བཅོམ་ལྡན་འདས་དེ་བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་པོ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་
མངོན་པར་རྫོགས་པར་སངས་རྒྱས་ནས་སངས་རྒྱས་ཀྱི་ཆོས་ཡོངས་སུ་རྫོགས་ཤིང་བདག་ཉིད་ཀྱིས་ཀྱང་མཛེས་ལ། སེམས་ཅན་གྲངས་མ་མཆིས། དཔག་ཏུ་མ་མཆིས་པས་ཀྱང་མངོན་དུ་བགྲོད་པར་བགྱིད་པ་ལགས་ཏེ། དེར་སེམས་
<pb id="43.196a"/>
ཅན་ཕྱིན་པ་རྣམས་ཀྱང་དབང་པོ་དང་། སྟོབས་དང་བྱང་ཆུབ་ཀྱི་ཡན་ལག་དང་། བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པ་རྣམས་ཀྱིས་རྩེ་བར་བགྱིད། དགའ་མགུར་སྤྱོད་པར་བགྱིད། 
དགའ་བར་བགྱིད་པ་ལགས་ན། བཅོམ་ལྡན་འདས་བདག་ཅག་ལྟ་བུ་ལེ་ལོ་ཅན་གཞན་གྱི་དྲིང་ལ་འཇོག་པ་དག་མ་གཏོགས་པར་ཐེག་པ་དེ་ལ་སུ་ཞིག་གནས་པར་མི་བགྱིད། མངོན་པར་འཚལ་བར་མི་བགྱིད་ལགས། བཅོམ་ལྡན་འདས་
བདག་ཅག་ནི་ཆོས་གཞན་གྱིས་སྩལ་ཅིང་། གཞན་གྱིས་བསྟན་པས་དབུགས་ཕྱིན་པ་དང་། བདེ་བར་གྱུར་པ་ལགས་ཏེ། བཅོམ་ལྡན་འདས་སླད་ཀྱིས་ནི་བཅོམ་ལྡན་འདས་ལས་ཐོས་ནས་རེ་ཤིག་གང་གིས་སེམས་ཅན་འགའ་ཡང་བགྱིད་པ་
དེ་ལ་འཇོག་པའི་མཐུ་བདག་ཅག་ལ་མ་མཆིས་སོ། །བཅོམ་ལྡན་འདས་བདག་ཅག་གིས་ནི་དེང་སླན་ཆད་གང་ལ་ལར་ཆོས་བསྟན་ན། ཆེས་ཐོག་མར་བྱང་ཆུབ་སེམས་དཔའི་ཐེག་པ་ལས་བརྩམས་ནས་བསྟན་པར་བགྱི་ཞིང་ཉན་
ཐོས་ཀྱི་ཐེག་པ་ནི་སླད་ཀྱིས་བསྟན་པར་བགྱིའོ། །དེ་ཅིའི་སླད་དུ་ཞེ་ན། བཅོམ་ལྡན་འདས་གང་གིས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་དེ་ལྟར་བགྱིས་པས་སེམས་ཅན་
འགའ་ཞིག་བྱང་ཆུབ་ཏུ་བཞག་ན་ཡང་། དེ་བཞིན་གཤེགས་པ་ལ་བདག་ཅག་གིས་བགྱིས་པ་གཟོ་བ་ལགས་པའི་སླད་དུའོ། །དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་ར་དྭ་ཏིའི་བུ་ལ་འདི་སྐད་ཅེས་བཀའ་
སྩལ་ཏོ། །ཤཱ་ར་དྭ་ཏིའི་བུ་ཁྱོད་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དགའ་བར་བྱ་བའི་ཕྱིར་གོ་ཆ་ཆེན་པོ་གྱོན་པ་ནི་ལེགས་སོ་ལེགས་སོ། །དེ་ཅིའི་ཕྱིར་ཞེ་ན། ཤཱ་ར་དྭ་ཏིའི་བུ་ཐེག་པ་དེ་ལྟ་བུ་དེའི་མིང་ཡང་མི་འབྱུང་བའི་དུས་
དེ་དང་ཚོད་དེ་འབྱུང་བར་འགྱུར་ཞིང་། ཤཱ་ར་དྭ་ཏིའི་བུ་ཐེག་པ་དེ་ལྟ་བུ་དེ་ལ་འཕྱ་བར་བྱེད་པར་འགྱུར། བསྟིང་བར་བྱེད་པར་འགྱུར་ལ། མདོ་སྡེ་དེ་ལྟ་བུ་དེ་དག་ལེན་པ་པོ་མ་ཡིན་པ་དང་། སྤོང་བར་བྱེད་པ་འབྱུང་བར་འགྱུར་བའི་ཕྱིར་རོ། ། ཤཱ་ར་
<pb id="43.196b"/>
དྭ་ཏིའི་བུ་དེ་ལ་རིགས་ཀྱི་བུ་འམ། རིགས་ཀྱི་བུ་མོ་དོན་འདོད་པས་ནི་དོན་ལ་རྟོན་པ་དང་། ཆོས་ལ་རྟོན་པར་བྱའི། འདུ་འཛིའི་གནས་སུ་ནི་གནས་པར་མི་བྱའོ། །དེ་ཅིའི་ཕྱིར་ཞེ་ན། ཤཱ་ར་དྭ་ཏིའི་བུ་དེའི་ཚེ་འདུས་པ་ནི་མི་རིགས་པར་
འགྱུར་ཏེ། ཤཱ་ར་དྭ་ཏིའི་བུ་ངའི་ཉན་ཐོས་རིགས་པ་དང་ལྡན་པ་ནི་མདོ་སྡེ་དེ་ལྟ་བུ་དེ་དག་ལ་སྤོང་བའམ་བསྟིང་བ་འམ་རྣམ་པར་གཡེང་བར་མི་བྱེད་དོ། །དེ་ཅིའི་ཕྱིར་ཞེ་ན། ཤཱ་ར་དྭ་ཏིའི་བུ་ལས་དེ་དག་ནི་རིགས་པ་མ་ཡིན་ཞིང་། ཤཱ་ར་དྭ་ཏིའི་བུ་བྱིས་པའི་ལས་དེ་དག་ནི་རིགས་
པའི་ལས་མ་ཡིན། མཁས་པའི་ལས་མ་ཡིན་ལ། ཤཱ་ར་དྭ་ཏིའི་བུ་ང་ནི་མཁས་པའི་ལས་བྱེད་ཀྱི་བྱིས་པའི་ལས་མི་བྱེད་པའི་ཕྱིར་རོ། །ཤཱ་ར་དྭ་ཏིའི་བུ་ངའི་ཉན་ཐོས་ཀྱིས་ནི་འདི་ལྟར་བསླབ་པར་བྱ་སྟེ། ཤཱ་ར་དྭ་ཏིའི་བུ་དེ་ལ་ཕྱི་མའི་དུས་
ཕྱི་མའི་ཚེ་ན་དད་པ་ཅན་དང་། མང་དུ་ཐོས་པ་དང་། བརྩོན་འགྲུས་བརྩམས་པ་དང་། དྲན་པ་དང་ལྡན་པ་དང་། ཁྲེལ་ཡོད་པ་དང་། དགེ་བ་ཅི་ཡིན་ཞེས་ཚོལ་བ་དང་། ཆོས་དོན་དུ་གཉེར་བ་དང་། ཆོས་ཡོངས་སུ་ཚོལ་བ་ལ་མངོན་པར་
བརྩོན་པ་གང་དག་འབྱུང་བར་འགྱུར་བ་དེ་དག་ཀྱང་དེའི་ཚེ་འཕྱ་བར་བྱེད་པར་འགྱུར་བ་ཡིན་ཞིང་། བརྙས་པར་འགྱུར་བ་ཡིན། དེ་དག་ནི་ལེ་ལོ་ཅན་ཡིན། དེ་དག་ནི་འབྲས་བུ་ཐོབ་པར་མི་ནུས་པ་ཡིན། དེ་དག་ནི་འདོད་པ་ལ་
སྟེན་པ་ཡིན། འདོད་པ་སྟེན་པར་འདོད་པ་ཡིན། དེ་དག་ནི་བྱང་ཆུབ་སེམས་དཔའ་ཞེས་བྱ་བས་དད་པས་སྦྱིན་པར་བྱ་བ་ལོངས་སྤྱོད་པར་བྱེད་པ་ཡིན་ལ། ཐེག་པ་དེ་ཀུན་དུ་བརྗོད་པར་བྱེད་ཀྱང་། དེ་དག་དེ་བཞིན་གཤེགས་པས་རིགས་པ་
དང་གྲོལ་བར་གསུངས་པ་ནི་མ་ཡིན་ནོ། །ཤཱ་ར་དྭ་ཏིའི་བུ་ང་ལ་མི་བླུན་པོ་དེ་དག་ཚིག་ཕྲ་མོ་ཇི་སྙེད་ཀྱིས་སྐུར་པ་འདེབས་པར་འགྱུར་བ་དང་། གང་དག་དེ་བཞིན་གཤེགས་པས་མཆོག་ཏུ་རིགས་པར་གསུངས་ཤིང་། མཆོག་ཏུ་གྲོལ་
བར་གསུངས་པ་དེ་དག་ལ་འདི་སྐད་དུ་དེ་དག་ནི་རིགས་པ་མ་ཡིན་ཞིང་། དེ་དག་ནི་གྲོལ་བ་མ་ཡིན་ནོ་ཞེས་ཟེར་བར་འགྱུར་བ་དང་། ཤཱ་ར་དྭ་ཏིའི་བུ་དེ་ལ་གང་དག་ཁྱིམ་ན་གནས་པ་འབྱུང་བར་འགྱུར་བ་དེ་དག་ཀྱང་ཀུན་དུ་གདུངས་
<pb id="43.197a"/>
ནས་མི་བླུན་པོ་དེ་དག་ལ་དད་པར་བྱ་བ་ཡིན་པར་སེམས་པར་འགྱུར་ཞིང་། དེ་དག་གིས་བྱང་ཆུབ་སེམས་དཔའ་སེམས་དཔའ་ཆེན་པོ་མདོ་སྡེ་དེ་ལྟ་བུ་འཛིན་པ་མཐོང་ན་ཡང་བརྙས་པ་སྐྱེད་པར་འགྱུར་བ་ལ་ལྟོས། ཤཱ་
ར་དྭ་ཏིའི་བུ་འདི་ལྟར་དེ་བཞིན་གཤེགས་པས་ནི་གང་ལ་ཡང་ཡང་དག་པ་འམ། ཡང་དག་པ་མ་ཡིན་པས་གནོད་པར་མི་བྱ་ཞིང་། རྣམ་པར་གཙེ་བར་མི་བྱ་ལ་སྐུར་པ་གདབ་པར་མི་བྱའོ་ཞེས་གསུངས་ན། དེ་དག་ནི་གཞན་དག་ལ་ཡང་
སྨྲ་བར་བྱེད་ཅིང་། བདག་ཉིད་ཀྱིས་ཀྱང་ཀུན་དུ་བྱེད་པར་འགྱུར་བའི་མི་བླུན་པོ་དེ་དག་གིས་ཚུལ་ཁྲིམས་ཀྱི་ཕུང་པོ་ཇི་འདྲ་བར་འགྱུར་བ་ལ་ལྟོས། ཤཱ་ར་དྭ་ཏིའི་བུ་ཆོས་ལ་ཆོས་མ་ཡིན་པར་འདུ་ཤེས་པ་དང་། ཆོས་མ་ཡིན་པ་ལ་ཆོས་སུ་
འདུ་ཤེས་པར་འགྱུར་བར་གྱུར་ཅིང་། འདུལ་བ་མ་ཡིན་པ་ལ་འདུལ་བར་འདུ་ཤེས་པ་དང་། འདུལ་བ་ལ་འདུལ་བ་མ་ཡིན་པར་འདུ་ཤེས་པར་འགྱུར་བ་དང་། རིགས་པ་ལ་རིགས་པ་མ་ཡིན་པར་འདུ་ཤེས་པ་དང་། རིགས་པ་མ་ཡིན་པ་
ལ་རིགས་པར་འདུ་ཤེས་པ་དང་། གྲོལ་བ་ལ་གྲོལ་བ་མ་ཡིན་པར་འདུ་ཤེས་པ་དང་། གྲོལ་བ་མ་ཡིན་པ་ལ་གྲོལ་བར་འདུ་ཤེས་པར་འགྱུར་བར་གྱུར་ནས་ཀྱང་། ཤཱ་ར་དྭ་ཏིའི་བུ་དེ་དག་འདུལ་བ་ཡང་མི་ཤེས་ཤིང་། སྟོན་པའི་བསྟན་པ་
ཡང་གཏིང་མི་དཔོགས་པའི་དུས་དེ་ཇི་སྲིད་དུ་ཕྱིན་ཅི་ལོག་ཏུ་འགྱུར་བ་ལ་ལྟོས། ཤཱ་ར་དྭ་ཏིའི་བུ་སེམས་ཅན་དེ་དག་ནི་ཁྲོ་བ་དང་། ཞེ་སྡང་དང་། ཕྲག་དོག་གིས་ཟིལ་གྱིས་ནོན་པ་ཡིན་ཞིང་། བདག་ལ་སྟོད་པ་ཡིན། གཞན་ལ་སྨོད་པ་ཡིན། 
ཕྲག་དོག་དང་སེར་སྣ་ཡོངས་སུ་རྫོགས་པ་ཡིན། མི་དགེ་བའི་ཆོས་ཀྱིས་གང་བ་ཡིན། དགེ་བའི་ཆོས་ཐམས་ཅད་ལས་ཡོངས་སུ་ཉམས་པ་ཡིན་ཏེ་གསོར་མི་རུང་བ་ཡིན་ནོ། །ཤཱ་ར་དྭ་ཏིའི་བུ་སེམས་ཅན་དེ་དག་ནི་ཡོངས་སུ་སྤང་བར་
བྱ་བ་ཡིན་ནོ། །ཤཱ་ར་དྭ་ཏིའི་བུ་ང་ནི་ངོ་ཚ་ཤེས་པ་རྣམས་ཀྱི་སྟོན་པ་ཡིན་གྱི་ང་ནི་ངོ་ཚ་མི་ཤེས་པ་རྣམས་ཀྱི་ནི་མ་ཡིན་ནོ། །ཤཱ་ར་དྭ་ཏིའི་བུ་ང་ནི་དྲན་པ་དང་ལྡན་པ་རྣམས་ཀྱི་སྟོན་པ་ཡིན་གྱི་བརྗེད་ངས་པ་རྣམས་ཀྱི་ནི་མ་ཡིན་ནོ། །ཤཱ་ར་དྭ་
<pb id="43.197b"/>
ཏིའི་བུ་ང་ནི་ཤེས་རབ་དང་ལྡན་པ་རྣམས་ཀྱི་སྟོན་པ་ཡིན་གྱི་ཤེས་རབ་འཆལ་པ་རྣམས་ཀྱི་ནི་མ་ཡིན་ནོ། །ཤཱ་ར་དྭ་ཏིའི་བུ་གང་དག་གང་ལ་དེ་བཞིན་གཤེགས་པས་ཡུན་རིང་པོ་ནས་བསླབས་པ་དང་། གང་ལ་དེ་བཞིན་གཤེགས་པས་བསླབས་པས་
བདག་ཉིད་ཆེན་པོའི་ཆོས་ཉིད་དེ་རྗེས་སུ་ཐོབ་པ་དང་། ཅི་ནས་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཆོས་ཉིད་དེ་ཡང་དག་པར་བསྒྲུབས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ། 
འགྲོ་བ་དཔག་ཏུ་མེད་པ་ཉོན་མོངས་པའི་དྲ་བ་ལས་ཐར་བར་བྱེད་པར་འགྱུར་བའི་བྱང་ཆུབ་སེམས་དཔའ་ལ་འདེམས་པར་མཛད་པའི་ཡེ་ཤེས་དེ་ལྟ་བུ་དེ་དང་དེ་དག་ཀྱང་ཆོས་གང་ལ་དེ་བཞིན་གཤེགས་པ་གུས་པ་དང་བཅས་པའི་ཆོས་ཉིད་དེ་ལ་
འགལ་བར་བྱེད་པར་འགྱུར་ཞིང་། གནོད་པར་བྱེད་པར་འགྱུར་བ་དེ་དག་ནི་ངའི་ཉན་ཐོས་ཀྱང་མ་ཡིན་ལ། ང་ཡང་དེ་དག་གི་སྟོན་པ་མ་ཡིན་ཏེ། ཤཱ་ར་དྭ་ཏིའི་བུ་མ་ལེགས་སོ་མ་ལེགས་སོ། །ཤཱ་ར་དྭ་ཏིའི་བུ་ངས་ནི་དེ་ཙམ་ཞིག་བརྗོད་
པར་ནུས་སོ། །ཤཱ་ར་དྭ་ཏིའི་བུ་དེ་ལྟ་བས་ན་ཆོས་གླིང་ཡིན་པར་གནས་པར་བྱོས་ཤིག །གཞན་གླིང་དུ་ནི་མ་བྱེད་ཅིག །བདག་སྐྱབས་སུ་གནས་པར་བྱོས་ཤིག །གཞན་སྐྱབས་སུ་ནི་མ་བྱེད་ཅིག །ཆོས་སྐྱབས་སུ་གནས་པར་
བྱོས་ཤིག །གཞན་སྐྱབས་སུ་ནི་མ་ཡིན་ཏེ། ཁྱེད་ཅག་ལ་རྗེས་སུ་བསྟན་པ་ནི་དེ་ཡིན་ནོ། །ཤཱ་ར་དྭ་ཏིའི་བུ་ཇི་ལྟར་ན་དགེ་སློང་ཆོས་གླིང་ཡིན་པར་གནས་ཤིང་། གཞན་གླིང་མ་ཡིན། བདག་སྐྱབས་ཡིན་གྱི། གཞན་སྐྱབས་
མ་ཡིན། བདག་གླིང་ཡིན་གྱི། གཞན་གླིང་མ་ཡིན་ཞེ་ན། ཤཱ་ར་དྭ་ཏིའི་བུ་འདི་ལ་དགེ་སློང་དྲན་པ་ཉེ་བར་གཞག་པ་རྣམས་སྒོམ་པར་བྱེད་པ་ཡིན་ཞིང་། འདོད་ཆགས་དང་བྲལ་བ་ལ་གནས་པ་ཡིན། རྣམ་པར་སྤོང་བས་ཡོངས་སུ་
བསྒྱུར་བ་ཡིན་ནོ། །ཤཱ་ར་དྭ་ཏིའི་བུ་དྲན་པ་ཉེ་བར་གཞག་པ་ཡང་གང་ཞེ་ན། འདི་ལྟ་སྟེ། དངོས་པོ་མེད་པ་དང་། རང་བཞིན་མེད་པ་དང་། མཚན་ཉིད་མེད་པའི་དྲན་པ་ཉེ་བར་གཞག་པ་ཆོས་ཇི་ལྟ་བ་བཞིན་དུ་མཐོང་བ་སྟེ། ཤཱ་ར་དྭ་ཏིའི་
<pb id="43.198a"/>
བུ་དེ་ལྟར་ན་དངོས་པོ་མེད་པ་དང་། རང་བཞིན་མེད་པའི་སྒོ་ནས་དྲན་པ་ཉེ་བར་གཞག་པ་ཡིན་ནོ། །ཤཱ་ར་དྭ་ཏིའི་བུ་འདི་ལ་གང་མི་སླུ་བར་འདི་ནི་ཆོས་གླིང་ཡིན་པ་དང་། ཆོས་སྐྱབས་དང་། བདག་གླིང་དང་། བདག་སྐྱབས་ཤེས་
བྱའོ། །ཤཱ་ར་དྭ་ཏིའི་བུ་གང་དག་དྲན་པ་ཉེ་བར་གཞག་པ་དེ་ལྟ་བུ་སྒོམ་པར་བྱེད་པ་དེ་དག་ནི་དགྲ་བཅོམ་པ་མངོན་པར་བརྗོད་པ་ཐམས་ཅད་སྤངས་པ་ཞེས་བྱའོ། །ཟག་པ་ཟད་པ་ཞེས་བྱའོ། །ཉོན་མོངས་པ་མེད་པ་ཞེས་བྱའོ། །སྦྱིན་པའི་
གནས་ཤེས་བྱའོ། །ཞི་བ་ཞེས་བྱའོ། །དུལ་བ་ཞེས་བྱའོ། །སྐྱོན་བསལ་བ་ཞེས་བྱའོ། །བྲམ་ཟེ་ཚངས་པར་སྤྱོད་པ་ཕ་རོལ་ཏུ་སོན་པ། སྐམ་ལ་སོན་པ་ཞེས་བྱའོ། །ཤཱ་ར་དྭ་ཏིའི་བུ་ཅིའི་ཕྱིར་དགྲ་བཅོམ་པ་ཞེས་བྱ་ཞེ་ན། 
ཤཱ་ར་དྭ་ཏིའི་བུ་དེ་དག་ནི་དགེ་བ་ཐམས་ཅད་ལ་འོས་པ་ཡིན། དགེ་བའི་ལས་དག་གིས་འདུ་བྱེད་པ་ཐམས་ཅད་དང་བྲལ་བ་ཡིན་ཏེ། དེ་དག་ནི་འདུ་བྱེད་པ་ཐམས་ཅད་རྒྱུན་བཅད་པ་ཡིན། འདུ་བྱེད་པ་ཐམས་ཅད་སྤངས་པ་ཡིན་
ཏེ། ཤཱ་ར་དྭ་ཏིའི་བུ་གང་དགྲ་བཅོམ་པ་ཟག་པ་ཟད་པས་བསོད་ནམས་འདུ་བྱ་བ་ཡང་མངོན་པར་འདུ་བྱེད་པའི་གནས་མེད་ཅིང་། སྐབས་མེད་པ་ཡིན་ན་བསོད་ནམས་མ་ཡིན་པ་ལྟ་ཅི་སྨོས། དེ་ཅིའི་ཕྱིར་ཞེ་ན། ཤཱ་ར་དྭ་ཏིའི་བུ་དགྲ་
བཅོམ་པ་ཟག་པ་ཟད་པ་ནི་སྲེད་པ་རྒྱུན་བཅད་པ་ཡིན། ཤཱ་ར་དྭ་ཏིའི་བུ་དགྲ་བཅོམ་པ་ཟག་པ་ཟད་པ་ནི་ཀུན་དུ་སྦྱོར་བ་རྣམས་ལས་ཕྱིར་ལོག་པ་ཡིན། ཆོས་ཐམས་ཅད་དང་བྲལ་བ་ཡིན། ཆོས་ཐམས་ཅད་ཀྱིས་མ་གོས་པ་ཡིན། ཡིད་
ཆགས་པ་མེད་པ་ཡིན། འདོད་པའི་ཁམས་ལ་ཆགས་པར་མི་བྱེད་པ་ཡིན། གཟུགས་ཀྱི་ཁམས་ལ་ཆགས་པར་མི་བྱེད་པ་ཡིན། གཟུགས་མེད་པའི་ཁམས་ལ་ཆགས་པར་མི་བྱེད་པ་ཡིན། འདུན་པ་དང་བྲལ་བ་ཡིན། སྲེད་པ་དང་
བྲལ་བ་ཡིན། ཁོང་ཁྲོ་བ་དང་བྲལ་བ་ཡིན་པའི་ཕྱིར་རོ། །ཅིའི་ཕྱིར་དགྲ་བཅོམ་པ་ཟག་པ་ཟད་པ་ཞེས་བྱ་ཞེ་ན། ཤཱ་ར་དྭ་ཏིའི་བུ་དེའི་ཟག་པ་རྣམས་ཟད་ཅིང་། ཆོས་ཐམས་ཅད་ལ་ཟད་པ་ཉིད་ཐོབ་ལ། ཟད་པ་ཉེ་བར་ཐོབ་པས་དེའི་ཕྱིར་ཟག་པ་
<pb id="43.198b"/>
ཟད་པ་ཞེས་བྱའོ། །ཅིའི་ཕྱིར་ཉོན་མོངས་པ་མེད་པ་ཞེས་བྱ་ཞེ་ན། དངོས་པོ་ཐམས་ཅད་སྟོང་པ་ཉིད་ཀྱི་ཕྱིར་ཀུན་ནས་ཉོན་མོངས་པར་ཡང་མི་འགྱུར། རྣམ་པར་བྱང་བར་ཡང་མི་འགྱུར་ཏེ། རྣམ་པར་དག་པ་ཡིན་ཞིང་། འདོད་པ་འམ། 
མི་འདོད་པ་འམ། ཡིད་དུ་འོང་བ་འམ། ཡིད་དུ་མི་འོང་བ་འམ། འདུས་བྱས་སམ། འདུས་མ་བྱས་གང་གིས་ཀྱང་ཉེ་བར་མ་གོས་པས་ཉེ་བར་གོས་པ་མེད་པ་ཡིན་ལ། ཤཱ་ར་དྭ་ཏིའི་བུ་དགྲ་བཅོམ་པ་ཟག་པ་ཟད་པ་ནི་སྤྲོས་པ་ཐམས་ཅད་སྤངས་
པས་དེའི་ཕྱིར་ཉོན་མོངས་པ་མེད་པ་ཞེས་བྱའོ། །ཅིའི་ཕྱིར་དགྲ་བཅོམ་པ་ཟག་པ་ཟད་པ་ཞེས་བྱ་ཞེ་ན། གདུང་བ་སྤངས་པ་ཡིན་ཞིང་། ཡོངས་སུ་གདུང་བ་སྤངས་པ་ཡིན། གདུང་བར་ཉེ་བར་ཞི་བ་ཡིན་ལ། དེ་ནི་ཟང་ཟིང་མེད་པ་
ཆོས་ཀྱི་མཆོག་སྦྱིན་པའི་སྦྱིན་པ་པོ་ཡིན་པས་དེའི་ཕྱིར་སྦྱིན་གནས་ཤེས་བྱའོ། །ཅིའི་ཕྱིར་དབང་དུ་གྱུར་པ་དག་ཅེས་བྱ་ཞེ་ན། ཤཱ་ར་དྭ་ཏིའི་བུ་དེ་དག་གིས་ཆོས་ཐམས་ཅད་ཡ་མ་རླར་མཐོང་ཞིང་མངོན་དུ་བྱས་པ་ཡིན། རྣམ་པར་
བསྒོམས་པ་ཡིན། ཡ་མ་རླའི་ཆོས་དེ་དག་ཐམས་ཅད་ལ་ཡང་དམ་པའི་ཕ་རོལ་ཏུ་སོན་པ་ཡིན་ལ། དེ་དག་གིས་ཡང་དག་པ་མ་ཡིན་པའི་སྨྲ་བ་རྣམས་བསྩལ་བ་ཡིན་པས། དེའི་ཕྱིར་དབང་དུ་གྱུར་པ་དག་ཅེས་བྱའོ། །ཅིའི་ཕྱིར་
བྲམ་ཟེ་དག་ཅེས་བྱ་ཞེ་ན། ཆོས་ཐམས་ཅད་བསལ་བ་ཡིན་ཞིང་བོར་བ་ཡིན། ཕྱུང་བ་ཡིན་ལ། ཉེ་བར་མ་གོས་པ་ཡིན་པས། སྡིག་པ་བསལ་བའི་ཕྱིར་རོ། །ཅིའི་ཕྱིར་ཞི་བར་བྱེད་པ་དག་ཅེས་བྱ་ཞེ་ན། ཤཱ་ར་དྭ་ཏིའི་བུ་སྡིག་པ་
ཐམས་ཅད་དང་། སྡིག་པའི་ཆོས་ཐམས་ཅད་ལས་བྱུང་བའི་ཕྱིར་རོ། །ཅིའི་ཕྱིར་ཚོར་བ་པོ་དག་ཅེས་བྱ་ཞེ་ན། ཤཱ་ར་དྭ་ཏིའི་བུ་དེ་དག་གིས་འདོད་པའི་ཁམས་དང་། གཟུགས་ཀྱི་ཁམས་དང་། གཟུགས་མེད་པའི་ཁམས་དང་། རྣམ་
པར་སྨིན་པ་དང་། ཡང་དག་པ་མ་ཡིན་པ་དང་། བདེན་པ་མ་ཡིན་པ་ཐུལ་ཅིང་ལས་དང་། རྣམ་པར་སྨིན་པ་ཡང་ཐུལ་ལ། ཤཱ་ར་དྭ་ཏིའི་བུ་དེ་དག་ཀུན་དུ་རྟོག་པ་མེད་པ་ཉིད་ཀྱི་ཕྱིར། ཀུན་དུ་རྟོག་པ་ལས་བྱུང་བའི་ཆོས་ཐམས་ཅད་
<pb id="43.199a"/>
ཐུལ་ཅིང་རྣམ་པར་གྲོལ་བ་ཡིན་པས་དེའི་ཕྱིར་ཚོར་བ་པོ་དག་ཅེས་བྱའོ། །ཅིའི་ཕྱིར་ཕ་རོལ་དུ་སོན་པ་དག་ཅེས་བྱ་ཞེ་ན། ཤཱ་ར་དྭ་ཏིའི་བུ་དེ་དག་གིས་བདུད་ཕམ་པར་བྱས་ཤིང་བདུད་ཀྱི་ཕྱོགས་ཀྱི་ཉོན་མོངས་པ་ཐམས་
ཅད་ཕམ་པར་བྱས་ལ། ཆོས་ཐམས་ཅད་ཀྱི་ཕ་རོལ་ཏུ་སོན་ཅིང་རྒལ་ལ་སྐམ་ལ་སོན་པས། དེའི་ཕྱིར་ཕ་རོལ་ཏུ་སོན་པ་དག་ཅེས་བྱའོ། །ཤཱ་ར་དྭ་ཏིའི་བུ་ངས་དགྲ་བཅོམ་པ་ཟག་པ་ཟད་པའི་ཡོན་ཏན་དག་ཇི་ཙམ་ཅིག་བརྗོད་ཀྱང་། 
ཤཱ་ར་དྭ་ཏིའི་བུ་དེ་ལ་བྲི་བར་ཡང་མི་འགྱུར་རོ། །ཤཱ་ར་དྭ་ཏིའི་བུ་དགྲ་བཅོམ་པ་ཟག་པ་ཟད་པ་ནི་ཤིན་དུ་ཡོངས་སུ་སྦྱངས་པ། རྡུ་བ་དང་། ཚེར་མ་མེད་པ། ཤིན་དུ་རྣམ་པར་དག་པའི་ཞིང་ཆེན་པོ་ཡིན་ནོ། །ཤཱ་ར་དྭ་ཏིའི་བུ་དགྲ་
བཅོམ་པ་ཟག་པ་ཟད་པ་ལ་ནི་གཤེ་བར་བྱེད་ཅིང་བརྒྱད་བཀག་བྱེད་ཀྱང་། འདི་སྙམ་དུ་བདག་ལ་འདི་གཤེ་བར་བྱེད་ཅིང་བརྒྱད་བཀག་བྱེད་དོ་སྙམ་དུ་ཡང་མི་སེམས་ལ། བསྔགས་པ་འམ། བསྔགས་པ་མ་ཡིན་པ་བརྗོད་པ་
ན་ཡང་འདི་སྙམ་དུ་བདག་ལ་འདི་བསྔགས་པ་འམ། བསྔགས་པ་མ་ཡིན་པ་བརྗོད་དོ་སྙམ་དུ་མི་སེམས་སོ། །ཤཱ་ར་དྭ་ཏིའི་བུ་དགྲ་བཅོམ་པ་ཟག་པ་ཟད་པ་ནི་རློམ་སེམས་ཐམས་ཅད་རྒྱུན་བཅད་པ་ཡིན་ནོ། །ཤཱ་ར་དྭ་ཏིའི་བུ་དགྲ་
བཅོམ་པ་ཟག་པ་ཟད་པ་ནི་བསྲུང་བ་མེད་པ་ཡིན་ནོ། །ཤཱ་ར་དྭ་ཏིའི་བུ་དགྲ་བཅོམ་པ་ཟག་པ་ཟད་པ་ལ་ནི་ཆོས་གང་ཡང་བསྲུང་བ་མེད་དེ་དབང་པོ་ཤིན་དུ་བསྲུངས་པ་ཡིན་ཞིང་། ངེས་པའི་ས་ཐོབ་པ་ཡིན། ཆོས་ཀྱི་སྒྲོན་མ་ཡིན། 
ཆོས་ཀྱི་སྐྱབས་ཡིན། བདག་གི་སྒྲོན་མ་ཡིན། བདག་གི་སྐྱབས་ཡིན་པའི་ཕྱིར་རོ། །ཤཱ་ར་དྭ་ཏིའི་བུ་དེ་ལྟ་བས་ན་དགེ་སློང་དེ་ལྟར་གནས་པས་ནི་འདི་ལྟར་གལ་ཏེ་དེ་བཞིན་གཤེགས་པའི་བྱང་ཆུབ་སྤོང་བར་མི་བྱེད་ཅིང་མི་རིགས་པའི་
ལས་ཀྱང་མི་བྱེད་ལ། ཚངས་པ་མཚུངས་པར་སྤྱོད་པ་མཁས་པ་རྣམས་ཀྱི་ཁ་ན་མ་ཐོ་བ་དང་བཅས་པ་ཡང་མ་ཡིན་ཞིང་། ཕྱིས་ཀྱང་བྱང་ཆུབ་ཀུན་དུ་བསྲུང་བ་དང་། རྣམ་པར་མི་གཙེ་བ་དང་། མི་སྤང་བའི་ཕྱིར་དང་། ཡུན་རིང་དུ་
<pb id="43.199b"/>
གནས་པར་བྱ་བའི་དོན་དུ་ཞུགས་པར་འགྱུར་བ་དེ་ནི་དགྲ་བཅོམ་པ་ཡིན་པར་ཤེས་པར་བྱའོ། །ཤཱ་ར་དྭ་ཏིའི་བུ་དགྲ་བཅོམ་པ་ཟག་པ་ཟད་པ་ལ་ནི་ཆོས་རྣམས་ལ་ཆོས་ཀྱི་ཐེ་ཚོམ་མེད་དོ། །ཤཱ་ར་དྭ་ཏིའི་བུ་དགྲ་བཅོམ་པ་ཟག་པ་ཟད་པ་ནི་
སོམ་ཉི་མེད་པ་ཡིན་ཞིང་ཡིད་གཉིས་དང་བྲལ་བ་ཡིན་ནོ། །ཤཱ་ར་དྭ་ཏིའི་བུ་དགྲ་བཅོམ་པ་ཟག་པ་ཟད་པ་ནི་རྒལ་བ་ཡིན་ཞིང་ལམ་ཁ་བྲག་ལས་ངེས་པར་རྒལ་བ་ཡིན། དྲང་པོའི་གནས་ན་གནས་པ་ཡིན། དྲང་པོ་ཡིན། དྲང་པོར་གྱུར་པ་
ཡིན། ལམ་དྲང་པོ་ནས་འོངས་པ་ཡིན་ནོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཤཱ་ར་དྭ་ཏིའི་བུས་འདི་སྐད་ཅེས་གསོལ་ཏོ། །བཅོམ་ལྡན་འདས་དགྲ་བཅོམ་པ་ཟག་པ་ཟད་པ་ནི་ཆོས་སྤོང་བ་མ་ལགས་པར་འཚལ་བར་བགྱི་
བ་ལགས་སོ། །དེ་ཅིའི་སླད་དུ་ཞེ་ན། བཅོམ་ལྡན་འདས་དེ་དག་ནི་བྱིས་པའི་ལས་ལགས་ཀྱི། དེ་དག་ནི་དགྲ་བཅོམ་པའི་ལས་མ་ལགས་ཏེ། འདི་ལྟ་སྟེ། ཆོས་སྤོང་བ་ལགས་པའི་སླད་དུའོ། །དེ་སྐད་ཅེས་གསོལ་པ་དང་། 
བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་ར་དྭ་ཏིའི་བུ་ལ་འདི་སྐད་ཅེས་བཀའ་སྩལ་ཏོ། །ཤཱ་ར་དྭ་ཏིའི་བུ་དེ་དེ་བཞིན་ནོ། །དེ་དེ་བཞིན་ཏེ། ཤཱ་ར་དྭ་ཏིའི་བུ་དེ་དག་ནི་བྱིས་པའི་ལས་ཡིན་གྱི་དགྲ་བཅོམ་པའི་ལས་མ་ཡིན་མོད་ཀྱི་འོན་
ཀྱང་། ཤཱ་ར་དྭ་ཏིའི་བུ་ཕྱི་མའི་ཚེ་ཕྱི་མའི་དུས་ན་མི་འཇིགས་པས་ཟིལ་གྱིས་ནོན་པའི་དགེ་སློང་དག་འབྱུང་བར་འགྱུར་ཏེ། དེ་དག་ནི་བསམ་གཏན་ཙམ་དང་། ངེས་པར་གནས་པ་ཙམ་དང་། དགོན་པ་ན་གནས་པ་ཙམ་གྱིས་བདག་ཉོན་
མོངས་པ་མེད་པའོ། །སྙམ་དུ་ཀུན་དུ་ཤེས་པར་འགྱུར་ཞིང་བདག་ཉིད་ལ་རློམ་སེམས་སྐྱེད་པར་བྱེད་པར་འགྱུར་ཏེ། དེའི་ཕྱིར་དེའི་ཚེ་བྲམ་ཟེ་དང་། ཁྱིམ་བདག་དད་པ་ཅན་མོས་པ་མང་བ་དང་། ངེས་པར་རྟོག་པ་མང་བ་དག་གིས་
དགྲ་བཅོམ་པ་འདི་ནི་སྦྱིན་པའི་གནས་སོ། །ཟག་པ་ཟད་པའོ་སྙམ་དུ་ཀུན་དུ་ཤེས་པར་འགྱུར་ལ། དེ་ལ་ཡང་ལྷག་པར་བྱེད་པ་བྱ་བར་སེམས་པར་འགྱུར་ཞིང་། མི་བླུན་པོ་དེ་དག་ཀྱང་བསྙེན་བཀུར་གྱིས་ཟིལ་གྱིས་གནོན་ཅིང་། 
<pb id="43.200a"/>
རྙེད་པས་ཟིལ་གྱིས་ནོན་ལ། བསྔགས་པ་དང་། གྲགས་པ་དང་། སྙན་པས་ཟིལ་གྱིས་ནོན་ནས། བདག་ཅག་ནི་ཆོས་དེ་དག་ལ་གནས་སོ། །བདག་ཅག་ནི་ཆོས་དེ་དག་དང་ལྡན་ནོ། །བདག་ཅག་ནི་འདི་ན་ཟག་པ་ཟད་པའོ། །
བདག་ཅག་ནི་འདི་ན་ཉོན་མོངས་པ་མེད་པའོ་སྙམ་ནས། བདག་ཉིད་ལ་ཡེ་ཤེས་ཅན་དུ་ཀུན་དུ་ཤེས་པར་འགྱུར་བ་ཡིན་ཞིང་། དེ་དག་ནི་བྱིས་པར་འགྱུར་བ་ཡིན། བརྟགས་པའི་སྤྱོད་ལམ་ཅན་དུ་འགྱུར་བ་ཡིན། གྲོང་ན་འཁོད་པ་དེ་
དག་གི་སྤྱོད་ལམ་ཡང་གཞན་དུ་འགྱུར་བ་ཡིན། གཙུག་ལག་ཁང་ན་འཁོད་པའི་སྤྱོད་ལམ་ཡང་གཞན་དུ་འགྱུར་བ་ཡིན། དགོན་པ་ན་འཁོད་པ་རྣམས་ཀྱི་ཡང་གཞན་དུ་ལ། འཁོར་གྱི་ནང་ན་འཁོད་པ་རྣམས་ཀྱི་ཡང་གཞན་དུ་ཡིན། 
ལུས་ཀྱི་ལས་དང་ངག་གི་ལས་ཀུན་དུ་སྤྱོད་པ་དག་ཀྱང་མ་བསྲུངས་པར་འགྱུར་བ་ཡིན། འཁོར་ན་སྤྱོད་པར་ཡང་འགྱུར་བ་ཡིན། བདག་ཉིད་ཀྱི་ཉོན་མོངས་པ་མེད་པའི་འདུ་ཤེས་ཀྱང་སྐྱེད་པར་འགྱུར་བ་ཡིན། ད་ལྟར་གང་
དག་ཉན་ཐོས་རྣམས་ཀྱིས་བཤད་པའི་ཆོས་ཀྱི་རྣམ་གྲངས་ཟབ་མོ་དང་ལྡན་པ། དབེན་པ་དང་ལྡན་པ། སྟོང་པ་ཉིད་དང་ལྡན་པ་དེ་ལྟ་བུ་དེ་དག་ཐོས་ནས་ཀྱང་། ཆོས་དེ་ལ་ཞེ་ས་དང་བཅས་ཤིང་གུས་པ་དང་བཅས་པས་གུས་པར་
ཉན་ཅིང་། རྣ་གཏོད་པར་བྱེད་ལ། སེམས་གཞན་དུ་མ་ཡིན་པར་ཉེ་བར་འཇོག་པར་བྱེད་པ་ཡིན་ཏེ། དེའི་ཚེ་མི་བླུན་པོ་དེ་ལྟ་བུའི་སྤྱོད་ཡུལ་པ་དེ་དག་ཀྱང་སྟིང་བར་བྱེད་པར་འགྱུར་ཞིང་། འཕྱ་བར་བྱེད་པར་ཡང་འགྱུར་ལ། གཤེ་
བར་བྱེད་པར་ཡང་འགྱུར་ཞིང་། འདི་སྐད་དུ་འདི་ནི་སངས་རྒྱས་ཀྱི་བཀའ་མ་ཡིན། སྟོན་པའི་བསྟན་པ་མ་ཡིན་ནོ་ཞེས་གཅིག་ལ་གཅིག་འདེམས་པར་བྱེད་པར་ཡང་འགྱུར་རོ། །དེ་ཅིའི་ཕྱིར་ཞེ་ན། འདི་ནི་ཆོས་དང་ཆོས་
སུ་འདུལ་བ་དང་འདུལ་བར་མཚུངས་པར་མི་འགྱུར་ཞིང་། ཆོས་མ་ཡིན་པ་སེམས་པར་བྱེད་པ་དེ་དག་ནི་ཆོས་ལ་ཆོས་མ་ཡིན་ནོ་ཞེས་སྨྲ་བར་འགྱུར་བ་ཡིན། ཆོས་མ་ཡིན་པ་ལ་ཆོས་སོ་ཞེས་སྨྲ་བར་འགྱུར་བ་ཡིན། འདུལ་བ་
<pb id="43.200b"/>
མ་ཡིན་པ་ལ་འདུལ་བའོ་ཞེས་སྨྲ་བར་འགྱུར་བ་ཡིན་པའི་ཕྱིར་ཏེ། ཤཱ་ར་དྭ་ཏིའི་བུ་དེ་ལྟར་ན་དེ་དག་ནི་ཆོས་གང་འཐོབ་པར་འགྱུར་བ་དེ་ཉིད་ཀྱི་བསྔགས་པ་མ་ཡིན་པ་སྨྲ་བར་འགྱུར་བ་ཡིན་ལ། དེ་དག་ནི་བདག་ལ་བསྟོད་ཅིང་གཞན་ལ་སྨོད་པར་
འགྱུར་བ་ཡིན། ཚུལ་ཁྲིམས་ཙམ་དང་། དགོན་པ་ན་གནས་པ་ཙམ་དང་། བསམ་གཏན་ཙམ་དང་། ངེས་པར་གནས་པ་ཙམ་དང་། ཐོས་པ་ཙམ་དང་། མང་དུ་ཐོས་པ་ཙམ་དང་། འཁོར་ཙམ་དང་། བསྔགས་པ་ཙམ་དང་། ཚིགས་སུ་བཅད་
པ་ཙམ་དང་། རྙེད་པ་དང་བཀུར་སྟི་ཙམ་དང་། གྲགས་པ་དང་། སྙན་པ་ཙམ་གྱི་ང་རྒྱལ་གྱི་དབང་གིས་ངའོ་སྙམ་པའི་ང་རྒྱལ་གྱིས་བཅོམ་པ་ཡིན་ཏེ། ཡང་དག་པ་ཇི་ལྟ་བ་བཞིན་དུ་གླེང་བ་པོ་དེ་དག་གིས་ཡང་དག་པར་གླེངས་པ་ན། ཇི་ལྟ་
ཇི་ལྟར་ཆོས་ཀྱི་རྣམ་གྲངས་དེ་དག་ཉན་པ་དེ་ལྟ་དེ་ལྟར་ལས་ཆེས་དམ་པ་དག་མངོན་པར་འདུ་བྱེད་པར་འགྱུར་བ་ཡིན་གྱི། མི་བླུན་པོ་དེ་དག་ནི་འདི་སྙམ་དུ་མི་དགེ་བའི་ལས་ཡང་དག་པ་དེ་དག་བདག་ཅག་ལ་ཀུན་དུ་ཡོད་དོ་སྙམ་དུ་མི་
སེམས་ཏེ། དེ་དག་ནི་ཤས་ཆེར་ང་རྒྱལ་གྱིས་བརྟན་ཅིང་། མི་ཤེས་པས་བརྟན་ནས་ཆོས་ཀྱི་རྣམ་གྲངས་དེ་དག་སྤངས་ཏེ། ལས་ཆེས་དམ་པོ་བྱས་ནས། མནར་མེད་པར་འགྲོ་བར་འགྱུར་བ་ཡིན། ངན་འགྲོར་འགྲོ་བར་འགྱུར་བ་ཡིན་
ནོ། །ཤཱ་ར་དྭ་ཏིའི་བུ་ད་ལྟར་ང་ཁྱེད་ཅག་གི་ཐེ་ཚོམ་གཅོད་པར་བྱེད་པ་དང་། དེའི་ཚེ་ཆོས་སྨྲ་བ་ཆོས་ཡོངས་སུ་འཛིན་པ། ཆོས་སྟོན་པ། དོན་དུ་གཉེར་བ། མདོ་སྡེ་དེ་ལྟ་བུ་འཛིན་པ་གང་དག་འབྱུང་བར་འགྱུར་བ་དེ་དག་ལ་ཡང་དེའི་ཚེ་ང་
ཆོས་ཀྱི་ཐེ་ཚོམ་དེ་ལྟ་བུ་གཅོད་པར་བྱེད་པ་དེ་ལ་ལྟོས་ཤིག །ཤཱ་ར་དྭ་ཏིའི་བུ་དེ་བཞིན་གཤེགས་པ་ནི་ཐམས་ཅད་མཁྱེན་པ་ཡིན་ཞིང་། ཐམས་ཅད་ཤེས་པ་ཅན་ཡིན། ཐམས་ཅད་གཟིགས་པ་ཡིན། ཐམས་ཅད་སྟོན་པ་ཡིན་ནོ། །
ཤཱ་ར་དྭ་ཏིའི་བུ་གང་དེ་བཞིན་གཤེགས་པས་མ་མཁྱེན་མ་གཟིགས་མ་གསན་པའི་ཆོས་དེ་ནི་མེད་དོ། །ཤཱ་ར་དྭ་ཏིའི་བུ་དེ་བཞིན་གཤེགས་པ་ནི་དུས་གསུམ་ལ་མ་ཐོགས་པའི་ཡེ་ཤེས་བརྙེས་པ་ཡིན་ཞིང་། མ་ཆགས་པ་དང་གྲོལ་
<pb id="43.201a"/>
བ་ཡིན། དབང་དུ་གྱུར་པ་དང་། ཉོན་མོངས་པ་མེད་པ་ཡིན། རང་འབྱུང་ཡིན། སློབ་དཔོན་མི་མངའ་བ་ཡིན། བདེ་བླག་དུ་སེང་གེའི་སྒྲ་སྒྲོགས་པ་ཡིན་ནོ། །ཤཱ་ར་དྭ་ཏིའི་བུ་ཡང་མི་བླུན་པོ་དེ་དག་གི་སྤྱོད་པ་དང་། སྤྱོད་ཡུལ་དང་། ལམ་
གྱིས་ནི་མཆོག་གོ། །དེ་དག་ནི་མ་བསླབས་པ་ཡིན། མི་བླུན་པོ་དེ་དག་ནི་ལམ་ངན་པར་ཞུགས་པར་འགྱུར་བ་ཡིན་ནོ། །ཤཱ་ར་དྭ་ཏིའི་བུ་དེ་ལྟ་བས་ན། རིགས་ཀྱི་བུ་འམ། རིགས་ཀྱི་བུ་མོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་
ལ་མངོན་པར་ཡང་དག་པར་ཞུགས་པས་ནི་བདག་སངས་རྒྱས་བཅོམ་ལྡན་འདས་རྣམས་ཀྱི་བྱང་ཆུབ་ལ་མངོན་པར་མ་དད་ཅིང་། ཉེས་པར་མ་བརྟགས་ལ་མངོན་པར་རྫོགས་པར་སངས་མ་རྒྱས་ན་མི་རུང་ངོ་སྙམ་ནས་ཆོས་དེ་ལྟ་
བུ་དེ་དག་ལ་འདུན་པར་བྱ། རྣལ་འབྱོར་དུ་བྱ། སྤྲོ་བར་བྱའོ། །ཤཱ་ར་དྭ་ཏིའི་བུ་རིགས་ཀྱི་བུ་འམ། རིགས་ཀྱི་བུ་མོ་ཆོས་བཞི་དང་ལྡན་ན། སངས་རྒྱས་ཀྱི་བྱང་ཆུབ་སྤོང་བར་བྱེད་པ་ཡིན་ཏེ། བཞི་གང་ཞེ་ན། ཤཱ་ར་དྭ་ཏིའི་བུ་འདི་
ལ་རིགས་ཀྱི་བུ་འམ། རིགས་ཀྱི་བུ་མོ་སྡིག་པའི་གྲོགས་པོའི་ལག་ཏུ་སོང་བ་ཡིན་ཞིང་དགེ་བའི་བཤེས་གཉེན་གྱི་ལག་ཏུ་སོང་བ་མ་ཡིན་ལ། སྡིག་པའི་གྲོགས་པོ་དེ་དག་ལ་ཡང་སྟེན་པར་བྱེད། སྙེན་པར་བྱེད། བསྙེན་བཀུར་
བྱེད་དེ། དེ་སྡིག་པའི་གྲོགས་པོ་དེ་དག་ལ་བསྟེན་ཅིང་བསྙེན་ལ་བསྙེན་བཀུར་བྱས་པས་དེ་དག་ཉིད་ཀྱི་རྗེས་སུ་བསླབས་ནས་སྤོང་བར་བྱེད་པ་ཡིན་ནོ། །ཤཱ་ར་དྭ་ཏིའི་བུ་གཞན་ཡང་བྱང་ཆུབ་སེམས་དཔའ་བདག་ཏུ་མངོན་པར་
ཞེན་པས་དམིགས་པ་ཅན་ཡིན་ཏེ། དེ་ཆོས་ཀྱི་རྣམ་གྲངས་ཟབ་མོ་དེ་ལྟ་བུ་དེ་དག་ཐོས་ནས། སྐྲག་ཅིང་དངང་ལ་དངང་བར་འགྱུར་ཞིང་གཡང་ས་ཆེན་པོར་ཡང་རབ་ཏུ་ལྟུང་བ་ཡིན་ཏེ། ཤཱ་ར་དྭ་ཏིའི་བུ་རིགས་ཀྱི་བུ་འམ། རིགས་
ཀྱི་བུ་མོ་ཆོས་གཉིས་པ་དེ་དང་ལྡན་ན། བྱང་ཆུབ་སྤོང་བར་བྱེད་པ་ཡིན་ནོ། །ཤཱ་ར་དྭ་ཏིའི་བུ་གཞན་ཡང་རིགས་ཀྱི་བུ་གཅེར་བུ་པའི་སྨྲ་བ་ལ་ཞུགས་པ་ཡིན་ཞིང་། འཇིག་རྟེན་རྒྱང་ཕན་པའི་གསང་ཚིག་ཡོངས་སུ་ཚོལ་བ་ལ་མངོན་
<pb id="43.201b"/>
པར་བརྩོན་པ་དང་། སྐྱེ་བོ་མང་པོས་བཀུར་བ་ཡིན་ཏེ། དེའི་ཆོས་དེ་དག་མི་སེམས་པར་སྤོང་བར་བྱེད་པ་ཡིན་ནོ། །ཤཱ་ར་དྭ་ཏིའི་བུ་གཞན་ཡང་བྱང་ཆུབ་སེམས་དཔའ་ཚུལ་ཁྲིམས་འཆལ་པ་དང་། ཚུལ་ཁྲིམས་རྒུད་པ་ཡིན་ཞིང་། ཇི་
ལྟར་བསླབ་པ་བཅས་པ་ལ་ཡང་མི་སློབ་པ་ཡིན་ཏེ། དེ་ཡོ་བྱད་བསྙུངས་པའི་གཏམ་དང་ལྡན་པ་དེ་ལྟ་བུ་དེ་དག་སྤོང་བར་བྱེད་པ་ཡིན་ཞིང་། གཤེ་བར་བྱེད་ལ་མོས་པར་མི་བྱེད་དེ། ཤཱ་ར་དྭ་ཏིའི་བུ་རིགས་ཀྱི་བུ་འམ། རིགས་ཀྱི་བུ་མོ་
ཆོས་བཞི་པོ་དེ་དང་ལྡན་ན་བྱང་ཆུབ་སྤོང་བར་བྱེད་པ་ཡིན་ནོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །སྡིག་པའི་གྲོགས་རྣམས་སྟེན་བྱེད་ཅིང་། །དེ་དག་གི་ནི་རྗེས་ཕྱོགས་འགྱུར། །
དེ་ཕྱིར་ཆོས་ནི་སྤོང་བྱེད་ཅིང་། །སངས་རྒྱས་བྱང་ཆུབ་འདོད་མི་བྱེད། །གཅེར་བུའི་སྨྲ་དང་འདྲེས་པ་དང་། །འཇིག་རྟེན་རྒྱང་པན་སེམས་པ་ཡིན། །བསྟན་པ་འདི་ནི་བརྗོད་བྱས་ཏེ། །བློ་ངན་དུས་ནི་དྲང་པོ་ཡིན། །བྱིས་པ་མཁས་
པའི་ང་རྒྱལ་ཅན། །ཀྱེ་མ་མཁས་པར་རློམ་སེམས་བྱེད། །དེ་ཕྱིར་དེ་ནི་ཆོས་སྤངས་ཤིང་། །སངས་རྒྱས་བྱང་ཆུབ་འཚང་མི་རྒྱ། །བདག་ཏུ་སྨྲ་བ་གང་ཡིན་པ། །དམིགས་པ་ལ་ནི་གནས་ནས་སུ། །ཟབ་མོའི་ཆོས་
རྣམས་ཐོས་གྱུར་ནས། །བློ་ངན་ཆོས་ནི་སྤོང་བར་བྱེད། །མཐའ་འདས་སྟོང་ཉིད་ཇི་བཞིན་དང་། །དོན་ནི་དེ་ཡིས་མི་ཤེས་ཏེ། །དེ་ཕྱིར་བྱང་ཆུབ་སྤོང་བར་བྱེད། །དེ་ཡི་གཏིང་ནི་ཤེས་མ་ཡིན། །ཚུལ་ཁྲིམས་འཆལ་
དང་སྡིག་ཆོས་ཅན། །མི་གཙང་ཀུན་རྟོག་སྤྱོད་ཡུལ་བ། །ཇི་ལྟར་བསླབ་པ་བཅས་པ་ལ། །བློ་ངན་དེ་དག་སློབ་མི་བྱེད། །དམུ་རྒོད་བཀའ་བློ་མི་བདེ་བ། །རྨ་འབེབས་པོ་དང་ལྕེ་ངན་པོ། །དེ་ལྟའི་ཆོས་ཅན་དེ་ལ་ནི། །
སྡིག་པ་མི་བྱེད་ཅི་ཡང་མེད། །དེ་ཕྱིར་དེ་ནི་རྣམ་པར་སྤང་། །རྟག་པར་སངས་རྒྱས་རྣམས་ཀྱིས་སྨད། །གང་དག་ང་ཡིས་རྟག་བསྔགས་པའི། །ཆོས་ལའང་རྟག་ཏུ་བསྟེན་པར་བྱ། །གང་ཞིག་སངས་རྒྱས་མཐོང་འདོད་
<pb id="43.202a"/>
དང་། །དེ་འདྲའི་ཆོས་ནི་ཉན་འདོད་དེས། །ཚུལ་ཁྲིམས་ཕུང་པོ་ལེགས་པར་བརྟག །དེ་ལ་ཆོས་ནི་འཐོབ་པར་འགྱུར། །ཚུལ་ཁྲིམས་ཕུང་པོར་གང་དག་གནས། །དེ་ལ་འཇུག་པར་འདོད་པ་དང་། །དེ་ལ་ཀུན་དུ་
རྟོག་འདོད་པས། །དེ་ཕྱིར་ཚུལ་ཁྲིམས་བསྟེན་པར་བྱ། །ཡེ་ཤེས་དེ་འདྲ་འཇུག་འདོད་ན། །ཡིད་གཞུངས་པ་ཡིས་ཚུལ་ཁྲིམས་བསྟན། །བྱང་ཆུབ་རྣམས་ཀྱི་ཕུལ་དང་མཆོག །དེས་ནི་རྙེད་པར་དཀའ་མ་ཡིན། །ཤཱ་ར་དྭ་ཏིའི་བུ་
ཐེག་པ་ཆེན་པོ་ལ་ཡང་དག་པར་ཞུགས་པ་ཆོས་བཞི་དང་ལྡན་ན་བྱང་ཆུབ་ཀུན་དུ་བསྲུང་བའི་ཕྱིར་ཞུགས་པ་ཡིན་ཏེ། བཞི་གང་ཞེ་ན། ཤཱ་ར་དྭ་ཏིའི་བུ་འདི་ལ་ཐེག་པ་ཆེན་པོ་ལ་ཡང་དག་པར་ཞུགས་པ་ནི་བདག་ཉིད་ཀྱང་ཚུལ་ཁྲིམས་
ཕུན་སུམ་ཚོགས་པ་ཡིན། དགེ་བའི་ཆོས་ཅན་དང་། ཚུལ་ཁྲིམས་ཀྱི་ཕུང་པོ་ལ་ལེགས་པར་རབ་ཏུ་གནས་པ་དང་མང་དུ་ཐོས་པ་ཡིན། དོན་དམ་པ་ལ་མཁས་ཤིང་འཇིག་རྟེན་རྒྱང་པན་པ་དང་ཡང་མ་འདྲེས་པ་ཡིན། སངས་རྒྱས་
ཀྱི་བྱང་ཆུབ་དག་པ་ཡོངས་སུ་འཐོབ་ཅིང་དབེན་པ་ལ་གཞོལ་བས་དགོན་པ་དང་། རབ་ཏུ་དགོན་པ་ལ་མངོན་པར་དགའ་བ་ཡིན་ཏེ། ཤཱ་ར་དྭ་ཏིའི་བུ་ཐེག་པ་ཆེན་པོ་ལ་ཡང་དག་པར་ཞུགས་པ་ཆོས་བཞི་པོ་དེ་དག་དང་ལྡན་པ་ནི་
བྱང་ཆུབ་ཀུན་དུ་བསྲུང་བའི་ཕྱིར་ཞུགས་པ་ཡིན་ནོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །ཚུལ་ཁྲིམས་ཕུང་པོར་དེ་གནས་ཀྱང་། །ཚུལ་ཁྲིམས་ཀྱིས་ནི་རློམ་སེམས་མེད། །
ངེས་པའི་དོན་དང་ཟབ་མོ་ཡི། །ཆོས་ནི་ཕྱིས་ཀྱང་ཚོལ་བར་བྱེད། །སངས་རྒྱས་བྱང་ཆུབ་དག་པ་དང་། །རྣམ་དག་ཡོངས་སུ་དག་པའང་ཚོལ། །གཅེར་བུ་རྣམས་ཀྱིས་གང་འཛིན་པའི། །གསང་ཚིག་དག་ནི་དེ་མི་ཚོལ། །
འཐབ་མེད་གསང་ཚིག་དེ་འདོད་པས། །འཇིག་རྟེན་རྒྱང་པན་འདྲེས་མ་ཡིན། །སངས་རྒྱས་ཆོས་ལ་ངེས་ཡིན་ཞིང་། །རྟག་ཏུ་བསྟན་པ་བསྲུང་བར་བྱེད། །གང་དག་གིས་ནི་སེམས་འཁྲུག་པའི། །བུད་མེད་རྣམས་ནི་
<pb id="43.202b"/>
དེར་མི་འགྲོ། །དབེན་པ་ཞི་བ་སྟོང་པ་ཡི། །བས་མཐའི་དགོན་པ་རྣམས་སྟེན་བྱེད། །ང་ཡིས་མཆོག་དང་ཕུལ་བསྔགས་པའི། །ཆོས་བཞི་པོ་ནི་དེ་དག་དང་། །བྱང་ཆུབ་རྣམས་ཀྱི་དོན་གང་བསྟན། །ཆོས་དེ་དག་ལ་བསྟེན་པར་
བྱོས། །དེ་དང་དེར་ནི་དེ་བཞིན་དུ། །སྔོན་ཆད་དེ་དག་བསྟེན་པ་ཡིན། །ཡེ་ཤེས་ཀུན་དུ་སྲུང་བར་བྱེད། །དེས་ནི་ང་ཡི་ཡེ་ཤེས་བསྒྲུབས། །ཆོས་ནི་ཀུན་དུ་བསྲུང་བྱས་པས། །འགྲོ་བ་ངན་པར་འགྲོ་མི་འགྱུར། །
རྟག་པར་དེ་ཞི་ཀུན་དུ་དག །གཟུགས་ཀྱིས་ཀྱང་ནི་འཕགས་པར་འགྱུར། །ལོངས་སྤྱོད་ལྡན་པར་དེ་རྟག་འགྱུར། །ཐོབ་ནས་ཀྱང་ནི་བག་ཡོད་འགྱུར། །དེ་ལ་སྙིང་པོ་སྟོན་པར་འགྱུར། །ལོངས་སྤྱོད་རྣམས་ནི་
མི་རྟག་ཅེས། །གང་བྱིན་དེ་ནི་ང་ཡི་ཡིན། །གང་མ་བྱིན་དེ་ང་ཡི་མིན། །ང་དང་ལོངས་སྤྱོད་ཕུང་པོའང་རུང་། །ཐམས་ཅད་སྤངས་ནས་སོང་བ་ཡིན། །གཡོག་འཁོར་བཟང་པོར་འགྱུར་བ་ཡིན། །དེའི་
བཤེས་གཉེན་བཟང་པོར་འགྱུར། །སངས་རྒྱས་ཀྱིས་ནི་བསྔགས་ཆོས་ལ། །མ་ཡེང་ངེས་པར་སྦྱོར་བར་འགྱུར། །བདག་ཉིད་ཀྱིས་ཀྱང་འདུན་པ་ཡིན། །གཞན་ཡང་དེ་ལ་ངེས་སྦྱོར་བྱེད། །དེ་ཕྱིར་དེ་ནི་དགའ་བ་འཐོབ། །
དམ་པའི་ཆོས་ཀྱང་སྤྱོད་པར་འགྱུར། །གང་དག་འཇིག་རྟེན་མཆོག་བཀུར་བའི། །རིགས་མཐོ་བར་ཡང་རྟག་པར་སྐྱེ། །དེ་ནི་བག་མེད་མི་བྱེད་ཅིང་། །རྟག་ཏུ་ཆོས་ལ་སྟེན་པར་བྱེད། །རྫོགས་སངས་རྒྱས་ལ་མཉེས་
བྱེད་འགྱུར། །མཐོང་ནས་ཀྱང་ནི་དད་པར་བྱེད། །སེམས་དད་ཅིང་ནི་ཡིད་དགའ་ནས། །མཆོད་པ་དམ་པ་བྱེད་པར་འགྱུར། །ལུས་དང་སྲོག་དང་ལོངས་སྤྱོད་ནི། །དེ་དག་ཐམས་ཅད་སྙིང་པོ་མེད། སྐྱེས་བུ་དམ་པ་མཐོང་ནས་ཀྱང་། །མྱུར་
དུ་སྙིང་པོ་སྟོན་པར་འགྱུར། །དེ་ཡི་ལུས་དང་ལོངས་སྤྱོད་ལའང་། །སྙིང་པོའི་འདུ་ཤེས་འཇུག་མི་འགྱུར། །སངས་རྒྱས་རྣམས་ནི་འབྱུང་བ་དཀོན། །དལ་བ་དེ་འདྲའང་རྙེད་པར་དཀའ། །དེར་ནི་དལ་བའང་འཐོབ་འགྱུར་ཞིང་། །ཐོབ་ནས་ཀྱང་ནི་ཡིད་མི་འབྱུང་། །
<pb id="43.203a"/>
གང་ལས་ཡེ་ཤེས་འཐོབ་འགྱུར་བའི། །མངོན་འབྱུང་དེ་ལ་སྟེན་པར་བྱེད། །རངས་དང་མཆོག་ཏུ་དགའ་བསྐྱེད་ནས། །ཡེ་ཤེས་དམ་པ་ཚོལ་བར་བྱེད། །གང་ལས་བྱང་ཆུབ་འཐོབ་འགྱུར་བའི། །ཆོས་ལའང་
རྟག་པར་གནས་པར་བྱེད། །ཤཱ་ར་དྭ་ཏིའི་བུ་ཐེག་པ་ཆེན་པོ་ལ་ཡང་དག་པར་ཞུགས་པ་ཆོས་བཞི་དང་ལྡན་ན་བདག་ཉིད་ཀྱིས་བདག་ཉིད་དབུགས་འབྱིན་ཅིང་མཆོག་ཏུ་དགའ་བ་སྐྱེས་ནས་ཀྱང་གནས་པར་བྱེད་དོ། །བཞི་གང་ཞེ་ན། ཤཱ་ར་དྭ་ཏིའི་བུ་
འདི་ལ་ཐེག་པ་ཆེན་པོ་ལ་ཡང་དག་པར་ཞུགས་ནས་ལོངས་སྤྱོད་ཀྱི་ཕུང་པོའི་བདོག་པ་ཐམས་ཅད་ཡོངས་སུ་གཏོང་བ་ཡིན། ཚུལ་ཁྲིམས་ཀྱི་ཕུང་པོའི་ཡོན་ཏན་ཐམས་ཅད་ལ་རབ་ཏུ་གནས་པ་ཡིན། ཆོས་ཟབ་མོ་རྣམས་ཀྱིས་
ཡེ་ཤེས་ཐམས་ཅད་མངོན་དུ་འཕགས་པ་ཡིན་ཞིང་མངོན་དུ་འཕགས་ནས་ལུས་དང་སྲོག་གཏོང་བར་བྱེད་ཀྱང་ཆོས་གཏོང་བར་མི་བྱེད་པ་ཡིན། དགེ་སློང་ཆོས་སྨྲ་བ་དམ་པའི་ཆོས་ཡོངས་སུ་འཛིན་པ་མདོ་སྡེ་དེ་ལྟ་བུ་འཛིན་པ་
རྣམས་ལ་ཡང་བདེ་བའི་ཡོ་བྱད་ཐམས་ཅད་ཀྱིས་སྤྲོ་བར་བྱ་བ་ལ་ཞུགས་པ་ཡིན་ཏེ། ཤཱ་ར་དྭ་ཏིའི་བུ་ཐེག་པ་ཆེན་པོ་ལ་ཡང་དག་པར་ཞུགས་པ་ཆོས་བཞི་པོ་དེ་དག་དང་ལྡན་ན་བདག་ཉིད་ཀྱིས་བདག་ཉིད་ལུང་སྟོན་པ་དང་། དབུགས་འབྱིན་
པ་མང་བ་ཡིན་ནོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །ལོངས་སྤྱོད་རྣམས་ནི་ཀུན་བགེད་བྱེད། །ཚུལ་ཁྲིམས་ཕུང་པོར་ཤིན་ཏུ་གནས། །ཆོས་རྣམས་ལ་ནི་
མངོན་དུ་འཕགས། །སྟོང་པའི་ཆོས་ལ་ཐེ་ཚོམ་མེད། །གང་དག་ཆོས་ནི་སྟོན་པ་ཡི། །ཆོས་དེ་ཡང་ནི་ཡོངས་སུ་འཛིན། །གང་དག་ཆོས་ནི་སྟོན་པ་ལའང་། །བདེ་བར་སྒྲུབ་པས་ཞུགས་པ་ཡིན། །དེ་ཕྱིར་དེ་ནི་དགའ་བ་
འཐོབ། །མཆོག་ཏུ་དགའ་བའང་དེ་ཡིས་འཐོབ། །མི་མཆོག་སངས་རྒྱས་འགྱུར་བར་ནི། །བདག་ཉིད་ལ་ཡང་ལུང་སྟོན་ཏོ། །དེ་ལ་སངས་རྒྱས་ལུང་སྟོན་མཛད། །གང་དག་འདས་དང་མ་བྱོན་དང་། །གང་དག་བྱུང་བའི་རྫོགས་སངས་
<pb id="43.203b"/>
རྒྱས། །དེ་དག་རྒྱལ་བར་ལུང་ཡང་སྟོན། །སངས་རྒྱས་ཐེག་པ་བླ་མེད་ཀྱི། །བྱང་ཆུབ་ལམ་ལ་དེ་གནས་ཤིང་། །སངས་རྒྱས་རྣམས་ཀྱིས་གང་བསྟེན་པའི། །ཆོས་དེ་དག་ལའང་སྟེན་པར་བྱེད། །སངས་རྒྱས་རྣམས་ཀྱིས་དེ་
དག་བསྔགས། །བྱང་ཆུབ་སེམས་དཔའ་རྣམས་ཀྱིས་བསྟེན། །སངས་རྒྱས་ལམ་ནི་བླ་མེད་ཀྱི། །ལམ་དེ་ལ་ནི་དེ་གནས་འགྱུར། །ཇི་ལྟར་ནམ་མཁའི་ལམ་དུ་ནི། །སྣོད་ཅིག་བོར་བར་གྱུར་པ་དང་། །ཇི་ལྟར་ཆགས་པར་བལྟ་བྱ་
དང་། །དེ་ཡི་གནས་པ་ཡོད་མིན་བཞིན། །དེ་ལྟར་བྱང་ཆུབ་སེམས་དཔའ་ཡིས། །གང་བསླབས་བྱང་ཆུབ་ལམ་ལ་ཡང་། །བྱང་ཆུབ་མ་ཐོབ་བར་དུ་ནི། །དེ་ཡི་ལྡོག་པ་ཡོད་མ་ཡིན། །ཇི་ལྟར་ཀུན་ཏུ་འདྲེས་པ་དེར། །གདམས་པ་བསྐྱེད་པར་
བྱེད་པ་ཡང་། །དེ་ཡི་རྒྱུན་ཆད་ཡོད་མ་ཡིན། །མྱུར་དུ་དེ་ནི་འཛུད་པར་བྱེད། །དེ་བཞིན་བྱང་ཆུབ་སེམས་དཔའ་གང་། །རྟག་ཏུ་ཆོས་རྣམས་སྟེན་བྱེད་ཀྱང་། །བྱང་ཆུབ་སངས་མ་རྒྱས་ཀྱི་བར། །བརྩོན་འགྲུས་སྤོང་བར་བྱེད་མ་ཡིན། །ཇི་ལྟར་
ལྗོན་ཤིང་རྩ་བ་ཡང་། །མི་ཡིས་རྟག་པར་སྦེད་བྱེད་ཅིང་། །དུས་སུ་བཀྲི་བར་བྱེད་པ་ཡི། །ཤིང་ནི་འཕེལ་བར་འགྱུར་བ་ཡིན། །རླུང་དང་ཉི་མ་དག་གིས་ནི། །དུས་སུ་གྲང་དང་དྲོ་གྱུར་པར། །མཐར་གྱིས་སྦ་བ་བྱས་ནས་སུ། །མེ་ཏོག་འབྲས་
བུ་དེ་དེས་འབྱིན། །སེམས་ཅན་མང་ལ་བདེ་བྱེད་པ། །ཤིང་གི་གྲིབ་མ་ཡིད་དགའ་འབྱུང་། །བདེ་བའི་བདེ་དང་ལྡན་པ་དག །མེ་ཏོག་འབྲས་བུ་ལོངས་ཀྱང་སྤྱོད། །དེ་བཞིན་བྱང་ཆུབ་སེམས་དཔའ་ཡང་། །བྱང་ཆུབ་ཕྱིར་ནི་སེམས་བསྐྱེད་
ནས། །དུས་སུ་ཆོས་རྣམས་སྟེན་བྱེད་ཅིང་། །དུས་སུ་ཡོངས་སུ་འདྲི་བར་བྱེད། །དུས་དང་དུས་མིན་སྟེན་བྱེད་ཅིང་། །དུས་དང་དུས་མིན་འདྲི་བར་བྱེད། །དུས་སུ་བརྩོན་འགྲུས་རྩོམ་བྱེད་ཅིང་། །དེས་པས་དུས་སུ་སྦྱིན་པ་སྦྱིན། །དུས་སུ་
བྱང་ཆུབ་སྙིང་པོ་ཡི། །ཤིང་གི་དྲུང་དུ་འདུག་ནས་སུ། །བློ་གྲོས་ངན་པའི་བདུད་བཅོམ་སྟེ། །དུས་སུ་བྱང་ཆུབ་འཚང་ཡང་རྒྱ། །འཇིག་རྟེན་དུ་ནི་མ་བསྐོར་བའི། །འཁོར་ལོ་དུས་སུ་བསྐོར་བར་བྱེད། །དུས་སུ་སེམས་ཅན་འདུལ་
<pb id="43.204a"/>
བྱེད་ཅིང་། །འབྲེལ་བའི་གཏམ་ཡང་ཡོངས་སུ་འདྲེན། །བྱང་ཆུབ་ཞུགས་པའི་མཁས་རྣམས་ནི། །མཐུ་དང་ལྡན་སེམས་དེ་ལྟ་བུས། །བྱང་ཆུབ་དམ་པ་འཚང་རྒྱ་ཞིང་། །དེ་ན་ནམ་ཡང་ལྡོག་མི་འགྱུར། །དེ་ལྟ་བས་ན་དུས་དུས་སུ། །
ཡང་དང་ཡང་དུ་ཆོས་བསྟེན་བྱ། །དུས་སུ་བྱང་ཆུབ་འཚང་རྒྱ་ཞིང་། །དུས་སུ་འཁོར་ལོའང་བསྐོར་བར་འགྱུར། །ཤཱ་ར་དྭ་ཏིའི་བུ་བྱང་ཆུབ་སེམས་དཔའ་ཆོས་བཞི་དང་ལྡན་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་
ཉམས་པར་མི་འགྱུར་ཞིང་། །ཡོངས་སུ་ཉམས་པར་མི་འགྱུར་ལ། ཚེ་རྗེས་ནས་ཀྱང་འཁོར་ལོས་བསྒྱུར་བའི་རྒྱལ་སྲིད་བྱེད་ཅིང་། ཇི་ལྟར་སྨོན་པས་ཀྱང་དགེ་བའི་རྩ་བ་ཐམས་ཅད་རྗེས་སུ་འཇུག་པར་བྱེད་པ་ཡིན། སྟོབས་ཆེ་བ་
དང་ལུས་ཆེ་བ་ཡིན། སྲེད་མེད་ཀྱི་བུ་ལྟར་མཁྲེགས་པའི་ལུས་དང་ལྡན་པ་ཡིན། དེ་འཁོར་ལོས་བསྒྱུར་བའི་རྒྱལ་སྲིད་ཐོབ་ནས་ཀྱང་མྱུར་དུ་གླིང་བཞི་སྤངས་ནས་ཁྱིམ་ནས་ཁྱིམ་མེད་པར་རབ་ཏུ་འབྱུང་བ་ཡིན། རབ་ཏུ་བྱུང་ནས་
ཀྱང་དེ་ཚངས་པའི་གནས་པ་བཞི་ཐོབ་པ་དང་། སྐྱོན་མེད་པ་ཐོབ་པ་དང་། རྩེ་བ་མེད་པ་ཐོབ་པ་དང་། ཚེགས་མེད་པ་ཐོབ་པ་ཡིན། དེ་ནས་ཤི་འཕོས་ནས་ཀྱང་ཚངས་པའི་འཇིག་རྟེན་དུ་བསྐལ་བ་མཉམ་པར་སྐྱེ་བར་འགྱུར་
བ་ཡིན། སྐྱེས་ནས་ཀྱང་ཚངས་པའི་དབང་པོ་ཉིད་འཐོབ་པ་ཡིན་ཏེ། བཞི་གང་ཞེ་ན། ཤཱ་ར་དྭ་ཏིའི་བུ་འདི་ལ་བྱང་ཆུབ་སེམས་དཔའ་དེ་བཞིན་གཤེགས་པའི་མཆོད་རྟེན་ཞིག་པ་མཐོང་ནས་བཅོས་པའི་ཕྱིར་སྤྲོ་བར་བྱེད་ཅིང་
ཐ་ན་འཇིམ་པའི་གོང་བུ་གཅིག་ཙམ་ཡང་རྩིག་པར་བྱེད་པ་ཡིན། ཤཱ་ར་དྭ་ཏིའི་བུ་གཞན་ཡང་མ་བརྩིགས་པའི་ས་ཕྱོགས་ལམ་པོ་ཆེའི་བཞི་མདོ་སྐྱེ་བོ་མང་པོ་འདུ་བའི་སར་མཆོད་རྟེན་དང་ཁང་པ་བརྩེགས་པ་འམ། རྡོ་བའི་ཀ་བ་
འམ། དེ་བཞིན་གཤེགས་པའི་ཡོན་ཏན་རྗེས་སུ་དྲན་པ་གང་ཡང་རུང་བ་བྱེད་དེ། འདི་ལྟ་སྟེ། དཔེར་ན་ཆོས་ཀྱི་འཁོར་ལོ་བསྐོར་བ་འམ། མངོན་པར་འབྱུང་བ་འམ། བྱང་ཆུབ་ཀྱི་ཤིང་དྲུང་དུ་བདུད་འཇོམས་པ་འམ། དེ་བཞིན་གཤེགས་
<pb id="43.204b"/>
པའི་ཆོ་འཕྲུལ་ཆེན་པོ་འམ། དེ་བཞིན་གཤེགས་པའི་ཡོངས་སུ་མྱ་ངན་ལས་འདས་པ་ཆེན་པོ་ཡང་དག་པར་བསྟན་པ་འམ། ལྷ་ལས་བབས་པ་འམ། ལྷ་ཡུལ་དུ་མངོན་པར་འཛེག་པར་བྱེད་པའི་དེ་བཞིན་གཤེགས་པའི་མཆོད་རྟེན་རྩིགས་པར་བྱེད་
པ་ཡིན། ཤཱ་ར་དྭ་ཏིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་ཉན་ཐོས་ཀྱི་དགེ་འདུན་བྱེ་ཞིང་འཐབ་པ་དང་། རྩོད་པ་འབྱུང་བ་མཐོང་ནས་མི་དབྱེ་བ་དང་འཐུན་པར་བསྡུམ་པའི་ཕྱིར་བརྩོན་པ་ཡིན། ཤཱ་ར་དྭ་
ཏིའི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་བསྟན་པ་རབ་ཏུ་འཇིག་ཅིང་། ཆོས་རབ་ཏུ་རྣམ་པར་འཇིག་པར་འགྱུར་བ་ན་ཐ་ན་ཚིགས་སུ་བཅད་པ་གཅིག་བསྲུང་བ་དང་མི་ཉམས་པར་བྱ་བའི་ཕྱིར་བརྩོན་པ་ཡིན། 
ཆོས་སམ་ཆོས་སྨྲ་བ་ཡོངས་སུ་འཛིན་པར་བྱེད་ཅིང་ལུས་དང་སྲོག་གཏོང་བར་བྱེད་ཀྱི་ཆོས་གཏོང་བར་མི་བྱེད་པ་ཡིན་ཏེ། ཤཱ་ར་དྭ་ཏིའི་བུ་བྱང་ཆུབ་སེམས་དཔའ་ཐེག་པ་ཆེན་པོ་ལ་ཡང་དག་པར་ཞུགས་པ་ཆོས་བཞི་པོ་དེ་དག་དང་ལྡན་པ་ཡོན་ཏན་གྱི་
བྱེ་བྲག་སྔར་བསྟན་པ་དེ་དག་རྗེས་སུ་འཐོབ་བོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །སངས་རྒྱས་མཆོད་རྟེན་མཐོང་ནས་སུ། །ཞིག་པ་ཕྱིར་ནི་བཅོས་པར་བྱ། །དེ་ཕྱིར་སྟོབས་ནི་ཆེ་བ་དང་། །ལུས་
ཆེ་བ་དང་མི་འཇིགས་འགྱུར། །གང་དུ་དད་པ་སྐྱེ་འགྱུར་བའི། །ལམ་ཆེན་བཞི་མདོ་ཕྱོགས་སུ་ནི། །རིང་བསྲེལ་གྱི་ནི་སྐུ་བྱེད་ཅིང་། །སངས་རྒྱས་ཡོན་ཏན་རྣམས་སྟོན་པ། །བསོད་ནམས་མང་པོ་བསྐྱེད་པར་བྱེད། །གང་ཞིག་ལམ་གྱི་བཞི་མདོར་
ནི། །འཇིག་རྟེན་མཆོད་པའི་མཆོད་རྟེན་བྱེད། །དེ་ཡི་གྲགས་པ་འཕེལ་བར་འགྱུར། །ཕན་ཚུན་དུ་ནི་རྩོད་པ་ཡི། །ཉན་ཐོས་བྱེ་བ་རྣམས་མཐོང་ནས། །གཅིག་ལ་གཅིག་ནི་བཟོད་གསོལ་ཏེ། །དེ་དག་རྣམས་ནི་འཐུན་བྱེད་པ། །དགེ་བའི་རྩ་བ་དེ་ཡིས་
སུ། །མི་འཇིགས་དཔའ་བོར་འགྱུར་བ་ཡིན། །སྲེད་མེད་བུ་ལྟར་མཁྲེགས་པ་ཡི། །ལུས་ནི་མངོན་པར་འགྲུབ་པ་ཡིན། །བསྟན་པ་རབ་ཏུ་རྣམ་འཇིག་པའི། །ཆོས་ལ་མི་བདེ་ཉེར་གནས་ཚེ། །གུས་པར་བྱས་ཏེ་ཆོས་སྲུང་ཞིང་། །ལུས་དང་སྲོག་དག་
<pb id="43.205a"/>
བོར་གྱུར་པ། །དེ་བཞིན་ཆོས་ནི་འཛིན་བྱེད་པ། །དེ་དག་སྲུང་བར་བྱེད་པ་དག །ལྷ་རྣམས་ཀྱིས་ནི་བསྲུང་བར་འགྱུར། །སངས་རྒྱས་རྣམས་ཀྱིས་བྱིན་གྱིས་བརླབས། །ཆོས་ནི་ཀུན་ཏུ་བསྲུང་བྱས་པས། །དེ་དག་འཁོར་ལོས་བསྒྱུར་བར་
འགྱུར། །གླིང་བཞི་པོ་དག་རྣམ་བསྐོར་ཅིང་། །ཆོས་ཀྱིས་ཀྱང་ནི་རྒྱལ་སྲིད་བྱེད། །བསྐོར་ཅིང་རབ་ཏུ་བསྟན་པས་ན། །བག་མེད་པར་ནི་འགྱུར་མ་ཡིན། །བག་ཡོད་པར་ནི་རྟག་པར་འགྱུར། །རྒྱལ་སྲིད་བོར་ནས་རབ་ཏུ་འབྱུང་། །དྲང་སྲོང་རྒྱལ་པོ་རྫུ་
འཕྲུལ་ཅན། །བསམ་གཏན་བཞི་པོ་སྒོམ་པར་བྱེད། །ཚངས་པའི་གནས་པ་རྣམས་བསྒོམས་ནས། །རྟག་པར་ཡོན་ཏན་གནས་པ་ཡིན། །ཤི་འཕོས་ཚངས་པའི་འཇིག་རྟེན་དུའང་། །དེ་ནི་སྐྱེ་བ་སྒྲུབ་པར་བྱེད། །དེར་ཡང་ཆེན་པོར་འགྱུར་བ་ཡིན། །
དེ་ནི་ཚངས་པའི་དབང་ཕྱུག་ཡིན། །ཆོས་ཀྱི་མཆོག་ནི་བཞི་པོ་དག །འཇིག་རྟེན་གྱི་ནི་མགོན་པོས་བསྔགས། །བྱང་ཆུབ་སྤྱད་པ་སྤྱོད་པ་ན། །སྔོན་ཆད་ངས་ཀྱང་བསྟེན་པ་ཡིན། །ཆོས་གང་ལ་ནི་ངས་བསླབས་ཤིང་། །ཇི་ལྟར་སྔོན་ཆད་སྤྱད་པ་
བཞིན། །དེ་ལ་ཕ་རོལ་ཕྱིན་གྱུར་ནས། །བླ་མེད་བྱང་ཆུབ་སངས་རྒྱས་ཡིན། །ཇི་ལྟར་སྔོན་ཆད་ངས་བསྟེན་པའི། །ཆོས་དེ་དག་ལ་གང་སྟེན་པ། །ཐམས་ཅད་དུ་ནི་ཆེན་པོར་འགྱུར། །བསྙེན་དཀའ་རིགས་པ་ཅན་དུ་འགྱུར། །མི་ཡི་བདག་པོར་
འགྱུར་བ་ཡིན། །སུམ་བཅུ་རྩ་གསུམ་དབང་ཕྱུག་འགྱུར། །འདོད་པའི་ཁམས་ནི་ཐམས་ཅད་དུའང་། །དབང་ཕྱུག་དམ་པར་འགྱུར་བ་ཡིན། །གཟུགས་ཀྱི་ཁམས་སུ་སོང་ནས་ཀྱང་། །དེར་ནི་དབང་ཕྱུག་འགྱུར་བ་ཡིན། །ཐམས་ཅད་དུ་ཡང་
མཆོག་ཏུ་འགྱུར། །ཡོན་ཏན་དག་ལ་སུ་མི་སློབ། །ཚུལ་ཁྲིམས་སྤྱོད་པ་ཕུན་སུམ་ཚོགས། །ངོ་ཚ་ལྡན་ཞིང་ཁྲེལ་ཡོད་འཕགས། །དེ་ཡི་མངོན་འབྱུང་ཕུན་སུམ་ཚོགས། །ཀུན་ཏུ་ཕུན་སུམ་ཚོགས་པ་འཐོབ། །བརྩོན་འགྲུས་ཀྱིས་ནི་ཕུན་ཚོགས་
འགྱུར། །བཟོད་པ་ཏིང་འཛིན་ཕུན་སུམ་ཚོགས། །དེ་ཡི་ཤེས་རབ་བླ་ན་མེད། །ཆོས་རྣམས་ཀུན་ལ་མཁས་པ་ཡིན། །ནམ་ཞིག་རྟག་པར་དོན་བསམ་པ། །བྱེ་བ་ཕྲག་ནི་སྟོང་པོ་དག །དེར་ནི་ཐམས་ཅད་རབ་ཏུ་ཤེས། །དོན་བསམ་པ་ལ་མཁས་པ་
<pb id="43.205b"/>
ཡིན། །སྐད་ཅིག་གཅིག་གིས་སྒྲུབ་པ་དེའི། །ཚིག་རབ་དབྱེ་བ་ཤེས་པར་འགྱུར། །གང་དག་ཆེན་པོར་འགྱུར་བ་ཡི། །མང་ཐོས་རྣམས་ཀྱི་སློབ་དཔོན་ཆེ། །ཇི་ལྟར་འཛངས་པ་ཤེས་རབ་དང་། །སྤོབས་པ་ཡིས་ནི་འཕགས་པ་བཞིན། །རྟག་པར་
བྱང་ཆུབ་ཕྱིར་ངེས་ཤིང་། །ཕྱི་རོལ་ཤེས་པ་འདོར་བར་འགྱུར། །རྟག་པར་དེ་ཡི་ལྟ་བ་དྲང་། །ཡང་དག་ལྟ་བ་ཤིན་ཏུ་བསྒོམས། །རྫོགས་སངས་རྒྱས་ཀྱང་མཉེས་པར་བྱེད། །རྟག་ཏུ་མི་ཁོམ་སྤོངས་བར་འགྱུར། །ཨ་ལ་ཐེག་པ་ཐེག་ཆེན་པོ། །
སངས་རྒྱས་དག་ནི་ཀུན་གྱིས་བསྔགས། །དེ་ལ་དམན་པའི་ཆོས་རྣམས་ནི། །གང་ཡང་བསྒྲགས་པར་བྱེད་པ་མེད། །དེ་ལ་ལོང་བ་བསྒྲགས་པ་མེད། །འོན་པ་དག་ཀྱང་བསྒྲགས་པ་མེད། །ཞར་དང་ལག་རྡུམ་འཕྱེ་བོ་དང་། །མདོག་མི་སྡུག་
དག་བསྒྲགས་པ་མེད། །དབུལ་པོ་དག་ནི་བསྒྲགས་མི་བྱ། །དམན་པའི་ཡོན་ཏན་བསྒྲགས་པ་མེད། །གང་གིས་སྡིག་ཅན་འགྲོ་འགྱུར་བའི། །སྡིག་པའི་ཆོས་ཅན་བསྒྲགས་མི་བྱ། །འདི་ལ་ཡེ་ཤེས་དེ་འདྲ་དང་། །བསྔགས་པ་དེ་འདྲ་ཐོས་
ནས་སུ། །སྤྱོད་ཡུལ་གང་མིན་མ་གཏོགས་པར། །ཡེ་ཤེས་དེ་འདྲ་སུ་མི་ཚོལ། །དེ་ཕྱིར་ཡེ་ཤེས་གང་ཚོལ་བ། །སངས་རྒྱས་ཡེ་ཤེས་རྨོངས་པས་ཚོལ། །ཡེ་ཤེས་དེ་ལ་བསླབས་པས་ན། །ཆོས་རྣམས་ཀྱི་ནི་ཕ་རོལ་འགྲོ། །ང་ཡིས་
རིགས་རྣམས་བཞག་མ་ཡིན། །སྐྱེ་བའང་གླེངས་པ་མ་ཡིན་ཞིང་། །དེ་ཡི་ཁ་དོག་ཕྱེ་བའང་མིན། །གཟུགས་ཀྱི་སྐུ་ལ་དམན་པ་མེད། །ང་ནི་ལེ་ལོ་ཅན་མ་ཡིན། །བརྩོན་འགྲུས་ཀྱིས་ནི་རྟག་ཏུ་འཕགས། །རྟག་ཏུའང་ཚུལ་ཁྲིམས་ཕུན་སུམ་
ཚོགས། །ཤེས་རབ་ལྡན་ཞིང་རབ་མཉམ་བཞག །འདི་ལྟར་ང་ཡིས་སྔོན་ཆད་ཆོས། །མཆོག་དང་ཕུལ་དག་བསྟེན་པ་ཡིན། །དེ་ཡི་འབྲས་བུའང་ལོངས་སྤྱོད་ཀྱིས། །རྣམ་པར་སྨིན་པ་ཇི་འདྲ་ལྟོས། །འཇིག་རྟེན་ཁམས་ནི་སྟོང་དག་དང་། །བྱེ་བ་
ཁྲག་ཁྲིག་དག་དང་ནི། །དེ་བས་ལྷག་པའི་ཞིང་རྣམས་སུ། །དེ་ལ་ང་ཡི་ཡེ་ཤེས་འཇུག །སེམས་ཅན་གང་དག་དེར་སྐྱེས་པ། །དེ་དག་གི་ནི་སེམས་ཀྱང་ཤེས། །དེ་དག་རྣམས་ཀྱི་སྤྱོད་པའང་ཤེས། །བསམ་པ་ཡང་ནི་རྣམ་པར་ཤེས། །མི་སྙན་སྨྲ་བ་གང་
<pb id="43.206a"/>
འབྱུང་བ། །དེ་དག་གི་ནི་དེ་ཡང་ཤེས། །ཆད་པས་གཅད་པའང་ཤེས་པ་ཡིན། །རབ་ཏུ་བཟུང་བའང་དེ་བཞིན་ནོ། །སངས་རྒྱས་སྤྱན་གྱིས་ངས་དེ་དག །ཐམས་ཅད་ལ་ནི་རྣམ་བལྟས་ཏེ། །སེམས་ཅན་ཡོངས་སུ་སྨིན་ཤེས་ནས། །སྲིད་
པའི་བཅིངས་ལས་དགྲོལ་བར་བྱ། །དུས་སུ་སོང་ནས་བསྐུལ་བར་བྱ། །དུས་སུ་ཡང་ནི་གདམས་པར་བྱ། །གང་གིས་དེ་དག་སྐྱེ་འགྱུར་བའི། །ཆོ་འཕྲུལ་རྣམས་ནི་བསྟན་པར་བྱ། །གང་དག་གཟུགས་ལ་ཆགས་འགྱུར་དང་། །ལོངས་སྤྱོད་ལ་ཡང་
གནས་འགྱུར་བ། །དེ་དག་ལ་ནི་ཉེས་དམིགས་བསྟན། །དེ་ཕྱིར་དེ་ནི་མྱ་ངན་འདའ། །སྲིད་པའི་འདོད་ཆགས་བཅིང་བས་བཅིངས། །ལྟ་བ་ལ་ནི་གནས་འགྱུར་བ། །དེ་དག་རྣམས་ལ་ཉེས་དམིགས་བསྟན། །དེ་ཕྱིར་དེ་ནི་མྱ་ངན་འདའ། །སྲིད་པའི་འདོད་
ཆགས་བཅིང་བས་བཅིངས། །ལྟ་བ་ལ་ནི་གནས་འགྱུར་བ། །དེ་དག་རྣམས་ལ་ཉེས་དམིགས་བསྟན། སྲིད་ལྟ་དེ་འདྲ་གང་དུ་འབྱུང་། །གང་ལ་དེ་དག་གནས་འགྱུར་དང་། །དེ་དག་གིས་ནི་གང་མཆོག་བཀུར། །དེ་འདྲའི་ལུས་སུ་བསྒྱུར་ནས་སུ། །དྲང་པོའི་ 
ལམ་ནི་བསྟན་པར་བྱ། །དེ་དག་གིས་ཀྱང་ཆོས་ཤེས་ནས། །གང་འདིར་ངེས་པར་བདག་ཅག་གིས། །བྱང་ཆུབ་དམ་པ་འཚང་རྒྱ་ཞེས། །དེ་ཚེ་ང་ལ་ཕྱག་འཚལ་ལོ། །དེ་དག་གི་ནི་རྩ་རྟོགས་ནས། །དེ་དག་ལ་ནི་ཆོས་ཀྱང་བསྟན། །སྡུག་བསྔལ་ཀུན་
ལས་ཕྱུང་བ་ཡིན། །ང་ནི་རྒྱལ་བ་ཟུག་རྔུ་འབྱིན། །མྱ་ངན་འདས་ཞི་ཐོབ་བྱའི་ཕྱིར། །དེ་དག་ལ་ནི་ངས་ཆོས་བསྟན། །དེ་དག་ང་ལས་ཆོས་ཐོས་ནས། །མྱ་ངན་འདས་པ་རྗེས་སུ་འཐོབ། །ང་ཡི་ཤེས་པ་དེ་ལྟར་ལ། །ཆོས་རྣམས་ཀུན་ལ་འཇུག་
པ་ལྟར། །འདས་པའི་དུས་དང་གང་དག་ཡང་། །མ་འོངས་ཆོས་རྣམས་དེ་བཞིན་ནོ། །ང་ཡི་ལུས་ནི་མཆོག་ཏུ་འཕགས། །དེ་ཡི་ཚད་ནི་དམིགས་མ་ཡིན། །རྒྱལ་བའི་སྤྱི་གཙུག་བལྟ་བར་ནི། །རྫུ་འཕྲུལ་ཅན་གྱིས་ནུས་མ་ཡིན། །སངས་རྒྱས་
ལག་པ་མཐའ་ཡས་ཏེ། །ང་ཡི་ལག་པ་དཔག་ཏུ་མེད། །ཇི་ལྟར་གང་གཱའི་བྱེ་སྙེད་ཀྱི། །འཇིག་རྟེན་ཁམས་དག་ཁྱབ་པ་ཡིན། །ཁ་དོག་བཅས་པ་ཅི་འདྲ་བས། །སངས་རྒྱས་སྐུ་ནི་འབྱུང་འགྱུར་ཞེས། །སངས་རྒྱས་སྐུའི་ཁ་དོག་དང་། །དབྱིབས་
<pb id="43.206b"/>
ནི་ཤེས་པར་ནུས་མ་ཡིན། །ཁ་དོག་དབྱིབས་ནི་ཅི་འདྲ་ཞེས། །ང་ཡི་ཐད་ལྷགས་གང་དག་ལྟ། །ཁ་དོག་སྣ་ཚོགས་ལྟ་བྱེད་ཀྱང་། །མཚན་མ་ཤེས་པ་མ་ཡིན་ནོ། །སངས་རྒྱས་ཀྱི་ནི་མདོག་མཐོང་ནས། །ཀུན་བརྗོད་པ་ཡི་ཆོ་འཕྲུལ་གྱིས། །སེམས་
ཅན་དེ་དག་རབ་དགའ་ཞིང་། །ང་ཡི་ལུས་ལའང་བསྟོད་པར་བྱེད། །སེམས་ཅན་དག་ནི་ཐམས་ཅད་ཀྱིས། །སངས་རྒྱས་སྐུ་ནི་བལྟ་མི་ནུས། །ལྷ་ཡི་མིག་ཅན་གང་ལ་ཡང་། །སྣང་བར་འགྱུར་བ་མ་ཡིན་ནོ། །འདི་ལྟར་སངས་རྒྱས་བྱིན་བརླབས་
དེ། །ཁྱེད་ཅག་གིས་ནི་འདིར་ལྟོས་ཤིག །སྐུ་དེ་བསམ་མི་ཁྱབ་ཡིན་པར། །སངས་རྒྱས་སྐུ་ནི་ཤེས་པར་བྱོས། །སྤུ་ཡི་ཁུང་བུ་གཅིག་ནས་སུ། །ཆོ་འཕྲུལ་དག་ནི་དེ་འདྲ་དང་། །འཇིག་རྟེན་ཁམས་སུ་སེམས་ཅན་གྱི། །དོན་དེ་འདྲ་བ་བྱེད་
པར་འགྱུར། །འོད་ཟེར་བྱེ་བ་མང་པོ་ནི། །སྤུ་ཡི་ཁུང་ནས་ཕྱུང་ནས་སུ། །ཞིང་རྣམས་མང་པོ་སྣང་བར་བྱེད། །སངས་རྒྱས་ཞིང་ཡང་དེ་སྙེད་དོ། །སྟན་འདི་ལ་ནི་འདུག་ནས་སུ། །ཇི་ལྟར་སེམས་ཅན་ངས་ཤེས་ལྟར། །དེ་ཚེ་ཕྱོགས་བཅུའི་འཇིག་
རྟེན་གྱི། །སེམས་ཅན་དེ་དག་ཉིད་ཀྱིས་ཤེས། །སངས་རྒྱས་ཀྱི་ནི་ཡེ་ཤེས་མཐའ། །ང་ཡིས་གཞག་པར་ནུས་མ་ཡིན། །ཀུན་མཁྱེན་ཡེ་ཤེས་ངས་ཀྱང་ནི། །ཉན་ཐོས་རྣམས་ཀྱིས་འདིར་ཅི་སྨོས། །སངས་རྒྱས་ཐམས་ཅད་བསམ་མི་
ཁྱབ། །སངས་རྒྱས་ཆོས་རྣམས་བསམ་མི་ཁྱབ། །བསམ་མི་ཁྱབ་ལ་དད་བྱས་པས། །དེ་དག་བསམ་མི་ཁྱབ་ཏུའང་འགྱུར། །བྱང་ཆུབ་སེམས་དཔའི་སྤྱོད་པའི་ལེའུ་སྟེ་བཅུ་པའོ།།  །།<head n="2" t="བཅུ་གཅིག་པ། མངོན་པར་འབྱུང་བ་ཡང་དག་པར་བརྗོད་པའི་ལེའུ།" type="lewu" lv="46.11" zh="48.458"/>དེའི་ཚེ་འཁོར་དེ་ཉིད་དུ་
སྐྱེས་ནས་ལོ་བདུན་ལོན་པ་ལྟ་བུའི་ཁྱེའུ་རྣམ་པར་རྒྱལ་བ་སྲུང་བ་ཞེས་བྱ་བ་འདུས་པར་གྱུར་ཏེ་འདུག་གོ། །དེ་ནས་ཁྱེའུ་རྣམ་པར་རྒྱལ་བ་སྲུང་བ་སྟན་ལས་ལངས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་
བཅོམ་ལྡན་འདས་ལ་ཚིགས་སུ་བཅད་པ་དག་གིས་གསོལ་པ། སངས་རྒྱས་ཆོས་རྣམས་དེ་ཐོས་ཏེ། །དེ་ནས་གོ་ཆ་འཚལ་སྙམ་ནས། །བདག་ལ་ཀུན་ཏུ་འདུན་སྐྱེས་པས། །བདག་ཀྱང་དེ་འདྲར་འགྱུར་སྙམ་བགྱིད། །སྤྱན་ལྡན་ཆོས་ཀྱི་
<pb id="43.207a"/>
སྦྱིན་པ་ཡིས། །སེམས་ཅན་ཐམས་ཅད་མགྲོན་དུ་གཉེར། །ཁྱུ་མཆོག་གི་ནི་ཚིག་ཏུ་སྨྲ། །གཞན་དུ་མ་ལགས་དེ་བཞིན་བགྱི། །འདྲེན་པ་སླད་ཀྱིས་སྡུམ་པར་ནི། །བདག་གི་འདུན་པར་འཇུག་མ་ལགས། །འཇིག་རྟེན་
མགོན་པོའི་བསྟན་པ་དེ། །འདི་ཉིད་ལ་ནི་རབ་ཏུ་འབྱུང་། །མངོན་པར་འབྱུང་དང་བརྩོན་འགྲུས་དང་། །ཡོན་ཏན་རྣམས་དང་བསམ་གཏན་དང་། །ཏིང་འཛིན་ཤེས་རབ་འབྲས་དེ་ལགས། །དེ་ཉིད་བདག་གིས་བསྟེན་པར་བགྱི། །སྤྱན་ལྡན་
དག་ལ་འདུན་པ་སྐྱེས། །མྱུར་དུ་བདག་ནི་རབ་ཏུ་ཕྱུང་། །ངུར་སྨྲིག་གོས་ནི་འཚལ་ནས་སུ། །ཆོས་ཀྱི་དམ་པ་སྤྱད་པར་བགྱི། །མེ་ལོང་ཡེ་ཤེས་ལྟ་བུས་ཀྱང་། །འཇིག་རྟེན་དེ་ལ་རྣམ་སེམས་ཤིང་། །འཇིག་རྟེན་མཆོག་ཏུ་འགྱུར་བར་
བགྱི། །ལེགས་པར་རབ་ཏུ་དབྱུང་དུ་གསོལ། །ཐམས་ཅད་ཀྱང་ནི་མ་མཆིས་པས། །སེམས་ཅན་འདུ་ཤེས་མི་གནས་ཤིང་། །བདག་མངོན་རྫོགས་པར་སངས་རྒྱས་ནས། །འདྲེན་པ་ཆོས་དེ་བསྟན་པར་བགྱི། །བདུད་དཔུང་བཅས་པ་
བཅོམ་ནས་སུ། །མུ་སྟེགས་གཞན་རྣམས་སྐྲག་བགྱིས་ཏེ། །ལྟ་བའི་དྲ་བ་རབ་བཅོམ་ནས། །སྲོག་ཆགས་རྣམས་ཀྱི་དོན་བགྱིའོ། །མྱ་ངན་འདས་བདེ་འཐོབ་སླད་དུ། །བདག་གིས་ལམ་ནི་བསྟན་པར་བགྱི། །དེ་ལ་སྐྱེ་བ་མ་མཆིས་
པས། །ལམ་དེ་བསམ་མི་ཁྱབ་པ་ལགས། །བདག་གིས་དྲ་བ་རྣམ་ཕྱེ་ནས། །བདག་གིས་ཆོས་ཀྱི་སྣང་བར་བགྱི། །རང་བཞིན་དེ་དང་མཚན་ཉིད་དེའི། །ཆོས་ནི་ཇི་ལྟ་བཞིན་དུ་བསྟན། །ཆོས་འཕྲུལ་སྟོབས་ཀྱིས་རྣམ་འཕྲུལ་བགྱི། །ཆོས་འཕྲུལ་
དག་ནི་བསྟན་པར་བགྱི། །དེ་ལ་གང་དག་བདག་ལ་ལྟ། །ཀུན་གྱི་ཐེ་ཚོམ་འཆད་པར་འགྱུར། །དེ་ནས་བཅོམ་ལྡན་འདས་ཀྱིས་ཁྱེའུ་རྣམ་པར་རྒྱལ་བ་སྲུང་བ་ལ་འདི་སྐད་ཅེས་བཀའ་སྩལ་ཏོ། །ཁྱེའུ་ངའི་བསྟན་པ་འདི་ལ་ཁྱིམ་ནས་ཁྱིམ་
མེད་པར་རབ་ཏུ་འབྱུང་བར་འདོད་དམ། །དེས་གསོལ་པ། བཅོམ་ལྡན་འདས་དེ་ལྟ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། །གང་ཞིག་ངུར་སྨྲིག་མི་འཛིན་ཅིང་། །གང་དག་སྙིགས་མ་མེད་གྱུར་པ། །
