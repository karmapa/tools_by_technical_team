<pb id="43.99b"/>
ལྡན་འདས་དེ་བཞིན་གཤེགས་པ་ཤཱཀྱ་ཐུབ་པའི་འཁོར་བཞི་པོའི་འཁོར་གྱི་དཀྱིལ་འཁོར་གྱིས་དེ་དག་མཐོང་ནས་ཀྱང་ངོ་མཚར་དུ་འཛིན་པར་གྱུར་ཏོ། །དེ་ནས་བཅོམ་ལྡན་འདས་ལ་པད་མ་དེ་དག་གིས་ལན་གསུམ་
བསྐོར་བ་བྱས་ནས་སྤྱན་སྔར་འཁོད་དོ། །དེ་ནས་བཅོམ་ལྡན་འདས་ཀྱིས་ཕྱག་གཡས་པས་པད་མ་དེ་དག་ལ་རེག་པར་མཛད་ནས། རེག་པ་ཙམ་གྱིས་པད་མ་དེ་དག་ལས་ཀྱང་བྱང་ཆུབ་སེམས་དཔའི་ལུས་དག་མངོན་པར་
བྱུང་ངོ་། །བྱུང་ནས་ཀྱང་བཅོམ་ལྡན་འདས་ལ་ཚིགས་སུ་བཅད་པ་འདི་དག་གིས་མངོན་པར་བསྟོད་ནས་མི་སྣང་བར་གྱུར་ཏོ།  །<bampo n="46.8" zh="48.215"/>བམ་པོ་བརྒྱད་པ། མཐའ་ཡས་
མཁྱེན་མངའ་གང་ཟག་ཁྱུ་མཆོག་གཙོ། །རང་བྱུང་མཐའ་ཡས་ཆོས་རྣམས་ཐུགས་སུ་ཆུད། །ཁྱོད་ཀྱི་རྫུ་འཕྲུལ་མཐའ་ཡས་རྒྱ་ཆེན་གདའ། །འཇིག་རྟེན་ཁམས་རྣམས་ཀུན་དུ་སྣང་བར་མཛད། །དེ་དག་
སངས་རྒྱས་ཀྱི་ནི་མཚན་ཐོས་ནས། །ཞུ་བའི་ཁྱད་པར་ཀུན་དུ་ཞུ་བ་དང་། །སངས་རྒྱས་བལྟ་དང་ཕྱག་ཀྱང་བགྱི་སླད་དུ། །མཁས་པ་དེ་དག་རྫུ་འཕྲུལ་སྟོབས་ཀྱིས་མཆིས། །བྱང་ཆུབ་གོ་བགོས་དཔའ་བོ་
གང་མཆིས་དག །མི་མཇེད་འཇིག་རྟེན་ཁམས་སུ་རབ་གནས་པ། །དེ་དག་སྐྱེ་བ་གཅིག་གིས་ཐོགས་པ་སྟེ། །དེ་དག་མིང་དང་གཟུགས་དང་གྲགས་པས་འཕགས། །དེ་དག་གོ་ཆའི་དངོས་པོས་མི་
འཇིགས་ཤིང་། །སེམས་ཅན་སྨིན་པའི་སླད་དུ་ཡང་དག་ཞུགས། །བྱང་ཆུབ་མཆོག་ལ་ཇི་ལྟར་རེག་གྱུར་པ། །འཇིག་རྟེན་རྣམ་འདྲེན་མཆོག་ལ་དེ་དག་ཞུ། །ཇི་སླད་མངོན་དུ་ཆོས་ཚོལ་བགྱིད་ཅེས་ན། །བདུད་
རྣམས་གཞོམ་དང་བྱང་ཆུབ་འཐོབ་སླད་དུ། །དེ་ནས་ཞུ་བ་ཞུ་བའི་སྤྲུལ་པ་རྣམས། །གང་ཡིན་དེ་ལ་ཤཱཀྱ་ཐུབ་པས་གསུངས། །འདྲེན་པས་ཡང་དག་ཚིག་གིས་དེ་བསྟན་ནས། །མི་མཆོག་དེ་ཡི་ཚིག་
<pb id="43.100a"/>
རྣམས་ཐོས་གྱུར་ཏེ། །དགའ་ཞིང་མགུ་ལ་རྗེས་སུ་ཡི་རང་ནས། །བདེ་གཤེགས་ཕྱག་འཚལ་དེ་དག་འཁོད་པར་གྱུར། །སྤྲུལ་པ་དེ་དག་དེར་ནི་མི་སྣང་ནས། །གང་དག་དེ་བཞིན་གཤེགས་ལ་
ཞུ་ཞུ་བ། །དེ་དག་གང་ནས་མཆི་ཞིང་མིང་ཅི་ཞེས། །དེ་ཚེ་འཁོར་ཀྱང་སྤུ་རྣམས་ཟིང་ཞེས་བྱེད། །འཁོར་རྣམས་བཞི་པོ་དེ་དག་གུས་པ་ཡིས། །རྒྱལ་བ་ལ་ནི་ཞུ་བར་མི་སྤྲོ་སྟེ། །དེ་ཚེ་འཇིག་རྟེན་མགོན་
པོའི་སྤྲུལ་པ་སྤྲུལ། །དེ་ཚེ་དགེ་སློང་ཀུན་དགའ་བཟང་པོ་བྱུང་། །མགོན་པོ་ཞུ་བ་འདི་ཞུ་དེ་དག་གང་། །ཞུས་ནས་ཀྱང་ནི་མི་གདའ་མ་མཐོང་གྱུར། །དེ་དག་སུ་ལགས་དེ་དག་སུ་ཡི་ལགས། །མགོན་པོ་
བཤད་ཅིང་ཐེ་ཚོམ་བསལ་དུ་གསོལ། །སྨོན་ལམ་དཔའ་བོ་ལྡན་པའི་གོ་ཆ་ལྟོས། །དེ་ཡིས་བྱིན་གྱིས་བརླབས་ནས་འདིར་ལྷགས་ཏེ། །ཤར་ཕྱོགས་ཀྱི་ནི་འཇིག་རྟེན་ཁམས་ཀྱི་ཚུལ། །གྲངས་མེད་དག་ནས་
དེ་དག་ལྷགས་པ་ཡིན། །དཔའ་བོ་འཇིག་རྟེན་ཕན་ཕྱིར་གང་ལྷགས་པ། །རྣམ་པར་བལྟས་ནས་དོང་བར་གྱུར་པ་སྟེ། །བསམ་པ་དག་པ་བྱང་ཆུབ་ཕྱིར་སྤྱོད་པ། །དེ་ཡི་སྨོན་ལམ་དེ་ནི་དེ་འདྲའོ། །དེ་དག་
དགེ་བས་ངེས་པར་སངས་རྒྱས་མཐོང་། །དེ་དག་འདིར་ནི་དེ་ལ་སྒྱིད་མི་ལུག །ཚུལ་ཁྲིམས་ཀྱིས་ཀྱང་དམན་པར་མི་འགྱུར་ཏེ། །ཐོས་པ་མང་ཞིང་ཕ་རོལ་ཕྱིན་པས་འཕགས། །དེ་དག་ཐབས་ཤེས་པ་ལ་ཤིན་
དུ་བསླབས། །མངལ་གྱི་གནས་སུ་འགྲོ་བར་མི་འགྱུར་ཏེ། །འཁོར་བའི་ཚེ་ན་ཚེ་རབས་ཚེ་རབས་སུ། །དེ་དག་ཆོས་ཀྱི་སེམས་རྒྱུད་བརྗེད་མི་འགྱུར། །རྟག་ཏུ་སངས་རྒྱས་རྣམས་དང་མངོན་དུ་ཕྲད། །རྟག་ཏུ་འཕགས་
པ་རྣམས་དང་འགྲོགས་པར་འགྱུར། །དཔའ་བོ་དེ་ཡིས་སེམས་ཅན་འདིར་མཐོང་རྣམས། །རྟག་ཏུ་དེ་ལ་རབ་ཏུ་འབྱུང་བ་འཐོབ། །མཐོང་མ་ཐག་ཏུ་དགེ་བས་དེ་འདྲ་སྟེ། །གང་དག་གཞན་མ་བརྗོད་པ་དེ་
<pb id="43.100b"/>
དག་མང་། །དཔའ་བོ་དེ་ཡི་ཡོན་ཏན་གང་ཡོད་པ། །མང་དུ་བསྒྲགས་ཀྱང་མཐར་ཐུག་འགྱུར་བ་མེད། །དཔའ་བོ་ཤིན་དུ་གནས་པ་དེ་ཡི་མིང་། །དེ་ཚེ་བུད་མེད་གང་གིས་ཐོས་གྱུར་པ། །དེ་ནི་ཕྱིན་ཆད་བུད་མེད་དངོས་མི་
འགྱུར། །སེམས་ཅན་དམ་པའི་མཆོག་ཏུ་དེ་འགྱུར་རོ། །སྐྱེས་པ་བུད་མེད་གང་གིས་མིང་ཐོས་ཤིང་། །ཐོས་ནས་དེ་ལའང་དགའ་བ་སྐྱེད་བྱེད་ལ། །སངས་རྒྱས་ཞིང་དེར་སྨོན་ལམ་འདེབས་བྱེད་པ། །ལུས་ཞིག་
ནས་ནི་དེར་ཡང་སྐྱེ་བར་འགྱུར། །ཞིང་ཡང་དག་པར་སྐྱེ་བར་འགྱུར་བ་ཡིན། །སྐྱེས་པ་བུད་མེད་འོན་ཏེ་གཞན་ཡང་རུང་། །གང་གིས་མིང་ཐོས་ནམ་ཞིག་དད་བྱེད་པ། །ཐམས་ཅད་བྱང་ཆུབ་ཆེད་ལས་ཉམས་
མི་འགྱུར། །གང་དག་གཅེར་བུའི་སེམས་ཅན་མ་གཏོགས་པར། །ཐོས་ནས་སུ་ཞིག་དགའ་བ་སྐྱེ་མི་འགྱུར། །སངས་རྒྱས་ཀྱིས་ཀྱང་དེ་ནི་ཡོང་མ་གསུངས། །འོན་ཀྱང་དེ་དག་དགེ་དང་ལྡན་པར་འགྱུར། །གང་
དག་བསམ་པས་མིང་ཡང་ཐོས་པ་ནི། །ཇི་ལྟར་རྩི་ཡིས་སྐྱོན་རྣམས་སེལ་བྱེད་བཞིན། །སེམས་ཅན་དེ་དག་གིས་ནི་དེར་མཐོང་བ། །བྱང་ཆུབ་དོན་དུ་ངེས་འགྱུར་ཐེ་ཚོམ་མེད། །གང་ཞིག་པ་ལ་ཤ་ཡི་འདབ་
ཐོགས་ཤིང་། །དེ་དང་དེར་ནི་རྩི་དག་བྱེད་གྱུར་ན། །དེ་ཚེ་ཀུན་ནས་སྨན་གྱི་སྟོབས་ཀྱིས་སུ། །སུས་ཀྱང་དེར་ནི་མེ་ལ་ཚིག་མི་འགྱུར། །གང་ཚེ་སྦྲུལ་གདུག་གཟི་བརྗིད་དྲག་པོ་ཡིས། །དུག་གང་དེ་
དག་མི་གདུག་བྱེད་འགྱུར་ཏེ། །ས་ཡི་སྟེང་ནས་ཀུན་དུ་སྟོན་བྱེད་ན། །དེ་འདྲའི་སྨན་བརྐོས་པས་ནི་ཅི་ཞིག་བྱ། །སྦྲུལ་གདུག་དྲི་ནི་གང་དག་སྣོམ་བྱེད་པ། །སྦྲུལ་དེ་ཐམས་ཅད་འཆི་བའི་དུས་བྱེད་འགྱུར། །དེ་ལྟར་
རྩི་སྨན་འདྲ་བའི་མི་དེ་ནི། །མིང་གིས་སངས་རྒྱས་མཛད་པ་བྱེད་པར་འགྱུར། །དེ་ཚེ་ཕྱོགས་བཅུ་དག་ཏུ་བསྒྲགས་པ་ན། །དཔའ་བོ་དེ་ཡི་མིང་ནི་སུས་ཐོས་པ། །དེ་ཡི་མིང་གིས་ལས་ནི་འདི་བྱེད་དེ། །བུད་མེད་གང་
<pb id="43.101a"/>
ཟག་ལ་ནི་རེག་མི་འགྱུར། །གང་གིས་མཐོང་དང་སྟི་སྟང་བྱེད་ཅི་སྨོས། །དེ་ནི་རྒྱལ་བས་དགེ་སློང་གང་སྤྲུལ་པ། །ཀུན་དགའ་བཟང་པོ་ཞེས་ནི་བྱ་བ་དེས། །རྒྱལ་བས་དེ་སྐད་བསྒྲགས་པ་དེ་འདྲ་བ། །བྱང་ཆུབ་ཞུགས་
པ་སུ་མཆིས་དེ་ལ་ཞུས། །ཀུན་དགའ་བཟང་པོ་གོ་ཆ་དཔའ་བོའི་མིང་། །འཇིག་རྟེན་ཁམས་འདིར་ཡོད་ཅེས་ངས་ཐོས་ན། །ཞུམ་པ་མེད་པའི་ཡིད་ཀྱིས་བརྗོད་པར་བྱ། །དེ་ལྟར་བདེ་བར་གཤེགས་པས་ཟབ་བསྟན་པ། །རྒྱལ་
བའི་བྱང་ཆུབ་ཡིད་ཆེས་དཀའ་བ་ཡི། །སེམས་ཅན་དགེ་བ་ཆུང་དང་ལྡན་པ་ལྷགས། །ད་ལྟར་ང་ཡི་ཚེ་ནི་ཅུང་ཟད་གནས། །ཀུན་དགའ་འདི་ན་སེམས་ཅན་མཆོག་ཡོད་དེ། །དེ་རིང་ཁོ་ནར་འཁོར་དུ་ལྷགས་པར་གྱུར། །འཇིག་རྟེན་མགོན་
པོ་གང་དག་འདིར་ལྷགས་པའི། །གོ་ཆ་བསྔགས་པ་ཕྱོགས་བཅུར་བཟློག་མི་ནུས། །ཀུན་དགའ་བཟང་སྐྱོང་རིན་ཆེན་འབྱུང་གནས་དང་། །དཀོན་མཆོག་འབྱུང་གནས་དང་ནི་དེད་དཔོན་བཟང་། །ཡོན་ཏན་སྦས་པ་མཁས་དང་དེ་
བཞིན་དུ། །དཔའ་བོ་བཟང་སྟོབས་གང་ཡིན་དེ་ལ་ལྟོས། །ཆུ་ཞེས་བྱ་བ་དང་ནི་ཆུ་ལྷ་དང་། །བཟང་སྐྱོང་དེ་བཞིན་དགེ་སློང་ཅི་འདྲ་རྣམས། །ཇི་ལྟར་སྐྱོབ་འགྱུར་དགེ་སློང་དེ་དག་ལྟོས། །དེ་དག་རྣམས་ཀྱི་གོ་ཆ་དེ་བསམ་ཡས། །དོན་
ཡོད་ཅེས་ནི་ཡོངས་སུ་བསྒྲགས་གྱུར་པ། །དེ་དག་གིས་ནི་དོན་ཡོད་གོ་ཆ་བགོས། །དེ་དག་མཐོང་བའང་དོན་ཡོད་འགྱུར་བ་ཡིན། །དེ་དག་བསྙེན་བཀུར་བྱེད་པ་སྨོས་ཅི་དགོས། །ཀུན་དགའ་གང་སུ་དག་གིས་དེ་དག་མཐོང་། །གང་དག་
སུ་ཡིས་མིང་ཡང་ཐོས་གྱུར་པ། །དེ་དག་ནམ་ཡང་བྱང་ཆུབ་དོགས་པ་མེད། །དེ་དག་ནམ་དུའང་ལོག་པར་ལྟུང་མི་འགྱུར། །དེ་དག་ཐམས་ཅད་བརྩོན་པས་ཚོགས་པ་ཡིན། །དེ་དག་ཐམས་ཅད་ཤེས་པས་ཚོགས་པར་གྱུར། །རྟག་ཏུ་
ཚུལ་ཁྲིམས་ཕུང་པོས་དེ་རྟག་གནས། །ཐམས་ཅད་ཐེག་པ་མཆོག་ལ་དེ་ལྟར་འདུད། །ཀུན་དགའ་སངས་རྒྱས་ཞིང་འདིར་ཕྱོགས་བཅུ་ཡི། །འཇིག་རྟེན་ད་ལྟར་གང་དག་སུ་གནས་པ། །དཔའ་བོ་དེ་ཅི་གོ་ཆ་འདོད་གྱུར་པ། །དེ་ལ་རྒྱལ་
<pb id="43.101b"/>
བ་ཀུན་གྱིས་བསྔགས་པ་བརྗོད། །གང་གིས་བསྔགས་བརྗོད་རྒྱལ་བ་དེ་དག་ཀྱང་། །བྱང་ཆུབ་སེམས་དཔས་དེ་ཚེ་དེར་ཤེས་ཏེ། །ཤཱཀྱ་ཁྱུ་མཆོག་འཇིག་རྟེན་མགོན་པོ་དང་། །བྱང་ཆུབ་ཞུགས་པའི་དཔའ་བོ་དག་བལྟའོ། །དེ་ཐོས་
ནས་ཀྱང་གསོལ་བ་བཏབ་གྱུར་པ། །མགོན་པོ་མི་མཇེད་འཇིག་རྟེན་ཁམས་སུ་མཆི། །རྒྱལ་བ་རྣམས་ཀྱི་སྐུ་ལ་བསྐོར་བྱས་ནས། །བྱང་ཆུབ་སེམས་དཔའ་དེ་དག་ཐམས་ཅད་ལྷགས། །དགེ་སློང་དེ་དག་གི་ཡང་མིང་ཐོས་
ནས། །དེ་ཚེ་བྱང་ཆུབ་མཆོག་ཏུ་འདུན་པ་བསྐྱེད། །གང་དག་མིང་དང་འདུན་པས་བྱང་ཆུབ་ཞུགས། །དེ་དག་རྒྱལ་བས་བྱང་ཆུབ་དེར་ལུང་བསྟན། །བསྐལ་པ་གྲངས་མེད་དག་ཏུ་ལས་བྱས་ཤིང་། །མི་དགེ་བསྒྲུབས་པ་གང་དག་
སུ་ཡོད་པ། །དེ་ཕྱིར་སྙིགས་མའི་དུས་ན་དེ་དག་ནི། །ང་དང་ལྷན་ཅིག་སངས་རྒྱས་ཞིང་དུ་ལྷགས། །ང་ཡིས་བྱང་ཆུབ་མཆོག་འདི་ཐོབ་གྱུར་ཀྱང་། །དེ་ཚེ་སེམས་ཅན་བལྟ་བར་སྤྲོ་བ་མེད། །གང་དག་ཕྱི་དུས་དགེ་སློང་རྣམས་འབྱུང་
བ། །རྩུབ་དང་གཏུམ་དང་ཤིན་དུ་རྩུབ་པ་ཡིན། །དེ་ཚེ་ཀུན་དུ་འཇིགས་པ་ཐོས་ནས་སུ། །ཡང་དང་ཡང་དུ་བརྩོན་འགྲུས་སྟོབས་བསྐྱེད་ཅིང་། །མུ་གེའི་དུས་སུ་ཟན་རྗེན་སྦྱིན་པ་བྱིན། །དེ་དག་རྣམས་ཀྱི་སྦྱིན་པ་རྩུབ་པ་
ཡིན། །དེ་དག་འདི་ལ་གུས་པ་ཆེ་བྱས་ནས། །ཕྱི་དུས་འཇིགས་པ་ཆེན་པོ་དེ་ཡི་ཚེ། །སྲོག་ཀྱང་བཏང་ནས་དོན་ནི་བྱ་སྙམ་སྟེ། །ང་ཡི་ཆོས་མཆོག་སྤེལ་ཞིང་འཛིན་པར་བྱེད། །དུས་དེ་ན་ནི་མི་དགེའི་ལས་རྣམས་ཀྱི། །སྨོན་ལམ་
གནས་ཀྱང་འཇིག་རྟེན་དག་ན་ཡོད། །འདི་ན་ལས་དེ་དག་ནི་བྱས་པ་ན། །དེ་ཡི་ཚེ་ན་བརྙས་པའི་ཚུལ་དུ་འགྱུར། །དེ་དག་དེར་ནི་འདི་འདྲའི་ཆོས་ཐོས་ནས། །དེ་ཚེ་དེར་ནི་ཆོས་མིན་འདུ་ཤེས་འགྱུར། །ཆོས་འདི་རྒྱལ་བས་གསུངས་
པ་མ་ཡིན་ཞེས། །འཇིག་རྟེན་ཕྱིན་ཅི་ལོག་ལ་ཀུན་དགའ་ལྟོས། །དེ་ཚེ་དགེ་སློང་སློབ་པས་འདུ་བྱེད་ལ། །རྟག་པ་ཅུང་ཟད་མེད་ཅེས་སྐྱོ་ཐོབ་པས། །དེ་ཚེ་མགོ་ལ་མེ་འབར་བཞིན་དུ་རྟོགས། །འཆི་མེད་ཐོབ་པར་བྱ་ཕྱིར་མ་ལུས་
<pb id="43.102a"/>
བཙལ། །བསྟན་འདི་རབ་ཏུ་རྣམ་པར་འཇིག་ཐོས་ནས། །དེར་ནི་ལྷ་ཡང་སྡུག་བསྔལ་དག་ཏུ་གྱུར། །དེ་ཚེ་འཇིག་པ་མཐོང་ན་མི་རུང་ཞེས། །དེ་ལྟའི་དུས་སུ་ཤི་ཡང་བླ་སྙམ་སེམས། །བག་ཚ་མེད་པའི་སྒྲོགས་
པ་སྒྲོགས་པ་ཡི། །དྲང་སྲོང་ཆེ་དེ་དེ་རིང་བདག་ཅག་མཐོང་། །འདྲེན་པ་མཆོག་གི་ཞལ་དུ་ལྟ་བྱེད་ཅིང་། །ཀྱེ་མ་རྒྱལ་བས་བཤད་ཅེས་ཡི་རང་ངོ་། །དགེ་སློང་བསམ་གཏན་བྱེད་པ་དག་ཀྱང་མཐོང་། །དབང་ཐོབ་རྫུ་འཕྲུལ་སྟོབས་ཀྱིས་
མཁས་གྱུར་པ། །འདི་ན་ཏིང་འཛིན་ཤེས་རབ་ཕ་རོལ་ཕྱིན། །དེ་དག་ཕྱི་མའི་དུས་སུ་ཇི་ལྟར་མཐོང་། །སྡིག་པའི་དགེ་སློང་སྟོབས་དང་ལྡན་འགྱུར་ཞིང་། །དེ་ཚེ་ཚུལ་ལྡན་ཤིན་དུ་ཚར་བཅད་འགྱུར། །གནས་ཁང་གནས་པ་ཚེགས་ཀྱིས་
འཐོབ་འགྱུར་ཞིང་། །དེ་ཚེ་ལྷ་ཡིད་ཤིན་དུ་མི་དགའ་འགྱུར། །ཀྱེ་མ་ཀྱེ་མ་བསྟན་པ་རབ་ཏུ་འཇིག །གང་གི་དོན་དུ་དེ་ཚེ་དཀའ་སྤྱོད་པ། །དེ་དག་དགེ་སློང་སྡིག་པས་ཚར་བཅད་འགྱུར། །བསྟན་པ་འཇིག་པར་འགྱུར་བ་འདི་ལ་
ལྟོས། །འདིར་ནི་ཕན་ཚུན་ཀུན་དུ་དགའ་བར་འགྱུར། །དེས་པ་རྣམས་ལ་དེ་དག་བསྔགས་མིན་བརྗོད། །སངས་རྒྱས་ལ་ནི་འཁྲུག་ལོང་བྱེད་པ་དག །དེ་དག་ཁྱིམ་ན་གནས་པར་འཛིན་པར་འགྱུར། །དགེ་བསྙེན་མ་དང་འདྲེ་བར་བྱེད་
འགྱུར་ཞིང་། །དེ་ན་དེ་དག་ལག་པ་གཅིག་ཏུ་བྱེད། །རྒྱལ་བའི་བསྟན་ལ་མ་གུས་གྱུར་ནས་སུ། །བྱང་ཆུབ་མཆོག་ཀྱང་སྤོང་བར་བྱེད་པར་འགྱུར། །དཀོན་མཆོག་གསུམ་ལ་མཆོག་ཏུ་འཚེ་འགྱུར་ཏེ། །དེ་དག་རྟག་ཏུ་དེས་པ་རྣམས་
ཀྱིས་སྤོངས། །ཁྱུ་མཆོག་རྭ་ཆག་མ་གྱུར་མ་རུངས་པ། །དེ་བཞིན་ཚུལ་ཁྲིམས་ལྡན་པས་རྣམ་པར་སྤོངས། །དེ་ཚེ་ཚུལ་ཁྲིམས་ལྡན་པ་དཔྱས་འགྱུར་ཞིང་། །དེ་ཚེ་དགེ་སློང་སྡིག་པས་བརྙས་ཚུལ་འགྱུར། །འཇིགས་ཆེན་
ཕྱིན་ཅི་ལོག་གི་དུས་སུ་ནི། །སྐྱོ་བ་ཐོབ་བྱོས་བག་ཀྱང་ཡོད་པར་གྱིས། །བདེ་བར་གཤེགས་པའི་བསྟན་ལ་བརྩོན་འགྲུས་སྐྱེད། །དེ་ཚེ་འཇིགས་པ་ཆེན་པོ་འབྱུང་བར་འགྱུར། །སྡིག་པའི་དགེ་སློང་རྣམས་དང་ཕྲད་མ་བྱེད། །དེ་ཡི་
<pb id="43.102b"/>
ཚེ་ན་སྡུག་བསྔལ་གནས་པར་འགྱུར། །དེ་ནས་བྱང་ཆུབ་སེམས་དཔའ་ཀུན་དུ་བལྟས་པའི་བྱང་ཆུབ་ཏུ་ངེས་པའི་དགེ་བའི་རྩ་བའི་སྙིང་སྟོབས་ཀྱི་གོ་ཆ་བགོས་འདི་ལྟ་སྟེ་དཔེར་ན། སྐྱེས་བུ་སྟོབས་དང་ལྡན་པ་ཞིག་གིས་
ལག་པ་བསྐུམ་པ་རྐྱོང་བར་བྱེད་པ་འམ། བརྐྱང་བ་སྐུམ་པར་བྱེད་པའི་སྐད་ཅིག་དེས་དེ་ནས་མི་སྣང་བར་གྱུར་ནས་འཇིག་རྟེན་གྱི་ཁམས་མི་མཇེད་འདིར་འོངས་ཏེ། དེ་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་
ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱིས་ཞབས་ལ་མགོ་བོས་ཕྱག་འཚལ་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བཅོམ་ལྡན་འདས་ལ་གནོད་པ་ཆུང་ངམ། ཉམ་ང་བ་
ཉུང་ངམ། བསྐྱོད་པ་ཡང་ངམ། སྟོབས་དང་བདེ་བར་རེག་པ་ལ་གནས་སམ་ཞེས་དེ་བཞིན་གཤེགས་པ་བདུད་ཐམས་ཅད་ལ་སྐུ་ཀུན་དུ་སྟོན་པའི་ཁྱུ་མཆོག་སྙུན་གསོལ་ལགས་སོ། །བཅོམ་ལྡན་འདས་ཀྱིས་བཀའ་
སྩལ་པ། རིགས་ཀྱི་བུ་ཅི་བཅོམ་ལྡན་འདས་དེ་སྙུན་མི་མངའ་འམ། སྟོབས་དང་ལྡན་ནམ། འགྱུར་བ་མི་མངའ་འམ། གསོལ་པ། བཅོམ་ལྡན་འདས་དེ་ལྟ་ལགས་སོ། །འཇིག་རྟེན་གྱི་ཁམས་དེའི་ཡང་མདབ་ཆགས་ན་འཇིག་
རྟེན་གྱི་ཁམས་མཚན་ལྡན་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་མཚན་མེད་ང་རོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ཚངས་
དབྱངས་ང་རོ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་འཛིན་མེད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་མཚན་མ་མེད་པའི་ང་རོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་
སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་མཚན་ཉིད་གཅིག་པས་མཆོད་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་མཚན་ཉིད་མེད་པའི་ཕྱག་རྒྱ་ཞེས་བྱ་བ་ཡོད་དེ། 
<pb id="43.103a"/>
དེ་ན་དེ་བཞིན་གཤེགས་པ་པད་མའི་མཆོག་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་པད་མ་རབ་ཏུ་གཏོར་བའི་ཆར་པ་ཞེས་བྱ་
བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཟླ་བའི་རྒྱལ་མཚན་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་རིན་ཆེན་འབྱུང་བའི་དཔལ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་
ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་སྣ་ཚོགས་བརྩེགས་ཤེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་འཇམ་པ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་རྡུལ་མེད་བློ་གྲོས་
ཤེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་མུ་ཁྱུད་འཛིན་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་མེ་ཏོག་ཅེས་
བྱ་བ་ཡོད་དེ། དེ་ན་དེ་བཞིན་གཤེགས་པ་ཡེ་ཤེས་མེ་ཏོག་འབྱུང་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ས་འཛིན་རབ་གནས་ཤེས་བྱ་
བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ནམ་མཁའ་རྣམ་པར་དག་པ་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་གཟི་བརྗིད་མངོན་པར་འཕགས་པའི་རྒྱལ་པོ་ཞེས་བྱ་བ་བཞུགས་ཏེ་འཚོ་
ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་རིན་ཆེན་གདུགས་ཤེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་མཚན་མ་མེད་པ་ཞེས་བྱ་
བ་ཡོད་དེ། དེ་ན་དེ་བཞིན་གཤེགས་པ་རབ་ཏུ་ཞི་བ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ཨུད་པ་ལ་ཞེས་བྱ་བ་བཏང་ངོ་། །དེའི་ཡང་
<pb id="43.103b"/>
མདབ་ཆགས་ན་འཇིག་རྟེན་གྱི་ཁམས་བདེ་བའི་སྙིང་པོ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་རྡུལ་མེད་ཁྱུ་མཆོག་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་
དཔའ་རྒྱལ་ཚབ་སེམས་དཔའ་མེད་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་རྡོ་རྗེའི་སྙིང་པོ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་འགྲོ་བ་ཐམས་ཅད་སོ་སོར་བག་ཡངས་པ་ཤེས་བྱ་
བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ་བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ཟབ་མོ་འགྱུར་བྱེད་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཡོན་ཏན་འབྱུང་གནས་
ཤེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཡོན་ཏན་བསམ་གྱིས་མི་ཁྱབ་པའི་དཔལ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་འགྲོ་བ་
འཛིན་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་བདེ་ལྡན་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་དགའ་བ་འབྱུང་བའི་དཔལ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་
ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་རྣམ་པར་རྒྱལ་བའི་སྡེ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་གནོད་མེད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་མི་འཇིགས་
པར་གཤེགས་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་དཔའ་བོ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཨུད་
པ་ལ་དམར་པོས་ཁེབས་པ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་སྤོས་ཀྱིས་རྒྱགས་མཛད་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་
<pb id="43.104a"/>
སྤོས་མཆོག་ལྷུན་པོ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཁ་ལོ་སྒྱུར་བ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཀུན་ནས་གཟིགས་ཤེས་བྱ་བ་བཞུགས་ཏེ་འཚོ་ཞིང་
གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་རྟུལ་བ་མཐའ་ཡས་ཤེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཚོགས་ཆེན་ཞེས་བྱ་བ་ཡོད་དེ། དེ་ན་དེ་
བཞིན་གཤེགས་པ་མི་འཇིགས་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་རྣམ་པར་གནོན་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་
རྟེན་གྱི་ཁམས་འཇིགས་ཤིང་འཇིགས་སུ་རུང་བས་མི་འཇིགས་པ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་མི་འཇིགས་པ་བརྙེས་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་
དེས་བྱང་ཆུབ་སེམས་དཔའ་རྒྱལ་ཚབ་ཕྱོགས་སུ་རབ་གྲགས་ཤེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཟླ་བ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཟླ་བ་སྒྲོན་མ་ཞེས་བྱ་བ་བཞུགས་
ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་སྔོན་དུ་འགྲོ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་རབ་སྣང་ཞེས་བྱ་བ་ཡོད་དེ། དེ་ན་
དེ་བཞིན་གཤེགས་པ་མེ་སྒྲོན་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་མེ་འཛིན་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་
གྱི་ཁམས་འོད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་རབ་ཏུ་འབར་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་རྣམ་པར་
<pb id="43.104b"/>
བསྒྲགས་པའི་རྒྱལ་པོ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་རབ་འདྲེན་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཤིན་དུ་གྱེན་དུ་གཤེགས་ཤེས་བྱ་བ་བཞུགས་ཏེ་འཚོ་ཞིང་གཞེས་
ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ཤེས་རབ་མཆོག་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་སྤོས་ཅན་ཞེས་བྱ་བ་ཡོད་དེ། དེ་ན་དེ་བཞིན་
གཤེགས་པ་མཆོག་གི་ནོར་བུ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་རབ་ཀྱི་བློ་གྲོས་ཤེས་བྱ་བ་བཏང་ངོ་། །དེའི་ཡང་མདབ་ཆགས་ན་
འཇིག་རྟེན་གྱི་ཁམས་རྡོ་རྗེ་འབྱུང་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་རྡོ་རྗེ་རྣམ་པར་གནོད་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་
རྒྱལ་ཚབ་ཡོན་ཏན་འབྱུང་གནས་ཤེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ང་རོ་ཅན་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཡེ་ཤེས་དབང་ཕྱུག་རྒྱལ་པོ་ཞེས་བྱ་བ་བཞུགས་ཏེ་
འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་སྲེད་མེད་ཀྱི་བུ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་དགའ་འབྱུང་ཞེས་བྱ་བ་ཡོད་དེ། དེ་ན་
དེ་བཞིན་གཤེགས་པ་ཡེ་ཤེས་ཀྱི་སྟོབས་ཀྱིས་རྣམ་པར་བསྒྲགས་ཤེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་སྨོན་ལམ་རྣམ་པར་བསྒྲགས་ཤེས་
བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་བདེ་འབྱུང་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་བདེ་མཆོག་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་
<pb id="43.105a"/>
ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་སྐར་རྒྱལ་ཞེས་བྱ་བ་བཏང་ངོ་། །དེའི་མདབ་ཆགས་ན་འཇིག་རྟེན་གྱི་ཁམས་སྐྱ་རིང་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཡོན་ཏན་རྒྱལ་པོའི་འོད་
ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་དེད་དཔོན་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཏོག་བཟང་པོ་
ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་དཔལ་བཟང་པོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་རྣམ་པར་རྒྱལ་བའི་སྡེ་ཞེས་བྱ་བ་
བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཚངས་པའི་དཔལ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཚངས་པའི་དབྱངས་ང་རོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་
ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་རིན་ཆེན་དཔལ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་མེ་ཏོག་ཅན་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་རིན་ཆེན་ཏོག་ཅེས་བྱ་བ་
བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་རིན་ཆེན་དབང་ཕྱུག་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་པད་མའི་དཔལ་
ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་པད་མ་འབྱུང་བའི་དཔལ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་པད་མ་དཔལ་གྱི་སྙིང་པོ་ཞེས་
བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་འབྱུང་བའི་དཔལ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་མེ་ཏོག་སྣ་ཚོགས་ཤེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། 
<pb id="43.105b"/>
བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ཡེ་ཤེས་བརྩོན་འགྲུས་ཤེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་བདེ་བ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་བདེ་བའི་རྒྱལ་པོ་ཞེས་
བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་བདེ་བྱེད་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཤི་འཕོས་མེད་ཅེས་བྱ་བ་
ཡོད་དེ། དེ་ན་དེ་བཞིན་གཤེགས་པ་པད་མ་མངོན་འཕགས་དཔལ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་མེ་ཏོག་བཟང་ཞེས་བྱ་བ་བཏང་ངོ་། །
དེའི་ཡང་མདབ་ཆགས་ན་འཇིག་རྟེན་གྱི་ཁམས་རབ་ཏུ་གཡོ་བ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་རྟག་ཏུ་དཔུང་མགོ་མཐོ་བ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་
ཆུབ་སེམས་དཔའ་རྒྱལ་ཚབ་རྟག་ཏུ་སྤྲོ་བ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་རྟག་ཏུ་ཀུན་ཏུ་འཁྲུགས་ཤེས་བྱ་བ་ཡོད་དེ། དེ་ན་དེ་བཞིན་གཤེགས་པ་རྩིའི་རྒྱལ་པོ་ཞེས་བྱ་བ་བཞུགས་ཏེ་
འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་སྙིང་རྗེ་ཆེན་པོའི་གོ་ཆ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་བརྟན་པ་ཞེས་བྱ་བ་ཡོད་དེ། དེ་ན་དེ་བཞིན་
གཤེགས་པ་དམིགས་པ་མཐའ་ཡས་པས་གནས་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ཤིན་དུ་རབ་གནས་ཤེས་བྱ་བ་བཏང་ངོ་། །དེའི་
ཡང་མདབ་ཆགས་ན་འཇིག་རྟེན་གྱི་ཁམས་ཀུན་ནས་སྐབས་ཀྱི་མཚན་ཉིད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཁྱུ་མཆོག་མཐའ་ཡས་ཤེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་
<pb id="43.106a"/>
འདས་དེས་བྱང་ཆུབ་སེམས་དཔའ་རྒྱལ་ཚབ་ཚོགས་ཆེན་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་བཻ་དཱུརྱའི་འོད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་འོད་ཟེར་
མཐའ་ཡས་ཤེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་སེམས་ཚད་མེད་པའི་གོ་ཆ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་
ཁམས་གསེར་འོད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་སྤྱན་མཐའ་ཡས་ཤེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་མིག་ཆེ་ཞེས་བྱ་
བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་མ་སྨད་པ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་དམིགས་པ་ཀུན་གྱི་ཁྱུ་མཆོག་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་
འདས་དེས་བྱང་ཆུབ་སེམས་དཔའ་རྒྱལ་ཚབ་དགའ་བོ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་གདུགས་ཀྱིས་ཁེབས་པ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཚོགས་མཆོག་
མཐའ་ཡས་ཁྱུ་མཆོག་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་སྤྱན་རས་གཟིགས་ངེས་པའི་གོ་ཆ་ཞེས་བྱ་བ་བཏང་ངོ་། །དེའི་ཡང་མདབ་ཆགས་
ན་འཇིག་རྟེན་གྱི་ཁམས་རྒྱུ་སྐར་གྱི་ཕྲེང་བ་ཅན་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་རྒྱུ་སྐར་གྱི་རྒྱལ་པོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་
དཔའ་རྒྱལ་ཚབ་པད་མའི་དཔལ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་རིན་ཆེན་དྲ་བས་ཁེབས་ཤེས་བྱ་བ་ཡོད་དེ། དེ་ན་དེ་བཞིན་གཤེགས་པ་རྒྱུ་སྐར་རྒྱལ་པོ་ཞེས་བྱ་བ་བཞུགས་ཏེ་འཚོ་ཞིང་
<pb id="43.106b"/>
གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་པད་མའི་དཔལ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་མེ་ཏོག་ཅེས་བྱ་བ་ཡོད་དེ། དེ་ན་དེ་བཞིན་གཤེགས་
པ་སྤོས་མཆོག་དཔལ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ལག་ན་པད་མ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་
ཁམས་གསེར་ཅན་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་ནམ་མཁའི་དཔལ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་མིག་རྣམ་
པར་དག་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་རྣམ་པར་དག་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་མངོན་པར་འཕགས་པའི་དཔལ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་
ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་མིག་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་མྱ་ངན་མེད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་གསུང་མཛད་
ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་འོད་བྱེད་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་རྒྱུ་སྐར་ཞེས་བྱ་བ་ཡོད་དེ། 
དེ་ན་དེ་བཞིན་གཤེགས་པ་ལྷུན་པོ་མངོན་དུ་འཕགས་ཤེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ཤིན་དུ་རབ་གནས་ཤེས་བྱ་བ་བཏང་ངོ་། །
དེའི་ཡང་མདབ་ཆགས་ན་འཇིག་རྟེན་གྱི་ཁམས་རྒྱལ་ཚབ་སྣ་ཚོགས་ཤེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཐོགས་པ་མེད་པའི་སྤྱན་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་
<pb id="43.107a"/>
དེས་བྱང་ཆུབ་སེམས་དཔའ་རྒྱལ་ཚབ་སྣ་ཚོགས་སྡེ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་སྤོས་ཀྱི་ངད་ལྡང་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་རྒྱ་མཚོ་ཞེས་བྱ་བ་
བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་རྒྱ་མཚོའི་ཕྱག་རྒྱ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་སྤོས་ཅན་ཞེས་བྱ་
བ་ཡོད་དེ། དེ་ན་དེ་བཞིན་གཤེགས་པ་སྐར་མདའ་འཛིན་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ཡིད་གཉིས་རྣམ་པར་འཇོམས་ཤེས་བྱ་
བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཙན་དན་སྤོས་ཤེས་བྱ་བ་ཡོད་དེ། དེ་ན་དེ་བཞིན་གཤེགས་པ་མཚན་ཉིད་གཉིས་པའི་ཏོག་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་
ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་གྲགས་པའི་སྡེ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་དགའ་བ་བཟང་པོ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཟླ་བ་དྲི་མ་མེད་པའི་
གཟི་བརྗིད་རྒྱལ་པོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་དགྲ་རབ་ཏུ་འཇོམས་པ་ཞེས་བྱ་བ་བཏང་ངོ་། །དེའི་ཡང་འདབ་ཆགས་ན་འཇིག་རྟེན་
གྱི་ཁམས་དགའ་འབྱུང་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཡེ་ཤེས་དཔལ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་དོན་གྱི་བློ་གྲོས་
ཤེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་རྣམ་པར་བསྒྲགས་ཤེས་བྱ་བ་ཡོད་དེ། དེ་ན་དེ་བཞིན་གཤེགས་པ་རྣམ་པར་བསྒྲགས་པའི་སྟོབས་ཀྱི་རྒྱལ་པོ་ཞེས་བྱ་བ་བཞུགས་ཏེ་འཚོ་ཞིང་གཞེས་
<pb id="43.107b"/>
ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་དཔའ་བོ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཡོན་ཏན་ཅན་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཡོན་
ཏན་རྒྱལ་པོའི་འོད་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་དོན་གྱི་བློ་གྲོས་ཤེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་
ཁམས་ཤིན་དུ་རྣམ་པར་བསྒོམས་ཤེས་བྱ་བ་ཡོད་དེ། དེ་ན་དེ་བཞིན་གཤེགས་པ་རིན་ཆེན་མེ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་
པས་བྱིན་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཡིད་གཉིས་མནན་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཡིད་གཉིས་ཐམས་ཅད་ཡང་དག་པར་འཇོམས་འབྱུང་ཞེས་བྱ་བ་བཞུགས་ཏེ་
འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་མི་འཇིགས་པ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཡོན་ཏན་ཅན་ཞེས་བྱ་བ་ཡོད་དེ། དེ་ན་དེ་
བཞིན་གཤེགས་པ་རིམ་པའི་སྲས་ཤེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་སྒྲོན་མ་འཛིན་ཅེས་བྱ་བ་བཏང་ངོ་། །དེའི་ཡང་མདབ་ཆགས་
ན་འཇིག་རྟེན་གྱི་ཁམས་བཟང་ལྡན་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཏོག་གི་རྒྱལ་པོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་
བཤེས་གཉེན་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་སྤོས་མཆོག་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་པད་མའི་དཔལ་འབྱུང་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་
<pb id="43.108a"/>
ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ཡེ་ཤེས་རབ་མཆོག་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཏོག་བཟང་པོ་ཞེས་བྱ་བ་ཡོད་དེ། དེ་ན་དེ་
བཞིན་གཤེགས་པ་འོད་ཟེར་རབ་བཏང་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ཐམས་ཅད་བཤེས་གཉེན་ཞེས་བྱ་བ་བཏང་ངོ་། །དེའི་ཡང་
མདབ་ཆགས་ན་འཇིག་རྟེན་གྱི་ཁམས་སྤྲིན་ཆེན་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་བྱམས་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་
ཚབ་སྐར་རྒྱལ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་སྣང་བ་ཅན་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་པད་མ་སྣང་བའི་འོད་ཟེར་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་
ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ཆོས་འཕགས་ཤེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་སྙན་པ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་སྤྱོད་པ་ཁྱད་པར་ཅན་
ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་མངོན་དུ་འཕགས་ཤེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་དབང་པོའི་
གནས་ཤེས་བྱ་བ་ཡོད་དེ། དེ་ན་དེ་བཞིན་གཤེགས་པ་མཐའ་ཡས་རྣམ་པར་གནོན་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་བཤེས་གཉེན་གྲགས་
ལྡན་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་པད་མ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་རྒྱ་མཚོའི་ལྷུན་པོ་མངོན་དུ་འཕགས་ཤེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་
<pb id="43.108b"/>
སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་དཀོན་མཆོག་འབྱུང་གནས་ཤེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་དགའ་བ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཤཱཀྱ་ཐུབ་
པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་དབང་པོ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་རྟག་ཏུ་བརྒྱན་ཅེས་བྱ་
བ་ཡོད་དེ། དེ་ན་དེ་བཞིན་གཤེགས་པ་མཐོང་བ་དོན་ཡོད་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་དཔའ་བའི་དཔལ་ཞེས་བྱ་བ་བཏང་ངོ་། །དེའི་ཡང་
མདབ་ཆགས་ན་འཇིག་རྟེན་གྱི་ཁམས་རྣམ་པར་བསྒྲགས་ཤེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཐོགས་མེད་དབྱངས་ཀྱི་ང་རོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་
སེམས་དཔའ་རྒྱལ་ཚབ་ཤིན་དུ་རབ་གནས་ཤེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་རྟག་ཏུ་རབ་བརྗོད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཡོན་ཏན་དཔག་ཏུ་མེད་པའི་དཔལ་ཞེས་བྱ་བ་
བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་སྒྲོགས་བྱེད་ཅེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་ཟས་ཀྱི་རྒྱལ་མཚན་ཞེས་བྱ་བ་
ཡོད་དེ། དེ་ན་དེ་བཞིན་གཤེགས་པ་ཐ་དད་པ་མེད་པའི་གོ་ཆ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ཐོགས་པ་མེད་པའི་གོ་ཆ་ཞེས་བྱ་བ་བཏང་ངོ་། །
དེའི་ཡང་མདབ་ཆགས་ན་འཇིག་རྟེན་གྱི་ཁམས་ཙན་དན་དྲི་བསུང་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་འོད་ཟེར་མཐའ་ཡས་ཤེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་
<pb id="43.109a"/>
བྱང་ཆུབ་སེམས་དཔའ་རྒྱལ་ཚབ་དྲི་མ་མེད་པའི་དཔལ་ཞེས་བྱ་བ་བཏང་ངོ་། །དེའི་ཡང་མདབ་ཆགས་ན་འཇིག་རྟེན་གྱི་ཁམས་འདྲེན་པའི་རྒྱལ་མཚན་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་སྤྱན་བཟངས་ཤེས་བྱ་བ་
བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་རྒྱལ་ཚབ་ལག་ན་རིན་ཆེན་ཞེས་བྱ་བ་བཏང་ངོ་། །བྱང་ཆུབ་སེམས་དཔའ་དེ་ལ་སོགས་པ་སྐྱེ་བ་གཅིག་གིས་ཐོགས་པ་
གྲངས་མེད་དཔག་ཏུ་མེད་པ་དག་རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀ་གནས་པ་ག་ལ་བ་དང་། བཅོམ་ལྡན་འདས་ག་ལ་བ་དེར་དོང་སྟེ་ལྷགས་ནས་བཅོམ་ལྡན་འདས་ཀྱིས་ཞབས་ལ་ཕྱག་འཚལ་ཏེ། བཅོམ་ལྡན་འདས་
འབའ་ཤིག་ལ་ཕྱག་འཚལ་ཞིང་ཕྱོགས་གཅིག་ཏུ་འཁོད་དོ། །དེའི་ཚེ་ལྷོ་ཕྱོགས་སུ་འཇིག་རྟེན་གྱི་ཁམས་གྲངས་མེད་དཔག་ཏུ་མེད་པ་དག་འདས་པ་ན་དེ་བཞིན་གཤེགས་པ་རིན་པོ་ཆེའི་མཛོད་གཅིག་པ་ཞེས་བྱ་བ་བཞུགས་ཏེ་འཚོ་
ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་ངའི་འོག་ཏུ་འདི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་བྱང་ཆུབ་སེམས་དཔའ་རྒྱུ་སྐར་གྱི་ཕྲེང་བ་ཞེས་བྱ་བ་
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ཏོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྒྱུ་སྐར་གྱི་ཕྲེང་བས་སྣང་བ་ཆེན་པོ་དེ་མཐོང་སྟེ། གསུང་གསལ་བའི་སྒྲ་དེ་ཡང་ཐོས་ནས་བཅོམ་
ལྡན་འདས་དེ་ལ་ཞུས་པ། བཅོམ་ལྡན་འདས་གསུང་གསལ་བའི་སྒྲ་གྲག་པ་དེ་སུའི་ལགས། བཅོམ་ལྡན་འདས་དེས་བཀའ་སྩལ་པ། རྒྱུ་སྐར་གྱི་ཕྲེང་བ་འདི་ནས་བྱང་ཕྱོགས་སུ་འཇིག་རྟེན་གྱི་ཁམས་གྲངས་མེད་
དཔག་ཏུ་མེད་པ་དག་འདས་པ་ན་འཇིག་རྟེན་གྱི་ཁམས་མི་མཇེད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་འདི་ལྟ་སྟེ། བྱང་ཆུབ་སེམས་དཔའི་སྡེ་སྣོད་ཀྱི་ཆོས་
<pb id="43.109b"/>
ཀྱི་རྣམ་གྲངས་ཀྱི་ཆོས་ཀྱང་སྟོན་ཏོ། །འཁོར་དེར་ཡང་ཆོས་མཉན་པའི་ཕྱིར་བྱང་ཆུབ་སེམས་དཔའ་སེམས་དཔའ་ཆེན་པོ་བསམ་གྱིས་མི་ཁྱབ་པའི་གོ་ཆ་བགོས་པ་དག་འདུས་ཏེ། རྒྱུ་སྐར་གྱི་ཕྲེང་བ་འཇིག་རྟེན་གྱི་ཁམས་གཞན་
ན་ནི་སེམས་ཅན་རྣམས་བྱང་ཆུབ་སེམས་དཔའ་དེ་དག་ཇི་ལྟ་བུའི་གོ་ཆ་དག་གིས་གོ་ཆ་བགོས་པའི་གོ་ཆ་དེ་ལྟ་བུ་དག་གིས་སྟོངས་སོ། །དེ་ནས་བཅོམ་ལྡན་འདས་དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྒྱུ་སྐར་གྱི་ཕྲེང་
བས་འདི་སྐད་ཅེས་གསོལ་ཏོ། །བཅོམ་ལྡན་འདས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་དེ་ལ་བལྟ་བ་དང་། ཕྱག་བགྱི་བ་དང་། བསྙེན་བཀུར་བགྱི་བ་དང་། 
བྱང་ཆུབ་སེམས་དཔའ་སེམས་དཔའ་ཆེན་པོ་བསམ་གྱིས་མི་ཁྱབ་པའི་གོ་ཆ་བགོས་པ་དེ་དག་བལྟ་བའི་སླད་དུ་འཇིག་རྟེན་གྱི་ཁམས་མི་མཇེད་དེར་བདག་མཆི་བར་བགྱིའོ། །བཅོམ་ལྡན་འདས་དེས་བཀའ་སྩལ་པ། རིགས་
ཀྱི་བུ་དེའི་དུས་ལ་དབབ་པར་ཤེས་ན་སོང་ཤིག །ངའི་ཚིག་གིས་གནོད་པ་ཆུང་ངམ། ཉམ་ང་བ་ཉུང་ངམ། བསྐྱོད་པ་ཡང་ངམ། སྟོབས་དང་བདེ་བར་རེག་པ་ལ་གནས་སམ་ཞེས་སྙུན་གསོལ་ལ། རིགས་ཀྱི་བུ་ཁྱོད་
སངས་རྒྱས་ཀྱི་ཞིང་དེར་ཡང་ཤེས་བཞིན་དུ་སྤྱོད་པར་གནས་པར་བྱོས་ཤིག །དེ་ཅིའི་ཕྱིར་ཞེ་ན། སངས་རྒྱས་ཀྱི་ཞིང་དེ་ན་བྱང་ཆུབ་སེམས་དཔའ་དེ་དག་ནི་བསྙེན་པར་དཀའ་བའི་ཕྱིར་རོ། །དེ་ནས་བྱང་ཆུབ་སེམས་དཔའ་
རྒྱུ་སྐར་གྱི་ཕྲེང་བས་བཅོམ་ལྡན་འདས་དེའི་ཞབས་ལ་ཕྱག་འཚལ་ཏེ། བསྐོར་བ་ཡང་བྱས་ནས་སོང་སྟེ། དེ་འདི་ལྟ་སྟེ་དཔེར་ན། སྐྱེས་བུ་སྟོབས་དང་ལྡན་པ་ཞིག་གིས་ལག་པ་བསྐུམ་པ་བརྐྱོང་བར་བྱེད་པ་འམ། ལག་པ་
བརྐྱང་བ་བསྐུམ་པར་བྱེད་པའི་སྐད་ཅིག་དེས་འཇིག་རྟེན་གྱི་ཁམས་དེ་ནས་མི་སྣང་བར་གྱུར་ནས་འཇིག་རྟེན་གྱི་ཁམས་མི་མཇེད་འདིར་འདུག་སྟེ། དེ་རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀ་གནས་པ་ག་ལ་བ་དེར་སོང་
<pb id="43.110a"/>
སྟེ་ཕྱིན་ན། བཅོམ་ལྡན་འདས་ཀྱི་ཞབས་ལ་ཕྱག་འཚལ་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བཅོམ་ལྡན་འདས་ལ་གནོད་པ་ཆུང་ངམ། ཉམ་ང་བ་ཉུང་ངམ། བསྐྱོད་པ་ཡང་
ངམ། སྟོབས་དང་ལྡན་ནམ། བདེ་བར་རེག་པ་ལ་གནས་སམ་ཞེས་དེ་བཞིན་གཤེགས་པ་རིན་པོ་ཆེའི་མཛོད་གཅིག་པ་སྙུན་གསོལ་ལགས་སོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་རྒྱུ་སྐར་གྱི་ཕྲེང་བ་ལ་འདི་སྐད་
ཅེས་བཀའ་སྩལ་ཏོ། །རིགས་ཀྱི་བུ་ཅི་བཅོམ་ལྡན་འདས་དེ་སྙུན་མི་མངའ་འམ། སྟོབས་དང་ལྡན་ནམ། བདེ་བ་དང་ལྡན་ནམ། འགྱུར་བ་མི་མངའ་འམ། གསོལ་པ། བཅོམ་ལྡན་འདས་དེ་ལྟ་ལགས་སོ། །བྱང་ཆུབ་སེམས་དཔའ་སེམས་
དཔའ་ཆེན་པོ་དེ་ལ་སོགས་པ་སྐྱེ་བ་གཅིག་གིས་ཐོགས་པ་གྲངས་མེད་དཔག་ཏུ་མེད་པ་དག་ལྷོ་ཕྱོགས་ནས་སངས་རྒྱས་ཀྱི་ཞིང་ཐ་དད་པ་དག་ཏུ་བཅོམ་ལྡན་འདས་ག་ལ་བ་དེར་དོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་
ལ་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །དེའི་ཚེ་ནུབ་ཕྱོགས་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྐྱེ་བ་གཅིག་གིས་ཐོགས་པ་གྲངས་མེད་དཔག་ཏུ་མེད་པ་དག་བཅོམ་ལྡན་འདས་ག་ལ་བ་དེར་དོང་སྟེ་ལྷགས་ནས། 
བཅོམ་ལྡན་འདས་ཀྱི་ཞབས་ལ་ཕྱག་འཚལ་ཏེ་ཕྱོགས་གཅིག་ཏུ་འཁོད་དོ། །བཅོམ་ལྡན་འདས་དེ་བཞིན་གཤེགས་པ་རྡུལ་མེད་རྡུལ་བྲལ་རྣམ་གྲོལ་འདས་པ་དང་། མ་འོངས་པ་དང་། ད་ལྟར་བྱུང་བ་ལ་མ་ཆགས་པའི་གོ་ཆའི་སངས་
རྒྱས་ཀྱི་ཞིང་ནས་དེ་དག་གི་དང་པོ་བྱང་ཆུབ་སེམས་དཔའ་ཁྱུ་མཆོག་མཐའ་ཡས་སངས་རྒྱས་ཀྱི་མེ་ཏོག་ཀུན་དུ་སྟོན་པའི་གོ་ཆ་ཞེས་བྱ་བ་བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མེད་དཔག་ཏུ་མེད་པ་རྣམས་དང་ལྷན་ཅིག་ཏུ་འཇིག་
རྟེན་གྱི་ཁམས་མི་མཇེད་ག་ལ་བ་དང་། བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་ག་ལ་བ་དེར་སོང་སྟེ། བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས། གནོད་པ་ཆུང་ངམ། ཉམ་ང་བ་ཉུང་ངམ་ཞེས་བསྙུན་
<pb id="43.110b"/>
གསོལ་ཏེ་ཕྱོགས་གཅིག་ཏུ་འདུག་གོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་དེ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་ཁྱོད་ཀྱིས་དོན་གྱི་དབང་ཅི་མཐོང་ནས་འཇིག་རྟེན་གྱི་ཁམས་མི་མཇེད་འདིར་འོངས། 
གསོལ་པ། བཅོམ་ལྡན་འདས་དེ་བཞིན་གཤེགས་པའི་བྱིན་གྱིས་བརླབས་ཀྱིས་འཇིག་རྟེན་གྱི་ཁམས་འདིར་མཆིས་ལགས་མོད་ཀྱི། འོན་ཀྱང་བཅོམ་ལྡན་འདས་བདག་ནི་འཇིག་རྟེན་གྱི་ཁམས་དེ་ཉིད་ན་མཆིས་ཀྱང་། འཇིག་
རྟེན་གྱི་ཁམས་ཐམས་ཅད་མཐོང་ཞིང་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་ཐམས་ཅད་ཀྱང་མཐོང་ལགས་ཏེ། བྱང་ཆུབ་སེམས་དཔའ་རྣམས་ནི་འདི་སྙམ་དུ་བདག་ཅག་འཇིག་རྟེན་གྱི་ཁམས་
གཞན་དུ་འདོང་བར་བྱའོ། །དེ་བཞིན་གཤེགས་པ་གཞན་ཡང་བལྟ་བར་བྱའོ། །སྙམ་དུ་མི་སེམས་ལགས་སོ། །དེ་ཅིའི་སླད་དུ་ཞེ་ན། བྱང་ཆུབ་སེམས་དཔའ་དེ་དག་ནི་འཇིག་རྟེན་གྱི་ཁམས་དེ་དག་ཉིད་ན་མཆིས་ཀྱང་
དེ་བཞིན་གཤེགས་པ་ཐམས་ཅད་མཐོང་ལགས་ཏེ། བཅོམ་ལྡན་འདས་དེའི་སླད་དུ་དེ་བཞིན་གཤེགས་པའི་ཐུགས་བསྐྱེད་པ་ཙམ་གྱིས་དེ་བཞིན་གཤེགས་པའི་མཐུས་བདག་འཇིག་རྟེན་གྱི་ཁམས་འདིར་མཆིས་
ལགས་སོ། །བྱང་ཆུབ་སེམས་དཔའ་གཞན་གང་དག་མཆི་བ་དེ་དག་ཀྱང་། དེ་བཞིན་གཤེགས་པའི་སྔོན་གྱི་སྨོན་ལམ་གྱི་དབང་གིས་དེ་བཞིན་གཤེགས་པའི་མཐུས་མཆིས་ལགས་སོ། །དེའི་ཚེ་ནུབ་ཕྱོགས་ནས་དེ་བཞིན་
གཤེགས་པ་བདུད་རྩིའི་མེ་ཏོག་གི་སངས་རྒྱས་ཀྱི་ཞིང་དང་། དེ་བཞིན་དུ་དེ་བཞིན་གཤེགས་པ་བདུད་རྩིའི་འོད་དང་། བཀོད་པ་དཔག་མེད་དང་། འོད་ཟེར་དཔག་མེད་དང་། འོད་དཔག་མེད་དང་། ཁྱུ་མཆོག་དཔག་མེད་དང་། རྣམ་
པར་གནོན་པ་དཔག་མེད་དང་། རྒྱུ་སྐར་གཅིག་པ་དང་། རྒྱུ་སྐར་གྱི་ཕྲེང་བ་དང་། རིན་ཆེན་གདུགས་དང་། རྒྱུ་སྐར་རྒྱལ་པོ་དང་། འོད་ཀྱི་དཀྱིལ་འཁོར་ཅན་དང་། འོད་ཀྱི་རྒྱལ་པོ་དང་། འོད་ཟེར་མངོན་པར་འཕགས་པའི་དཔལ་དང་། འོད་
<pb id="43.111a"/>
ཟེར་མཐའ་ཡས་དང་། ཁྱུ་མཆོག་དང་། ཁྱུ་མཆོག་མཐའ་ཡས་རྣམ་པར་གནོན་དང་། ཐོགས་པ་མེད་པའི་དབྱངས་དང་། སྤྲིན་ཆེན་འོད་ཟེར་དང་། དྲ་བ་ཅན་གྱི་འོད་ཟེར་དང་། སངས་རྒྱས་མེ་ཏོག་འོད་ཟེར་དང་། པད་མའི་
ཁྱུ་མཆོག་མེ་ཏོག་དང་། རིའི་རྒྱལ་པོ་དང་། ཟླ་བའི་ཡོན་ཏན་བདག་པོ་དང་། འོད་ཟེར་རབ་ཏུ་བཏང་བ་དང་། དཔུང་མགོ་ཤིན་ཏུ་ཟླུམ་པ་དང་། མཐོང་བ་དོན་ཡོད་དང་། རྩེ་མོ་མངོན་པར་འཕགས་པའི་རྒྱལ་པོ་དང་། པད་མའི་
རྩེ་མོ་མངོན་པར་འཕགས་པའི་རྒྱལ་པོ་དང་། དེ་བཞིན་གཤེགས་པ་དེ་དག་ལ་སྩོགས་པའི་སངས་རྒྱས་ཀྱི་ཞིང་དག་ནས། བྱང་ཆུབ་སེམས་དཔའ་སྐྱེ་བ་གཅིག་གིས་ཐོགས་པ་གྲངས་མེད་དཔག་ཏུ་མེད་པ་དག་འཇིག་རྟེན་གྱི་ཁམས་
མི་མཇེད་འདིར་ལྷགས་ཏེ། ལྷགས་ནས་ཀྱང་རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀ་གནས་པ་ག་ལ་བ་དང་། བཅོམ་ལྡན་འདས་ག་ལ་བ་དེར་དོང་སྟེ། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་ཕྱོགས་
གཅིག་ཏུ་འཁོད་དོ། །དེའི་ཚེ་བྱང་ཕྱོགས་སུ་འཇིག་རྟེན་གྱི་ཁམས་གྲངས་མེད་དཔག་ཏུ་མེད་པ་དག་འདས་པ་ན་འཇིག་རྟེན་གྱི་ཁམས་རྒྱུ་སྐར་གྱི་ཕྲེང་བ་ཞེས་བྱ་བ་ཡོད་དེ། དེ་ན་དེ་བཞིན་གཤེགས་པ་དོན་ཡོད་མིང་སྒྲོགས་ཤེས་བྱ་
བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་ལྡན་འདས་དེས་བྱང་ཆུབ་སེམས་དཔའ་སེམས་བསྐྱེད་མ་ཐག་ཏུ་ཕྱིར་མི་ལྡོག་པའི་འཁོར་ལོ་བསྐོར་བར་ངེས་པའི་གོ་ཆ་ཞེས་བྱ་བ་བླ་ན་མེད་པ་ཡང་དག་
པར་རྫོགས་པའི་བྱང་ཆུབ་ཏུ་ལུང་བསྟན་ཏོ། །དེ་ནས་བྱང་ཆུབ་སེམས་དཔའ་དེས་སྣང་བ་ཆེན་པོ་དེ་མཐོང་ཞིང་གསུང་གསལ་བའི་སྒྲ་དེ་ཡང་ཐོས་ནས་བཅོམ་ལྡན་འདས་དེ་བཞིན་གཤེགས་པ་དོན་ཡོད་མིང་སྒྲོགས་དེ་ལ་དེས་
འདི་སྐད་ཅེས་གསོལ་ཏོ། །བཅོམ་ལྡན་འདས་འོད་ཀུན་དུ་གདའ་བ་དང་། གསུང་གསལ་བའི་སྒྲ་གྲག་པ་དེ་དེ་བཞིན་གཤེགས་པ་གང་གི་ལགས། དེ་སྐད་ཅེས་གསོལ་པ་དང་། བྱང་ཆུབ་སེམས་དཔའ་སེམས་དཔའ་
<pb id="43.111b"/>
ཆེན་པོ་སེམས་བསྐྱེད་མ་ཐག་ཏུ་ཕྱིར་མི་ལྡོག་པའི་འཁོར་ལོ་བསྐོར་བར་ངེས་པའི་གོ་ཆ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་སངས་རྒྱས་ཀྱི་ཞིང་འདི་ནས་ལྷོ་ཕྱོགས་སུ་འཇིག་རྟེན་གྱི་ཁམས་གྲངས་མེད་དཔག་ཏུ་མེད་པ་
དག་འདས་པ་ན་འཇིག་རྟེན་གྱི་ཁམས་མི་མཇེད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་འདི་ལྟ་སྟེ། བྱང་ཆུབ་སེམས་དཔའི་སྡེ་སྣོད་ཅེས་བྱ་བའི་ཆོས་ཀྱི་རྣམ་གྲངས་
ཀྱི་ཆོས་ཀྱང་སྟོན་ཏེ། སྣང་བ་དེ་དང་། གསུང་གསལ་བའི་སྒྲ་གྲག་པ་དེ་ནི་དེའི་ཡིན་ནོ། །སངས་རྒྱས་ཀྱི་ཞིང་དེར་ནི་བྱང་ཆུབ་སེམས་དཔའ་བསམ་གྱིས་མི་ཁྱབ་པའི་གོ་ཆ་བགོས་པ་དག་སྐྱེས་ཏེ། དེ་དག་གིས་མིང་བརྗོད་པ་
ཙམ་གྱིས་ཕྱོགས་བཅུའི་བྱང་ཆུབ་སེམས་དཔའ་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་འགྱུར་རོ། །དེ་སྐད་ཅེས་བཀའ་སྩལ་པ་དང་། དེ་བཞིན་གཤེགས་པ་དོན་ཡོད་མིང་སྒྲོགས་ལ་བྱང་ཆུབ་སེམས་
དཔའ་སེམས་བསྐྱེད་མ་ཐག་ཏུ་ཕྱིར་མི་ལྡོག་པའི་འཁོར་ལོ་སྐོར་བར་ངེས་པའི་གོ་ཆས་འདི་སྐད་ཅེས་གསོལ་ཏོ། །བཅོམ་ལྡན་འདས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་
སངས་རྒྱས་ཤཱཀྱ་ཐུབ་པ་སངས་རྒྱས་ཀྱི་ཞིང་འཇིག་རྟེན་གྱི་ཁམས་མི་མཇེད་དེར་བདག་མཆི་བར་བགྱིའོ། །བཅོམ་ལྡན་འདས་དེས་བཀའ་སྩལ་པ། རིགས་ཀྱི་བུ་དེའི་དུས་ལ་དབབ་པར་ཤེས་ན་སོང་ཤིག །ངའི་ཚིག་
གིས་གནོད་པ་ཆུང་ངམ། ཉམ་ང་བ་ཉུང་ངམ། བསྐྱོད་པ་ཡང་ངམ། སྟོབས་དང་བདེ་བར་རེག་པ་ལ་གནས་སམ་ཞེས་སྙུན་ཡང་གསོལ་ཅིག །དེ་ནས་བྱང་ཆུབ་སེམས་དཔའ་དེ་བཅོམ་ལྡན་འདས་དེའི་ཞབས་ལ་
ཕྱག་འཚལ་ཏེ། བསྐོར་བ་ཡང་བྱས་ནས་སོང་སྟེ། དེ་འདི་ལྟ་སྟེ། དཔེར་ན་སྐྱེས་བུ་སྟོབས་དང་ལྡན་པ་ཞིག་གིས་ལག་པ་བསྐུམ་པ་རྐྱོང་བར་བྱེད་པ་འམ། བརྐྱང་བ་སྐུམ་པར་བྱེད་པའི་སྐད་ཅིག་དང་། ཐང་ཅིག་དང་། 
<pb id="43.112a"/>
ཡུད་ཙམ་དེས་འཇིག་རྟེན་གྱི་ཁམས་དེ་ནས་མི་སྣང་བར་གྱུར་ནས་འཇིག་རྟེན་གྱི་ཁམས་མི་མཇེད་འདིར་འདུག་སྟེ། དེ་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་ག་ལ་བ་དེར་སོང་ནས། བཅོམ་ལྡན་
འདས་དེའི་ཞབས་ལ་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་ཀྱང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བཅོམ་ལྡན་འདས་ལ་གནོད་པ་ཆུང་ངམ། ཉམ་ང་བ་ཉུང་
ངམ། བསྐྱོད་པ་ཡང་ངམ། སྟོབས་དང་བདེ་བར་རེག་པ་ལ་གནས་སམ་ཞེས་དེ་བཞིན་གཤེགས་པ་དོན་ཡོད་མིང་སྒྲོགས་བསྙུན་གསོལ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་ཅི་བཅོམ་ལྡན་
འདས་དེ་སྙུན་མི་མངའ་འམ། སྟོབས་དང་ལྡན་ནམ། བདེ་བ་དང་ལྡན་ནམ། འགྱུར་བ་མི་མངའ་འམ། གསོལ་པ། བཅོམ་ལྡན་འདས་དེ་ལྟ་ལགས་སོ། །དེའི་ཚེ་བྱང་ཕྱོགས་ནས་བཅོམ་ལྡན་འདས་དེ་བཞིན་གཤེགས་
པ་དོན་ཡོད་མིང་སྒྲོགས་ལ་སོགས་ཏེ། བཅོམ་ལྡན་འདས་དོན་ཡོད་རྣམ་པར་གནོན་གྱི་སངས་རྒྱས་ཀྱི་ཞིང་དང་། དེ་བཞིན་དུ་དོན་ཡོད་ཁྱུ་མཆོག་དང་། དོན་ཡོད་འོད་ཟེར་དང་། བརྩོན་འགྲུས་མཐའ་ཡས་དང་། ས་ལའི་
དབང་པོའི་རྒྱལ་པོ་དང་། བརྩོན་པ་མཐའ་ཡས་དང་། ས་ལ་རིན་པོ་ཆེ་དང་། གདུགས་གཅིག་པ་དང་། རྒྱུ་སྐར་བཀོད་པ་དང་། དཀོན་མཆོག་འབྱུང་གནས་དང་། ཙན་དན་ཁང་པ་དང་། ཙན་དན་སྤོས་ཀྱི་འོད་དང་། འོད་མཐའ་ཡས་
དང་། འོད་ཀྱི་དཀྱིལ་འཁོར་ཅན་དང་། ལྷུན་པོ་རྣམ་དག་དང་། ཐོགས་པ་མེད་པའི་སྤྱན་དང་། སྤྱན་མཐའ་ཡས་དང་། རིན་ཆེན་འབྱུང་དང་། ཀུན་གྱི་དཔལ་དང་། སངས་རྒྱས་མེ་ཏོག་འབྱུང་བའི་དཔལ་དང་། 
བློ་གྲོས་རབ་གནས་དང་། མཐའ་ཡས་རྣམ་པར་གནོན་དང་། དོན་ཡོད་དཔལ་དང་། རིན་ཆེན་རྣམ་པར་གནོན་དང་། གོ་ཆ་མཐའ་ཡས་དང་། བཀོད་པ་མཐའ་ཡས་དང་། ནམ་མཁའི་དཀྱིལ་འཁོར་འོད་ཟེར་དང་། མཚན་མ་མེད་པའི་ང་རོ་དང་། 
<pb id="43.112b"/>
རྩིའི་རྒྱལ་པོ་དང་། བག་ཚ་བ་མི་མངའ་བ་དང་། སྤུ་ཟིང་ཞེས་བྱེད་པའི་འཇིགས་བྲལ་དང་། ཡོན་ཏན་རྒྱལ་པོའི་འོད་དང་། སྤྱན་རས་གཟིགས་ཀྱི་བློ་སྒྲུབ་མེ་ཏོག་དང་། ནམ་མཁའི་རིགས་དང་། ནམ་མཁའི་ང་རོ་དང་། 
ནམ་མཁའ་བཀོད་པའི་ང་རོ་དང་། དེ་བཞིན་གཤེགས་པ་དེ་དག་དང་། གཞན་དག་གིས་སངས་རྒྱས་ཀྱི་ཞིང་དག་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྐྱེ་བ་གཅིག་གིས་ཐོགས་པ་དག་འཇིག་རྟེན་གྱི་ཁམས་མི་མཇེད་
ག་ལ་བ་དང་། བཅོམ་ལྡན་འདས་ག་ལ་བ་དེར་ལྷགས་ཏེ། ལྷགས་ནས་ཀྱང་བཅོམ་ལྡན་འདས་ཀྱི་ཞབས་ལ་ཕྱག་འཚལ་ཏེ། ཕྱོགས་གཅིག་ཏུ་འཁོད་དོ། །དེའི་ཚེ་འོག་གི་ཕྱོགས་སུ་འཇིག་རྟེན་གྱི་ཁམས་གྲངས་མེད་
དཔག་ཏུ་མེད་པ་དག་འདས་པ་ན། འཇིག་རྟེན་གྱི་ཁམས་ནམ་མཁའི་དཀྱིལ་འཁོར་རྣམ་པར་དག་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་སྤྱན་ཆེན་པོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། བཅོམ་
ལྡན་འདས་དེས་བྱང་ཆུབ་སེམས་དཔའ་རིམ་པའི་བུ་ཞེས་བྱ་བ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ཏོ། །དེ་ནས་བྱང་ཆུབ་སེམས་དཔའ་རིམ་པའི་བུས་སྣང་བ་ཆེན་པོ་དེ་མཐོང་སྟེ། གསུང་གསལ་
བའི་སྒྲ་དེ་ཡང་ཐོས་སོ། །ཐོས་ནས་ཀྱང་བཅོམ་ལྡན་འདས་དེ་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་འོད་ཀྱི་སྣང་བ་ཀུན་དུ་གདའ་བ་དེ་དང་། གསུང་གསལ་བའི་སྒྲ་གྲག་པ་དེ་སུའི་ལགས། བཅོམ་ལྡན་
འདས་དེས་བཀའ་སྩལ་པ། རིགས་ཀྱི་བུ་སྟེང་གི་ཕྱོགས་སུ་འཇིག་རྟེན་གྱི་ཁམས་གྲངས་མེད་དཔག་ཏུ་མེད་པ་དག་འདས་པ་ན་འཇིག་རྟེན་གྱི་ཁམས་མི་མཇེད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་ཤཱཀྱ་ཐུབ་
པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏེ། མཐུ་དེ་ནི་དེའི་ཡིན་ནོ། །དེ་བཞིན་གཤེགས་པ་དེ་ནི་ད་ལྟར་བྱང་ཆུབ་སེམས་དཔའི་སྡེ་སྣོད་སེམས་ཅན་ཐམས་ཅད་ཡང་དག་པར་ཚིམ་པར་བྱེད་པ་
<pb id="43.113a"/>
སེམས་ཅན་ཐམས་ཅད་ཀྱི་ཐེ་ཚོམ་གཅོད་པར་བྱེད་པ་ཞེས་བྱ་བའི་ཆོས་ཀྱི་རྣམ་གྲངས་ཡང་དག་པར་རབ་ཏུ་སྟོན་ཏེ། མཐུ་དེ་ལྟ་བུ་དེ་ནི་དེའི་ཡིན་ནོ། །འཁོར་དེ་ན་ཡང་བྱང་ཆུབ་སེམས་དཔའ་སེམས་དཔའ་
ཆེན་པོ་གོ་ཆ་ཆེན་པོ་བགོས་པ་དཔེ་མེད་པ་སེམས་པ་དག་ཆོས་བསྟན་པ་དེ་ཉན་པར་བྱེད་དེ། དེ་དག་གི་མིང་བརྗོད་པ་ཙམ་གྱིས་སེམས་ཅན་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་འགྱུར་རོ། །དེ་སྐད་
ཅེས་བཀའ་སྩལ་པ་དང་། བཅོམ་ལྡན་འདས་དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རིམ་པའི་བུས་འདི་སྐད་ཅེས་གསོལ་ཏོ། །བཅོམ་ལྡན་འདས་ཤཱཀྱ་ཐུབ་པ་དེ་ལ་བལྟ་བ་དང་། ཕྱག་བགྱི་བ་དང་། བསྙེན་
བཀུར་བགྱི་བའི་སླད་དུ། འཇིག་རྟེན་གྱི་ཁམས་མི་མཇེད་དེར་བདག་མཆི་བར་བགྱིའོ། །བཅོམ་ལྡན་འདས་དེས་བཀའ་སྩལ་པ། རིགས་ཀྱི་བུ་དེའི་དུས་ལ་དབབ་པར་ཤེས་ན་སོང་ཤིག །ངའི་ཚིག་གིས་གནོད་པ་ཆུང་
ངམ། ཉམ་ང་བ་ཉུང་ངམ། བསྐྱོད་པ་ཡང་ངམ། སྟོབས་དང་བདེ་བར་རེག་པ་ལ་གནས་སམ་ཞེས་སྙུན་ཡང་གསོལ་ཅིག །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རིམ་པའི་བུ་བཅོམ་ལྡན་འདས་དེའི་
ཞབས་ལ་ཕྱག་འཚལ་ཏེ། འདི་ལྟ་སྟེ་དཔེར་ན། སྐྱེས་བུ་སྟོབས་དང་ལྡན་པ་ཞིག་གིས་ལག་པ་བསྐུམ་པ་རྐྱོང་བར་བྱེད་པ་འམ། བརྐྱང་བ་སྐུམ་པར་བྱེད་པའི་སྐད་ཅིག་དེས་འཇིག་རྟེན་གྱི་ཁམས་དེ་ནས་མི་སྣང་བར་གྱུར་ནས། 
དེ་འཇིག་རྟེན་གྱི་ཁམས་མི་མཇེད་འདིར་འདུག་སྟེ། དེ་རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀ་གནས་པ་ག་ལ་བ་དང་། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས་བཅོམ་ལྡན་འདས་ལ་གནོད་པ་ཆུང་ངམ། ཉམ་ང་བ་ཉུང་ངམ། བསྐྱོད་པ་ཡང་ངམ། སྟོབས་དང་བདེ་བར་རེག་པ་ལ་གནས་སམ་ཞེས་དེ་བཞིན་གཤེགས་པ་སྤྱན་ཆེན་པོ་སྙུན་གསོལ་ལགས་སོ། །
