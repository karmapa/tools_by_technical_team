<vol n="90" t="ཇ">ཇ</vol>
<pb id="90.1a"/>
༼ཇ༽ ༄༅། ༈ །གསང་སྔགས་རྒྱུད་འབུམ་གྱི་སྐོར་བཞུགས་སོ། །
(黃)  秘密經第七部
<pb id="90.1b"/>
<sutra id="J439"/><head n="1" t="ཕྱག་ན་རྡོ་རྗེ་གོས་སྔོན་པོ་ཅན་གནོད་སྦྱིན་དྲག་པོ་ཆེན་པོ་རྡོ་རྗེ་མེ་ལྕེའི་རྒྱུད་ཅེས་བྱ་བ།༼ཇ༽"/><head n="2" t="དང་པོ། གླེང་གཞིའི་ལེའུ།" type="lewu" zh="83.140"/>༄༅།  །རྒྱ་གར་སྐད་དུ། <stitle n="448">ནཱི་ལཱམྦ་ར་དྷ་ར་བཛྲ་པཱ་ཎི་ཡཀྵ་མ་ཧཱ་རཱུ་དྲ་བཛྲཱ་ན་ལ་ཛི་ཧྭ་
ཏནྟྲ་ནཱ་མ། </stitle>བོད་སྐད་དུ། <ttitle n="448">ཕྱག་ན་རྡོ་རྗེ་གོས་སྔོན་པོ་ཅན་གནོད་སྦྱིན་དྲག་པོ་ཆེན་པོ་རྡོ་རྗེ་མེ་
ལྕེའི་རྒྱུད་ཅེས་བྱ་བ། </ttitle><bampo n="448.1">འཕགས་པ་ཕྱག་ན་རྡོ་རྗེ་ལ་ཕྱག་འཚལ་ལོ། །འདི་སྐད་བདག་
གིས་ཐོས་པ་དུས་གཅིག་ན། བཅོམ་ལྡན་འདས་ཐམས་ཅད་འབྱུང་བའི་ཡུམ་བཙུན་མོའི་
བྷ་ག་ལ་བཞུགས་ཏེ། དེ་ནས་གནོད་སྦྱིན་དྲག་པོ་བྱེ་བ་ཕྲག་བཅུ་དང་། སྟོང་གསུམ་གྱི་
སྟོང་ཆེན་པོའི་འཇིག་རྟེན་གྱི་ཁམས་ན་དྲག་ཅིང་གཏུམ་པའི་རིགས་ཇི་སྙེད་པ་ཐམས་ཅད་
དང་ཐབས་ཅིག་གོ། །དེ་ནས་བཅོམ་ལྡན་འདས་དྲག་པོའི་དཀྱིལ་མོ་དཀྲུང་བཅས་ནས་
གཡས་པ་ནམ་མཁའ་ལ་བསྒྲེང་། གཡོན་པ་ས་ལ་བགྲད་ནས་སྤྱན་བཟློག་པས་ཕྱོགས་བཅུར་
<pb id="90.2a"/>
གཟིགས་ཏེ། ཞལ་ནས་ཧཱུྃ་ཧ་ཞེས་པའི་སྒྲ་ཆེར་བྱུང་ངོ་། །དེ་ནས་འཁོར་ཐམས་ཅད་གཙོ་བོ་མི་སྣང་བས་ཡུན་རིང་དུ་བརྒྱལ་བར་གྱུར་ཏོ། །དེའི་སྐད་ཅིག་དེ་ཉིད་ལ། བཅོམ་
ལྡན་འདས་ཀྱི་སྤྱི་བོའི་གཙུག་ནས་སངས་རྒྱས་ཐམས་ཅད་ཀྱིས་གནང་བ། སྔགས་རྣམས་པ་གསུམ་གྱི་བདག་པོར་གྱུར་པ། ཕྱག་བརྙན་ལག་ན་རྡོ་རྗེ་ཞེས་བྱ་བ་ཁ་དོག་
སྔོན་པོ་ཆེར་གྲགས་པ། ཕྱག་གཡས་པ་ན་རྡོ་རྗེ་རྩེ་དགུ་པ་ཐོགས་པ། གཡོན་པ་ན་ནམ་མཁའ་ལྡིང་གི་རྒྱལ་པོ་དྲག་པོ་ཐོགས་པ་ཞིག་རྒྱ་མཚོ་ཆེན་པོར་
ཞུགས་སོ། །དེ་ནས་ནམ་མཁའ་ལྡིང་གི་གཤོག་པ་བསྐྱོད་པས་རྒྱ་མཚོར་ཞུགས་ཏེ། ཀླུའི་རྒྱལ་པོ་དགའ་བོ་དང་། འཇོག་པོས་རང་གི་བདག་པོའི་སྤྱི་བོར་
འདུད་དོ། །ཉེ་དགའ་བོ་དང་དུང་སྐྱོང་གིས་རྣ་ཆ་བྱས་སོ། །རིགས་ལྡན་གྱིས་མགུལ་རྒྱན་དུ་བྱས་སོ། །པད་མ་དང་པད་མ་ཆེན་པོས་ལག་གདུབ་ཏུ་བྱས་སོ། །
སྤྲིན་གྱི་ཤུགས་ཅན་གྱིས་སེ་རལ་ཁར་བཅིངས་སོ། །ཧུ་ལུ་ཧུ་ལུས་སྐ་རགས་སུ་བྱས་སོ། །འབྲུག་སྒྲ་དང་བདུད་འཇོམས་ཀྱིས་རྐང་གདུབ་ཏུ་བྱས་ཏེ། སླར་བདག་
པོའི་ལག་པ་གཡོན་པར་སོང་ངོ་། །དེ་ནས་གནོད་སྦྱིན་བྱེ་བ་ཕྲག་བཅུ་དང་། དྲག་པོའི་རིགས་རྣམས་བརྒྱལ་བ་ལས་སངས་ཏེ། ཕྱོགས་ཀུན་ཏུ་བལྟས་པ་ལས་ཕྱག་
བརྙན་ལག་ན་རྡོ་རྗེ་རྒྱ་མཚོའི་ནང་ན་འདུག་པ་མཐོང་ནས། རིངས་པར་ཀྱེ་མ་ཨ་ལ་ལ་བདག་ཅག་གི་གཙོ་བོ་ཉིད་བཞུགས་སོ། །ཞེས་བརྗོད་ནས་སོང་བ་ལས་ཕྱིན་ཏེ།
<pb id="90.2b"/>
བལྟས་པས་ཆེར་དྲག་པ་སྐྲའམ་པ་གྱེན་དུ་འཕགས་པ། མིག་མེ་མདག་གི་ཕུང་པོ་ལྟར་འབར་བ། མཆེ་བ་གཙིགས་པ། ལྕེ་གློག་ལྟར་འགྱུ་བ། གསུས་པ་རྫིང་ལྟར་འཁྱིལ་བ། རྒྱ་མཚོའི་
ཟབསུ་དཔག་ཚད་བརྒྱད་ཁྲི་ཡོད་པ་རྐང་པའི་སྤུས་མོར་ཕྱིན་པ། ཀླུའི་རྒྱན་ཆ་བདུན་དང་ལྡན་པ། ལག་པ་གཡས་ན་རྡོ་རྗེ་རྩེ་དགུ་པ་ཐོགས་པ། གཡོན་ན་ནམ་མཁའ་ལྡིང་གི་རྒྱལ་པོ་དྲག་
པོ་ཐོགས་པ། སྐུ་བྱིན་པོ་ལ་དཔག་ཚད་ཉིས་འབུམ་དྲུག་ཁྲི་ཡོད་པ་བཞུགས་སོ། །དེ་ནས་གནོད་སྦྱིན་རྣམས་ཀྱིས་གསོལ་པ། གཙོ་བོ་ཁྱོད་ཀྱིས་བཅོམ་ལྡན་འདས་ལ་གསང་
བའི་དོན་དྲག་པོ་རྒྱས་པར་གསོན་ཅིག་དང་། བདག་ཅག་རྣམས་ཀྱིས་ཞུ་བར་མ་སྤོབས་ཀྱིས་ཞེས་གསོལ་ནས། ལག་ན་རྡོ་རྗེ་ལ་གོས་སྔོན་པོ་དར་ལ་བཻ་དུརྱ་ཞུན་མའི་ནང་དུ་
བཙོས་པ་ཞིག་བླ་གོས་སུ་གསོལ་ཏོ། །སྟག་གི་དཔགས་པ་དྲུག་སྟོང་གིས། ཤམ་ཐབས་སུ་བཅིངས་སོ། །དེ་ནས་ལག་ན་རྡོ་རྗེ་རིངས་པར་བཅོམ་ལྡན་འདས་ཀྱི་སྤྱན་སྔར་སོང་སྟེ་
ཞབས་ལ་སྤྱི་བོས་གཏུགས་ཏེ། མདུན་དུ་སྙིང་པོ་དང་ལྡན་པའི་དཀྱིལ་མོ་དཀྲུང་བཅས་ཏེ་འདུག་གོ། །དེ་ནས་བཅོམ་ལྡན་འདས་ཀྱིས་ནམ་མཁའ་དང་ས་གཞི་ལ་
གཟིགས་ནས། བར་སྣང་དུ་ཡང་སྤྱན་གྱིས་འཁོར་བར་གཟིགས་སོ། །དེ་ནས་ཁྃ་བྲུྃ་སྃ། ཞེས་བྱ་བའི་སྔགས་བརྗོད་དོ། །དེ་ནས་ལག་ན་རྡོ་རྗེ་
སྟན་ལས་ལངས་ནས། རྡོ་རྗེ་ཐལ་མོ་རང་གི་སྙིང་གར་སྦྱར་ཏེ། བཅོམ་ལྡན་འདས་ལ་འདི་སྐད་ཅེས། གསོལ་ཏོ། །ཀྱེ་མ་བཅོམ་ལྡན་འདས་ལ་
<pb id="90.3a"/>
གསང་བ་དྲག་པོའི་དོན་བདག་དང་སེམས་ཅན་ཐམས་ཅད་ལ་ཕན་པའི་ཕྱིར་ཞུ་ན། ཅི་བཅོམ་ལྡན་འདས་ཀྱིས་སྐབས་དབྱེ་བར་གནང་ངམ་ཞེས་གསོལ་པ་དང་། ཅི་ཡང་མི་གསུང་བར་བཅོམ་ལྡན་འདས་གདུག་པའི་ཚོགས་ངེས་པར་
འདུལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ཞུགས་མ་ཐག་ཏུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་འཁོད་པའི་གདུག་པ་ཅན་ཐམས་ཅད་སྙིང་འདར་བར་གྱུར་ཏོ། །དེ་ནས་ཏིང་ངེ་འཛིན་དེ་ལས་བཞེངས་ནས། 
ལག་ན་རྡོ་རྗེ་ལ་གཟིགས་ཏེ་བྱེད་པ་གཡོན་པའི་ཆུ་ཤིང་སྙིང་པོ་ནས་དྲངས་ཏེ་བཀུག་པའོ། །བྱེད་པ་སྐྱེས་པའི་ཆུ་ཤིང་སྒྲ་དང་བཅས་པས་བརྐྱང་བ་བྱས་ཏེ་གནས་སོ། །དེ་ནས་ལག་ན་རྡོ་རྗེ་ཕྱག་རྒྱ་དེ་ཉིད་ཡང་དག་པར་རིག་སྟེ། ཚིག་
འདི་སྐད་ཅེས་བརྗོད་དེ། ཁྱེད་ལ་སོགས་པའི་འཁོར་དག་ས་ཕྱོགས་འདིར་མ་གནས་པར་ཕྱོགས་གཞན་དུ་དེངས་ཤིག། གལ་ཏེ་མི་འགྲོ་ན་ཁྱེད་ལ་སོགས་པའི་སྙིང་འགས་པར་འགྱུར་རོ། །ཞེས་བརྗོད་པས་སྒྲ་གནས་ཀྱི་ཁུང་བུར་
སྒྲིབ་བྱེད་ཀྱི་ཚོགས་སོང་སྟེ། སྔ་མ་བཞིན་དུ་འཁོད་དོ། །ལག་ན་རྡོ་རྗེ་གོས་སྔོན་པོ་ཅན་རྡོ་རྗེ་མེ་ལྕེའི་རྒྱུད་ལས་གླེང་གཞིའི་ལེའུ་སྟེ་དང་པོའོ།།  །།<head n="2" t="གཉིས་པ། ངེས་ཚིག་གི་ལེའུ།" type="lewu" zh="83.143"/>དེ་ནས་ཕྱག་ན་རྡོ་རྗེ་ཡིས། །ཐུབ་པའི་སྐུ་ལ་འདི་སྐད་གསོལ། །གསང་བའི་
རྡོ་རྗེ་དྲག་པོའི་དོན། །རྒྱས་པར་བདག་ལ་བཤད་དུ་གསོལ། །གསང་བའི་བདག་པོ་ལེགས་པར་ཡང་། །ཉོན་ལ་ཡིད་ལ་ཟུང་ཤིག་ཁྱོད། །ང་ཡི་གསང་བ་གང་ཡིན་དང་། །རྡོ་རྗེ་དྲག་པོ་གང་ཡིན་པ། །ང་ལ་མཚན་ཉིད་གཞན་མེད་དེ། །
ཁྱོད་ཉིད་ཀྱི་ནི་རྒྱུད་དང་ཡང་། །ཁྱོད་ཀྱི་བྱ་བའི་ལས་བཤད་བྱ། །སྐྱེ་བ་བཞི་བསྡུས་སེམས་ཅན་རྣམས། །གདུག་པ་ཅན་གྱིས་གཙེས་གྱུར་པ། །ཐབས་སུ་ལྡན་པའི་བཟློག་པ་ཡི། །མཚན་མ་ངེས་པར་བཤད་པར་བྱ། །བ་ནི་རྣམ་པར་སྣང་
མཛད་དེ། །ཛ་ནི་མི་བསྐྱོད་ཐུབ་པའི་སྐུ། །ར་ནི་རིན་ཆེན་འབྱུང་ལྡན་སྐུ། །མེ་ལྕེ་ཡིག་འབྲུ་གསུམ་པོ་ལ། །དང་པོར་གཙོ་བོ་བཤད་བྱ་བ། །པཱ་ནི་རྡོ་རྗེ་འཇོམས་བྱེད་མ། །ཎ་ནི་པད་མ་འཇོམས་བྱེད་མ། །ཨི་ནི་ཀུན་འགྲོ་འཇོམ་
<pb id="90.3b"/>
བྱེད་མ། །འོག་བཏགས་གསུམ་པོ་མིང་མཐར་སྦྱར། །ཨེ་ནི་ཀུན་ཏུ་གོ་བྱེད་དེ། །ང་ནི་སྨིན་པར་བྱེད་པ་སྟེ། །པ་ནི་ཀུན་ནས་སྡུད་པ་ཡིན། །ས་ནི་ཡོངས་སུ་རྟེན་པའི་ལས། །ཡ་ནི་ཡང་དག་བསྐྱོད་པར་བཤད། །གོ་འབྱེད་གཉིས་པའི་
སྟེང་གནས་པའི། །སྣ་ལྡན་དག་ཏུ་ཤེས་པར་བྱ། །དེ་ལས་ངེས་པར་བྱུང་བས་ན། །ཀུན་སྣང་གང་ཡིན་དངོས་དང་སྦྱར། །བསམ་པའི་དངོས་ལ་འཇུག་རྣམས་ཀྱི། །ཡན་ལག་ཐབས་རྣམས་ཐམས་ཅད་དུ། །གོང་དུ་སྨོས་ནས་
བརྗོད་པ་ཡིན། །དོན་དུ་གསལ་བར་ཟློས་པ་ཡི། །ཚིག་ནི་རྒྱས་པར་བརྗོད་མི་དགོས། །ལས་ལས་གྲུབ་པའི་གཟུགས་རྣམས་ལ། །དྲག་པོ་ཡོངས་སུ་སྟོན་པ་དང་། །གནོད་སྦྱིན་བེ་ཅོན་ཐོགས་རྣམས་ལ། །གཙོ་བོའི་དོན་དུ་
བཤད་པས་ན། །ཚིག་ཏུ་ངེས་པར་ཡང་དག་བརྗོད། །ཁྱོད་ཀྱི་ལུང་འཆང་རབ་དགའ་བས། །དེ་ཉིད་རིགས་སུ་བྱུང་བ་སྟེ། །ཀུན་ཀྱང་དྲག་པོའི་ལས་ལ་དགའ། །སྣང་བ་དག་པར་མི་མཐོང་བཞིན། །དེ་ཉིད་ལ་ནི་ངེས་པར་བརྗོད། །
གོང་དུ་བསྟན་པ་གང་ཡིན་པ། །སོ་སོ་དག་ལ་གདོན་མི་ཟ། །སྦྱོར་བ་སྣ་ཚོགས་དེས་བསྒྲུབས་ན། །སྣང་བར་འབྱོར་པ་སྣ་ཚོགས་པ། །མངོན་དུ་རྒྱས་ཤིང་ངེས་པར་གསལ། །སྣང་བ་ཆེན་པོ་བདག་མེད་པར། །རྒྱུད་པས་
ཡོངས་སུ་གྲུབ་པ་ཡིན། །ཀུན་རྫོབ་གོང་མའི་ཚིག་ལྟ་བུ། །དངོས་པོ་བསྟེན་པ་ལྟ་བུར་མཐོང་། །དོན་དམ་འོག་མའི་སྒྲ་ལྟ་བུར། །ཉོན་མོངས་ཀུན་བསྲེགས་རང་བཞིན་གྱིས། །འོད་གསལ་བ་རུ་གནས་པ་མིན། །སྙིང་པོ་དོན་དམ་
ལ་འཇུག་པ། །ཕྱི་རིམ་ཀུན་རྫོབ་ལ་བརྟེན་བྱ། །དང་པོར་སངས་རྒྱས་མི་གནས་ཤིང་། །སྔ་མའི་བྱ་བ་སྦྱོར་བར་བརྩོན། །དབང་ཐོབ་པ་ལ་རློམ་སེམས་མེད། །བླ་མའི་མན་ངག་ངེས་པ་ལས། །བླ་མ་ཉིད་ལ་ཅི་ནུས་ཀྱིས། །
ཡང་དག་པར་ནི་མཆོད་པར་བྱ། །རྡོ་རྗེ་ངོ་བོ་ཀུན་འབྱུང་དང་། །གདུག་པ་ཐམས་ཅད་སྲེག་ཕྱིར་གང་། །དངོས་པོ་ལ་འཇུག་གོང་མའི་སྒྲ། །གོང་མའི་ཚིག་ཏུ་བརྗོད་པ་ཡིན། །ལག་ན་རྡོ་རྗེ་གོས་སྔོན་པོ་ཅན། །རྡོ་རྗེ་མེ་
<pb id="90.4a"/>
ལྕེའི་རྒྱུད་ལས། ངེས་ཚིག་གི་ལེའུ་སྟེ་གཉིས་པའོ།།  །།<head n="2" t="གསུམ་པ། དཀྱིལ་འཁོར་དང་ལྷའི་ལེའུ།" type="lewu" zh="83.144"/>  གོས་སྔོན་ལག་ན་རྡོ་རྗེ་ཡིས། །སངས་རྒྱས་མགོན་ལ་འདི་སྐད་གསོལ། །གང་ཞིག་བསྒྲུབ་པར་བྱ་བ་ཡི། །ཐབས་ཀྱི་དཀྱིལ་འཁོར་གསུང་དུ་གསོལ། །
རིག་པའི་རྒྱལ་པོས་བཀའ་སྩལ་པ། །ཡང་དག་དོན་དམ་དངོས་གྱུར་ན། །དཀྱིལ་འཁོར་ལྷ་གཟུགས་མེད་པ་སྟེ། །འགྲོ་བ་རྟོག་པ་ལ་གནས་པས། །དེ་ཡི་ཀུན་རྟོག་བསལ་བའི་ཕྱིར། །ལྷ་ཡི་སྦྱོར་བ་བཤད་པར་བྱ། །གང་ཞིག་མོས་
པས་བྱེད་པ་ཡིས། །ཁྲུ་གསུམ་དཀྱིལ་འཁོར་ཕྱོགས་བཞི་པ། །ནགས་སམ་དུར་ཁྲོད་ཁང་སྟོང་ངམ། །གཙུག་ལག་ཁང་ངམ་མཆོད་རྟེན་ནམ། །དེ་དག་གནས་སུ་ངེས་པར་བརྩམ། །དང་པོར་བསྙེན་པ་རབ་གནས་པས། །བུ་མོ་བཅུ་
དྲུག་སྟོན་མོ་བྱས། །བདག་གིས་ཞག་གསུམ་ཁྲུས་བྱ་ཞིང་། །སྤྱི་བོ་ལྐོག་མ་སྙིང་ག་རུ། །གསང་བ་གསུམ་གྱི་ཡི་གེ་བརྟག །རམས་སུ་བཙོས་པའི་གོས་ཉིད་ལ། །གུར་གུམ་ཐིག་ལེ་ངེས་བཏབ་སྟེ། །དེ་ཉིད་ལ་ནི་བསྐོན་པར་བྱ། །
ཟས་སུ་དཀར་གསུམ་སྦྱིན་བྱས་ཤིང་། །སྐྱེས་པ་དང་ནི་སྤྲད་མི་བྱ། །སྙིང་པོ་འདི་ཉིད་འབུམ་ཚད་དུ། །རང་གིས་བཟླས་པས་རིག་པ་འབྱིན། །དེ་ནས་བསྙེན་པ་རྫོགས་པ་ལས། །བུ་མོ་ཉིད་ལ་ཚིག་བརྗོད་དེ། །ཡི་གེ་རྣམ་ལྔ་ཉིད་དང་ཡང་། །རམས་དང་
མཐིང་ཤུན་ཀུན་འདུས་སུ། །རིན་ཐང་མི་བརྩི་ཉོར་བཅུག་སྟེ། །དེ་ཉིད་རིགས་མཐུན་ནང་བཏུམས་ལ། །གནས་གང་ཡིན་པར་བདག་ལ་གཏད། །དེ་ཡིས་ཞག་གསུམ་སྦྱོར་བ་ཡིས། །ཕྱག་རྒྱ་ངེས་པ་ཉིད་དང་ཡང་། །སྙིང་པོ་གོང་གི་སྦྱོར་བ་ཡིས། །
དྲི་ཆུ་བཏབ་ལ་གྲངས་ཚད་དུ། །ཕྱིན་པར་ཡང་དག་བཟླས་པར་བྱ། །དེ་ནས་སྐུད་པ་སྔོན་པོ་ནི། །བུ་མོས་ལེགས་པར་བཀལ་བ་ལ། །སྔགས་ཀྱིས་དག་བྱས་རབ་མཛེས་པས། །སྲད་བུ་དགུ་རུ་ངེས་པར་སྒྲིལ། །མེ་ཏོག་སྔོན་པོའི་
ནང་བཏུམས་ལ། །སེང་ལྡེང་ཕུར་པ་ལྔ་རྣམས་ཀྱིས། །སྲད་བུ་ཡོངས་སུ་བྲི་བར་བྱ། །རབ་ཏུ་ཚད་དུ་ངེས་པ་ཡིས། །ཕྱག་རྒྱ་མ་ལ་དག་བརྗོད་པས། །དེ་ཉིད་མཉམ་པར་གཞག་པ་ཡི། །དཀྱིལ་འཁོར་ལེགས་པར་བྱས་པ་ཡིན། །
<pb id="90.4b"/>
འཕང་དུ་ཁྲུ་གང་ཚད་བྱས་ཏེ། །དང་པོ་བྱང་ཤར་མཚམས་ཉིད་ནས། །ཀུན་རྟེན་ཁ་དོག་རིགས་མཐུན་བླང་། །ཡོངས་སུ་བསྡུས་བྱས་ངེས་པར་བྱ། །གཉིས་པ་གཉིས་པ་ཉིད་དུ་ངེས། །གསུམ་པ་གཅིག་གི་ཚད་དང་ལྡན། །དེ་ལྟར་
ཚད་དུ་ལྡན་པ་ལས། །ཤིན་ཏུ་མཉམ་པར་འཐས་པར་བྱ། །དེ་ཉིད་རྗེས་སུ་འཇུག་པ་ཡིས། །དང་པོའི་སྲད་བུ་གང་ཡིན་པས། །ཁ་དོག་སེར་པོའི་ཐིག་གདབ་བྱ། །དཀྱིལ་འཁོར་དགུ་རུ་ངེས་པ་ལས། །འབྲུ་དང་ས་དང་རིན་ཆེན་དང་། །ཕྱེ་མ་
ཉིད་དུ་བཏགས་པ་ཡིས། །དཀྱིལ་དུ་པད་མ་བཅུ་དྲུག་པ། །འདབ་མར་ལྡན་པར་བྲི་བར་བྱ། །ཤར་དང་ལྷོ་དང་ནུབ་བྱང་དང་། །མཚམས་རྣམས་སུ་ཡང་དེ་བཞིན་བྲི། །ལེ་ཚེའི་པད་མ་གང་ཡིན་པ། །སྣ་ཚོགས་པར་ནི་ཡང་དག་བཤད། །
མཚམས་རྣམས་སུ་ནི་མཆོད་པ་ཡི། །ལྷ་མོ་ཡོངས་སུ་དགོད་པར་བྱ། །སྒོ་བཞི་དག་ཏུ་ཁྲོ་མོ་བཞི། །སྦྱོར་བས་ཡང་དག་དགོད་པར་བྱ། །རིན་ཆེན་ཕ་གུ་འདོད་ཡོན་དང་། །དྲ་བ་དྲ་ཕྱེད་ཡང་དག་ལྡན། །ཏྭ་ར་ཎ་ནི་བཞིས་བརྒྱན་ཅིང་། །
སྣ་ཚོགས་རྡོ་རྗེ་གཞིར་གནས་ཡིན། །གདུགས་དང་རི་དགས་གང་ཡིན་པ། །རྒྱན་རྣམས་ཀུན་གྱིས་རྣམ་པར་སྒེག །སྔགས་པ་བྱང་ཆུབ་བློ་ལྡན་པས། །ཀེང་རུས་ཕྲེང་བ་ཉིད་དང་ཡང་། །སྦྲུལ་མགོའི་ཕྲེང་བས་རྣམ་པར་རྒྱན། །རྡོ་རྗེ་
སྣ་ཚོགས་རབ་འབར་བའི། །ཕྲེང་བའི་ཕྱི་རོལ་ལེགས་པར་བསྐོར། །ཟུར་བཞི་དག་ཏུ་བུམ་པ་བཞི། །རྒྱན་གྱིས་རྫོགས་པར་ཡང་དག་བྲི། །དེ་དཀྱིལ་ཕྱག་ན་རྡོ་རྗེ་ཉིད། །སྔ་མའི་ཚུལ་གྱིས་ཡོངས་སུ་གནས། །ཤར་དུ་
ཁམས་གསུམ་རྣམ་རྒྱལ་ཉིད། །ཡང་དག་པར་ནི་བྲི་བྱ་སྟེ། །ཁ་དོག་དམར་པོ་ཉིད་ལ་ཡང་། །དབུ་གསུམ་ཕྱག་ནི་དྲུག་པའི་དབྱིབས། །ཞབས་བཞི་བརྐྱང་བསྐུམ་ཚུལ་དུ་བཞུགས། །ཕོ་ནི་རྡོ་རྗེ་ངེས་པ་ལས། །མོ་ནི་དགྲ་སྟ་ཡང་དག་
ལྡན། །བར་མ་གཉིས་ཀྱིས་འཆིང་བྱེད་པ། །གོང་མོ་མཐེ་བོ་ངེས་མདུད་ནས། །གཞན་རྣམས་ཡོངས་སུ་བརྐྱང་པ་ཡིན། །དེ་ཉིད་སྙིང་པོ་གང་ཡིན་པ། །སྙིང་གར་ཡང་དག་བཟུང་བྱས་ནས། །དེ་འོག་ཕོ་ཡིས་ཞགས་པ་འཛིན། །མོ་ཡིས་རལ་གྲི་བཟུང་བྱས་པ། །
<pb id="90.5a"/>
དང་པོ་ཉིད་ལ་དགོད་པར་བྱ། །ལྷོ་རུ་ནག་པོ་ཆེན་པོ་ཉིད། །ཁ་དོག་དུད་སྤྲིན་ལྟ་བུ་ལ། །ཞལ་གཅིག་ཕྱག་ནི་གཉིས་པའི་དབྱིབས། །ཕོ་ཉིད་ཙན་དན་བེང་ཆེན་བསྣམས། །མོ་ནི་ཞགས་པ་ཡོངས་སུ་འཛིན། །ཁྲོ་ཞལ་གཟིགས་པ་མི་བཟད་པས། །
ཕྱོགས་བཅུ་རྣམས་སུ་རབ་ཏུ་གཟིགས། །དེ་ཉིད་མགོན་པོ་གང་ཡིན་པ། །ཕྱོགས་གཉིས་པར་ནི་རབ་ཏུ་དགོད། །ནུབ་ཕྱོགས་གསུམ་པར་དགོད་བྱ་བ། །ལུས་ངན་སྲས་པོ་སྟོབས་པོ་ཆེ། །ཁ་དོག་ལྗང་གུ་ཉིད་ལ་ཡང་། །ཆུང་ཟད་སྤྱན་ནི་རྒྱས་པ་ཉིད། །
ཞལ་གཅིག་ཕྱག་ནི་གཉིས་པ་ལ། །སྤྱི་བོར་རྡོ་རྗེ་རྨོག་གིས་བརྒྱན། །གཡས་པ་ཉིད་ལ་རྡོ་རྗེ་ཅན། །གཡོན་པ་ནེའུ་ལེའི་རྐྱལ་པ་འཛིན། །ཞབས་གཉིས་དྲང་པོར་རབ་གནས་ཏེ། །ཤར་ཕྱོགས་བལྟས་པས་ཡོངས་སུ་གནས། །བྱང་ཕྱོགས་བཞི་པར་
དགོད་བྱ་བ། །བདུད་རྩི་འཁྱིལ་བ་ཡོངས་སུ་གནས། །ཁ་དོག་སྔོན་པོ་དེ་ཉིད་ལ། །ཚམ་རྔམ་ཁྲོ་གཉེར་བརྗིད་པའི་ཞལ། །གཡས་བསྐུམ་གཡོན་བརྐྱང་སྟངས་སྟབས་ཚུལ། །ཕྱག་གཉིས་བྲང་དུ་རབ་བསྣོལ་ཏེ། །གཡོན་དུ་ངེས་པར་ཅུང་ཟད་
གཟིགས། །ལྷོར་བལྟས་ཡང་དག་དགོད་པར་བྱ། །བྱང་ཤར་རྡོ་རྗེ་གནོད་སྦྱིན་ཏེ། །ཁ་དོག་དམར་ནག་འཇིགས་པ་ལ། །གཡས་བརྐྱང་གཡོན་བསྐུམ་རབ་བཞུགས་ནས། །ཕྱག་གཡས་གྲི་གུག་རྣོན་པོ་འཕྱར། །གཡོན་པ་ཅང་ཏེའུ་དྲག་
པོ་རྡུང་། །གཙོ་བོ་ལ་བལྟས་དགོད་པར་བྱ། །ཤར་ལྷོ་རྡོ་རྗེ་རོ་ལངས་ཉིད། །ཁ་དོག་སྔོ་སྐྱ་རབ་འབར་ལ། །མི་བཟད་འབར་བ་འཇིགས་པའི་གཟུགས། །ཅུང་ཟད་གཡས་སུ་ངེས་པར་གཟིགས། །གཡས་བརྐྱང་གཡོན་བསྐུམ་
ཚུལ་གནས་ཏེ། །རྡོ་རྗེ་ལྕགས་སྒྲོག་རབ་བཟུང་ནས། །གུང་སྲིན་ལ་སོགས་གསུམ་པོ་རྣམས། །དམ་པོར་བཀུག་པས་ཡོངས་སུ་བསྡམས། །མཐེབ་འཛུབ་བཞི་རྣམས་རབ་བརྐྱང་སྟེ། །སྤྱི་བོར་ངེས་པར་བསྣོལ་བར་
བསྣམས། །ལྷོ་ནུབ་རྡོ་རྗེ་མཁའ་འགྲོ་སྟེ། །ཁ་དོག་དམར་སྐྱ་ཉིད་ལ་ཡང་། །ཤིན་ཏུ་མི་བཟད་འཇིགས་པའི་གཟུགས། །ཞབས་གཉིས་མཐིལ་སྦྱར་བཙུགས་པ་ལ། །ནམ་མཁའ་གྲུ་བཞི་པ་རུ་འདོད། །
<pb id="90.5b"/>
ལག་གཉིས་སྤྱི་བོ་ཐལ་སྦྱར་ནས། །མེ་ལྕེ་འབར་བ་ཡོངས་སུ་འཛིན། །ཐོད་པ་ལྔ་ཡིས་མགོ་བརྒྱན་པ། །གཙོ་བོ་ལ་བལྟས་དགོད་པར་བྱ། །ནུབ་བྱང་བཞི་པའི་མཚམས་སུ་ཡང་། །རྡོ་རྗེ་འཇིགས་བྱེད་ཞེས་བྱ་བ། །ཁ་དོག་
སྔོ་ནག་འཇིགས་པའི་གཟུགས། །ཞལ་གསུམ་ཕྱག་ནི་དྲུག་པ་ལ། །ཞབས་གཉིས་དག་དུ་རྣམ་པར་བཤད། །གཡས་གཡོན་དང་པོ་གླང་ཆེན་གྱི། །པགས་པ་ཡོངས་སུ་བརྐྱང་བ་འཛིན། །དེ་འོག་གཡས་པ་དགྲ་སྟ་ལ། །
གཡོན་པ་རྡོ་རྗེ་ཡང་དག་འཛིན། །གསུམ་པའི་གཡས་ན་ལྕགས་ཀྱུ་སྟེ། །གཡོན་ན་མི་མགོ་རློན་པ་བསྣམས། །བརྐྱང་བསྐུམ་ཚུལ་དུ་གནས་ནས་ཀྱང་། །གཙོ་བོ་ཉིད་ལ་ཁ་བལྟས་བཞུགས། །མཚམས་ཀྱི་གྲུ་ཚད་གང་ཡིན་
པར། །འོད་སྐྱེད་མ་དང་ཡིད་འཕྲོག་མ། །ཀུན་བཟང་མ་དང་གླུ་སྒྲ་ཅན། །རང་གི་ཕྱོགས་ཀྱི་ཁ་དོག་ལ། །ཤིན་ཏུ་ཞི་བས་ལྡེམ་བག་ཅན། །ཕྱག་གཡས་སུ་ནི་མེ་ཏོག་དང་། །དྲི་དང་ཞལ་ཟས་སྒྲ་བརྙན་རྣམས། །གར་གྱིས་
རོལ་པར་ཡང་དག་ལྡན། །ནུ་མ་ཅུང་ཟད་འབུར་བ་ལ། །དར་དག་དཀར་པོས་སྨད་གཡོགས་པས། །གཙོ་བོ་ལ་བལྟས་མཛེས་པའི་གཟུགས། །ཕྱི་ཡི་གྲྭ་རུ་དགོད་པར་བྱ། །སྒོ་རྣམས་སུ་ནི་སྒོ་སྐྱོང་ནི། །སྲོག་གཅོད་མ་དང་
དབུགས་རྔུབ་མ། །ཁྲག་མཐུང་མ་དང་ཤ་ཟ་མ། །ཞལ་གཅིག་ཕྱག་ནི་གཉིས་པ་ལ། །སྟག་དང་སེང་གེ་སྦྲུལ་དང་ཡང་། །དོམ་དུ་ཡང་དག་གནས་པ་སྟེ། །ཕྱག་གཡས་ཐོ་བ་རྐྱལ་པ་དང་། །ཧོམ་གཟར་གྲི་གུག་རྣོན་པོ་
བསྣམས། །གཡོན་པ་རྣམས་ནི་ཞགས་པ་ཉིད། །ཀུན་ཀྱང་འཇིགས་པར་ཡོངས་སུ་འཛིན། །རང་གི་ཕྱོགས་ཀྱི་ཁ་དོག་སྟེ། །ཀུན་ཀྱང་ནག་པོ་ཤིན་ཏུ་བསྲེག །གཡོན་བརྐྱང་གཡས་ནས་བསྐུམས་པ་ཉིད། །མཆེ་བ་
གཙིགས་ཤིང་རྔམ་པའི་སྐུ། །ཤིན་ཏུ་ཁྲོ་གཉེར་བརྗིད་པའི་ཞལ། །གར་སྟབས་ཀྱིས་རོལ་བདེ་ཆེན་གནས། །ཅུང་ཟད་གཡོན་དུ་གཟིགས་པ་ཡིས། །ཧ་ལ་ཧ་ལའི་སྒྲ་ཡང་སྒྲོགས། །གཞན་ཡང་ལྷ་རྣམས་དེ་དག་ཀུན། །ཐོད་པ་ལྔ་ཡིས་
<pb id="90.6a"/>
བརྒྱན་བྱས་ནས། །རྒྱན་ཆ་ལྔ་དང་ཡང་དག་ལྡན། །ཀུན་ཀྱང་སྟག་གི་པགས་པ་ཡིས། །སྨད་ནི་ཡོངས་སུ་དཀྲིས་པ་ཡིན། །དེ་སྟེངས་གདན་ནི་རབ་གནས་པ། །གཙོ་བོ་ཉིད་ལ་ཉི་ཟླ་ཡིས། །ཕྲག་པ་
ཉིད་ལ་འཁོར་བར་རྒྱུ། །ཚངས་པ་དབང་པོ་ལྷ་ཆེན་གཉིས། །ཞབས་ཀྱིས་ཡོངས་སུ་མནན་པ་ཡིན། །ཤར་གྱི་ལྷ་ཆེན་རྣམ་རྒྱལ་ཉིད། །ཀེང་རུས་སྟེང་ན་བཞུགས་པ་བཞིན། །གཞན་ཡང་དེ་ལྟར་གནས་པ་ཡིན། །ས་བོན་
ཡིན། །བོན་གནས་པ་གང་ཡིན་པ། །སྒྲ་དང་བཅས་པ་ཤེས་པར་བྱ། །དང་པོ་གཙོ་བོ་སྐྱེད་བྱེད་གང་། །ཧཱུྃ་ལས་ངེས་པར་རྫོགས་བྱ་ཞིང་། །གཞན་རྣམས་འདི་ལས་འབྱུང་བར་བསམ། །ཧཱུཾ་མྃ་བྃ་ཨྃ། ཡྃ་བྃ་ཌྃ་བྷྃ། པྲྂ་མྂ་སྃ་ཤྃ། པྲྃ་ཤྂ་རྃ་མྃ། དེ་དག་ལས་
བྱུང་སྔགས་པ་ཡིས། །འོད་དང་བཅས་པར་བདེ་གཤེགས་ཀྱི། །ཞལ་ནས་འབྱུང་བར་ཡང་དག་ལྡན། །དེ་ལས་རིགས་པ་གང་ཞིག་གི། །འབར་འཕྲོ་ངེས་པར་བསྐྱེད་པར་བྱ། །དང་པོ་ཀུན་ཀྱང་གཅིག་པ་ཡིས། །བྂ་ལས་གྱུར་པ་སྣ་ཚོགས་པ། །ཡང་དག་
པར་ནི་སྐྱེད་པར་བྱེད། །དེ་འོག་ཀྃ་ལས་རབ་བསྐྱེད་པས། །སྐམ་པོར་ཡོངས་སུ་བརྟག་པ་ཡིན། །དེ་དག་རབ་རྫོགས་སྔགས་པ་ཡིས། །སྐུ་རུ་ཡོངས་སུ་རྫོགས་བྱས་ལ། །བདག་གིས་རྣལ་འབྱོར་ཡང་དག་འགྲུབ། །དེ་ནས་སྔགས་པ་བློ་ལྡན་པས། །རིགས་སུ་
ངེས་པ་གང་ཡིན་པ། །ཐབས་འདི་ལ་ནི་འཇུག་པར་བྱ། །ཀུན་ལ་འཇུག་པར་གྱུར་པ་ཡི། །ཁྱབ་པའི་བདག་པོ་ཆེན་པོ་ནི། །རིགས་ཀྱི་གཙོ་བོས་སྤྱི་ལ་ཁྱབ། །མདུན་ནི་རྡོ་རྗེའི་རིགས་ཡིན་ཏེ། །ལྷ་མིན་ལ་སོགས་ངེས་པར་འཇིག །གཡས་པ་ཉིད་ན་གང་
གནས་པ། །རིན་ཆེན་རིགས་སུ་ངེས་པ་སྟེ། །ཤ་ཟ་ལ་སོགས་ངེས་པར་འཇིག །རྒྱབ་ན་གནས་པ་གང་ཡིན་པ། །པད་མའི་རིགས་སུ་ཡང་དག་ལྡན། །ནོར་ལ་སོགས་པ་གང་དགོད་པ། །རེ་བ་བཞིན་དུ་སྐོང་བར་བྱེད། །གཡོན་ན་ངེས་
པར་གནས་པ་གང་། །ལས་ཀྱི་རིགས་སུ་ངེས་པ་ལས། །ཀླུ་དང་གནོད་སྦྱིན་ལ་སོགས་པ། །མ་རུངས་པ་རྣམས་ཡོངས་སུ་འཇིག །གཞན་ཡང་ལྷག་མ་ཐམས་ཅད་ཀུན། །ཕོ་ཉའི་ཚུལ་དུ་ངེས་པར་གནས། །དང་པོ་ཉི་མ་ཤར་བ་ན། །
<pb id="90.6b"/>
ལས་ཀྱི་སྦྱོར་བ་སྣ་ཚོགས་པ། །སོ་སོ་དག་ལ་སྙིང་པོ་ཉིད། །གོང་དུ་བུྃ་ལས་རབ་རྫོགས་པའི། །བརྒྱ་རྩ་བརྒྱད་དག་ངེས་པར་བཟླས། །ཧཱུྃ་གི་སྒྲ་དང་རབ་ལྡན་པས། །བདག་ཉིད་ཁ་ནི་མེ་འབར་གསལ། །ཕྱག་རྒྱ་སྣང་བར་བཅས་བྱས་ཏེ། །
དེ་ཉིད་སྟངས་སྟབས་བསྐྱོད་པ་ཡིས། །གདུག་པ་ཐམས་ཅད་སྲེག་བྱེད་དང་། །བདེ་གཤེགས་མངོན་པར་དགྱེས་པར་བྱ། །རྡོ་རྗེ་དྲིལ་བུ་གཟུང་བྱས་ནས། །ཁྲོ་བོའི་ཆ་ལུགས་གང་ཡིན་པས། །ཕྱོགས་རྣམས་རྨོངས་པར་བྱེད་པ་ཡིན། །
ལྷ་མོའི་གཟུགས་འཆང་གང་ཡིན་པས། །གཞན་གྱི་སེམས་ཀྱང་འཕྲོག་པར་བྱེད། །རེ་མིག་རྣམས་ཀྱི་བར་གང་ཡིན། །མེ་ལྕེ་འབར་བ་ཡོངས་སུ་བྲི། །འཁོར་ལོའི་འོག་ཏུ་གནས་བྱ་བ། །ཆོས་འབྱུང་ཕྱག་རྒྱ་ངེས་པར་བྲི། །ཐབས་དང་
ཤེས་རབ་ལྡན་པ་ལ། །ཀུན་འབྱུང་ཡུམ་དུ་ངེས་པར་གསལ། །རྟེན་འབྲེལ་ཡང་དག་འབྱུང་བ་ཡིས། །ཀུན་རྫོབ་ལ་ནི་དོན་དམ་བརྟེན། །དོན་དམ་ཉིད་ལ་ཀུན་རྫོབ་ཀྱང་། །བརྟེན་པ་ཉིད་དུ་ཡང་དག་གནས། །དེ་བས་སྣང་བ་མི་
གསལ་བར། །ཆོས་འབྱུང་ཕྱག་རྒྱ་ངེས་པར་ཡང་། །རྒྱས་པ་ལ་སོགས་མ་ཡིན་གྱི། །དྲག་པོའི་དཀྱིལ་འཁོར་ཡིན་པ་དང་། །དེ་བཞིན་དབྱིབས་སུ་རང་གསལ་བ། །དྲན་དང་བཅས་པས་བྲི་བར་བྱ། །མཐུ་དང་ལྡན་པའི་
གང་ཟག་ལ། །སྟོབས་ནི་ཤིན་ཏུ་ངེས་པར་སྐྱེ། །དཀྱིལ་འཁོར་ལྷ་གཉིས་མངོན་བསྒྲུབས་པས། །ལུས་ལ་གཟི་བརྗིད་འཇུག་པའོ། །རྡོ་རྗེ་མེ་ལྕེའི་རྒྱུད་ལས་དཀྱིལ་འཁོར་དང་ལྷའི་ལེའུ་སྟེ་གསུམ་པའོ།།  །།<head n="2" t="བཞི་པ། མཆོད་པའི་ལེའུ།" type="lewu" zh="83.151"/>
ལག་ན་རྡོ་རྗེ་གོས་སྔོན་གྱིས། །འཇིག་རྟེན་མགོན་ལ་འདི་སྐད་གསོལ། །དཀྱིལ་འཁོར་ལྷ་རྣམས་དགྱེས་བྱ་བ། །ཐབས་དེ་གང་ལགས་གསུང་དུ་གསོལ། །ནང་གི་བདག་ཉིད་ཅན་དང་ཡང་། །ཕྱི་ཡི་ཁྲུས་སོགས་
རབ་བྱས་ལ། །རབ་གསལ་ལ་སོགས་རྒྱུན་བཅད་ནས། །གང་ཡང་རུང་བའི་ལོ་ཉིད་ལ། །སྟོན་ཟླ་ར་བ་ནས་བརྩམས་ནས། །ལྷ་མིན་བླ་དང་མེ་ཏོག་གི། །དྲག་པོ་དང་པོ་དེ་ཉིད་ལ། །བདག་གིས་སྦྱོར་བ་ངེས་པར་
<pb id="90.7a"/>
བརྩམ། །དེ་ནས་དང་པོ་བདག་ལུས་ལ། །རྒྱན་ཆ་ལྔའི་རབ་བརྒྱན་ཏེ། །ལུས་ལ་གོས་དག་སྔོན་པོ་ཉིད། །བླ་གོས་སྨད་གཡོགས་ཡང་དག་བཅིངས། །སྤྱི་བོ་ལ་སོགས་གནས་ལྔ་རུ། །སྦྲུལ་གྱིས་
ཡོངས་སུ་བཅིངས་བར་བྱ། །རང་ཉིད་དཀྱིལ་འཁོར་ཤར་སྒོ་རུ། །འདུག་པས་སྦྱོར་བ་བརྩམ་པར་བྱ། །དེ་ནས་དང་པོ་བླ་རེ་གང་། །སྟེང་དུ་ངེས་པར་ཕུབ་བྱས་ལ། །ཟུར་བཞི་དག་ཏུ་བ་དན་བཞི། །སྔོན་པོས་ཡོངས་སུ་
སྤྱང་བར་བྱ། །བླ་རེ་དག་གི་དཀྱིལ་དག་ནས། །སྐུད་པ་ལ་རྒྱུས་མེ་ཏོག་གི། །ཕྲེང་བ་ཡོངས་སུ་སྤྱང་བར་བྱ། །དེ་ནས་སྔ་མའི་ཚུལ་གནས་ལ། །གོང་དུ་བསྟེན་པའི་གནས་རྣམས་སུ། །བདག་གི་ལས་འདི་ངེས་པར་བརྩམ། །
གཏོར་མའི་ལས་རྣམས་ཀུན་རྫོགས་དང་། །མཆོད་པ་རྣམ་པ་ལྔ་རྣམས་དང་། །སེང་ལྡེང་ཕུར་པ་སོར་བརྒྱད་ལ། །སྔགས་འདི་ཡིས་ནི་ཡང་དག་བསྔགས། །ཨོྃ་བཛྲ་ཀཱི་ལ་ཡ་སརྦ་བིགྷྣན་ཧ་ན་ཧ་ན་ཧཱུྃ་ཕཊ། ཨོྃ་བཛྲ་པཉྩ་ཛྙཱན་
ཤོ་དྷ་ཡ་སརྦ་ཙཀྵུ་ཀཱ་ར་ཡ་ཧཱུྃ། སྔགས་དེ་དག་གིས་ཕུར་བུ་དང་། །སྐུད་པ་ལྔ་ལ་ལན་གྲངས་ནི། །ཉི་ཤུ་རྩ་གཅིག་བཟླས་བྱས་ལ། །ཙན་དན་ལ་སོགས་དྲི་ལྔ་ཡིས། །གོས་པར་ཡང་དག་བཅང་བར་བྱ། །དེ་ནས་སྔགས་
པ་བློ་ལྡན་པས། །བདག་ཉིད་བསྲུང་བའི་འཁོར་ལོ་བརྩམ། །རང་གི་ཕྱི་རོལ་མཚམས་སུ་ནི། །མི་འགྱུར་ལས་ནི་བསིལ་ལྡན་བསྒོམ། །དེ་སྟེང་སྡུད་པའི་དངོས་པོ་གང་། །ཁ་དོག་ནག་པོ་ཡང་དག་བསམ། །དེ་ལས་
ཁྱབ་བྱེད་རིགས་ལྔ་པ། །ཡང་དག་པར་ནི་བསམ་པར་བྱ། །དེ་ནས་ཡོངས་སུ་རྫོགས་པ་ལས། །བདུད་རྩི་འཁྱིལ་པར་བདག་བསམ་སྟེ། །རྡོ་རྗེ་སྡིག་མཛུབ་ཕྱག་རྒྱ་ཡིས། །སྔགས་བཟླས་པས་ནི་བགེགས་བསྐྲད་ལ། །
རིགས་གཙོའི་རྩེ་མོ་དེ་ཉིད་ལ། །ཀྃ་ལས་ལུས་སྐྱོབ་བསམ་བྱ་སྟེ། །སྤྱི་བོར་གནས་པས་ཁྱབ་པར་བསམ། །དེ་ནས་གཏོར་མ་དེ་ཉིད་ལ། །བདུག་པ་ལ་སོགས་གང་ཡིན་དང་། །སྐྱེ་བ་བཞིས་བསྡུས་སེམས་ཅན་ལ། །
<pb id="90.7b"/>
ལས་ཀྱི་བར་ཆད་མི་འགྱུར་ཕྱིར། །བསམ་པར་རྫོགས་པར་རིང་ཐང་བྱ། །དེ་ནས་བདག་ཉིད་དད་པ་ཡིས། །མཆོད་པ་རྣམ་པ་ལྔ་རྣམས་ནི། །བསམ་པ་སྔགས་ཀྱིས་དབུལ་བར་བྱ། །གོང་མའི་སྟང་སྟབས་ལས་བྱ་བ། །
གཡས་པ་ངེས་པར་བསྐུམས་པ་ལས། །གཡོན་པ་ལེགས་པར་བརྐྱང་བྱས་ཏེ། །གཡས་པའི་ལག་པས་རྡོ་རྗེ་ཉིད། །ཕྱར་ནས་གཡོན་གྱི་བེ་ཅོན་དང་། །རྩེ་སྤྲད་སྤྱི་བོར་གནས་བྱས་ལ། །གཡོན་པའི་བེ་ཅོན་གཡས་
སྤོས་ལ། །གཡས་པ་རྡོ་རྗེ་གཡོན་པ་ཡི། །ལག་པས་བཟུང་ནས་སྙིང་གར་མནན། །བེ་ཅོན་ངེས་པར་བསྐོར་བ་ཡིས། །ཕྱོགས་བཞི་མཚམས་སུ་ངེས་པར་གདབ། །ཁ་ནས་ཧཱུྃ་གི་སྒྲ་འབར་ཞིང་། །སྣ་ཚོགས་རྡོ་རྗེ་
གར་ཐབས་ཀྱིས། །ལན་གསུམ་རབ་ཏུ་བསོར་བར་བྱ། །དེ་ནས་གདུག་པ་གང་ཡིན་པ། །ཕྱོགས་བཞི་དག་ཏུ་སོང་བ་ལས། །ས་ཕྱོགས་ངེས་པར་གཙང་བར་འགྱུར། །དེ་ནས་ཐིག་སོགས་གདབ་པ་ཡིས། །སྟ་གོན་ལེགས་
པར་གནས་པ་དང་། །རིམ་པ་བཞིན་དུ་དབང་བསྐུར་ལ། །རྨི་ལྟས་ངེས་པར་གདབ་པར་བྱ། །བཟང་ངན་ལྟས་དག་དབབ་པ་དང་། །བཟློག་དང་མི་བཟློག་བྱ་བ་གང་། །ཤེས་རབ་ཅན་གྱིས་གསལ་བར་བརྟག །སངས་རྒྱས་
དཀྱིལ་འཁོར་བཞེངས་བྱའི་ཕྱིར། །བདག་གིས་དྲག་པོ་དང་པོ་ལ། །ཕྱེ་མ་ལྔ་ལ་སྔགས་དག་དང་། །ཕྱག་རྒྱ་བཅས་པས་བྱིན་གྱིས་བརླབ། །དེ་ནས་སྣོད་དག་ཐོད་པ་ལ། །བྱས་པའི་རྡོ་རྗེ་ཕྱག་རྒྱས་གདབ། །ངེས་པར་
ལས་ཀྱི་སྦྱོར་བ་བཙམ། ཕྱོགས་སུ་ངེས་པར་བསྐོར་བ་ཡིན། །དབུགས་རྒྱུ་བ་ཡི་དངོས་པོ་གང་། །ཡི་གེ་མངོན་པར་གསལ་བ་ཡིས། །རྒྱུན་མི་འཆད་པར་བྲི་བར་བྱ། །སྐབས་ཀྱི་སྐད་ཅིག་ཤེས་པ་ཡིས། །རབ་ཏུ་ཁྲོ་
གཉེར་བསྟན་པར་བྱ། །དང་པོ་ནག་པོ་བྲི་བྱ་ཞིང་། །གཉིས་པ་དཀར་པོར་ངེས་པར་དགྱེ། །གསུམ་པ་ཉིད་ནི་སེར་པོ་སྟེ། །བཞི་པ་དམར་པོ་ཡང་དག་ལྡན། །ལྔ་པ་ལྗང་གུ་བྲི་བྱ་ཞིང་། །དྲུག་པ་ཁ་དོག་སྣ་ཚོགས་
<pb id="90.8a"/>
རྒྱས། །དཀྱིལ་འཁོར་ལས་རྣམས་རྫོགས་པ་དང་། །རྫས་སུ་ཡོངས་སུ་ལྡན་བྱས་ཏེ། །གྲུ་བཞི་དག་ཏུ་བྱང་ཤར་གྱི། །མཚམས་ནས་ས་གང་བུ་མོ་ཡིས། །བླངས་པ་ལས་བྱས་མཆོད་རྟེན་ནི། །སྔོན་པོ་བཞི་
དག་གཞག་པར་བྱ། །དེ་ཡི་བསྐོར་བའི་རྩེ་མོ་ལ། །གྲོང་གི་སྲད་བུ་བཏགས་བྱས་ཏེ། །མེ་ཏོག་སྔོན་པོའི་ཕྲེང་བ་ཡིས། །འཁོར་བར་ཡོངས་སུ་བརྒྱན་པར་བྱ། །བུམ་པ་སྔོན་པོ་བཅུ་བདུན་ཉིད། །མཐའ་མའི་
ཕྱོགས་སུ་ངེས་པར་གཞག །སྨན་དང་སྤོས་དང་སྙིང་པོ་དང་། །ལན་ཚྭ་རྩི་ཐོག་ལ་སོགས་པའི། །ལེགས་པར་བཀང་བས་གནས་པ་ཡིན། །རྒྱན་རྣམས་ཀུན་གྱིས་རབ་བརྒྱན་ནས། །ལུས་ལ་
མངོན་པར་ཕྱོགས་པར་བཞག །དེ་ནས་སྔགས་པ་བློ་ལྡན་པ། །གྲངས་དང་ངེས་པར་རབ་སྦྱར་ལ། །ཞལ་ཟས་ཟུར་མེད་ལེགས་པ་དང་། །དྲི་དང་སྣང་བ་གང་ཡིན་དང་། །བྱུག་པའི་དྲི་དང་ཚངས་སྐུད་དང་། །ཕྲེང་
བ་རལ་གྲི་བེ་ཅོན་རྣམས། །ཡང་དག་པ་རུ་དགོད་པར་བྱ། །གདུགས་དང་རྒྱལ་མཚན་བ་དན་དང་། །ཕྱོགས་སུ་ངེས་པར་ཡང་དག་གནས། །དེ་ནས་བདག་པོ་གང་ཞིག་གིས། །ན་བཟའ་དར་ཡུག་སྔོན་པོ་ལ། །གུར་གུམ་
ཐིག་ལེས་ལེགས་བྲིས་ལ། །དེ་ཉིད་ལ་ནི་དབུལ་བར་བྱ། །ཡོལ་བ་སྔོན་པོས་ཕྱོགས་བསྐོར་ལ། །ཕྱི་མ་རྣམས་ཀྱིས་སྣང་མི་བྱ། །གལ་ཏེ་སྣང་བར་གྱུར་པ་ན། །རང་གི་ལུས་ལས་མ་གཏོགས་པའི། །གཞན་རྣམས་བརླག་པར་
འགྱུར་བ་ཡིན། །དེ་བས་ལེགས་པར་བསྒྲིམས་པ་ཡིས། །ཕྱི་རོལ་གཞན་ལ་བསྟན་མི་བྱ། །གང་ཟག་གཅིག་པུར་གནས་པ་ཡིས། །ལས་ཀྱི་སྦྱོར་བ་འདི་བརྩམ་བྱ། །ཕྱག་དག་སྔོན་དུ་སོང་བ་ཡིས། །མཆོད་པའི་ལས་ལ་མངོན་
པར་གཞག །བདག་ཉིད་ལས་ཀྱི་ཕྱག་རྒྱར་གནས། །བསམ་པ་མངོན་དུ་གྱུར་པ་ཡིས། །ཀུན་གྱི་འབྲས་བུ་གང་ཡིན་པ། །བདག་གིས་གསལ་བར་རབ་ཏུ་བརྟག །སྔགས་དང་ཕྱག་རྒྱ་རབ་ལྡན་པའི། །མཆོད་པ་འདི་དག་ངེས་པ་ལས། །བགེགས་བསལ་ཡེ་
<pb id="90.8b"/>
ཤེས་རབ་དབབ་པའི། །རྣལ་འབྱོར་རྫོགས་པར་ཡང་དག་གནས། །རང་རང་རིགས་ཀྱི་ཕྱག་རྒྱ་ཡིས། །སྔགས་བཟླས་པ་ཡིས་དབུལ་བར་བྱ། །ཨོྃ་ན་མོ་ནཱི་ལཱྃ་བར་དྷ་ར་བཛྲ་པཱ་ཎི་མཎ་ཌ་ལ་དེ་བ་ཏཱ་ནཱྃ། པུ་པཱུ་ཛ་མེ་གྷ་ས་མུ་དྲཱ་སྥ་ར་ཎ་ས་མ་ཡེ་ཧཱུྃ། ཨོྃ་ན་མོ་
ནཱི་ལཱྃ་བ་ར་དྷ་ར་བཛྲ་པཱ་ཎི་མཎ་ཌ་ལ་དེ་བ་ཏཱ་ནཱྃ། དྷཱུ་པ་ནི་ར་ཡཱ་ཏ་ཡཱ་མི་ཧཱུྃ། ཨོྃ་ན་མོ་ནཱི་ལཱྃ་བ་ར་དྷ་ར་བཛྲ་པཱ་ཎི་མཎ་ཌ་ལ་དེ་བ་ཏཱ་ནྃ། ཨཱོྂ་ལོ་ཀེ་ནིར་ཡཱ་ཏ་ཡཱ་མི་ཧཱུྃ། ཨོྃ་ན་མོ་ནཱི་ལཱྃ་བ་ར་དྷ་ར་བཛྲ་པཱ་ཎི་མཎ་ཌ་ལ་དེ་བ་ཏཱ་ནཱྃ། གན་དྷ་ནིར་ཡཱ་ཏ་ཡཱ་མི་ཧཱུྃ། ཨོྃ་ནོ་མ་ཊཱི་ལཱ་བ་ར་
དྷ་ར་བཛྲ་པཱ་ཎི་མཎ་ཌ་ལ་དེ་བ་ཏཱ་ནཱྃ། ནཻ་ཝི་དྱེ་ནིར་ཡཱ་ཏ་ཡཱ་མི་ཧཱུྃ། ཨོྂ་ན་མོ་ནཱི་ལཱྃ་བ་ར་དྷ་ར་བཛྲ་པཱ་ཎི་མཎ་ཌ་ལ་དེ་བ་ཏཱ་ནཱྃ། ཤབ་ད་ནིར་ཡཱ་ཏ་ཡཱ་མི་ཧཱུྃ། ཨོྃ་ན་མོ་ནཱིལཱཾ་བ་ར་དྷ་ར་བཛྲ་པཱ་ཎི་མཎ་ཌ་ལ་དེ་བ་ཏཱ་ནཱྃ། ཙ་ནི་ཡཱ་ནིར་ཡཱ་ཏ་ཡཱ་མི་ཧཱུྃ། ཨོྃ་ན་མོ་ནཱི་ལཱྃ་བ་ར་
དྷ་ར་བཛྲ་པཱ་ཎི་མཎ་ཌ་ལ་དེ་བ་ཏཱ་ནཱྃ། ཏ་རི་ནིར་ཡཱ་ཏ་ཡཱ་མི་ཧཱུྃ། ཨོྃ་ན་མོ་ནཱི་ལཱཾ་བ་ར་དྷ་ར་བཛྲ་པཱ་ཎི་མཎ་ཌ་ལ་དེ་བ་ཏཱ་ནཱྃ། བཱ་ས་ན་ནིར་ཡཱ་ཏ་ཡཱ་མི་ཧཱུྃ། ཨོྃ་ན་མོ་ནཱི་ལཱཾ་བ་ར་དྷ་ར་བཛྲ་པཱ་ཎི་མཎ་ཌ་ལ་དེ་བ་ཏཱ་ནཱྃ། གན་དྷ་རི་ནིར་ཡཱ་ཏ་ཡཱ་མི་ཧཱུྃ། ཨོྃ་ན་མོ་ནཱི་ལཱྃ་བ་ར་
དྷ་ར་བཛྲ་པཱ་ཎི་མཎ་ཌ་ལ་དེ་བ་ཏཱ་ནཱྃ། སྤར་ཤ་ནིར་ཡཱ་ཏ་ཡཱ་མི་ཧཱུྃ། ཨོྃ་ན་མོ་ནཱིལཱཾ་བ་ར་དྷ་ར་བཛྲ་པཱ་ཎི་མཎ་ཌ་ལ་དེ་བ་ཏཱ་ནཱྃ། རཏྣ་སརྦ་བསྟུ་ནིར་ཡཱ་ཏ་ཡཱ་མི་ཧཱུྃ། དེ་ཡིས་སྔགས་ཀྱི་མཆོད་པ་ལས། །སྡིག་པ་བཤགས་པའི་སྔགས་གྱིས་སུ། །ཕྱག་རྒྱ་
ངེས་པར་རབ་བཅས་པ། །སྡིག་པ་བཤགས་པའི་སྨྲེ་སྔགས་ཀྱིས། །ལུས་ངག་ཡིད་གསུམ་བཏུད་པ་ཡིས། །ཡང་དག་པར་ནི་བཤགས་པར་བྱ། །བསོད་ནམས་རྗེས་སུ་ཡི་རང་དང་། །ཡོངས་སུ་བསྔོ་དང་སྐྱབས་འགྲོ་དང་། །སེམས་བསྐྱེད་པ་དང་
གནས་བཞི་དང་། །གོང་ཏུ་བསྟན་པའི་ཕྱག་རྒྱ་ཉིད། །སྐབས་འདི་དག་ཏུ་ཤེས་པར་བྱ། །དང་པོ་རྒྱུ་ལས་སྐྱེས་པ་ལས། །ཕྱི་ནས་དངོས་པོར་མི་གནས་ཤིང་། །རང་བཞིན་འོད་ནི་གསལ་བར་སྒོམ། །ལག་ན་རྡོ་རྗེ་གོས་སྔོན་པོ་ཅན་རྡོ་རྗེ་མེ་ལྕེའི་
རྒྱུད་ལས་མཆོད་པའི་ལེའུ་སྟེ་བཞི་པའོ།།  །།<head n="2" t="ལྔ་པ། ནང་དང་སྔགས་ཀྱི་ལེའུ།" type="lewu" zh="83.156"/> དེ་ནས་ལག་ན་རྡོ་རྗེ་ཡིས། །གསང་བའི་མགོན་ལ་འདི་སྐད་གསོལ། །བསམ་པ་རབ་ཏུ་རྫོགས་པ་ཡི། །ནང་གི་རྣལ་འབྱོར་གསུང་དུ་གསོལ། །བདེ་གཤེགས་གསང་བས་བཀའ་སྩལ་པ། །
<pb id="90.9a"/>
གང་ཞིག་བསྒྲུབ་པར་བྱ་བ་ལ། །ཐབས་ཀྱི་དངོས་གྲུབ་འགྲུབ་པར་འགྱུར། །དང་པོ་ཤེས་རབ་ཅན་དག་གིས། །བདག་གིས་དངོས་པོར་སྣང་བ་ལས། །དེ་ཉིད་ངང་ལ་མཆོག་ཉིད་ཀྱིས། །འོད་ཟེར་བསིལ་ལྡན་ཡང་
དག་བསམ། །དེ་ལ་གང་དུ་གྱུར་པ་ནི། །དབུགས་རྒྱུ་འགུགས་པར་ངེས་པར་བསམ། །དེ་ལས་གསལ་ལྡན་རིགས་ལྔ་པ། །སྟོང་པའི་དཔེ་ལས་མངོན་སོང་བའི། །གཟུགས་བཟངས་མ་སོགས་རིགས་མ་ཡིས། །མི་འཆི་ལྔ་
ལྡན་དུས་འགྱུར་ལས། །འཛིན་པ་ཅན་ལ་སྦྱིན་པར་བསྒོམ། །དེ་ནས་སྔགས་འདིས་རབ་བསྔགས་ཏེ། །བདག་ཉིད་རིགས་སུ་ལྡན་པ་ཡིས། །བདག་པོས་ཕྱག་རྒྱ་ངེས་པར་གསལ། །ཨོྃ་ཨ་བྷི་ཤིཉ་ཙ་ཏུ་མཱྂ་བཛྲ་པཱ་ཎི་ཧཱུྃ།
ཨ་ཧོ་ཨཱ་ཧ་རྃ་ཏ་ཐ་སྠི་ཏོ་ཡྃ་ཨ་ཧོ་མ་མ་པྲི་ཡང་ཏུ་ཏི་ཧཱུྃ། བདག་ཉིད་དངོས་པོ་ལ་བརྟེན་ནས། །མཚན་མར་མི་གནས་མ་སྐྱེས་པའི། །གདོད་ནས་གྲུབ་པ་བསམ་བྱ་སྟེ། །སངས་རྒྱས་དངོས་ལ་རབ་སྦྱོར་བས། །དང་པོར་དངོས་དག་
བསམ་བྱས་ནས། །བདག་ཉིད་གང་གི་གཟུགས་གནས་ལ། །སྟེང་དུ་མིག་འདྲའི་དངོས་པོ་བསྒོམ། །དེ་ལས་གོང་དུ་གྱུར་པ་ལས། །འཇིགས་བྱེད་རིགས་དགུ་ངེས་པར་བསམ། །མིག་འདྲའི་སྦུ་གུ་རབ་སྦྱར་བས། །སྙིང་པོའི་
སྟེང་དུ་གསལ་བར་སྣང་། །སྙིང་པོའི་སྟེང་དུ་ཆུ་བསྒྲུབས་པས། །ཡན་ལག་སྟོང་དང་ལྡན་པ་ཉིད། །སྤུན་ལ་ཕྱོགས་པར་ཁ་བལྟས་ནས། །བདག་ལས་གོང་དུ་གྱུར་པ་ཡི། །ཧཱུྃ་གཉིས་ལས་བསྒྲུབས་སྟེང་མ་ཡི། །ངེས་པར་གསལ་
བྱེད་སྦྱར་བ་ལས། །དངོས་པོའི་སྙིང་པོར་རབ་སོང་སྟེ། །དེ་ལས་མི་འཆི་འོད་ལྡན་པས། །འཇོམས་བྱེད་སྟེང་ན་རབ་གནས་པའི། །མིག་འདྲའི་ཡན་ལག་བརྒྱད་དང་ལྡན། །འཇོམས་བྱེད་མིག་འདྲ་གར་མར་སྦྱོར། །ཐབས་དང་ཤེས་
རབ་གསུམ་དུ་ངེས། །དངོས་པོ་གསུམ་ལས་རབ་བརྒྱུད་དེ། །སྙིང་པོའི་སྟེང་ན་རབ་གནས་པའི། །མིག་འདྲའི་སྟེང་དུ་ངེས་པར་སོང་། །རང་གི་གར་མའི་ཁྱོན་ཙམ་ལ། །སྐད་ཅིག་བྱེ་ཕྲག་བཅུ་དྲུག་པའི། །ཐབས་སུ་ཡོངས་སུ་རྫོགས་པ་སྟེ། །
<pb id="90.9b"/>
དང་པོ་དངོས་པོར་བརྟག་མི་བྱ། །རྫོགས་པ་ཉིད་ལ་མེ་འབར་བས། །རིམ་པ་དེ་ཉིད་མི་གནས་ཤིང་། །དངོས་པོའི་སྣང་བ་གང་ཡིན་པ། །མར་མེའི་རྩེ་མོ་ལྟ་བུ་ཡི། །ཕྱི་ནས་རང་བཞིན་འོད་གསལ་བའི། །དང་པོ་རབ་ཏུ་བརྟག་པར་བྱ། །
རིམ་པ་གསུམ་པ་རབ་རྫོགས་ཡིན། །སྟེང་དུ་པྂ་གཉིས་རབ་འབར་དང་། །ཧཱུྃ་ལས་སྐྱེས་པ་ཐུབ་པའི་སྐུ། །ཡང་དག་པ་རུ་བརྟག་བྱ་ཡིན། །འོག་ཀྱང་གོང་མའི་ས་བོན་ལས། །བསྐྱེད་པར་བྱ་བ་ཁོ་ན་ཡིན། །སེམས་དཔའ་
གཉིས་སུ་ངེས་པ་དང་། །འཁོར་ལོ་སྤྲོས་པས་ཆར་ལྟ་བུའི། །ལོ་ཏོག་ཤིན་ཏུ་སྨིན་བྱེད་པའི། །སྐྱོན་རྣམས་སྤངས་ནས་དེ་ཉིད་དུ། །སླར་ཡང་ངོ་བོས་ཡང་དག་གནས། །དེ་ལྟར་གསལ་བར་མ་འཁྲུལ་བར། །སྐྱོན་གྱིས་མ་གོས་
དྲི་མེད་དོ། །མཁའ་ལ་ཀུན་ཞེས་སེམས་ཀྱིས་སུ། །རྡོ་རྗེ་ལམ་དུ་རབ་ཞུགས་ནས། །ནོར་བུ་དྲི་མེད་ཟླ་བ་ཡི། །ལས་ལ་སྦྱོར་བ་སྣ་ཚོགས་པ། །མཉམ་པར་སྦྱར་བས་བདེ་བའི་མཆོག །མི་འཛག་གནས་དང་ལྡན་པར་འགྱུར། །
མཁས་པ་སངས་རྒྱས་བདེ་བས་བདེ། །ལུས་ལ་ཆགས་པར་མི་ལྟ་ཞིང་། །སེམས་ལ་ཆགས་པ་ཆེན་པོར་བསྐྱེད། །དེ་འདྲའི་སྤྱོད་པས་ཡོངས་བསྡུས་ནས། །གང་ཞིག་མྱ་ངན་འདས་པ་ལས། །མཆོག་འགྱུར་མི་གནས་མྱ་ངན་
འདས། །ས་ལ་མངོན་པར་མི་གནས་ཤིང་། །ཀུན་ཏུའང་མངོན་པར་མི་གནས་པས། །ཡེ་ཤེས་རྡོ་རྗེ་གོ་འཕང་ཉིད། །བརྒྱུད་པས་མངོན་དུ་བྱེད་པ་ལ། །འདི་ལ་རྫས་ལ་སོགས་པ་ཡི། །འདི་ཡི་དངོས་གྲུབ་གང་ཡིན་པས། །ངེས་
པར་འགྲུབ་པ་སྨོས་ཅི་དགོས། །ཤེས་རབ་ཅན་གྱི་ལས་འདི་ལས། །ཆགས་པ་ཆེན་པོར་ཡང་དག་བསྒྲུབ། །ལུས་ལ་མེ་འབར་ཆེན་པོ་ཡི། །སྙིང་པོ་འདི་ཉིད་བཟླས་པ་ལས། །རང་ཉིད་པད་མ་གསང་བ་ཡི། །དྲག་པོའི་རྟགས་སུ་
ངེས་པ་སྟེ། །དེ་བཞིན་རྟག་ཏུ་བསྒྲུབ་པར་བྱ། །སྔགས་བཟླས་ཆོ་ག་གསུམ་ལས་ནི། །ཁྱད་པར་ངེས་པར་དམིགས་བྱས་ལ། །བདག་ཉིད་ཐ་མལ་གཟུགས་ཀྱིས་གནས། །དེ་དག་ཕན་ཚུན་བརྒྱུད་པ་ཡིས། །ཟོ་ཆུན་བརྒྱུད་པ་བཞིན་དུ་
<pb id="90.10a"/>
བསམ། །དྲག་པོའི་བཟླས་པ་དེ་ཉིད་དང་། །རང་བཞིན་རྡོ་རྗེའི་བཟླས་པ་ཡིས། །རིགས་གསུམ་ཡོངས་སུ་བསྡུས་པ་ཡིན། །ཨོྃ་བྷོ་བྷོ་པཱན་ནཱ་ག་ཨ་དྷི་པ་ཏ་ཡེ། ཨི་དན་ནཱི་ལཱྂ་བ་ར་དྷ་ར་ཤ་རཱི་རྃ། བཛྲ་པཱ་ཎི་ཧྲི་ད་ཡྃ། ཡ། ས་མཱ་
ཏེ་ཀྲ་མ་ཐ་མཱ་ཀུ་ལ་ཨུད་སཱ་ད་ནཱྃ་བྷ་བི་ཥཾ་ཏེ་ཏདྱ་ཐཱ། བུད་དྷ་བུད་དྷ། བི་བུད་དྷ་བུདྡྷ། མ་ཏི་ཀྲ་མ་ཐཱ། ཧ་ར་ཧ་ར་ནཱ་གཱ་ནཱྃ། པྲ་ཧ་ར་པྲ་ཧ་ར་ནཱ་གཱ་ནཱྃ། ཙྪིན་ད་ཙྪིན་ད་ནཱ་ག་ཧྲི་ད་ཡཱ་ནི། བྷིན་ད་བྷིན་ད། ནཱ་ག་མརྨཱ་ཎི་བི་ཤཱིཪྻནྟུ་ནཱ་ག་ཤ་རཱི་རྃ། བི་སྥོ་ཊ་ཡ་ནཱ་ག་ནཱ་ཡ་ནཱ་ནི། 
ཏདྱ་ཐཱ་ཧཱུྃ་ཕཊ། ནཱ་ག་བི་དཱ་ར་ཎཱ་ཡ་ཧཱུྃ་ཕཊ་ནཱ་གོད་སཱ་ད་ནཱ་ཡ་ཧཱུྃ་ཕཊ། ནཱི་ལཱྃ་བ་ས་ནཱ་ཡ་ཧཱུྃ་ཕཊ། ཨ་པྲ་ཏེ་ཧ་ཏ་བ་ལ་པ་རཱ་ཀྲ་མ་ཡ་ཧཱུྃ་ཕཊ། ཀྲི་ཏཱན་ཏཱ་ཡ་ཧཱུྃ་ཕཊ། ཀྲི་ཏཱན་ཏ་རུ་པཱ་ཡ་ཧཱུྃ་ཕཊ། རོ་ཥ་ཎཱ་ཡ་ཧཱུྃ་ཕཊ། ཏྲཱ་ས་ནཱ་ཡ་ཧཱུྃ་ཕཊ། ཀུྃབྷཱཎ་ཌ་
ཨུད་སཱ་ད་ནཱ་ཡ་ཕཊ། པྲེ་ཏ་པི་ཤཱ་ཙི་བི་ནཱ་ཤ་ཀ་རཱ་ཡ་ཧཱུྃ་ཕཊ། ཡཀྵ་ཨ་པསྨཱ་བི་ནཱ་ཤྐ་རཱ་ཡ་ཕཊ། ཧ་ན་ཧ་ན་ཧཱུྃ་ཕཊ། ཧ་ས་ཧ་ས། ད་ར་ད་ར། མཱ་ར་ཡ་མཱ་ར་ཡ། ནཱ་ཤ་ཡ་ནཱ་ཤ་ཡ། སརྦ་བིགྷྣ་བི་ནཱ་ཤ་ཀ་རཱ་ཡ་ཕཊ། སརྦ་ཤ་ཏྲཱུྃ་སྂ་གྷ་བི་ནཱ་ཤ་ཀ་རཱ་ཡ་
ཧཱུྃ་ཕཊ། ཨི་དན་ནཱི་ལཱྃ་བ་ར་དྷ་ར་བཛྲ་པཱ་ཎི་རཱ་ཛྙ་པ་ཡ་ཏི་སྭཱ་ཧཱ། ཨོྃ་དཾཥྚྲཱ་ཀ་རཱ་ལོ་ཀྲ་བྷཱི་ཥ་ཎ་ནཱི་ལཱྃ་བ་ར་དྷ་ར་བཛྲ་པཱ་ཎི་ཡེ་ནཱ་ག་ཨ་ལྃ་ཀཱ་ར་ས་པ་ཏ་ཀེ་ཏུ་བྱཱ་གྷྲ་ཙ་ར་མ་ནི་བྷཱ་ས་ནཱ་ཡཱ། བྷ་མ་ཀཱ་རཱ་ག་རུ་ཊ་ར་སི་ཏི། ཀྲོ་དྷ་མཱུར་ཏི་ན་ཏྲཻ་ལོ་ཀྱ་ད་ཧཱ་
ཡ། བྷྱ་མ་མན་ཏྲ་ཨ་ས་ན་རུ་དྲ་ཡ། ནཱ་ག་ཙ་ཏུར་མ་བྷཀྵཱ་ཡ་ཧཱུྃ་ཕཊ། ཨོྃ་མ་ཏྲཻ་ལོ་ཀྱ་བྷི་ཛཱ་ཡ་ཧཱུྃ་ཕཊ། ཨོྃ་མ་ཧཱ་ཀཱ་ལ་རོ་ཥ་ཎཱ་ཡ་ཧཱུྃ་ཕཊ། ཨོྃ་བཻ་ཤྲ་ར་མ་ནཱ་ཡ་ཧཱུྃ་ཕཊ། ཨོྃ་ཨ་མྲི་ཏ་ཀུཎ་ཌ་ལེ་ཧ་ན་ཧ་ན་ཧཱུྃ་ཕཊ། ཨོྃ་བཛྲ་ཡཀྵ་ཧཱུྃ་ཕཊ། ཨོྃ་
བཛྲ་ཡ་བཻ་ཏཱ་ལཱི་ནི་ཧཱུྃ་ཕཊ། ཨོྃ་བཛྲ་ཌཱ་ཀཱ་ཡ་ཧཱུྃ་ཕཊ། ཨོྃ་བཛྲ་བྷཻ་ར་བཱ་ཡ་ཧཱུྃ་ཕཊ། ཨོྃ་བཛྲ་པྲ་བྷོཏ་པ་དཱ་ཡ་ཧཱུྃ་ཕཊ། ཨོྃ་མ་ནོ་ཧ་ར་ཡ་ཧཱུྃ་ཕཊ། ཨོྃ་ས་མན་ཏ་བྷ་དྲྱེེ་ཧཱུྃ་ཕཊ། ཨོྃ་ཤབ་ད་གཱི་ཏྱཻ་ཧཱུྃ་ཕཊ། ཨོྃ་པྲ་ཎཱ་པ་ཏེ་ཏྱཻ་ཧཱུྃ་ཕཊ། ཨོྃ་ཤྭཱྃ་ས་ཏྱཻ་ཧཱུྃ་ཕཊ། 
ཨོྃ་ར་ག་ཏ་པྲཱ་ཡོ་ནི་ཧཱུྃ་ཕཊ། ཨོྃ་མཱན་ས་བྷཀྵི་ཎི་ཧཱུྃ་ཕཊ། ཨོྃ་ཙཎ་ཌ་མ་ཧ་རོ་ཥ་ཎ་སརྦ་སིད་དྷ་ཡ་ཧཱུྃ་ཕཊ། ཨོྃ་མ་ནི་དྷ་རི་བཛྲ་ཎི་ཧཱུྃ་ཕཊ། ཨོྃ་བཱ་སུ་རཏ་ན་བི་ཏ་ཧཱུྃ་ཕཊ། ཨོྃ་ཨ་མྲི་ཏ་སིད་དྷི་ཧཱུྃ་ཕཊ། ཨོྃ་སམ་ཤོ་དྷ་ཡ་བ་ར་བ་ར་ཧཱུྃ་ཕཊ། ཨོྃ་ཙ་པ་ཤ་ས་བ་ནི་ར་ཧཱུྃ་ཕཊཿ
<pb id="90.10b"/>
ཨོྃ་ཀུ་མཱ་ར་ཙ་ཤ་མ་ཎི་ཧཱུྃྃ་ཕཊ། དེ་ནས་ཕྱོགས་བཅུ་འཁྲུགས་པ་ལས། །ཡི་གེ་ངེས་པ་གང་ཡིན་པ། །བླ་མའི་མན་ངག་རབ་གསལ་བས། །གཅིག་ཏུ་བསྡུས་པས་བཟླས་པར་བྱ། །རང་བྱུང་སྔགས་པའི་བདག་ཉིད་ལ། །གྲངས་ཚད་
གཟུང་བ་གང་ཡིན་པ། །རིགས་ཀྱི་དབང་གིས་རྣམ་པར་བཤད། །ཀུན་ཏུ་སྣང་བ་གང་ཡིན་པ། །རིགས་སུ་བསྡུས་ནས་ངག་གི་ཡང་། །སྤྱོད་ཡུལ་མ་ཡིན་ཐ་མལ་གཉིད། །དྲག་པོའི་སྙིང་པོ་ཉིད་དང་ཡང་། །རང་བཞིན་རྡོ་རྗེ་བཟླས་པ་ཡིས། །
རིགས་གསུམ་ཡང་དག་བསྡུས་པ་ཡིན། །གོང་མའི་སྔགས་ལ་རབ་སྔགས་པ། །མཐའ་རུ་ཀུན་ལ་ཧཱུྃ་གིས་བརྒྱན། །དེ་མཐར་བསྐྲད་པའི་ཚིག་དག་གིས། །ཡོངས་སུ་བརྒྱན་པས་ངེས་པར་བཟླས། །གང་དང་གང་ལ་ལས་སྦྱོར་བ། །དེ་དང་དེ་ལས་
མན་ངག་གིས། །མངོན་པར་ཤེས་པའི་ཡང་དག་བཤད། །བཟླས་པ་ཕུན་སུམ་ཚོགས་ལྡན་པས། །རབ་འབྲིང་ཐ་མ་ལྡན་པ་ཡིས། །དང་པོ་སྦྱོར་བ་ངེས་པ་དང་། །མཐའ་མར་ལས་ལ་འཇུག་པ་ལ། །གྲངས་
དང་ཆ་རུ་རྣམ་པར་ལྡན། །སྤྱོད་ཡུལ་བསྡུས་པ་ངེས་གསལ་བ། །བདག་གིས་གང་ལ་བརྟག་པར་བྱ། །དང་པོར་སྲིད་ལ་ཆགས་པ་དང་། །བར་དུ་གང་ཞིག་གནས་པ་ཉིད། །ཐ་མར་འཇིག་པ་གང་ཡིན་པས། །སྔགས་རྣམས་ཐམས་
ཅད་རྒྱས་པར་གསུངས། །འབྱུང་བ་ལྔ་དང་རབ་ལྡན་ནས། །དེ་ལས་ཆོས་རྣམས་ཐམས་ཅད་ལས། །ཡོངས་སུ་འབྱུང་བའི་ཡང་དག་གནས། །དེ་དང་རབ་སྦྱོར་དང་པོའི་དོན། །འདི་ལས་གྲུབ་པར་གྱུར་པ་གང་། །ལས་རྣམས་སྣ་
ཚོགས་གང་ཡིན་པ། །གདོན་མི་ཟ་བར་ངེས་པ་ཡིན། །ལག་ན་རྡོ་རྗེ་གོས་སྔོན་པོ་ཅན་རྡོ་རྗེ་མེ་ལྕེའི་རྒྱུད་ལས་ནང་དང་སྔགས་ཀྱི་ལེའུ་སྟེ་ལྔ་པའོ།།  །།<head n="2" t="དྲུག་པ། དབང་གི་ལེའུ།" type="lewu" zh="83.160"/> ལག་ན་རྡོ་རྗེ་གོས་སྔོན་གྱིས། །བཅོམ་ལྡན་མགོན་ལ་འདི་སྐད་གསོལ། །
སེམས་ཅན་སྨིན་པར་བྱ་བའི་ཕྱིར། །འཇུག་པའི་ཐབས་ཉིད་གསུང་དུ་གསོལ། །ཀུན་མཁྱེན་མགོན་པོས་བཀའ་སྩལ་པ། །དང་པོར་ས་བརྟག་ལ་སོགས་པ། །ངེས་པར་གོང་དུ་བསྟན་པ་ལྟར། །ལས་རྣམས་ངེས་པར་
<pb id="90.11a"/>
རྫོགས་པར་བྱ། །ས་ཕྱོགས་དབེན་པའི་ཁྱིམ་རྣམས་སུ། །བ་ཡི་རྣམ་ལྔ་ལ་སོགས་དང་། །རམ་དང་མཐིང་ཤུན་མདུན་དུ་ངེས་པར་སྦྱར། །ཐ་མའི་ཚད་དུ་རབ་སྦྱར་ལ། །གུར་གུམ་ཐིགས་ལེས་ཡང་དག་གདབ། །ཞལ་
ཟས་སྣ་ཚོགས་འབྱོར་ལྡན་པའི། །ཀུན་ཀྱང་ལྔ་ལྔར་ཡོངས་སུ་གནས། །ལས་རབ་མཆོག་གི་གཏོར་མ་ལ། །རྫས་རྣམས་ཕུན་སུམ་ཚོགས་པ་ཡིས། །སེམས་བསྐྱེད་པ་དང་སྐྱབས་འགྲོ་དང་། །གསང་བ་གསུམ་གྱི་གནས་
རྣམས་སུ། །དྲི་ཡི་ཐིག་ལེ་རྡོ་རྗེ་དང་། །བཅས་པའི་གུང་མོས་ཀུན་བསྐུས་ལ། །མི་འགྱུར་གསུམ་ལ་སྐུ་གསུམ་དུ། །སྔགས་འདི་དག་གིས་བྱིན་གྱིས་རློབས། །ཨོྃ་ཏྲི་མ་ཏ་བི་ཤོ་དྷ་ཡ་ཨཱ་ཧཱུྃ། །དེ་ནས་སོ་ཤིང་དག་ལ་ནི། །
སྔགས་འདིས་ཡོངས་སུ་དག་བྱས་ལ། །སློབ་མ་ལ་བྱིན་སོ་བཀྲུས་ཏེ། །མིག་བཀབ་བསམ་པ་དག་པ་ཡིས། །དེ་ཡི་སྟེང་དུ་བོར་བར་བྱ། །གང་དུ་ཁ་བལྟས་མེ་ཏོག་ཕྲེང་། །རིགས་དང་རྗེས་སུ་བསྟན་པ་ལས། །དེ་ཡི་དངོས་གྲུབ་
བརྗོད་པར་བྱ། །དེ་ནས་སྲུང་སྐུད་སྔོན་པོ་ལ། །སྔགས་ཀྱིས་དག་པར་བྱས་པ་ལས། །སྐྱེས་པ་གཡས་པ་བུད་མེད་གཡོན། །དཔུང་བ་དག་ལ་བཅིང་བར་བྱ། །བཀྲ་ཤིས་རྩྭ་ཡི་སྔས་དང་སྟན། །ལེགས་པར་བཅུག་པའི་མཚན་
མ་བརྟག །བཟང་ངན་ལྟས་སུ་བཅས་པ་དང་། །བཟློག་པར་བྱ་དང་བྱ་མི་དགོས། །ཤེས་རབ་ཅན་གྱིས་རྒྱུད་གཞན་ལས། །འབྱུང་བ་བཞིན་དུ་བརྟགས་ལར་བྱ། །དང་པོར་བསྙེན་པ་རབ་འབྲིང་དང་། །ཐ་མར་ཡོངས་སུ་བསྙེན་བྱས་ལ། །
དེ་འོག་སྔགས་པ་བློ་ལྡན་པས། །ཡང་དག་པར་ནི་སྦྱོར་བ་བརྩམ། །ཨོྃ་བཛྲ་ས་མ་ཡ་སིད་དྷི་ཨཱ། །ཨོྃ་སརྦ་རཀྵ་སརྦ་སིད་དྷ་ཨཱཿཧཱུཾ། རང་བཞིན་མི་གནས་དགོས་པ་ཡིས། །ཀུན་རྫོབ་དྲི་མ་སྦྱང་བར་བྱ། །དེ་ནས་སྣ་ཚོགས་
འབྱོར་པ་ལས། །གོང་དུ་སྨོས་པའི་དཀྱིལ་འཁོར་ཉིད། །ཡོངས་སུ་རྒྱས་པར་བྲི་བར་བྱ། །རྫས་རྣམས་ཕུན་སུམ་ཚོགས་པ་ལ། །མཆོད་པས་ཡང་དག་མཆོད་པར་བྱ། །དེ་ཉིད་གཟུགས་ལ་རབ་ཏུ་ཡང་། །གནས་པས་བདག་ཉིད་དེ་ཉིད་དུ། །
<pb id="90.11b"/>
ཡང་དག་པར་ནི་བསྐྱེད་པར་བྱ། །པད་མ་ཉིད་ལ་གོས་ལ་སོགས། །སྔོན་པོས་ཡང་དག་དཀྲིས་བྱས་ལ། །བདུད་རྩི་འཁྱིལ་པའི་སྔགས་ཀྱིས་སུ། །དྲི་ཆུས་གཏོར་ཞིང་གཞུག་པར་བྱ། །མདུན་དུ་ངེས་པར་གནས་པ་ལས། །ཆེ་ཆུང་
དེ་ཉིད་འབྱོར་པ་ཡིས། །ཡོན་ཉིད་ཁས་དག་ལེན་དུ་གཞུག །ཐལ་མོ་བདག་གིས་བཟུང་བྱས་ལ། །སེམས་བསྐྱེད་ལ་སོགས་རྒྱས་པར་བརྗོད། །སྣང་བ་སྣ་ཚོགས་ངེས་པ་ལས། །རིགས་ནི་རྗེས་སུ་གཟུང་བར་བྱ། །མེ་ཏོག་
སྔོན་པོའི་ཕྲེང་བ་ཡིས། །སྔགས་བརྗོད་པས་ནི་བོར་བར་བྱ། །དེ་ལྟར་ལྷ་ཚོགས་རབ་བསྟན་ནས། །བུམ་པའི་ཆུ་ཡིས་སློབ་མ་ལ། །དབང་སྐུར་སློབ་དཔོན་བདག་ཉིད་ཀྱིས། །བྱིན་པ་བུམ་པའི་དབང་ཡིན་ཏེ། །རགས་པ་རྣམ་པར་
དག་པར་འདོད། །དེ་ནས་ཕྱག་རྒྱ་བཅས་པ་ལས། །བྱང་ཆུབ་སེམས་ལྡན་མ་ཉམས་པས། །བདག་དང་གཞན་རྣམས་གང་རུང་བས། །བདེ་བ་མངོན་དུ་རབ་སྦྱར་ནས། །བསམ་པས་ཡང་དག་སྦྱར་བྱས་ཏེ། །ཐབས་དང་ཤེས་
རབ་ཕྱག་རྒྱ་ཡིས། །དེ་ཡི་ཁ་རུ་སྦྱིན་པར་བྱ། །དེ་དག་གསང་བའི་དབང་ཡིན་ཏེ། །དེ་འོག་རྣམ་པར་དག་པ་ཡིན། །དེ་ནས་བདག་ཉིད་དངོས་པོ་གང་། །བུ་མོ་མདོག་བཟང་སྔོན་མོ་ལ། །གར་དང་ལྡན་པའི་ཡང་བའི་བསྐྱོད། །
ཆོ་གས་ཡང་དག་བཟུང་བྱས་ལ། །ཐབས་གཉིས་རབ་ཏུ་བསྐྱོད་པ་ཡིས། །སྣ་ཚོགས་དངོས་པོ་སྣང་བ་ཡིས། །དེ་འོག་སོར་བཞི་གཞལ་བྱས་ནས། །ཤེས་རབ་གཉིས་ལ་མནན་པ་ཡིས། །བདེ་བ་དཔག་ཏུ་མེད་པ་
མྱོང་། །དེ་མྱོང་སྐད་ཅིག་རྫོགས་པ་ཡིས། །དཔེ་ལ་བལྟས་པ་ཡིན་པར་བསྟན། །དེ་ཡིས་ཤེས་རབ་ཡེ་ཤེས་ཀྱི། །དབང་ཉིད་མངོན་པར་རྫོགས་པར་འགྱུར། །དེ་རྫོགས་སེམས་ཉིད་དག་པ་དེ། །བཞི་པ་ཆོས་ཉིད་
མངོན་རྟོགས་དབང་། །མེད་པར་མངོན་པར་སྣང་བར་འགྱུར། །དེ་ཡིས་སྤྱི་ལ་ཁྱབ་གནས་ཏེ། །རང་ལ་ཡོད་བཞིན་ངེས་པར་སྤངས། །ཨོྃ་ཨཱ་ཁྃ་བཱི་ར་ཧཱུྃ། ཨོྃ་ཡ་ཐ་ཀུ་ལ་ཏ་ཐཱ་ཨ་ཧྃ།
<pb id="90.12a"/>
སངས་རྒྱས་ཀུན་གྱི་ཕྱག་བརྙན་འབར། །དེ་ཉིད་དུ་ནི་སློབ་མ་འགྲུབ། །དར་ལ་སོགས་པ་སྔོན་པོ་ཡིས། །སློབ་མ་ཉིད་ལ་དབང་བསྐུར་ལ། །སྔགས་འདི་ཡིས་ནི་བྱིན་རླབས་ལ། །དང་པོ་གཉིས་སྦྱར་དར་བཟུང་
ནས། །སྔགས་ཀྱིས་ཡང་དག་བསྐོན་པར་བྱ། །མཁའ་ལྡིང་སྔོན་པོ་འདབ་རྒྱས་པ། །མགུལ་བ་དར་སྤྱངས་ལྡན་པ་ཡིས། །བུ་ཉིད་ལ་ནི་ངེས་པར་སྦྱིན། །དངོས་གྲུབ་སྣ་ཚོགས་འགྲུབ་པ་དང་། །གདོན་རྣམས་ཐམས་ཅད་
འཇོམས་པ་དང་། །བེ་ཅོན་སྔོན་པོ་དབྱིག་དང་ལྡན། །མེ་ཏོག་སྔོན་པོའི་ཕྲེང་བས་ཀྱང་། །དེ་ཉིད་ལ་ནི་བསྐོན་བྱས་ནས། །སྔགས་དང་ཕྱག་རྒྱ་འདིར་ལྡན་པའི། །བུ་ཉིད་ལ་ནི་སྦྱིན་པར་བྱ། །དང་པོ་གསུམ་པ་རབ་སྦྱར་བས། །སྤྱི་
བོའི་སྟེང་དུ་ངེས་བཟུང་སྟེ། །དེ་ནི་བྱེད་པ་པོ་ལ་བཞག །བདག་ཉིད་ཡན་ལག་རིགས་ངན་གྱིས། །དབུས་ཀྱི་གཡོན་པ་བགྲང་བྱས་ལ། །རིགས་ཚང་ཡན་ལག་བཅིངས་པ་ཡིས། །ཕྱིར་ཏེ་བྱེད་པ་པོ་ལ་བཞག །དེ་ཡི་སྟོད་ལ་
གནས་བྱ་བ། །ཚངས་པ་ཆེན་པོ་མཐོང་བྱེད་དང་། །མཆོད་པ་ཀུན་གྱིས་སྡུད་པ་ཡིས། །དར་དམར་རས་སམ་གང་རུང་བའི། །སྔགས་ཆུས་དག་བྱས་ལེགས་བཀབ་ནས། །བཞི་རུ་ངེས་པར་གཅིག་པ་ཡི། །དངོས་པོ་གང་དག་
གདགས་པར་བྱ། །ཕྱག་རྒྱ་འདའ་མིན་གྲགས་པར་ལྡན། །བྱིས་པས་སྔགས་བཟླས་ཡང་དག་ལྡན། །ཀུན་ལ་ཁྲོ་གཉེར་བརྗིད་པར་བལྟ། །ཨོྃ་ཨུ་ད་ར་སྃ་གྷ་བ་བྷུ་ཡ་ཧཱུྃ། ཨོྃ་ག་རུ་ཊ་སརྦ་ནཱ་ག་བྷ་ཀྵཱ་ཡ་ཧཱུྃ། ཨོྃ་བ་རྃ་དན་ཏ་ཀ་
སརྦ་སིད་དྷི་པྲཱ་པ་ཏ་ཧཱུྃ། ཨོྃ་ཨཱ་ཛྙོ་པ་ཡ་ཏི་ལོ་ཀ་པ་ཤི་ཀ་རཱ་ཡ་ཧཱུཾྃ།  དེ་ཡི་ལག་པ་སྒྲོམ་བྱས་ལ། །བདག་གིས་དྲག་པོའི་ལས་སྦྱོར་བ། །དེ་ཡི་སྒྲོམ་ནས་དྲངས་བྱས་ལ། །སྙིང་པོ་འདི་ཉིད་ངེས་པར་སྦྱིན། །ཨོྃ་ཙཎ་ཌ་མ་ཧཱ་རོ་ཥ་ཎ་བཛྲ་
པཱ་ནི་ད་ཧ་ད་ཧ། སརྦ་བིགྷ་ནྃ། ཧ་ན་ཧ་ན་སརྦ་ཨཪྠ་ཤཱི་གྷྲཾ་ཀུ་རུ་ཡེ་ཧཱུྃ། དེ་ནས་ལེགས་པའི་མཚན་མ་ལ། །ཆོས་ལ་དབང་སོགས་མི་གནས་ན། །འཇུག་པར་འགྱུར་བ་ག་ལ་སྲིད། །རྒྱུད་གཞན་ལ་ནི་སྤྱི་དབང་གནས། །དེ་ནས་ཀུན་ལ་
<pb id="90.12b"/>
འཇུག་པར་འགྱུར། །སྤྱི་ཉིད་དབང་ལ་མི་ལྟོས་པར། །དེ་ཉིད་ལ་ནི་རྟོག་པའི་མཆོག །འདི་ཡིས་འཇུག་པ་ཁོ་ན་ཡིན། །ལག་ན་རྡོ་རྗེ་གོས་སྔོན་པོ་ཅན་རྡོ་རྗེ་མེ་ལྕེའི་རྒྱུད་ལས་དབང་གི་ལེའུ་སྟེ་དྲུག་པའོ།།  །།<head n="2" t="བདུན་པ། ལས་ཐམས་ཅད་རྫོགས་པ་ཆེན་པོའི་རྣལ་འབྱོར་པའི་ལེའུ།" type="lewu" zh="83.164"/>དེ་ནས་ལག་ན་རྡོ་རྗེ་ཡིས། །གསང་བའི་
མགོན་ལ་འདི་སྐད་གསོལ། །ཐམས་ཅད་རྫོགས་པ་ཆེན་པོ་ཡིས། །རིམ་པའི་རྣལ་འབྱོར་གསུང་དུ་གསོལ། །བདེ་གཤེགས་གསང་བས་བཀའ་སྩལ་པ། །སྟེང་དང་འོག་གི་སྟེང་དུ་གཉིས། །དཀྱིལ་འཁོར་བཞི་ཡི་བདག་ཉིད་ནི། །ཐམས་ཅད་ཤེས་
རབ་དམ་པ་སྟེ། །ཡོན་ཏན་སྡུད་སོགས་ཚོགས་སྙིང་པོ། །ས་བོན་འབྲས་བུ་རྣམ་པ་ཡིས། །སྤར་དང་བསྒོམ་ལ་ལྟུང་བར་འགྲུབ། །རྣམ་པར་སྣང་མཛད་གནས་དག་ཏུ། །རྩ་གཉིས་གཉིས་ཀྱི་བདག་ཉིད་ཅན། །གློ་གཏད་རྩེ་ལ་ལྟུང་གྱུར་ནས། །
བདེ་དེ་གྱེན་དུ་བཟློག་པས་ནིས། །ཐམས་ཅད་གནས་སུ་གཅིག་ཏུ་འགྱུར། །སྣང་བ་མཐའ་ཡས་གནས་དག་ཏུ། །བརྒྱད་གཉིས་ཤེས་རབ་རི་མོར་བཅས། །དབུས་ཀྱི་བྱང་ཆུབ་ཐིག་ལེ་ལ། །གློ་གཏད་སྣང་མཛད་གནས་སུ་ཕྱིན། །དེ་ཡིས་སངས་རྒྱས་
ཐམས་ཅད་བཀུག །ཡིད་བཞིན་ནོར་བུ་དང་འདྲར་འགྱུར། །འོག་ནས་རང་གི་གནས་སུ་བསྡུ། །རྡོ་རྗེ་སེམས་དཔའི་གནས་དག་ཏུ། །བརྒྱད་དང་བཞི་ཡི་བདག་ཉིད་ཅན། །དང་པོ་ས་དང་འབྱུང་བ་ཡིས། །ངེས་པའི་རི་མོ་བསམ་པར་བྱ། །རང་གི་
ས་ནས་མཐའ་ཡས་བསྐུལ། །འདྲེས་པའི་བདེ་བའི་གནས་སུ་ཕྱིན། །ཐམས་ཅད་འདྲེས་པར་རང་གི་སར། །བདེ་དང་ལྡན་ནས་དེ་ཡིས་འགྲུབ། །སྤྲུལ་པའི་གནས་སུ་བཅུ་གསུམ་ལ། །གཉིས་པ་གཉིས་དང་ཡང་དག་ལྡན། །ཡི་གེ་
ཐིག་ལེ་བཅས་པ་ཡིས། །འགྲོ་རྣམས་བདེ་བའི་གནས་སུ་སྤྲོས། །སླར་འདུས་དེ་རུ་དངོས་གྲུབ་འགྱུར། །ཡང་ན་རྟག་ཆད་བྲལ་བ་ཡི། །དབུ་མ་ཆེན་པོའི་དབྱིངས་ཉིད་དུ། །ཡེ་ཤེས་ཕྲ་མོ་མར་གྱིས་སྤྲོས། །དབྱིངས་ལ་ཐུག་ནས་
མར་ལ་བྱུང་། །དེ་ཚེ་མི་གནས་བསམ་དང་བྲལ། །འདོད་ཆགས་དག་དང་ལྡན་གྱུར་ན། །གཅིག་ཤོས་ལེན་པའི་ཡོན་ཏན་ལྡན། །རྩེ་མོར་མ་དང་ཕཊ་ལྡན་པས། །ཙཎ་ཌ་ལེ་ཡི་དྲོད་བྱུང་ནས། །སེམས་དཔའ་ཡེ་ཤེས་རྩེ་ལ་ཟུང་། །དེ་ཡིས་
<pb id="90.13a"/>
ཡང་སྤྲུལ་གནས་སུ་བཀུག །སྙོམས་པར་ཞུགས་ཤིང་གཡོ་བའི་བཟློག །ཐ་མའི་ཡི་གེ་འགྲོ་འོང་ནི། །ཞུ་བའི་བསམ་པའི་བྱ་བར་གསུངས། །དེ་ནས་དེ་བསང་དངོས་གྲུབ་འགྱུར། །ཡང་ན་འོག་གི་ཐིག་ལེ་བཞི། །རླུང་དེ་སྤྲུལ་
པའི་འཁོར་ལོར་འདུས། །དྲོ་བར་བྱང་ཆུབ་སེམས་བཀུག་ནས། །རྩེ་ལ་ཕྱིན་ནས་ནུབ་བྱང་བསམ། །སླར་ལོག་ཕར་འགྲོ་ཡང་དང་ཡང་། །ཐ་མ་སྙོམས་པར་ཞུགས་གྲུབ་འགྱུར། །ཡང་ན་གནས་བཞི་གསུམ་པོ་དག །གང་ཡང་རུང་བས་
སྟེང་དུ་ཕྱིན། །སླར་ལོག་རྡོ་རྗེ་རྩེ་ལ་བཏོན། །ཚུར་ལོག་གནས་ནས་ལས་རྣམས་བྱས། །དེས་ནས་དངོས་གྲུབ་ཆེན་པོ་ཡང་། །རྡོ་རྗེ་བཞིན་དུ་འགྲུབ་པར་བསམ། །ཁམས་གསུམ་ཐམས་ཅད་དག་པ་དང་། །ཞིང་རྣམས་གཙང་མར་སྐྱེ་བར་
འགྱུར། །བསམ་གཏན་དེ་དང་ལྡན་པའི་ཚེ། །གཞན་པའི་ཡུལ་དུ་འགྲུབ་འགྱུར་སྤང་། །སྤང་པ་མ་ཡིན་བླང་བ་མིན། །སྙོམས་པ་དེ་ཡི་ངང་ལ་བཞག །གཟུགས་དང་སྒྲ་ལ་སོགས་པ་ཡི། །རང་གི་སེམས་གཡེང་འགྱུར་བའི་ཚེ། །བསྟན་པའི་
རང་བཞིན་མེད་པ་བསམ། །བར་དུ་སོ་སོའི་ཐིག་ལེ་བསམ། །ཐམས་ཅད་སྒྱུ་མ་ལྟ་བུར་བརྟག །དང་པོ་དང་པོའི་དུས་དག་ཏུ། །འདོད་པའི་ཡོན་ཏན་ལྷ་མོར་བསམ། །དེ་ནས་རྟོག་པ་ཞི་བར་འགྱུར། །ལག་ན་རྡོ་རྗེ་གོས་སྔོན་པོ་ཅན་རྡོ་རྗེ་
མེ་ལྕེའི་རྒྱུད་ལས་ཐམས་ཅད་རྫོགས་པ་ཆེན་པོའི་རིམ་པ་རྣལ་འབྱོར་པའི་ལེའུ་སྟེ་བདུན་པའོ།།  །།<head n="2" t="བརྒྱད་པ། གཏོར་མའི་ཆོ་གའི་ལེའུ།" type="lewu" zh="83.166"/>དེ་ནས་ལག་ན་རྡོ་རྗེ་ཡིས། །བཅོམ་ལྡན་མགོན་ལ་འདི་སྐད་གསོལ། །འཇིག་རྟེན་ཀུན་ལ་ཕན་གདགས་ཕྱིར། །གཏོར་མའི་རིམ་པ་
གསུང་དུ་གསོལ། །ཀུན་མཁྱེན་མགོན་གྱིས་བཀའ་སྩལ་པ། །རྣལ་འབྱོར་རྣམས་ལ་ཕན་གདགས་ཕྱིར། །བདག་གིས་གཏོར་མ་བཤད་པར་བྱ། །ཕན་གདགས་པ་དང་ཚར་གཅད་པ། །ཕན་པ་མཆོག་དང་ཐུན་མོང་ངོ་། །གསང་བ་
བླ་མེད་མཆོག་ཏུ་འདོད། །ཕྱི་ནང་ཐུན་མོང་ཤེས་པར་བྱ། །རྒྱས་དང་བསྡུས་དང་ཤིན་ཏུ་བསྡུས། །ཚར་གཅོད་པ་ཡང་ཤེས་པར་བྱ། །དགུག་དང་བསྐྲད་དང་གསད་པར་དང་། །གནན་དང་བསྲེག་པར་ཤེས་པར་བྱ། །རྒྱུན་དུས་ཆེན་པོའི་
<pb id="90.13b"/>
གསུམ་ཉིད་དང་། །ཆུང་ངུ་རྒྱུན་ནམ་དུས་ཆེན་གྱི། །བཅུ་གཉིས་བཞི་འམ་ཐ་མ་གཅིག །རྩ་བ་ལྔ་འམ་ཡན་ལག་ལྔ། །འབྲུ་དང་ཤིང་ཏོག་སྨན་རྣམས་དང་། །ཆ་འཐུན་འབུར་བ་ལ་སོགས་རྫས། །དེ་སྟེངས་དཀར་གསུམ་
ཀླུ་ལ་ཤིས། །ཁྲག་སྣ་སྙིང་སྣ་ཤ་སྣ་གསུམ། །དེ་སོགས་མཐུན་རྫས་ཚར་གཅད་པའི། །བསྐྱེད་རིམས་དང་ནི་ལྡན་པ་ཡིས། །བླ་ནས་བསྲུང་བ་བྱས་པ་ལས། །ཆོ་ག་གསུམ་དུ་བྱས་པ་འམ། །ཡང་ན་སྐད་ཅིག་ལྷར་བསྐྱེད་
ལ། །མཚན་དང་ལྡན་པའི་པད་མ་རུ། །རྫས་རྣམས་ཀུན་གྱིས་བཀང་ནས་ནི། །ཟླ་བ་རྡོ་རྗེ་ཧཱུྃ་གིས་མཚན། །མཐོ་གང་ལ་ནི་རི་བོང་ཅན། །དེ་ལ་བཅུ་དྲུག་བདུན་པའི་མཚན། །རྡོ་རྗེ་མཚན་ལྡན་པ་རུ་ནི། །སྡུད་སྤྱོད་
འཕྲོ་བའི་མཐིང་དམར་དཀར། །པད་འོད་ཡེ་ཤེས་ལྔ་ལྡན་གསུམ། །གྲུ་གསུམ་འོག་ནས་ཟླ་གམ་ཅན། །ཐུགས་ཀྱི་མཐིང་ནག་འཕྲོ་བ་ལས། །རྡོ་རྗེ་ལྟེ་བསྐུལ་མཐའ་གསུམ་བསྐྱོད། །དམར་པོ་འབར་བས་མཚན་ལྡན་ཁྲོལ། །
ཐུགས་ཀྱིས་བསྡུས་ཤིང་གསུང་གིས་སྦྱངས། །སྐུ་ལས་འཕྲོས་པའི་རི་འོད་བསྐུལ། །ཤེས་རབ་ཅན་ལས་འོད་ཟེར་འཕྲོས། །དེ་ཡིས་ཡབ་ཡུམ་བསྐུལ་ནས་ནི། །ཁ་དོག་དཀར་པོའི་བདུད་རྩི་འབབ། །དང་པོ་སྐུལ་བྱེད་འོད་
དུ་ཞུ། །ཁོང་སེང་གནས་པ་པད་མར་འབབ། །བབ་པའི་གཏིང་ལ་དེ་ཉིད་ལྟུང་། །ལན་གསུམ་བསྐོར་བས་འོག་མ་བཞིན། །བཞི་པའི་དང་པོ་གཉིས་པར་མཚན། །དེ་ནས་གདན་བསྐྱེད་འཁོར་བཅས་བཀུག །ཛི་བཾ་རྡོ་རྗེ་ཁོང་
སེང་གྱིས། བཞི་པའི་དང་པོ་གཉིས་པར་བསམ། །ཡང་ན་ཡུད་ཙམ་ལྷར་བསམས་ལ། །ཐུགས་ཀར་ཉི་མ་དེ་སྟེང་ཧཱུྃ། །འོད་ཀྱིས་ཆོས་འབྱུང་གྲུ་གསུམ་སྤྲུལ། །དེ་ཡི་ནང་དུ་པད་མ་ནི། །འདབ་བརྒྱད་དུར་
ཁྲོད་དེ་དབུས་སུ། །ཡྃ་ལས་རླུང་བྱུང་རྃ་ལས་མེ། །དེ་སྟེང་ཨ་ལས་ཀ་པཱ་ལ། །ནང་དུ་བདུད་རྩི་ཨོྃ་ཨཱཿཧཱུྃ། །དེ་སྟེང་ཟླ་བ་རྡོ་རྗེ་ཧཱུྃ། །ཟླ་ཨྃ་འོད་འཕྲོས་བདུད་རྩི་བཀུག །བསྡུས་དང་བཞུ་དང་བདུད་རྩིར་བསམ། །
<pb id="90.14a"/>
ཡི་གེ་གསུམ་དང་གོ་རིམ་བཞིན། །ཐུགས་ལས་འོད་འཕྲོས་རླུང་ལ་ཕོག །རླུང་གིས་མེ་སྦར་ཐོད་པ་བསྐོལ། །དེ་ཡི་རྐྱེན་གྱིས་བསྡུས་པ་དང་། །གཞུ་དང་མདུང་རྩེར་བསྡུས་པ་དང་། །ཡི་གེ་གསུམ་དང་
སྦྱར་ལ་དབུལ། །ཡང་ན་ལྷ་མོ་དཀར་མོ་ཡིས། །མཚན་ལྡན་དག་ནི་བཀང་ལ་མཆོད། །ཡང་ནི་སྐད་ཅིག་སླར་བསྐྱེད་ལ། །ཐུགས་ཀའི་ཧཱུྃ་གིས་བདུད་རྩི་སྦྱངས། །སླར་ཡང་ཡེ་ཤེས་བདུད་རྩི་བབ། །ཡུད་ཙམ་སྤྲུལ་
པས་ལྷ་ཡིས་གསོལ། །བསྟོད་ནས་གཤེགས་ཤིང་ལས་བཅོལ་ལོ། །རྒྱས་དང་བསྡུས་དང་ཤིན་ཏུ་བསྡུས། །ཁ་ཟས་སྤྱད་པ་བསྡུས་དང་འཐུན། །དེ་ལྟར་ཡི་གེ་བརྒྱ་པས་བཤགས། །ལག་ན་རྡོ་རྗེ་གོས་སྔོན་
པོ་ཅན་རྡོ་རྗེ་མེ་ལྕེའི་རྒྱུད་ལས་གཏོར་མའི་ཆོ་གའི་ལེའུ་སྟེ་བརྒྱད་པའོ།།  །།<head n="2" t="དགུ་པ། སྦྱིན་སྲེག་གི་ཆོ་གའི་ལེའུ།" type="lewu" zh="83.168"/>  དེ་ནས་རྡོ་རྗེ་གོས་སྔོན་གྱིས། །བཅོམ་ལྡན་མགོན་ལ་འདི་སྐད་གསོལ། །རྣལ་འབྱོར་ཐམས་ཅད་བཀྲ་ཤིས་དང་། །གནོད་པ་ཐམས་ཅད་
བསལ་བའི་ཕྱིར། །སྦྱིན་བསྲེག་ཆོ་ག་གསུང་དུ་གསོལ། །འཇིག་རྟེན་མགོན་གྱིས་བཀའ་སྩལ་པ། །གཞན་དག་དྲན་པ་བསྐྱེད་པ་དང་། །དངོས་གྲུབ་ལྡན་པ་ཐོབ་འདོད་པས། །མན་ངག་རིམ་པར་དྲན་པའི་ཕྱིར། །
རྣལ་འབྱོར་དོན་དུ་བཤད་པར་བྱ། །སྔོན་དུ་བསྙེན་པ་བྱས་པ་ཡིས། །བསྒྲུབ་པ་ཡི་ནི་དུས་དག་ཏུ། །སྦྱིན་བསྲེག་གིས་ནི་ལས་ཀུན་འགྲུབ། །ས་བརྟག་བསླང་ཞིང་སྦྱང་བ་དང་། །བྱིན་གྱིས་བརླབས་ཅིང་བསྲུང་བ་དང་། །
ས་གཞི་དཀར་པོར་རྒྱར་ཁྲུ་གང་། །ཟབས་སོར་བཅུ་གཉིས་ཟླུམ་པོར་བྱ། །དེ་དབུས་རྡོ་རྗེ་རྩེ་ལྔ་པ། །སོར་ནི་བརྒྱད་པ་དག་ཏུ་བྱས། །ཐབ་དེ་བ་ཡི་རྣམ་ལྔ་དང་། །ནང་ཀུན་དྲི་ནི་དཀར་པོར་བྱུག །དུས་གསུམ་
མེ་ཏོག་དཀར་པོར་གཏོར། །ཡཾ་ཤིང་ནིམ་པ་པ་ལ་ཤ ། ཨུ་དུམ་བཱ་ར་ཨ་མྲ་ལ། །སོགས་པ་བྱང་ཆུབ་ཤིང་དག་དང་། །འདབ་མ་ཅན་དང་འོ་མ་ཅན། །རླན་དང་བཅས་པ་མཉམ་བཅད་ལ། །རྩེ་མོའི་ཆ་ལས་
<pb id="90.14b"/>
བྱུང་བ་ཡི། །མཐོ་གང་ཙམ་ནི་འོ་མ་དང་། །མར་དང་སྦྲང་རྩི་ལ་སོགས་པ། །རྩེ་གཉིས་ལོ་མ་བཅས་པ་འབུལ། །རྙིང་རུལ་གས་དང་འབུས་ཟོས་པ། །སྲོགས་ཆགས་གནས་པ་སྤང་བར་བྱ། །ནས་དང་བྲ་ཡོས་
ཏིལ་དག་དང་། །འབྲས་ཆན་ཡུངས་དཀར་མར་དང་ཞོ། །མེ་ཏོག་ཐང་ཆུ་དྲི་ཞིམ་དང་། །ཅི་ཙམ་རྙེད་པ་འབུལ་བར་བྱའོ། །བུད་ཤིང་དག་གི་རྣམ་པ་ཡང་། །ཐབས་ལས་ཅུང་ཟད་དམའ་བར་ནི། །དགོན་པའི་བ་ཡི་
ལྕི་བས་བྱ། །དེ་ནས་སྔགས་པ་ལུས་བཀྲུས་ཏེ། །དྲི་ཞིམ་སྤོས་དང་བླ་བས་བྱུག །ཚད་མེད་བཞི་ཡི་སེམས་ལྡན་ཞིང་། །ཞི་བའི་རྒྱན་བཅས་དཀར་པོ་བགོས། །ལྷ་ཡི་རྣལ་འབྱོར་གསལ་བྱས་ལ། །སྲོད་དམ་སྔ་
དྲོའི་དུས་སུ་ནི། །ཤར་ཕྱོགས་སུ་ནི་ཁ་བལྟས་ལ། །ཞི་བའི་སེམས་ཀྱིས་ཞི་བ་བྱ། །མཆོད་ཡོན་འབྲུ་དང་བཅས་པ་ཡི། །དྲི་ཞིམ་པ་ཡི་ཆུས་བྱུག་ལ། །རང་གི་ལྷ་ཡི་སྙིང་པོ་བརྗོད། །ལས་ཐམས་ཅད་པའི་ཆུ་དང་ནི། །རྡོ་རྗེ་
གནོད་སྦྱིན་སྔགས་ཀྱིས་བསང་། །ལས་རྣམས་ཐམས་ཅད་བུམ་པ་དང་། །མཆོད་ཡོན་གཡོན་དུ་གཞག་པར་བྱ། །བུད་ཤིང་བསྲེག་རྫས་གཡས་སུ་བཞག །དེ་ནས་ཨོྃ་བཛྲ་ཡཀྵ་ཧཱུྃ། །ཞེས་པས་མེ་ནི་སྦར་བ་སྟེ། །རླུང་
ཡབ་ཀྱིས་ནི་མེ་སྦར་རོ། །ཨོྃ་ཛྭ་ལ་ཛྭ་ལ་ཧཱུྃ། དེ་ནི་མེ་སྦར་སྙིང་པོ་ཡིན། །དེ་ནས་ཧཱུྃ་གིས་ཐབ་བསྐྱེད་ལ། །དེ་དབུས་རྃ་ལས་གྲུ་གསུམ་མེ། །ཨོྃ་ལས་པད་མ་ལ་གནས་པ། །རྃ་ལས་བྱུང་བའི་མེ་ལྷ་ནི། །སྐུ་མདོག་
དཀར་པོ་རྒྱན་དང་ལྡན། །འབར་བའི་ཕྲེང་བས་རབ་ཏུ་བརྒྱན། །གསུས་ཁྱིམ་ཆེ་ལ་ཕྲེང་བ་གཡོན། །གྷན་དྷེ་འཛིན་པའི་རྡོ་རྗེ་མེ། །རང་ལྷའི་རྣལ་འབྱོར་དང་ལྡན་པས། །ཐུགས་ཀའི་ས་བོན་འོད་ཟེར་གྱིས། །མེ་ལྷ་ཡེ་
ཤེས་སེམས་དཔའ་བཀུག །བཀུག་ཅིང་དབང་དུ་བྱ་བའོ། །དེ་ནས་དབང་ནི་བསྐུར་བ་དང་། །སྐུ་གསུང་ཐུགས་བྱིན་བརླབ་པའོ། །དེ་ནས་མཆོད་ཡོན་ཕུལ་ནས་ནི། །མཆོད་པ་ལྔས་ནི་རབ་མཆོད་དོ། །སྒེག་མོ་ལ་སོགས་
<pb id="90.15a"/>
མཆོད་པས་མཆོད། །ཨོྃ་ཨགྣ་ཡེ་ཧབ་བྱ་ཀ་བྱ་བ་ཧ་ན་ཡེ་ཧ་བྱ་ཏི་ཡ་ན་ཡེ་སྭཱ་ཧཱ། ཞེས་པས་བསྲེག་རྫས་རྣམས་འབུལ་བྱ། །དེ་ནས་འབུལ་བའི་རིམ་པ་ནི། །འབར་བའི་མེ་ལ་ཡམ་ཤིང་སྟེ། །དེ་ནས་མར་དང་དེ་འོག་ཏིལ། །
དེ་ནས་འབྲས་ཆན་ལ་སོགས་པའོ། །དེ་ནས་བསྟོད་དེ་ལས་བཅོལ་ལོ། །དེ་ནས་མེ་ཡི་དབུས་རང་གིས། །ལྷག་པའི་ལྷ་ཉིད་རིམ་པ་བཞིན། །དབང་བསྐུར་བ་དང་བསམ་པར་བྱ། །སྐུ་གསུང་ཐུགས་སུ་བྱིན་གྱིས་བརླབས། །དེ་ཡང་
མཆོད་ཡོན་ཞབས་བསིལ་ཕུལ། །མཆོད་པ་རྣམ་པ་ལྔ་དག་དང་། །སྒེག་མོ་ལ་སོགས་པ་རྣམས་དབུལ། །དེ་ནས་ཕྱག་ན་རྡོ་རྗེ་ནི། །གོས་སྔོན་ལྕེ་ལ་ཧཱུྃ་བསམས་ལ། །ཨོྃ་ཙཎ་ཌ་མ་ཧཱ་རོ་ཥ་ཎ་ཧཱུྃ་ཕཊ། ཤཱན་ཏིཾ་ཀུ་རུ་སྭཱ་ཧཱ་ཞེས་
སྔ་མའི་རིམ་པ་བཞིན་དུ་བྱ། །བསྲེགས་རྫས་རེ་རེ་ལ་བདུན་བདུན། །ཡང་ན་གསུམ་གསུམ་འབུལ་བར་བྱ། །བཟླས་མཐར་སྦྱིན་བསྲེགས་བྱ་བར་གཅེས། །དེ་ལ་མར་གྱི་སྦྱིན་བསྲེགས་དབུལ། །ཡང་ན་མ་གྲུགས་ནས་དག་དང་། །
ཡུངས་དཀར་མར་དང་སྦྱར་ལ་དབུལ། །སོ་བ་མར་དང་ཡུངས་ཀར་ལ། །སོགས་པས་ལས་ཀྱི་སྒྲིབ་པ་སྦྱང་། །དེ་ཕྱིར་ཉི་ཤུ་རྩ་གཅིག་གམ། །ཡང་ན་རྒྱ་རྩ་བརྒྱད་དུ་དབུལ། །དེ་ནས་མཆོད་ཡོན་དང་འཐོར་འཐུང་ཕུལ་ལ་བསྟོད་པར་
བྱའོ། །ཨོྃ་ཡེ་ཤེས་ཆེན་པོའི་ཁྱད་པ་ལས། །སྤྲུལ་པ་ཕྱག་ན་རྡོ་རྗེ་སྟེ། །མཐོན་མཐིང་སྐུ་འདྲ་འོད་ཟེར་འབར། །བདུད་འདུལ་ཁྲོ་གཏུམ་བརྗིད་པའི་ཞལ། །ཕྱག་གཡས་རྡོ་རྗེ་རྩེ་ལྔ་བསྣམས། །དྲིལ་བུས་གཡོན་གྱི་
དཀུར་བརྟེན་འགྱིང་། །སྐུ་ནི་རྒྱན་དང་ན་བཟས་བརྒྱན། །ཕྱག་བརྙན་བྱེ་བའི་ཚོགས་ཀྱིས་བསྐོར། །དེ་ལ་བསྟོད་དེ་ཕྱག་འཚལ་ལོ། །དེ་ནས་ཡང་མེ་ལྷ་སྔ་མ་བཞིན་དུ་མཆོད་ལ་བསྟོད་དོ། །དྲག་པོ་མཎ་ཌལ་གྲུ་གསུམ་ལ། །ཁྲུ་གང་ཚད་
ལས་ཕྱེད་བརྐོས་ཏེ། །ལྷོ་ཕྱོགས་ཟུར་བསྟན་གསུམ་ནི་དོར། །བདུད་རྩི་ལ་སོགས་ནག་པོར་བྱ། །དེ་དབུས་རྡོ་རྗེ་སྟེང་སྤངས་ཏེ། །བར་དུ་མེ་རི་རྩེ་མོ་འཕགས། །བུད་ཤིང་གནག་ཅིང་གདུག་པའི་ཤིང་། །ཐབ་ཀྱི་ཚད་ལས་ཟོར་མཐོ་ཙམ། །
<pb id="90.15b"/>
ཡངས་ཤིང་དེ་འཐུན་བཅུ་གཉིས་ཚད། །མཆོད་རྫས་ནག་པོ་འབའ་ཞིག་གོ། །བསྲེག་རྫས་མར་ནག་རུས་ཁྲག་ཤ ། སྐྱེ་ཚེ་ཤང་ཚེ་ཡུངས་དཀར་དང་། །དེ་ལ་སོགས་པའི་མཐུ་རྫས་དང་། །དེ་རྣམས་རྫས་ལ་གཟུགས་བརྙན་བྱ། །མཆོད་རྫས་
གཡས་ལ་བསྲེགས་རྫས་གཡོན། །བྱིན་གྱིས་བརླབ་ཅིང་གཞག་པར་བྱ། །དགང་གཟར་བླུགས་གཟར་གཞན་དང་མཐུན། །ཡང་ན་ལག་པ་དག་གིས་བྱ། །དེ་གཉིས་རྡོ་རྗེ་དྲིལ་བུ་ཡང་། །མདུན་ཉིད་དུ་ནི་གཞག་པར་བྱ། །ལས་ཀྱི་
བུམ་པས་ཐམས་ཅད་བསང་། །དུས་ནི་ནམ་ཕྱེད་ཉིན་ཕྱེད་བྱ། །ནག་པོ་རྒྱན་གོན་ལྷོ་ཕྱོགས་བལྟ། །གཡོན་བརྐྱང་འདུག་སྟེ་དྲག་ཏུ་བཟླས། །མཆེ་བ་བརྩིགས་ཤིང་ཁྲོ་གཉེར་བསྡུས། །དང་པོ་བསྙེན་པ་སྔོན་སོང་བས། །མེ་པྲ་བརྟག་ཅིང་
བགེགས་བཟློག་བྱ། །བཟང་ན་དེ་ནི་བྱ་མི་དགོས། །ཐབ་བསང་བྱ་ཞིང་བསྐྱེད་པ་དང་། །ཆོ་ག་གསུམ་མམ་སྐད་ཅིག་མས། །མེ་ལྷ་ནག་པོ་ཁྲོས་པ་བསྐྱེད། །ཡེ་ཤེས་མེ་ལྷ་སྤྱན་དྲངས་བསྟིམ། །གཉིས་སུ་མེད་པར་རྒྱས་བཏབ་ལ། །མེ་ལྷའི་སྔགས་
མཆོད་བཏགས་ལ་དབུལ། །དེ་ནས་བསྲེག་རྫས་དབུལ་བར་བྱ། །དེ་དབུལ་བ་ཡི་མན་ངག་ཀྱང་། །ཁྲོ་བོ་བདག་གི་ཆོ་འཕྲུལ་གྱིས། །གཟུགས་བརྙན་བཀུག་སྟིམ་བཏུབས་ཏེ་དབུལ། །ཡང་ན་རྫས་མཆོག་མཉེས་པ་ལས། །འོད་ཟེར་ཁྲོ་
བོས་བཀུག་ཅིང་བསྲེག །མན་ངག་དེ་ལ་ནན་ཏན་བྱ། །ཨོྃ་བཛྲ་ཀྲོ་དྷ་ཨག་ན་ཡེ་ཆེ་གེ་མོ་མཱ་ར་ཡ་ཕཊ། སྟོང་ངམ་བརྒྱ་འམ་ཉི་ཤུ་རྩ་གཅིག་གོ། །ཡང་ན་བསོད་ནམས་རིམ་པ་ཡིས། །བརྒྱ་དང་སྟོང་དང་ཁྲི་རུ་བྱ། །དེ་ལྟར་བྱས་ན་ལས་ཀུན་
འགྲུབ། །ཐ་མར་དགང་བླུགས་བསྟོད་བྱའོ། །དེ་ཡི་ཐུགས་ཀར་གོས་སྔོན་བསྐྱེད། །ཡེ་ཤེས་སེམས་དཔའ་སྤྱན་དྲངས་བསྟིམ། །རྒྱས་བཏབ་མཆོད་པ་གོང་བཞིན་དབུལ། །དེ་ནས་བསྲེགས་སྔགས་གོང་བཞིན་དབུལ། །ཨོྃ་བཛྲ་ཀྲོ་དྷ་ནཱི་
ལཱྃ་བ་ར་དྷ་ར་བཛྲ་པཱ་ཎི་རཱ་ཛྙ་པ་ཡ་ཏི་ཆེ་གེ་མོ་མཱ་ར་ཡ་ཧཱུྃ་ཕཊ། གོང་ན་མན་ངག་ཤེས་པར་བྱ། །དགང་བླུགས་ཕུལ་ལ་བསྟོད་པར་བྱ། །ལྕང་ལོ་ཅན་གྱི་ཕོ་བྲང་ནས། །གསང་བའི་བདག་པོ་གོས་སྔོན་ཅན། །སངས་རྒྱས་ཀུན་གྱི་སྤྲུལ་པ་པོ། །