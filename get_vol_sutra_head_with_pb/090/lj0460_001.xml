<pb id="90.155a"/>
དུ་མནའ་བོར་རོ། །གཏམ་རྒྱུད་ཀྱི་རྟོག་པ་རྫོགས་སྷོ།།  །། ཐང་ཆེན་རྒྱལ་རིང་གིས་ཞུས་ཆེན་བགྱིས་པས་དག །།<sutra id="J451"/><head n="1" t="དཔལ་གཤིན་རྗེའི་གཤེད་དམར་པོ་ཞེས་བྱ་བའི་རྒྱུད་ཀྱི་རྒྱལ་པོ།"/><head n="2" t="དང་པོ། མངོན་རྟོགས་ཀྱི་རིམ་པར་ཕྱེ་བ།" type="phye ba" zh="83.602"/>༄༅།  །རྒྱ་གར་སྐད་དུ། <stitle n="460">ཤྲཱི་རཀྟ་ཡ་མཱ་རི་ཏནྟྲ་རཱ་ཛ་ནཱ་མ། </stitle>བོད་སྐད་དུ། <ttitle n="460">དཔལ་གཤིན་རྗེའི་གཤེད་དམར་པོ་
ཞེས་བྱ་བ་རྒྱུད་ཀྱི་རྒྱལ་པོ། </ttitle><bampo n="460.1"/>བཅོམ་ལྡན་འདས་གཤིན་རྗེའི་གཤེད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་བཙུན་མོའི་
བྷ་ག་རྣམས་ལ་བཞུགས་སོ། །དེར་བཅོམ་ལྡན་འདས་ཀྱི་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྗེ་བཙུན་གསང་བ་ལས་ཆེས་ཤིན་ཏུ་གསང་བ། ཨེ་མའོ་བྱང་ཆུབ་སེམས་དཔའ་ཆེན་པོ་སྙིང་རྗེ་ཆེན་པོ་
ཕྱག་ན་ལེགས་སོ་ལེགས་སོ། །ཞེ་སྡང་རྡོ་རྗེའི་རྡོ་རྗེ་བྱང་ཆུབ་སེམས་དཔའ་ཆེན་པོའི་སྙིང་པོ་གཤིན་རྗེའི་གཤེད་དམར་པོའི་རང་བཞིན་ཉོན་ཅིག །ཕྱག་ན་རྡོ་རྗེས་གསོལ་པ། འདིར་གསུངས་པའི་གཤིན་རྗེ་འཇོམས་པར་བྱེད་པ་ཇི་ཙམ་
ཞིག་མཆིས། གཏི་མུག་རྡོ་རྗེ་གཤིན་རྗེའི་གཤེད་དང་། ཕྲ་མ་རྡོ་རྗེ་གཤིན་རྗེའི་གཤེད་དང་། འདོད་ཆགས་རྡོ་རྗེ་གཤིན་རྗེའི་གཤེད་དང་། ཕྲག་དོག་རྡོ་རྗེ་གཤིན་རྗེའི་གཤེད་ཅེས་བྱའོ། །རྡོ་རྗེ་ཙཪྪི་ཀཱ་དང་། རྡོ་རྗེ་ཕག་མོ་དང་རྡོ་རྗེ་
དབྱངས་ཅན་མ་དང་རྡོ་རྗེ་གཽ་རཱི་མ་རྣམས་ཀྱང་ངོ་། །མཚམས་རྣམས་ལ་བུམ་པ་རྣམས་སོ། །དེ་ལྟ་བུ་ལ་སོགས་པའི་གཤིན་རྗེ་འཇོམས་པའི་ཚོགས་རྣམས་ཀྱིས་སོ། །དེ་ནས་བཅོམ་ལྡན་འདས་དེ་བཞིན་གཤེགས་པ་
ཐམས་ཅད་ཀྱི་བདག་པོ་བདུད་ཐམས་ཅད་འཇོམས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་རྣམས་ལས་ཕྱུང་བར་མཛད་པ་ནི། སྔགས་ཀྱིས་འགུགས་དང་དབང་བྱེད་ཆེ། །དེ་བཞིན་མཐུ་
ཡི་ཆོ་ག་མང་། །རལ་གྲི་བསྒྲུབ་དང་རྒྱལ་པོ་དང་། །ཕ་རོལ་དམག་ཚོགས་རྣམ་འཇོམས་དང་། །མི་སྣང་མིག་སྨན་བཅུད་ལེན་དང་། །དེ་བཞིན་གྲིབ་གནོན་རིག་པ་དང་། །རོ་ལངས་གནོད་སྦྱིན་སྒྲུབ་པ་དང་། །སྦྲུལ་གདུག་ལ་སོགས་
<pb id="90.155b"/>
བསྲུང་བ་དང་། །སྦྱིན་སྲེག་དཀྱིལ་འཁོར་ལས་རྣམས་དང་། །བྱང་ཆུབ་སེམས་ཀྱི་རྣམས་དཔྱད་དང་། །ཐབས་རྣམས་ཀུན་གྱི་སྤྱོད་པ་དང་། །ཕ་རོལ་གྲོང་དུ་འཇུག་རྣམས་ལ། །འོད་ཟེར་རྣམ་ལྔ་འཁྲིགས་པ་ཡི། །རྡོ་རྗེ་བསྲུང་བའི་དོན་དུ་
བསྒོམ། །རྡོ་རྗེ་ས་གཞིའི་ཆ་རྣམས་ལ། །ར་བ་གུར་རྣམས་དེ་བཞིན་ནོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བསྐྱེད་པར་མཛད་པ། བདུད་ཐམས་ཅད་རྣམ་པར་འཇོམས་པ་རྡོ་རྗེ་ཞེས་བྱ་བའི་ཏིང་ངེ་འཛིན་
ལ་སྙོམས་པར་ཞུགས་ནས་གཏི་མུག་གཤིན་རྗེའི་གཤེད་ལ་སོགས་པ་ཐམས་ཅད་ཀྱི་ས་བོན་འདི་ཉིད་ཀྱི་སྐུ་དང་གསུང་དང་ཐུགས་རྣམས་ལས་ངེས་པར་ཕྱུངོ་། །ཡ་ནི་དབུས་སུ་སྟེ། ཀྵེ་མ་མེ་ད་ཡ་ཙྪ་ནི་རཱ། ཛཱ་ས་དོ་རུ་ཎ་ཡོ་ནི་ར། དང་པོར་ཡ་
ལས་གཤིན་རྗེའི་གཤེད། །ཀྵེ་ཡིག་ལས་ནི་རྨོངས་པར་བརྗོད། །མ་ཡིག་ལས་ནི་ཕྲ་མར་བཤད། །མེ་ཡིག་ལས་ནི་འདོད་ཆགས་ཉིད། །ད་ཡིག་ལས་ནི་ཕྲག་དོག་སྟེ། །གཤིན་རྗེའི་གཤེད་རྣམས་ལྔ་རུ་གྲགས། །
ཛ་ཡིག་ཙར་ཙི་ཀཱར་བཤད་དོ། །ས་ཡིག་ལས་ནི་ཕག་མོའོ། །དོ་ཡིག་དབྱངས་ཅན་མར་བཤད་དོ། །རུ་ཡིག་གཽ་རཱི་མར་འདོད་དོ། །ཎ་ཡོ་ནི་ར་མཚམས་བཞི་ལ། །མི་ཡི་ཐོད་པ་རྣམ་པ་བཞི། །དེ་ནས་བཅོམ་ལྡན་འདས་
དེ་བཞིན་གཤེགས་པ་ཐམས་ཅད་ཀྱི་བདག་པོ་གཤིན་རྗེའི་གཤེད་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཞེ་སྡང་ཆེན་པོའི་རིགས་བསྒོམ་པའི་རྣལ་འབྱོར་གསུངས་པ། སྦྱིན་དང་ཚུལ་ཁྲིམས་བཟོད་པར་
ལྡན། །རོ་གཅིག་མཁས་པས་སེམས་ཅན་དོན། །བྱམས་སོགས་ཡོན་ཏན་ཀུན་དུ་རྫོགས། །ཐོས་པའི་རྒྱུན་གྱིས་རྣམ་པར་བརྒྱན། །དང་པོར་ཁ་སོགས་ཡོངས་སུ་གསང་། །སྔ་བར་སྙིང་རྗེའི་བདག་ཉིད་ཅན། །རབ་ཏུ་རྩོམ་པ་དབེན་
པའི་ཕྱོགས། །དུ་ཁྲོད་སོགས་སུ་བདེ་བའི་གདན། །དབེན་ཞུགས་ཉིད་ཀྱི་ཐུགས་ཀར་ནི། །པད་ཉི་བལྟ་ཞིང་འོད་རབ་འབར། །དེ་ཡི་འོད་ཀྱིས་བཀུག་བྱས་ནས། །སེམས་ཅན་དོན་རྣམས་ཕུན་སུམ་ཚོགས། །
<pb id="90.156a"/>
བསྒོམ་བྱ་བླ་མ་སངས་རྒྱས་རྣམས། །ཇི་སྙེད་མ་ལུས་ནམ་མཁའི་མཐིལ། །དམིགས་ཏེ་ཕྱག་འཚལ་དེ་རྣམས་ཀྱི། །སྐུ་ཡི་བཀོད་པ་རྣམ་པར་བསྒྲུབ། །ཙར་ཙི་ཀཱ་སོགས་རྣམས་ཀྱིས་མཆོད། །དེ་ལ་སྡིག་པ་
རབ་ཏུ་བཤགས། །ལུས་དང་ངག་དང་ཡིད་རྣམས་ཀྱིས། །ཡང་དག་སྡིག་གྱུར་བྱས་དེ་བཞིན། །བདག་གིས་དེ་བཤགས་གང་ཞིག་ཡང་། །དུས་གསུམ་མགོན་མཛོད་རྗེས་ཡི་རང་། །རྫོགས་པའི་སངས་རྒྱས་མཚུངས་
རྣམས་ཀྱིས། །བསོད་ནམས་ཚོགས་ལ་རྗེས་ཡི་རང་། །རྫོགས་པའི་སངས་རྒྱས་དམ་ཆོས་དང་། །ཚོགས་མཆོག་རྣམས་ལ་བདག་སྐྱབས་མཆི། །ཡོན་ཏན་རྒྱ་མཚོ་ཁྱེད་རྣམས་ལ། །བདག་གི་ལུས་འདི་དབུལ་བར་
བགྱི། །གནས་དང་ཆོས་ཀུན་སྟོན་པ་དང་། །ཤིན་དུ་མཐར་ཡང་མཛེས་པ་དང་། །ཡང་དག་རྫོགས་པའི་སངས་རྒྱས་ཀྱི། །དེ་ཉིད་སྦྱིན་སོགས་གཟུགས་ཅན་གྱི། །སྐུ་གསུམ་ཡེ་ཤེས་ཐོབ་བྱའི་ཕྱིར། །བསྟེན་ཅིང་འདི་
ལ་རབ་ཏུ་དད། །སེམས་ཅན་རྣམས་ཀྱི་དོན་བྱེད་ཕྱིར། །བྱང་ཆུབ་སེམས་དག་བདག་གིས་བསྐྱེད། །གང་ཞིག་བསོད་ནམས་ཉེར་བསགས་རྣམས། །རྫོགས་པའི་བྱང་ཆུབ་བདག་གིས་བསྔོ། །འགྲོ་འདི་ཀུན་ལ་ཕན་
མཛད་ཕྱིར། །དཔལ་ལྡན་གཤིན་རྗེ་མཐར་བྱེད་གྱུར། །ལྷག་པར་སྨོན་ལམ་འདི་བྱས་པས། །དེ་རྣམས་ལ་ནི་གཤེགས་སུ་གསོལ། །བརྩེ་བས་བྱང་ཆུབ་བཞིན་དུ་བལྟ། །ཁམས་གསུམ་རྣམས་ནི་སྟོང་པར་བསམ། །
རང་བཞིན་གྱིས་ནི་སྦྱོར་བྲལ་བས། །རྒྱུ་དང་དེ་བཞིན་མཚན་ཉིད་ལ། །རྣམ་པར་རྟོག་པ་བྲལ་བ་དང་། །ལྷ་དང་སྨོན་ལམ་རྣམས་པར་སྤངས། །ཨོྃ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ྅ཧྃ། ཡྃ་རྃ་བྃ་ལྃ་བཞི་ལ་དཀྱིལ་འཁོར་
བསྡུས་ནས་བྷྲུྃ་ཡིག་ལས་སྐྱེས་པའི་གཞལ་ཡས་ཁང་བསྒོམ་པར་བྱའོ། །ཟུར་བཞི་པ་དང་སྒོ་བཞི་པ། །རྟ་བབས་བཞི་ཡིས་བརྒྱན་པ་ལ། །དྲ་བ་དྲ་ཕྱེད་ཀྱིས་སྤྲས་པ། །ལྷ་དང་ལྷ་མོས་ཤིན་དུ་མཛེས། །བ་དན་དྲིལ་བུ་
<pb id="90.156b"/>
བཅས་པ་རྣམས། །སྣ་ཚོགས་རྩེ་མོ་རླུང་གིས་བསྐྱོད། །པྂ་ཡིག་ལས་ནི་དེ་དབུས་གནས། །སྣ་ཚོགས་པད་མ་རྣམ་པར་བསམ། །དེ་ཡི་ཟེ་འབྲུའི་དབུས་གནས་ལ། །སྣ་ཚོགས་རྡོ་རྗེ་དབྱུག་པར་བཅས། །ཡོངས་སུ་གྱུར་ལས་མཐའ་
དག་རྟགས། །ཞེ་སྡང་བདག་ཉིད་རྣམ་པར་བསྒོམ། །རིམ་མཚུངས་པད་མ་ཉི་མ་ལ། །མ་ཧེ་དམར་པོའི་སྟེང་དུ་ནི། །སྤྲུལ་པས་བདུད་རྣམས་མ་ལུས་པ། །གཡོན་བརྐྱང་ཞབས་ཀྱིས་མནན་པར་བྱ། །ཉི་མ་བྱེ་བའི་
འོད་འབར་ལྷ། །རོ་ལངས་མ་ཡིས་མགུལ་ནས་འཁྱུད། །དཔའ་བོ་ཞལ་གཅིག་ཕྱག་གཉིས་པ། །ཀླུ་བརྒྱད་ཀྱིས་ནི་རྣམ་པར་བརྒྱན། །སྤྱན་གསུམ་དམར་ཞིང་འཇིགས་སུ་རུང་། །མགོ་བོ་དམར་པོ་བརྒྱ་ཡི་ཕྲེང་། །གཡས་ན་
རྡོ་རྗེའི་དབྱུག་པ་དང་། །གཡོན་ན་ཐོད་པ་བསྣམས་པའོ། །ཁྲོ་བོའི་མཚུངས་པར་ལྡན་པ་དང་། །ལྗགས་ནི་བསྐྱོད་ཅིང་མཆེ་བ་གཙིགས། །ཁྲོ་གཉེར་སྐུ་མཁྲེགས་རྐེད་པ་ལ། །སྟག་གི་པགས་པས་རྣམ་པར་བརྒྱན། །ཐུང་ཞིང་ལྟོ་འཕྱང་
རྔམ་ཞིང་འབར། །ཤིན་ཏུ་རྣམ་དག་དྲི་མ་བྲལ། །རོ་ལངས་མ་ཡི་གཡས་གྲི་གུག །གཡོན་ན་མི་ཡི་ཐོད་པའོ། །སྤྱན་གསུམ་སྐྲ་ནི་གྲོལ་བ་དང་། །ཕྱག་རྒྱ་ལྔ་ཡིས་རྣམ་པར་བརྒྱན། །མགོ་བོའི་ཕྲེང་བ་མཚུངས་པར་ལྡན། །
རོ་བཅུད་འཛིན་པ་གཙོ་བོ་ཡི། །ཤར་གྱི་འདབ་མ་ལ་གཏི་མུག་རྡོ་རྗེ་དཀར་པོ། རྡོ་རྗེ་ཙར་ཙི་ཀཱ་དང་སྙོམས་པར་འཇུག་པའོ། །ལྷོའི་འདབ་མ་ལ་ཕྲ་མ་གཤིན་རྗེའི་གཤེད་ཁ་དོག་སེར་པོ། རྡོ་རྗེ་ཕག་མོ་དང་སྙོམས་པར་ཞུགས་
པའོ། །ནུབ་ཀྱི་འདབ་མ་ལ་འདོད་ཆགས་གཤིན་རྗེའི་གཤེད་ཁ་དོག་དམར་པོ། རྡོ་རྗེ་དབྱངས་ཅན་མ་དང་སྙོམས་པར་ཞུགས་པའོ། །བྱང་གི་འདབ་མ་ལ་ཕྲག་དོག་གཤིན་རྗེའི་གཤེད་ཁ་དོག་ལྗང་གུ་རྡོ་རྗེ་གཽ་རཱི་དང་སྙོམས་པར་ཞུགས་པའོ། །
ཙར་ཙི་ཀཱ་ནག་མོའོ། །ཕག་མོ་སེར་མོའོ། །དབྱངས་ཅན་མ་དཀར་མོའོ། །གཽ་རཱི་སྔོན་མོའོ། །གཡོན་པ་ན་ཐོད་པ་དང་གཡས་པ་ན་གྲི་གུག་གོ །ཕྱག་དང་ཞལ་དང་སྐུ་མདོག་ཡང་དག་པར་གནས་པ་ནི་དཔའ་བོ་ཇི་ལྟ་བ་
<pb id="90.157a"/>
བཞིན་ནོ། །མེའི་མཚམས་ན་མུ་མེན་གྱི་བུམ་པ་བཞི་མཉམ་གྱིས་གང་བའོ། །བདེན་བྲལ་དུ་གསེར་གྱི་བུམ་པ་གླ་བ་ཡིས་གང་བའོ། །རླུང་དུ་བྱི་རུའི་བུམ་པ་སིཧླ་ས་གང་བའོ། །དབང་ལྡན་དུ་དངུལ་གྱི་བུམ་པ་
ག་པུར་གྱིས་གང་བའོ། །ཐོད་པ་ཡིས་ཁ་གཡོགས་པ་རྣམ་པར་བསྒོམ་པར་བྱའོ། །ཁྲོ་བོའི་རྒྱལ་པོ་ལ་སོགས་པ་དཔའ་བོ་གཙོ་བོའི་སྔགས་གསུངས་པ་ནི། ཨོྂ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ། སྙིང་པོའི་སྔགས་སོ། །
ཨོྃ་ཧྲྃསྵྃ་ཀྵ་ཡྃ་ཀཱ་རཱ་ཡ་གྲྀཧྞ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཉེ་བའི་སྙིང་པོའི་སྔགས་སོ། །ཨོྃ་མ་ཧཱ་ཡཀྵ་སེ་ནཱ་དྷི་པ་ཏ་ཡེ་མ་ཧཱ་དུར་དཱན་ཏ་ད་མ་ཀཱ་ཡ་ནཱ་ཥ་ཡ་ནཱ་ཥ་ཡ། བི་དྲཱ་པ་ཡ་བི་དྲཱ་པ་ཡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཕྲེང་སྔགས་སོ། །ཨོྃ་དྭེ་
ཥ་ར་ཏི་ནུ་ད་ནུ་ད་ཏྲུ་ཊ་ཏྲུ་ཊ་ཧཱུྃ་ཛཿསྭཱ་ཧཱ། རྗེ་བཙུན་མའི་སྔགས་སོ། །ཨོྃ་མོ་ཧཱན་ཏ་ཀྲྀཏ་ཧཱུྃ་ཧཱུྃ་ཕཊ། ཨོྃ་པི་ཤུ་ནཱན་ཏ་ཀྲྀཏ་ཧཱུྃ་ཧཱུྃ་ཕཊ། ཨོྃ་རཱ་གཱན་ཏ་ཀྲྀཏ་ཧཱུྃ་ཧཱུྃ་ཕཊ། ཨོྃ་ཨཱིར་ཥྱཱན་ཏ་ཀྲྀཏ་ཧཱུྃ་ཧཱུྃ་ཕཊ། དཔའ་བོ་བཞིའི་སྔགས་སོ། །
ཨོྃ་མོ་ཧཱ་ར་ཏི་ཧཱུྃ་ཛཿ། ཨོྃ་པི་ཤུ་ན་ར་ཏི་ཧཱུྃ་ཛཿ། ཨོྃ་རཱ་ག་ར་ཏི་ཧཱུྃ་ཛཿ། ཨོྃ་ཨཱིར་ཥྱཱ་ར་ཏི་ཧཱུྃ་ཛཿ། དཔའ་བོའི་དབང་ཕྱུག་མ་བཞིའི་སྔགས་སོ། །ཨོྃ་མར་མེ་མར་མཱ་བི་གྷཱ་ཏེ་ཨོྃ་བཛྲ་ཙར་ཙི་ཀེ་ཧ་ར་ཧ་ར་བུཀྐ་མ་རཱ་ཡ་ཆེ་གེ་མོ་ལ་ཛཿ། 
ཨོྃ་གྷོ་ཎེ་སུ་གྷོ་ཎེ་བཛྲ་མཱ་མ་ཀཱི། བྷ་ར་བྷ་ར། སམྦྷ་ར་སམྦྷ་ར་ཧཱུྃ་ཛཿ། ཨོྃ་མར་མེ་མར་མཱ་ཀྵོ་བྷ་ཎཱི་ས་ར་སྭ་ཏི་ད་ར་ད་ར། ཐ་ར་ཐ་ར་ཕ་ར་ཕ་ར། ཀྃ་པ་ཀྃ་པ། དྷུ་ན་དྷུ་ན་ཧཱུྃ། ཆེ་གེ་མོ་ལ་ཛཿ། ཨོྃ་གམྦྷཱི་རེ་བཛྲ་ཀཱར་ཏི་ཀེ་གྷ་གྷ། 
རཀྟ་ཤོ་ཎ་ཏི་པྲི་ཡེ་གཽ་རཱི་ཆེ་གེ་མོ་ལ་ཛཿ། གདེངས་ཀའི་དབང་པོ་དགའ་བོ་ནི། །སྔོན་པོས་སྐྲ་བཅིངས་འཇིགས་པར་བྱེད། །ཀླུ་འཇོག་དམར་པོས་རྣ་བ་ལ། །བརྒྱན་ཅིང་རྩེ་མོ་འཁྱིལ་བ་སྟེ། །རིག་ལྡན་ཁྲ་བོས་དཔུང་པ་བརྒྱན། །
ལག་གདུབ་གདེངས་ཀ་དུང་སྐྱོང་སེར། །ཤིན་དུ་དཀར་བ་པད་དོ་ཤལ། །མཐའ་ཡས་སྔོན་པོ་མཆོང་ཕྱིར་ཐོགས། །ཤིན་དུ་མཛེས་པར་བྱས་པའོ། །བདུད་རྩིའི་ཁ་དོག་གདེངས་ཀ་ནི། །ནོར་རྒྱས་ཀྱིས་ནི་ཅོད་པན་བྱས། །
<pb id="90.157b"/>
པད་མའི་སྡོང་བུའི་ཁ་དོག་དཀར། །རྐང་གདུབ་པད་མ་ཆེན་པོ་ཡིས། །ཐམས་ཅད་ཕུ་ཏཱའི་ཡི་གེ་སྒྲོགས། །ཕྱག་གཉིས་པ་དང་མཆེ་བ་གཙིགས། །འཁོར་བ་དང་ནི་མྱ་ངན་འདས། །གཤིན་རྗེ་འཇོམས་པ་ཞེས་བྱ་ལ། །
རྣམ་རྟོག་ཐམས་ཅད་འཇོམས་པ་ཡི། །སྔགས་ཀྱིས་བྱིན་གྱིས་བརླབ་པར་བྱ། །མཁའ་ཁྱབ་རྫོགས་པའི་སངས་རྒྱས་ཀུན། །རང་གི་སྙིང་གའི་ས་བོན་གྱི། །ལྕགས་ཀྱུས་ཀུན་བཀུག་ཁར་ཞུགས་ནས། །བདེ་བ་
སྙིང་གར་ཞུགས་ཤིང་ཞུ། །དེ་ལས་སྤྲོ་བྱས་ས་བོན་རྣམས། །དེ་ཞུ་རྡོ་རྗེའི་ལམ་ནས་ནི། །རང་འོད་པད་མའི་ནང་མཐར་གནས། །དེ་བལྟས་ས་བོན་རང་གཟུགས་ལ། །དེ་ཡི་ས་བོན་ལས་སྐྱེས་པའི། །འཁོར་ལོ་ས་བོན་ཀུན་
བྱིན་བརླབ། །མེ་སྟག་འཕྲོ་བའི་ཚོགས་གསལ་བ། །ཆོ་ག་བཞིན་དུ་མཁས་པས་བསྒོམ། །བལྟ་ཞིང་སྙིང་གར་བཞུ་བྱས་ལ། །རྡོ་རྗེའི་ལམ་ནས་དབྱུང་བར་བྱ། །རང་རིག་པད་མའི་ཟེ་འབྲུ་ལ། །ལྷ་ཡི་ཚོགས་རྣམས་བལྟ་
བྱས་ལ། །སྣ་ཚོགས་མེ་ཏོག་ལ་སོགས་དབུལ། །ལག་ན་ལོ་མ་འཛིན་རྣམས་ཀྱིས། །ལེགས་པར་མཆོད་པར་བྱ་བ་སྟེ། །མཆོད་པའི་གླུ་ནི་ཡིད་འོང་དང་། །སྣ་ཚོགས་གར་གྱི་རང་བཞིན་དང་། །དེ་བཞིན་བདེ་བ་ཆེན་
པོས་མཆོད། །ཨེ་མ་གཤིན་རྗེའི་གཤེད་དམར་པོ། །བླ་མ་སྲིན་པོའི་རང་བཞིན་ཏེ། །བདག་ནི་ཁྱོད་མཐོང་འཇིགས་པས་ན། །བླ་མ་སྲིན་པོའི་རང་བཞིན་སྤངས། །མཐོ་རིས་ས་སྟེངས་ས་འོག་རྣམས། །ཁྱོད་ཀྱི་
གར་གྱིས་གཡོ་བར་བྱེད། །ཁྲག་གི་མིག་སྨན་ཁྲོ་བོའི་སེམས། །གར་མཛད་ཁྱོད་ནི་རོ་ལངས་གཟུགས། །དམར་ཞིང་ཐུང་བའི་ཚད་ལྡན་པ། །རྣམ་པ་མང་པོའི་སྤྲུལ་གཟུགས་བྱེད། །རྡོ་རྗེ་དབྱངས་ཅན་མ་ཡིས་
ཞུས། །ཁྱོད་ཀྱི་གར་མཛད་བདེ་བ་ཆེ། །ཁྱོད་ཀྱི་ཧྲཱིཿཥྚྲཱིཿའི་སྔགས་ཀྱི་གར། །ས་གསུམ་པོ་ཡི་འཁྲུལ་པ་སེལ། །བརྩེ་བས་ཁྲོ་བའི་རྗེ་བཙུན་ཁྱོད། །འགྲོ་ལ་ལྟ་ཞིང་གར་མཛད་དོ། །ཨོྃ་སརྦ་ཏ་ཐཱ་ག་ཏ་པཱུ་ཛ་བཛྲ་
<pb id="90.158a"/>
སྭ་བྷཱ་བ་ཨཱཏྨ་ཀོ྅ཧྃ། སྒྲ་ཡི་ཚོགས་པ་ཐམས་ཅད་ལ། །སྒྲ་བརྙན་དང་ནི་མཚུངས་པར་བལྟ། །འཁོར་ལོ་ཡི་ནི་འདྲེན་པ་ལ། །དེ་ཡི་དེ་ལ་དེ་བཞིན་བསྟོད། །གཏི་མུག་རྡོ་རྗེའི་རང་བཞིན་ཁྱོད། །
གཤིན་རྗེའི་གཤེད་པོ་ཤིན་དུ་འཇིགས། །སྟོན་པ་སངས་རྒྱས་ཀུན་རང་བཞིན། །རྡོ་རྗེའི་སྐུ་ལ་ཕྱག་འཚལ་བསྟོད། །ཕྲ་མ་རྡོ་རྗེའི་རང་བཞིན་ཁྱོད། །གཤིན་རྗེའི་གཤེད་པོ་ཤིན་དུ་འཇིགས། །རྡོ་རྗེའི་ཐུགས་དང་རབ་
མཚུངས་པའི། །རིན་ཆེན་རྡོ་རྗེ་ཕྱག་འཚལ་བསྟོད། །འདོད་ཆགས་རྡོ་རྗེའི་རང་བཞིན་ཁྱོད། །འདོད་ཆགས་ཆོས་ཀྱི་འབྱུང་གནས་གཙོ། །གསུང་མཆོག་ཀུན་གྱི་རབ་མཆོག་སྟེ། །གསུང་གི་རྡོ་རྗེ་ཕྱག་འཚལ་བསྟོད། །
ཕྲག་དོག་རྡོ་རྗེའི་རང་བཞིན་ཁྱོད། །གཤིན་རྗེའི་གཤེད་པོ་ལས་ཀུན་པ། །རྡོ་རྗེའི་སྐུ་དང་རབ་མཚུངས་པ། །ཕྱག་ན་རལ་གྲི་ཕྱག་འཚལ་བསྟོད། །སངས་རྒྱས་ཀུན་གྱི་རང་བཞིན་ཁྱོད། །སངས་རྒྱས་ཐམས་ཅད་
གཅིག་བསྡུས་པ། །སངས་རྒྱས་ཀུན་གྱི་རབ་མཆོག་གཙོ། །དཀྱིལ་འཁོར་དབང་ཕྱུག་ཕྱག་འཚལ་བསྟོད། །ཨཱཿཡིག་ལས་སྐྱེས་རྣམ་དག་པ། །མགོ་བོ་གསུམ་གྱི་སྟེང་དུ་གནས། །པད་མའི་སྣོད་ནི་གང་བ་ཡི། །
དེ་འོག་མེ་ཡི་དཀྱིལ་འཁོར་ཏེ། །ར་ཡིག་ལས་བྱུང་གྲུ་གསུམ་མོ། །དེ་འོག་རླུང་གི་དཀྱིལ་འཁོར་ཏེ། །ནག་ཅིང་གཡོ་བ་གཞུ་ཡི་དབྱིབས། །ཡྃ་ལས་བྱུང་བ་བ་དན་མཚན། །དེ་ལ་རྣམ་པར་སྣང་མཛད་སོགས། །
ད་ཡིག་ལ་སོགས་ལས་བྱུང་བ། །གླང་པོ་ལ་སོགས་ལྔ་རྣམས་སོ། །ཧཱུྃ་སྐྱེས་རྡོ་རྗེའི་གདབ་བྱ་འདིས། །གདབ་བྱ་མཁས་པས་བསྒོམ་པར་བྱ། །རླུང་གིས་བསྐྱོད་ཅིང་མེ་ཡིས་ཞུ། །དེ་ལ་རྣམ་པར་བསྒོམ་པར་བྱ། །
རྡོ་རྗེས་མཚུངས་པར་རོ་གཅིག་གྱུར། །ཤིན་དུ་དྲི་མེད་དག་པར་བལྟ། །ཧཱུྃ་ཡིག་འོད་ཀྱིས་སངས་རྒྱས་རྣམས། །ཡེ་ཤེས་གཟུགས་ཀྱིས་དགུག་པར་བྱ། །རབ་ཞུགས་སྔགས་ཀྱི་གཟུགས་ཀྱིས་ནི། །མཆོག་གི་
<pb id="90.158b"/>
བདུད་རྩི་ལྔ་རྣམས་བལྟ། །དེ་ཉིད་གསུམ་གྱིས་བྱིན་གྱིས་བརླབ། །དཀྱིལ་འཁོར་བདག་པོ་རྣམས་ལ་མཆོད། །ལྕེ་ལ་རྣམ་དག་རྡོ་རྗེ་ཉིད། །ཧཱུྃ་ཡིག་ལས་བྱུང་དེ་ལ་བལྟ། །དེ་ཡི་འོད་ཟེར་སྦུབས་རྣམས་ལས། །
མཚུངས་པར་དགུག་ཅིང་དེ་ཡིས་ནི། །ཁམས་གསུམ་བཞུགས་པའི་རྫོགས་སངས་ཀུན། །དེ་བཞིན་དཀྱིལ་འཁོར་མཆོག་འདི་ལ། །སྙིང་གའི་ཡེ་ཤེས་དགུག་གཞུག་བྱ། །རྣམ་པར་རྟོག་པ་ཐམས་ཅད་སྤངས། །ཐོག་
མཐའ་དབུས་མའི་དབྱེ་བ་ཡིས། །དཔག་མེད་གཟུགས་བྱེ་དེ་ལ་ཡང་། །འཁྲུལ་པའི་གཟུགས་ལ་དེ་ཉིད་མེད། །གང་ལས་འཁྲུལ་པ་གཉིས་ལ་གནས། །འཁྲུལ་མེད་ཐམས་ཅད་སེམས་ལ་སྦྱིན། །འཕྲོ་དང་བསྡུ་བ་རྣམ་པར་
གཟུང་། །དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེའི་གཤེད་དམར་པོའི་རྒྱུད་ལས་མངོན་རྟོགས་ཀྱི་རིམ་པར་ཕྱེ་བ་སྟེ་དང་པོའོ།།  །།<head n="2" t="གཉིས་པའ། འཁྲུལ་འཁོར་གྱི་སྐབས་རིམ་པར་ཕྱེ་བ།" type="phye ba" zh="83.610"/> དེ་ནས་བཅོམ་ལྡན་འདས་དེ་བཞིན་
གཤེགས་པ་ཐམས་ཅད་ཀྱིས་བཅོམ་ལྡན་འདས་རྡོ་རྗེ་སེམས་དཔའ་ཆེན་པོ་ལ་བསྟོད་པའི་རྒྱལ་པོ་འདིས་གསོལ་བ་བཏབ་པ་དང་། ཇི་ལྟར་སེམས་ཅན་རབ་འཇུག་ལ། །ལས་ཀྱི་དབྱེ་བའི་རབ་དབྱེ་ལས། །ཡེ་ཤེས་ཀྱི་ནི་རྒྱ་མཚོ་
རྣམས། །རྡོ་རྗེ་ཆེན་པོ་བཤད་ཀྱིས་ཉོན། །དེ་ནས་རྡོ་རྗེ་འཛིན་རྒྱལ་པོས། །ལས་ཀུན་ཐམས་ཅད་རབ་བསྒྲུབ་པ། །ཉེས་ཀུན་གསོ་བའི་བདག་ཉིད་ཀྱིས། །ཚིགས་འདི་ཉིད་ནི་བཀའ་སྩལ་ཏོ། །དེ་ནས་
བཅོམ་ལྡན་འདས་དེ་བཞིན་གཤེགས་པ་རྣམས་དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེ་རབ་ཏུ་གསལ་བར་མཛད་པ་ལ། བཅོམ་ལྡན་འདས་མཆོད་ཅིང་ཕྱག་འཚལ་ཏེ། གཡས་ཕྱོགས་སུ་ལན་གསུམ་བསྐོར་བ་
བྱས་ནས། ཡང་དང་ཡང་དུ་ཕྱག་འཚལ་ཏེ་བཅོམ་ལྡན་འདས་ཀྱི་བཀའ་ཉན་པར་མཛད་དོ། །དེ་ནས་རྡོ་རྗེ་འཛིན་རྒྱལ་པོས། །དབང་དུ་བྱ་བའི་འཁྲུལ་འཁོར་གསུངས། །འཁྲུལ་འཁོར་མཐར་ཐུག་གཤིན་རྗེ་གཤེད། །
<pb id="90.159a"/>
མ་བྱུང་འབྱུང་བར་མི་འགྱུར་རོ། །བུད་མེད་དབང་དུ་བྱ་བ་དང་། །བསྲུང་བའི་དོན་དང་དེ་བཞིན་དུ། །ཞི་བ་ལ་ནི་གཱི་ཝང་གཟུང་། །དེ་བཞིན་གྲོ་གའམ་སྨྱུག་ཤུན་ལ། །འཁོར་ལོ་གཉིས་ནི་མངོན་པར་བྲི། །
མིང་ནི་ནཱ་མཿབརྟེན་པར་བྱ། །ནག་པོའི་རྩ་སོགས་དང་བྲལ་བའི། །ཁམ་ཕོར་གཉིས་ནི་ཡང་དག་སྦྱར། །དབུས་སུ་ཞུན་མར་སྦྲང་རྩི་བླུགས། །སྲད་བུ་དཀར་པོས་དཀྲི་བར་བྱ། །མེ་ཏོག་དཀར་པོས་ཐུན་མཚམས་
གསུམ། །མཆོད་བྱ་ཁ་ནི་ཤར་དུ་ཕྱོགས། །གཤིན་རྗེ་མཐར་བྱེད་ཆུ་ཤེལ་བཞིན། །བདག་ཉིད་བསྒོམ་ནས་བསྒྲུབ་བྱ་ནི། །མདུན་དུ་ཟླ་བའི་དཀྱིལ་འཁོར་སྟེང་། །བལྟས་ལ་མངོན་པར་དབང་བསྐུར་རོ། །
བུམ་པ་དཀར་པོ་ཟླ་བ་བཞིན། །བདུད་རྩི་ལྔ་ཡིས་ཡོངས་སུ་གང་། །སངས་རྒྱས་རྣམས་ཀྱིས་ཁྲུས་མཛད་པ། །ཡང་དག་བལྟ་ཞིང་བཟླས་པ་བརྩམས། །ཨོྃ་ཧྲཱིཿཥྚྲཱིཿཝི་ཀྲི་ཏཱ་ན་ན་ཧཱུྂ་ཧཱུྂ་ཕཊ་ཕཊ། ན་མཿལྷ་སྦྱིན་
ལ་ཤཱནྟིཾ་ཀུ་རུ་ན་མཿ། ཞི་བའི་དམ་ཚིག་འདི་ལྟ་སྟེ། །སྐྱེས་བུ་རྣམས་ཀྱི་ཞི་བ་ལ། །གུར་གུམ་གྱིས་བྲི་རྒྱས་པ་ཡང་། །འཁོར་ལོ་གཉིས་བྲི་ཁ་ཆེ་ཡིས། །སྭཱ་ཧཱའི་དབུས་སུ་མིང་བཅུག་སྟེ། །བསྒྲུབ་བྱའི་མིང་བླང་དེ་
རྣམས་ལ། །ཕུ་ཡིས་མངོན་པར་གཏོར་བར་བྱ། །ཁམ་ཕོར་ཁ་སྦྱོར་ནང་བཅུག་ནས། །སྲད་བུ་སེར་པོས་དཀྲི་བར་བྱ། །ཁ་ནི་བྱང་བལྟས་ཐུན་མཚམས་གསུམ། །མེ་ཏོག་སེར་པོས་མཆོད་པར་བྱ། །ཁ་དོག་སེར་
པོ་གཤིན་རྗེ་གཤེད། །བདག་ཉིད་ངེས་པར་བལྟ་བར་བྱ། །བསྒྲུབ་བྱ་ཟླ་བ་སེར་ལ་གནས། །བུམ་པ་སེར་པོ་ཆུ་ཡིས་བཀྲུ། །མངོན་པར་དབང་བསྐུར་བསྒོམ་པར་བྱ། །རྒྱས་པར་བྱ་ཕྱིར་ཡང་དག་བཟླ། །
ཨོྃ་ཧྲཱིཿཥྚྲཱིཿཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ལྷ་སྦྱིན་གྱི་པུ ཀུ་རུ་སྭཱ་ཧཱ། བཽ་ཥ་ཊ་ཨོྃ་ཧྲཱིཿཿཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ། ལྷ་སྦྱིན་གྱི་པུཥྚིྃ་ཀུ་རུ་བཽ་ཥཊ། ཅེས་པ་ནི་བཅོམ་ལྡན་འདས་ཀྱིས་རྒྱས་པའི་དམ་ཚིག་ཏུ་གསུངས་སོ། །
<pb id="90.159b"/>
གྲོ་གའམ་ནི་རས་དག་ལ། །རྒྱ་སྐྱེགས་དག་གི་ཁུ་བའམ། །ཡང་ན་ཙན་དན་དམར་པོ་ལ། །མིང་མེད་དག་གི་ཁྲག་བསྲེས་ནས། །འཁོར་ལོ་གཉིས་ནི་ཡང་དག་བྲི། །ཧོཿཡིག་གིས་བརྟེན་བྱས་པ་ཡི། །འཁྲུལ་འཁོར་
ནག་སོགས་དང་བྲལ་བ། །ཁམ་ཕོར་གཉིས་ནི་ཡང་དག་སྦྱར། །མར་དང་སྦྲང་རྩི་བཅུག་བྱས་ལ། །སྲད་བུ་དམར་པོས་དཀྲི་བར་བྱ། །ཁ་ནི་ནུབ་ཏུ་མངོན་ཕྱོགས་གནས། །མེ་ཏོག་དམར་པོས་མཆོད་པར་བྱ། །
ཁ་དོག་དམར་པོ་འབར་བ་ཆེ། །བདག་ཉིད་གཤིན་རྗེ་འཇོམས་བྱེད་ལ། །བསྒྲུབ་བྱ་ཟླ་བ་དམར་པོའི་སྟེང་། །དེ་བཞིན་དུ་ནི་བསམ་པར་བྱ། །རང་གི་ལུས་ལས་འཐོན་གྱུར་ཏེ། །འོད་ཟེར་དམར་པོའི་ལྕགས་ཀྱུ་ཡིས། །
བསྒྲུབ་བྱ་འགུགས་པར་བསྒོམ་པར་བྱ། །སྔགས་ནི་ཁྲི་ཙམ་སྤྲོ་ཞིང་བཟླས། །དེས་ནི་བསྒྲུབ་བྱ་མྱོས་གྱུར་ཏེ། །རྐང་པ་དག་ནི་དེ་བཞིན་འགྱེལ། །གོས་བྲལ་སྐྲ་ནི་གྲོལ་བ་རུ། །བསམ་ཞིང་བཟླས་པ་བརྩམ་པར་བྱ། །
གལ་ཏེ་དབང་དུ་མ་གྱུར་ན། །བརྟུལ་ཞུགས་ཅན་གྱིས་འཁོར་ལོ་བསྲོ། །མར་སོགས་བྲལ་བར་བྱས་ནས་ནི། །དུ་མེད་སེང་ལྡེང་མེ་ལའོ། །ཨོྃ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་ཧོཿ། ལྷ་སྦྱིན་གྱི་མཆོད་སྦྱིན་དབང་དུ་
གྱིས་ཤིག་སྭཱ་ཧཱ། ཨོྃ་ཧྲཱིཿཥྚྲཱིཿཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ། བཽ་ཥཊ་ལྷ་སྦྱིན་གྱི་མཆོད་སྦྱིན་དབང་དུ་གྱིས་ཤིག །བཽ་ཥཊ་ཞེས་པ་ནི་འདིར་བཅོམ་ལྡན་འདས་ཀྱིས་དབང་གི་དམ་ཚིག་ཏུ་གསུངས་སོ། །ཡང་ན་དུར་ཁྲོད་གོས་དག་གམ། །
རང་བྱུང་གིས་བྱུགས་རས་དག་ལ། །རྒྱ་སྐྱེགས་ཁྲག་དང་བསྲེས་པ་ཡིས། །འཁོར་ལོ་གཉིས་ནི་ཡང་དག་བྲི། །ཛཿཡིག་དང་ནི་ཧྲཱིཿཡིག་གིས། །བསྒྲུབ་བྱའི་མིང་ནི་བརྟེན་བྱས་ལ། །བུད་མེད་པད་མའི་སྣོད་དག་ནི། །
ཁ་སྦྱར་ནང་བཅུག་མཆོད་པར་བྱ། །སྲད་བུ་དམར་པོས་དཀྲི་བྱས་ལ། །མེ་ཏོག་དམར་པོས་མཆོད་པར་བྱ། །ཉི་མ་འཆར་ཁ་དང་མཚུངས་དམར། །བདག་ཉིད་གཤིན་རྗེ་འཇོམས་བྱེད་དོ། །ཁ་དོག་དམར་པོའི་ལྕགས་ཀྱུ་ཡིས། །
<pb id="90.160a"/>
དྲི་མ་དང་ནི་རྨ་དག་དང་། །གདུག་པའི་ནད་ཀྱིས་བཟུང་ཞིང་འཇོམས། །གོས་དང་བྲལ་ཞིང་འདར་བར་བྱེད། །ངལ་ཞིང་ལུས་ནི་རྨ་དང་ལྡན། །ཕོལ་གྱི་ཕྲེང་བས་ལུས་ལ་གཟུང་། །མཚོན་གྱིས་རྨ་
ནི་འདོད་པར་བྱེད། །གྲང་བ་དང་ནི་རླུང་གིས་གཙེས། །མེ་ཡི་དབུས་སུ་ཡང་དག་བརྟེན། །མ་ཧེ་སྟག་དང་ཁྱི་རྣམས་དང་། །མཆུ་རིངས་རྣམས་ཀྱིས་ཟ་བར་བྱེད། །སངས་རྒྱས་སྡེ་རྣམས་འཇོམས་བྱེད་པའི། །
མ་རུངས་ཆེན་པོ་རྣམས་ཀྱི་ནི། །ལྟོ་བའི་ནང་ནས་རྒྱུ་མ་དང་། །ལུས་ལ་ཚེར་མས་གང་བ་དང་། །རྐང་པ་གདོས་དང་སྒྲོག་གིས་བསྡམས། །དེ་བཞིན་དུམ་བུ་དུམ་བུར་བྱས། །ལྤགས་པ་ངེས་པར་
ཤུ་བ་བསམ། །སྐེ་ཚེ་ཚྭ་ཡིས་བྱུག་པར་བྱ། །གྲང་བ་ཡིས་ནི་ལུས་འདོན་བསྒོམ། །དེ་ཡི་ལུས་ཀྱི་བསྲུང་སོགས་རྣམས། །བཅད་ཅིང་བདག་ཉིད་མདུན་དུ་གཟུང་། །དེ་ཡི་གོ་ཆ་གཅད་པར་བྱ། །
ལུས་ནི་དེ་བཞིན་སྟོང་པར་བསྒོམ། །བདག་གི་ལས་ལས་སྐྱེས་པ་ཡི། །ཁྲོ་བོ་གཤིན་རྗེ་གཤེད་གཟུགས་ཀྱིས། །འཇོམས་པ་དག་ཏུ་བསྒོམ་བྱ་ཞིང་། །རྐང་དང་ཚིལ་རྣམས་འཐུང་བ་སྟེ། །དེ་ཡི་མདུན་དུ་གཤིན་
རྗེ་བསྒོམ། །ལག་ན་དབྱུག་པ་སྟོབས་ཆེན་ལྡན། །མ་རུངས་དེ་ཡིས་གདུག་པ་དེ། །རྣམ་པར་འཇོམས་པ་བསྒོམ་པར་བྱ། །དེ་ཡི་རྒྱུ་མ་རྩ་རྣམས་ནི། །བྱ་རྒོད་ཀྱིས་གཟུང་མཁའ་ལ་འགྲོ། །ཀླུ་ཡིས་ས་འོག་འགུག་པར་བྱེད། །
ལྷ་མ་ཡིན་ལ་སོགས་པས་བཙིར། །དེ་ལྟར་བསྒྲུབ་བྱ་བསམ་པར་བྱ། །སྙིང་རྗེའི་སེམས་ཀྱིས་རབ་བཅིངས་ནས། །འཁོར་བ་ལས་ནི་ཕ་རོལ་བྱས། །སངས་རྒྱས་རྣམས་ཀྱི་ཞིང་དུ་འགྲོ། །དེ་ནས་བཅོམ་ལྡན་འདས་དེ་བཞིན་
གཤེགས་པ་རྣམས་ཐུགས་དགྱེས་ནས་གསུངས་པ། འདི་ལྟ་སྟེ། ཀྱེ་མ་གསད་བྱ་ལེགས་པར་བྱས། །གསད་པར་བྱ་བ་མ་བསད་དེ། །ཇི་སྲིད་སྡིག་རྣམས་གྲོལ་བར་བྱས། །ཤི་བ་དེ་ཡང་མ་ཤི་སྟེ། །སྡིག་པ་སྟོང་ཕྲག་བྱས་པ་ཡིས། །
<pb id="90.160b"/>
མནར་མེད་ལ་སོགས་མི་སྐྱེའོ། །ཨེ་མ་བདག་ཉིད་ཆེན་པོ་སྟེ། །བསད་པས་སངས་རྒྱས་བྱང་ཆུབ་ཐོབ། །སླར་ཡང་བརྩེ་བས་སེམས་ཅན་རྣམས། །གསད་པར་བྱ་བས་གསད་པར་བྱ། །ཨེ་མ་སྙིང་རྗེའི་སྟོབས་ཀྱིས་ཏེ། །
སྙིང་རྗེ་དམན་པས་འགྲུབ་མི་འགྱུར། །ཨོྃ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་ཧཱུྃ་ལྷ་སྦྱིན་སོད་ཧཱུྃ། ཨོྃ་ཧྲཱིཿཥྚྲཱིཿཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ། ཧཱུྃ་ཕཊ་ལྷ་སྦྱིན་མཱ་ར་ཡ་ཧཱུྃ་ཕཊ། ཅེས་པ་ནི་བཅོམ་ལྡན་འདས་ཀྱིས་རྟོག་པ་ཆེན་པོ་གསད་པའི་རྡོ་རྗེའི་
འཁྲུལ་འཁོར་དང་སྔགས་དང་རྒྱུད་ཀྱིས་གསད་པ་ལ་སོགས་པའི་དམ་ཚིག་ཏུ་གསུངས་སོ། །དེ་ནས་འཁོར་ལོ་གཉིས་བྲིས་ཏེ། །ཕཊ་ཀྱི་ཡི་གེའི་ནང་དུ་ནི། །བསྒྲུབ་བྱའི་མིང་དང་བཅས་པ་གཟུང་། །ཐོད་པ་ཡང་དག་སྦྱར་བྱས་ཏེ། །སྲད་བུ་
ནག་པོས་དཀྲི་བར་བྱ། །ཞེ་སྡང་སེམས་ཀྱིས་ཉིན་གུང་ལ། །དུར་ཁྲོད་དུ་ནི་གཞུག་པར་བྱ། །གཤིན་རྗེ་མཐར་བྱེད་མཚུངས་བལྟས་ནས། །བསྒྲུབ་བྱ་རང་གི་མདུན་དུ་བྱ། །རྟ་དང་མ་ཧེའི་སྟེང་ན་གནས། །གཉིས་པོ་དེ་ཡི་ལག་ན་མཚོན། །
ཁྲོ་བོའི་ཚོགས་ཀྱིས་ཀུན་ནས་བསྐོར། །གཉིས་པོའི་ཕྱོགས་ལ་བསམ་པར་བྱ། །གཉིས་པོ་དག་ནི་འཐབ་བྱེད་ཅིང་། །ཁྲོ་བས་སེམས་ནི་བཅིངས་པ་སྟེ། །འཐབ་མོ་བྱེད་པར་བསྒོམ་བྱས་ལ། །སྒོམ་ཞིང་བཟླས་པ་བརྩམ་པར་བྱ། །
ཨོྃ་ཧྲཱིཿཥྚྲཱིཿཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ། ལྷ་སྦྱིན་དང་མཆོད་སྦྱིན་དག་རྣམ་པར་ཞེ་སྡང་བར་གྱིས་ཤིག་ཕཊ་ཅེས་པ་ནི་བཅོམ་ལྡན་འདས་ཀྱིས་ཞེ་སྡང་ཆེན་པོའི་དམ་ཚིག་ཏུ་གསུངས་སོ། །ཆོ་ག་དེ་ཡིས་སྔོན་མ་བཞིན། །འཁོར་ལོ་གཉིས་པོ་
ཀུན་དུ་བྲི། །ཧཱུྃ་ཕཊ་ཡི་གེ་དག་གིས་བརྟེན། །ཐོད་པ་གཉིས་ནི་ཡང་དག་སྦྱར། །སྲད་བུ་ནག་པོས་ཡང་དག་དཀྲི། །ཕ་གཤིན་ནགས་སུ་བཞག་བྱས་ལ། །གཤིན་རྗེ་གཤེད་ཀྱི་རྣལ་འབྱོར་གྱིས། །བསྒྲུབ་བྱ་སྔོན་དུ་གཟུང་བར་
བསྒོམ། །ཡྃ་ལས་བྱུང་བ་གཞུ་ཡི་དབྱིབས། །རླུང་གི་དཀྱིལ་འཁོར་ནག་པོ་ལ། །རྔ་མོ་ཆེན་མོ་ཁ་དོག་སྔོ། །དེ་ཡི་སྟེང་དུ་བསྒོམ་པར་བྱ། །དེ་ལ་མ་རུངས་ཆེན་པོ་སྟེ། །རྡེག་ཅིང་ལྷོ་ཕྱོགས་འདེང་བ་དང་། །
<pb id="90.161a"/>
བསྒྲུབ་བྱ་འགུགས་པར་བསྒོམ་པར་བྱ། །སྙིང་གར་ལྕགས་ཀྱུས་དགུག་བྱ་ཞིང་། །མགྲིན་པ་ཞགས་པས་བཅིངས་བར་བྱ། །སེང་གེ་དམར་པོ་ལ་ཞོན་ནས། །རླུང་གི་དཀྱིལ་འཁོར་སྦྱར་བ་ཡིས། །འོང་བ་
དག་ནི་བསམ་བྱ་ཞིང་། །བདུད་རྩི་ལྔ་ཡི་ཆུ་ཡིས་བཀྲུ། །གལ་ཏེ་བསྒྲུབ་བྱ་མ་འོངས་ན། །བརྟུལ་ཞུགས་ཅན་གྱིས་འཁྲུལ་འཁོར་བསྲོ། །སེང་ལྡེང་ཤིང་གི་མེ་ལའོ། །དེ་ནས་བཟླས་པ་ཡང་དག་བརྩམས། །
ཨོྃ་ཧྲཱིཿཥྚྲཱིཿཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ་ཆེ་གེ་མོ་ཁུག་ཅིག་ཧྲཱིཿ ཨོྃ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་ཛཿལྷ་སྦྱིན་ཁུག་ཛཿཞེས་པ་ནི་འདིར་བཅོམ་ལྡན་འདས་ཀྱིས་འགུག་པའི་དམ་ཚིག་ཏུ་གསུངས་སོ། །བློ་ལྡན་གང་གིས་དུར་
ཁྲོད་གོས། །ཡུང་བ་དག་གི་ཁུ་བ་ཡིས། །འཁོར་ལོ་གཉིས་ནི་ཡང་དག་བྲི། །ལཾ་ཡིག་དག་གིས་བརྟེན་བྱས་ལ། །བསྒྲུབ་བྱའི་མིང་ནི་ཡང་དག་གཟུང་། །ཁམ་ཕོར་ཁ་སྦྱོར་དབུས་སུའོ། །ཁམ་ཕོར་སེར་པོ་སྟེང་དུ་གཞག །
དེ་ལ་མཁས་པས་རེ་ཁཱ་བྲི། །བདུན་དང་བཞི་པའི་རེ་ཁཱ་སོགས། །ཡང་དག་བྲིས་ཏེ་ཏིང་འཛིན་བྱ། །རི་རབ་རྩེ་མོ་བརྒྱད་པར་གྲགས། །དེ་ཡི་སྟེང་དུ་ཡང་དག་བྲི། །ཧཱུྃ་ཡིག་དང་ནི་བྃ་ཡིག་སྟེ། །དེ་ཡི་དབུས་སུ་རི་རབ་བོ། །
དེ་ཡི་སྟེང་དུ་ལྂ་ཡིག་གིས། །དབང་ཆེན་དཀྱིལ་འཁོར་དགོད་པར་བྱ། །སྣ་ཚོགས་རྡོ་རྗེས་མནན་བྱ་ཞིང་། །སྲད་བུ་སེར་པོས་བཅིང་བར་བྱ། །གཤིན་རྗེ་འཇོམས་བྱེད་ཁ་དོག་སེར། །བདག་ཉིད་རྣམ་པར་བསམ་
པར་བྱ། །བདག་ཉིད་ཁ་ནི་ལྷོ་རུ་ཕྱོགས། །དབང་ཆེན་དཀྱིལ་འཁོར་གྱིས་མནན་པའི། །བསྒྲུབ་བྱ་སེར་པོ་རྣམ་པར་བསམ། །མྱུར་དུ་རི་བོ་དགོད་ཅིང་གནོན། །སྣ་ཚོགས་རྡོ་རྗེས་མནན་བྱས་ལ། །དབང་ཆེན་
དཀྱིལ་འཁོར་འོག་དག་ཏུ། །མན་ད་ར་སོགས་རི་འཇིགས་དང་། །གངས་རི་མི་གཡོར་གྱུར་པ་ཡིས། །བསྒྲུབ་བྱ་མནན་པར་བསྒོམ་པར་བྱ། །དེ་ལ་འདི་བཞིན་བཟླས་པར་བྱ། །ཨོྃ་ཧྲཱིཿཥྚྲཱིཿཝི་ཀྲྀ་ཏཱ་ན་ན་ཧཱུྂ་ཧཱུྂ་ཕཊ་ཕཊ།
<pb id="90.161b"/>
ལྃ་ལྷ་སྦྱིན་རང་གནས་སུ་རེངས་ལྃ་སྭཱ་ཧཱ། ཞེས་པ་ནི་བཅོམ་ལྡན་འདས་ཀྱིས་རེངས་པ་ཆེན་པོའི་དམ་ཚིག་གོ །ངག་ནི་རེངས་པར་འདོད་པ་ཡིས། །འཁོར་ལོ་གཉིས་པོ་དེ་བཞིན་བྲི། །ནང་དུ་བསྒྲུབ་བྱའི་མིང་བྱས་ནའང་། །
དེ་ལ་སྔགས་ནི་སྤྲོ་ཞིང་བཟླས། ཨོྃ་ཧྲཱིཿཥྚྲཱིཿཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ་ལྃ་ལྷ་སྦྱིན་གྱི་འདོད་པའི་དོན་གྱི་ཕྱིར་འགོག་ཅིང་ངན་པར་སྨྲོས་ཤིག །མཆོད་སྦྱིན་གྱི་ངག་སྟྃ་བྷ་ནྃ་ཀུ་རུ་ལྃ་ཞེས་པ་ནི་འདིར་བཅོམ་ལྡན་འདས་ཀྱིས་ངག་
རེངས་པའི་དམ་ཚིག་ཏུ་གསུངས་སོ། །ཤིན་དུ་མཐར་ཐུག་ལེགས་པར་སྦ། །ཇི་ལྟར་འདི་ཡི་བྱ་བ་བཤད། །ཉི་མ་གཅིག་གིས་འགྲུབ་པར་འགྱུར། །གཤིན་རྗེ་གཤེད་དམར་སྦྱོར་བས་སོ། །དུར་ཁྲོད་རས་ལ་སྔོན་བཞིན་དུ། །
འཁོར་ལོ་གཉིས་བྲི་བརྟུལ་ཞུགས་ཅན། །སྐེ་ཚེ་བ་དང་ཚྭ་དང་ནི། །དུག་དང་ནིམ་པ་ཀ་འམ་ནི། །ཚ་བ་གསུམ་དང་ཚྭ་རྐྱང་ངོ་། །དེ་བཞིན་དུར་ཁྲོད་སོལ་བ་དང་། །དྷ་དུ་ར་ཡི་ལོ་མའི་ཆུ། །ཙནྚའི་ས་བོན་དེ་བཞིན་དུ། །མཛུབ་མོ་ཡི་
ནི་ཁྲག་བླངས་ཏེ། །ཙི་ཏྲ་ཀ་ཡི་ཁུ་བས་སམ། །ཚ་སྒོ་ཙན་གྱི་ས་བླངས་ཏེ། །རྡོལ་པའི་རྫ་ཡི་དྲེག་པ་དང་། །བྱ་རོག་སྒྲོ་ཡི་སྨྱུ་གུ་ཡིས། །བཅུ་བཞི་ལ་བྲི་བརྟུལ་ཞུགས་ཅན། །གུང་ཐུན་ཁྲོ་བའི་སེམས་ཀྱིས་ནི། །
གདུག་པ་ཅན་རྣམས་བསད་པའི་ཕྱིར། །སྣ་ཚོགས་སེམས་ཅན་རྣམ་འཇོམས་པ། །ཧཱུྃ་གི་ཡི་གེས་མཐའ་རྟེན་ལ། །རྣལ་འབྱོར་ཁ་ནི་ལྷོ་རུ་ཕྱོགས། །བདག་ཉིད་གཤིན་རྗེ་འཇོམས་བྱེད་དེ། །ཁྲོ་བོའི་གཟུགས་
ཅན་གཏུམ་པོ་ཆེ། །མགོ་བོའི་དུམ་བུས་རྣམ་པར་བརྒྱན། །མ་ཧེ་ལ་བཞུགས་ལྗགས་བསྐྱོད་ཅིང་། །གསུས་ཆེན་འཇིགས་པར་བྱེད་པ་པོ། །མཆེ་གཙིགས་སྐྲ་ནི་གྱེན་དུ་བརྫེས། །སྨིན་མ་དམར་སེར་དེ་བཞིན་དུ། །
གཡས་ན་རྡོ་རྗེའི་དབྱུག་ཆེན་ལ། །དེ་བཞིན་གཡོན་ན་ཐོད་པའོ། །མི་སྡུག་མཆེ་བ་རབ་ཏུ་གཙིགས། །བསྐལ་པའི་མེ་ནི་འབར་བ་བཞིན། །དེ་བཞིན་བདག་ཉིད་རྣམ་པར་བསྒོམ། །མྱུར་དུ་བསྒྲུབ་བྱ་དེ་མདུན་གཟུང་། །
<pb id="90.162a"/>
ཁྲོ་བོ་རྣམས་ཀྱིས་འཇོམས་པ་དང་། །སངས་རྒྱས་ཡིན་ཡང་བཟློག་པར་དཀའ། །ཨོྃ་ཧྲཱིཿཥྚྲཱིཿཝི་ཀྲི་ཏཱ་ན་ན་ཧཱུྃ་ཧཱུྃ་ཕཊ་ཕཊ་ལྷ་སྦྱིན་སྐྲོད་པར་གྱིས་ཤིག་ཧཱུྃ་ཕཊ་ཅེས་པ་ནི་བཅོམ་ལྡན་འདས་ཀྱིས་བསྐྲད་པ་ཆེན་
པོའི་དམ་ཚིག་ཏུ་གསུངས་སོ། །རྣལ་འབྱོར་ཁྲོ་ཞིང་ལྷོར་ཕྱོགས་ལ། །ཁྲག་བཅས་དུར་ཁྲོད་ཐལ་བ་དང་། །དུག་དང་ཚྭ་དང་སྐེ་ཚེ་དང་། །ཚ་བའི་མར་ཁུ་སྨྱོ་ལོ་མས། །དེ་བཞིན་དུར་ཁྲོད་གོས་ལ་ནི། །འཁོར་ལོ་
གཉིས་པ་དེ་བཞིན་བྲི། །གསད་བྱ་གཤིན་རྗེའི་ལུས་ལ་གནས། །སྡང་སེམས་མ་ཧེ་རྟ་དག་ལ། །བསྐྲད་པ་རྔ་མོའི་ལུས་ལ་གནས། །ཞི་བ་ཟླ་བའི་དཀྱིལ་འཁོར་དཀར། །རྒྱས་པ་ཟླ་བ་སེར་པོ་ལ། །བུད་མེད་སྙིང་གར་
དབང་དུ་བྱ། །ངག་བཅིང་ར་ཡི་ལུས་ལ་གནས། །རེངས་པ་རི་རབ་དབུས་སུ་སྟེ། །དགུག་པ་སེང་གེ་སྟག་ལ་གནས། །དེ་བཞིན་གཞན་ཡང་མཚོན་པར་བྱ། །གི་ཧྃ་དང་ནི་རྒྱ་སྐྱེགས་དང་། །དེ་བཞིན་ཁ་ཆེའི་བྱེ་བྲག་གིས། །
དབང་བྱ་གྲོ་ག་ཤིང་ཤུན་བྲི། །འགྲུབ་འགྱུར་འདི་ལ་ཐེ་ཚོམ་མེད། །ཁམ་ཕོར་ཁ་སྦྱར་ནང་དུ་གཞུག །དགེ་བའི་སེམས་ཀྱིས་ཡང་དག་གཟུང་། །བྱ་རོག་སྒྲོ་ཡིས་བྲི་བར་བྱ། །པད་མ་ཁ་སྦྱོར་དུར་ཁྲོད་ལ། །ཉི་མའི་
གུང་ལ་སྦ་བར་བྱ། །གཤིན་རྗེ་གཤེད་ཀྱི་རྣལ་འབྱོར་བདག །ཨོྃ་ཧྲཱིཿཥྚྲཱིཿསོགས་སྔགས་བཟླས་ལ། །ལྷོ་ཕྱོགས་གནས་ཏེ་ཚར་བཅད་དོ། །ཞི་བའི་ཁ་དོག་ཡ་ཡིག་དབྱི། །ནི་གཉིས་ཀྱང་ནི་དེ་བཞིན་ནོ། །ཕྱི་ནས་དབུས་
སུ་ཡ་ཡིག་ལས། །ལྷག་མའི་ཡི་གེ་ཅི་བདེ་བར། །སྔོན་དུ་བསྙེན་པ་ཁྲི་བཟླས་ལ། །ལས་འདི་རབ་ཏུ་བསྒྲུབ་པར་བྱ། །ཡེ་ཤེས་རྡོ་རྗེས་བྱ་བ་སྟེ། །གཤིན་རྗེ་གཤེད་ཀྱི་སྦྱོར་བ་ཡིས། །དྲག་པོ་ཆེན་པོའི་དཀྱིལ་འཁོར་འདི། །
གང་དུ་བྲིས་ཤིང་གནས་པ་དང་། །ཡི་གེ་བྲིས་པར་གྱུར་པ་ཡིས། །ཁྱིམ་དེ་རྟག་ཏུ་འཐབ་མོར་འགྱུར། །དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་གཤིན་རྗེ་གཤེད་དམར་པོའི་རྒྱུད་ལས་འཁྲུལ་འཁོར་གྱི་སྐབས་རིམ་པར་ཕྱེ་
<pb id="90.162b"/>
བ་གཉིས་པའོ།།  །།<head n="2" t="གསུམ་པ། སྔགས་ཀྱིས་འགུགས་པ་རབ་ཏུ་སྦྱོར་བ་རིམ་པར་ཕྱེ་བ།" type="phye ba" zh="83.618"/>རི་དང་སྐྱེ་བོས་དབེན་པའི་ཕྱོགས། །གསང་ཞིང་ཡིད་བརྟགས་ས་གཞི་ལ། །རི་མོ་གསལ་བྲིས་རྣལ་འབྱོར་བདག །སྔགས་ཀྱིས་འགུག་པ་བརྩམ་པར་བྱ། །དཀར་ཞིང་ཞལ་གཅིག་ཕྱག་གཉིས་པ། །གྲི་གུག་ཐོད་པ་འཛིན་
པ་ཡི། །ཙར་ཙི་ཀཱ་ནི་བསྒོམ་པར་བྱ། །རྣལ་འབྱོར་ཁྲག་འགུགས་རབ་སྦྱོར་བ། །དེ་ནས་བཅོམ་ལྡན་འདས་གཤིན་རྗེ་གཤེད་ཆེན་པོ་དཀྲུག་པ་རྡོ་རྗེ་ཁྲག་འགུགས་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །རྡོ་རྗེ་ཙར་ཙི་ཀཱའི་
སྔགས་གསུངས་པ་འདི་ལྟ་སྟེ། ཨོྃ་བཛྲ་ཙར་ཙི་སི་དྷཱ་ན་ཏྲ་ནཱ་ལ་ཧཱ་རི་ཎི་རཏྣ་ཏྲ་ཡ་པ་རི་ཎོ་རུ་དྷི་ར་མཱ་ཀར་ཥ་ཡ་ཛཿ། ཞལ་ནི་རབ་ཏུ་བསྐྱོད་མཛད་ནས། །སྔགས་འདི་རྗེས་སུ་དྲན་བྱས་ལ། །ཁམས་གསུམ་པ་ཡི་ཁྲག་ཆེན་པོ། །འགུགས་
འགྱུར་འདི་ལ་ཐེ་ཚོམ་མེད། །དེ་ནས་གཤིན་རྗེ་གཤེད་ཆེན་པོ་རྡོ་རྗེ་མྱོས་པ་འགུགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །རྡོ་རྗེ་ཕག་མོས་ཆང་དགུག་པའི་དམ་ཚིག་གསུངས་པ་འདི་ལྟ་སྟེ། ཨོྃ་གྷོ་ནེ་
སྡུ་གྷོ་ནེ་བཛྲ་མཱ་མ་ཀཱི་བྷ་ར་བྷ་ར། སྃ་བྷ་ར་སྃ་བྷ་ར། ཏྲཻ་དྷཱ་ཏུ་ཀ་མ་དྱཱ་ཀར་ཥ་ཡ་ཛཿ། རྫ་མཁན་ལག་པ་ཕྱིས་པའི་སས། བུམ་པ་ཁ་ནི་མཛེས་བྱས་ཏེ། རྐུན་པོའི་སྐྲ་ཡི་སྟེང་དུ་གཞག །སྔགས་ནི་རྗེས་སུ་དྲན་པར་བྱ། །སྔགས་འདིའི་
བདག་ཉིད་ཆེ་བ་ནི། །མཆོད་རྟེན་པ་ཏ་ན་རུ་བསྟན། །མཁས་པས་འབད་པས་དམིགས་བྱས་ན། །ཆང་ནི་འགུགས་པར་རབ་ཏུ་གྲགས། །དེ་ནས་བཅོམ་ལྡན་འདས་གཤིན་རྗེ་གཤེད་ཀྱི་རྡོ་རྗེ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་
བའི་ཏིང་ངེ་འཛིན་ལ་སྙོམས་པར་ཞུགས་སོ། །ཨོྃ་པི་ཙུ་པི་ཙུ་པྲཛྙཱ་བར་དྷ་ནི། ཛྭ་ལ་ཛྭ་ལ་མེ་དྷཱ་བར་དྷ་ནི། དྷི་རི་དྷི་རི། བུད་དྷི་བར་དྷ་ནི་སྭཱ་ཧཱ། ཚེས་གཅིག་ནས་ནི་བཟུང་ནས་ནི། །ཇི་སྲིད་བཅྭ་ལྔའི་མཐར་ཐུག་ཀུན། །ལེགས་པར་
སྦྱར་བ་བརྩམ་པར་བྱ། །ཇི་སྲིད་ཟླ་བའི་རྗེས་འབྲངས་ནས། །གསུང་གི་དབང་ཕྱུག་མ་ནི་འགྲུབ། །འདི་ཡིས་ཚིགས་བཅད་བརྒྱ་ཕྱེད་དོ། །ཁམས་གསུམ་པ་ནི་མ་ལུས་ཤིང་། །མ་ལུས་ལུས་པ་མེད་པ་འགྲུབ། །
<pb id="90.163a"/>
དེ་ནས་བཅོམ་ལྡན་འདས་གཤིན་རྗེ་མཐར་བྱེད་ཆེན་པོ་དཀྲུག་པ་རྡོ་རྗེ་ཁུ་བ་འགུགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །ཁུ་བ་འགུགས་པ་གཽ་རཱིའི་སྔགས་གསུངས་པ་འདི་ལྟ་སྟེ། 
ཨོྃ་ཀརྜྷྲི་ནི་ཀཪྵ་ཎི་གཽ་རཱི་ཛཿ་དུཥྚ་པྲ་དུཥྚཱ། ཡཱཿཤུ་ཀྲ་མཱ་ཀར་ཥ་ཡ་ཛཿཛཿཛཿཧཱུཾ་སྭཱ་ཧཱ། །ནམ་མཁའི་གདོང་དང་རྡོ་རྗེའི་ལམ། །རླུང་དང་དྲིལ་སྦྱོར་ལྕགས་ཀྱུ་ཡིས། །ཁུ་བའི་ཚོགས་རྣམས་འགུགས་པར་བྱེད། །བསྒོམ་དང་བཟླས་
པ་རབ་སྦྱོར་བས། །སྐྱེ་བོས་དབེན་དང་ནགས་ཚལ་དུ། །ལས་འདི་རབ་ཏུ་བསྒྲུབ་པར་བྱ། །མཚན་མོ་བདུན་གྱི་སྦྱོར་བ་ཡིས། །འགྲུབ་འགྱུར་འདི་ལ་ཐེ་ཚོམ་མེད། །དེ་ནས་བཅོམ་ལྡན་འདས་རྡོ་རྗེ་གཤིན་རྗེ་གཤེད་ཆེན་པོ་
དུས་ཀྱི་དབྱེ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །འདིར་མཆོག་གི་དབང་བསྐུར་བའི་དམ་ཚིག་ཉིད་ཀྱི་སྐུ་གསུང་ཐུགས་རྡོ་རྗེ་རྣམས་ལས་སྤྲོ་བར་མཛད་ནས། ཨུ་དུྃ་བ་ར་མན་དཱ་ར། །ཡོངས་སུ་སྐྱེས་
དང་སྣ་མ་དང་། །ཀར་ཎ་ཀ་ཡི་ཕྲེང་བ་རྣམས། །བུ་ཁྱོད་ཟུང་ལ་བྱིན་གྱིས་རློབས། །ཁམས་གསུམ་རལ་གྲི་ཆེན་པོ་ལ། །སངས་རྒྱས་ཀུན་གྱིས་ཕྱག་བྱས་པ། །བཟུང་ན་བདུད་ལས་རྒྱལ་བར་འགྱུར། །ལས་ཀྱི་རལ་གྲི་དམ་
པ་འདི། །ཐབས་དང་ཤེས་རབ་རང་བཞིན་གྱི། །རྡོ་རྗེ་དྲིལ་བུ་བསྒྲུབ་པའི་ཕྱིར། །བུ་ཁྱོད་གསང་བའི་རྡོ་རྗེ་ཟུང་། །སློབ་མ་ཡང་དག་གཟུང་བར་གྱིས། །འདི་ནི་བཏུང་བ་རིན་ཆེན་ཏེ། །རྡོ་རྗེའི་ལུས་སུ་རབ་སྒྲུབ་པ། །
མི་ཡི་བཏུང་བྱ་ཡེ་ཤེས་ཆུ། །བུ་ཁྱོད་ཀྱིས་ནི་ཐམས་ཅད་དུ། །སློབ་མའི་ཁར་ཡང་བླུད་པར་བྱ། །གཤིན་རྗེ་གཤེད་ཀྱིས་རབ་ཏུ་གསུངས། །སེམས་ནི་རབ་ཏུ་དགའ་བ་ཡིས། །རྡོ་རྗེ་སློབ་མ་བདག་ཉིད་ཆེ། །
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་སྔགས་ཀྱིས་འགུགས་པ་རབ་ཏུ་སྦྱོར་བ་སྟེ་རིམ་པར་ཕྱེ་བ་གསུམ་པའོ།།  །།<head n="2" t="བཞི་པ། འཇིགས་པར་བྱེད་པ་ཞེས་བྱ་བ་རིམ་པར་ཕྱེ་བ།" type="phye ba" zh="83.620"/>དེ་ནས་དཔལ་ལྡན་རྡོ་རྗེ་འཆང་། །
<pb id="90.163b"/>
རལ་གྲི་སྒྲུབ་པ་གསུང་བར་མཛད། །སྐྱོབ་པ་སངས་རྒྱས་ཐམས་ཅད་ཀྱི། །ལྷ་མོ་ཁྱོད་ནི་དབང་དུ་གྱུར། །གཤིན་རྗེ་གཤེད་ཀྱི་དཀྱིལ་འཁོར་གྱི། །སློབ་དཔོན་རྣམས་གསུངས་རྒྱུད་བསྒྲུབ་ཕྱིར། །ཁབ་ལེན་ལྕགས་ཀྱི་
རལ་གྲི་ཉིད། །དེ་རྣམས་ཡང་ན་བཅུད་ཅན་གྱི། །རལ་གྲི་ཁྲུ་གང་ཚད་བཅས་ཚད། །བརྟུལ་ཞུགས་ཅན་གྱིས་རྣམ་པར་བསམ། །བཅུ་བཞི་འམ་ནི་བརྒྱད་དག་ལ། །དུར་ཁྲོད་དབུས་སུ་སྦ་བར་བྱ། །བདུད་རྩི་ལྔ་དང་མཚུངས་
པར་ལྡན། །ཐུན་མཚམས་གསུམ་དུ་བཟླས་པ་ཁྲི། །ཟླ་བ་སོ་སོའི་བཅུ་བཞི་ལ། །གཏོར་མས་སྔོན་དུ་མཆོད་པར་བྱ། །ཟླ་བ་རེ་ལ་བཟླས་པ་འབུམ། །འབུམ་ཕྲག་ལྔ་ཡིས་འགྲུབ་པར་འགྱུར། །གྲུབ་ན་རལ་
གྲི་རབ་ཏུ་འབར། །འོད་ཟེར་ལྔ་ཡི་གློག་ཆེན་འཁྱུག །གྲུབ་པ་དེ་ནི་གཟུང་གྱུར་པས། །མི་རྣམས་ཁམས་གསུམ་ལས་རྒྱལ་འགྱུར། །རྣལ་འབྱོར་གང་གིས་རལ་གྲི་གྲུབ། །གཤིན་རྗེ་གཤེད་པོ་འཇིགས་བྱེད་
སྦྱོར། །བདེ་བར་འགྲུབ་ཅིང་ས་ཆེན་གྱིས། །དེ་ཡིས་འཐབ་པ་བཟོད་མི་ནུས། །རྐང་གཉིས་པ་དང་རྐང་བཞི་ཀུན། །མཐོང་བས་གནས་སྐབས་བཅུ་རུ་འགྱུར། །ལྷ་དང་ལྷ་མིན་གྱིས་མི་བཟོད། །མི་ཡི་འཇིག་
རྟེན་སྨོས་ཅི་དགོས། །རྒྱ་མཚོའི་ས་ནི་བླངས་བྱས་ལ། །ཀླུ་ཡི་གཟུགས་ནི་སྦྱར་བར་བྱ། །ཨོྃ་ཕུ་ཡི་གེ་ཧཱུྃ་ལ་དགོད། །ཧྲཱིཿཥྚྲཱིཿ། །ལ་སོགས་སྔགས་རྣམས་བཟླ། །ཆར་མི་འབབ་པའི་དུས་རྣམས་ལ། །ཁྲི་ནི་བཟླས་པས་
འབབ་པར་འགྱུར། །སྦྲུལ་ནག་ཤ་དང་ནིམ་པ་ཡི། །ལོ་མ་དག་ནི་བསྲེས་པ་ཡིས། །དེ་ཡི་རི་ལུ་ལེགས་པར་བྱ། །བརྟུལ་ཞུགས་ཅན་གྱིས་རྒྱ་མཚོར་འཕང་། །ཁྲི་ཕྲག་བཟླས་པར་གྱུར་པ་ཡིས། །དབའ་ཀློང་རེངས་བྱེད་མཆོག་ཡིན་ནོ། །
ཙཎ་ཌའི་ས་བོན་བརྒྱ་གཟུང་ཞིང་། །མོན་སྲན་གྲེའུ་འབྲས་བསྲེས་ཏེ། །འབུམ་ཕྲག་བརྒྱད་བཟླས་སྦྱིན་སྲེག་གིས། །དེ་ཡིས་ལྷ་རྣམས་མཐོང་བར་འགྱུར། །དུར་ཁྲོད་རོ་བསྲེགས་མགལ་བའི་ཤིང་། །བརྟུལ་ཞུགས་ཅན་གྱིས་
<pb id="90.164a"/>
གཟུགས་བརྙན་བྲི། །སྨྱོ་བྱེད་ཁུ་བས་བྱུགས་བྱས་ཏེ། །ཁྲི་ཕྲག་བཟླས་ན་མཛེ་ཡིས་འཁྱེར། །ཡུངས་ཀར་ས་བོན་བསྡུས་པ་ལ། །འབུམ་ཕྲག་བཞི་ནི་བཟླས་བྱས་ཏེ། །སྦྲུལ་གྱིས་གཟུང་ནས་འགྱེལ་བ་ལ། །གཏོར་ན་འཚོ་བར་
ཐེ་ཚོམ་མེད། །རི་བོ་ཆུས་བཀས་ས་བླངས་ནས། །སྔགས་ནི་འབུམ་དུ་བཟླས་པ་ཡིས། །མགོ་ལ་བྱུག་པ་ཙམ་གྱིས་ནི། །མགོ་ཡི་ཟུག་རྣམས་འཇོམས་པར་འགྱུར། །བདུན་ཉིད་མངོན་པར་བསྔགས་བྱས་ཏེ། །ལག་པས་མགོ་བོ་
མཉེ་བྱས་ན། །མགོ་ཡི་ཟུག་རྔུ་མི་འབྱུང་ཞིང་། །ཉམས་པར་འདི་ལ་ཐེ་ཚོམ་མེད། །བྲམ་ཟེ་ཡི་ནི་ཤ་དག་དང་། །དུར་ཁྲོད་ས་དང་ཐལ་བ་ལ། །གཤིན་རྗེ་གཤེད་ཀྱི་སྐུ་གཟུགས་བྱ། །ཞལ་གཅིག་ཕྱག་ནི་གཉིས་པ་སྟེ། །གཡས་
ན་རྡོ་རྗེ་ཆེན་པོ་སྟེ། །གཡོན་ན་མགོ་བོ་དེ་བཞིན་དུ། །ཁ་དོག་དཀར་པོ་འཇིགས་ཆེན་པོ། །དེ་ཡིས་གདུག་པ་འཇོམས་པར་བྱེད། །བདུད་རྩི་རྣམ་པ་ལྔ་ཡིས་ནི། །ཉི་མ་སོ་སོར་གཏོར་མ་སྦྱིན། །བདག་གི་དགྲ་བོ་སོད་ཅིག་ཅེས། །
རྣལ་འབྱོར་པ་ཡིས་རྟག་གསོལ་གདབ། །འདི་སྨྲས་མཚན་མོ་ཉལ་བ་ལས། །དགྲ་བོ་ཐོ་རངས་འཆི་བར་འགྱུར། །ཡང་ན་ནད་ཀྱིས་འདེབས་འགྱུར་ཏེ། །ཆུ་འགགས་ལ་སོགས་ཀྱིས་ཁྱབ་འགྱུར། །དགྲ་ལས་རྣམ་པར་སྣང་མཛད་
བླང་། །མི་ཡི་རྐང་སྦུབས་ཡོངས་བཀང་སྟེ། །སྔགས་ནི་འབུམ་དུ་བཟླས་ནས་ནི། །ཤིང་གི་དྲུང་དུ་མངོན་པར་འགྱེལ། །ཡི་དགས་ནགས་སུ་རྟག་ཏུ་འཁྱམ། །རྣལ་འབྱོར་དབང་ཕྱུག་ཚིམ་པས་བདེ། །སྣ་ཚོགས་དོན་རྣམས་རབ་
ཏུ་འགྲུབ། །བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་འཇིགས་པར་བྱེད་པ་ཞེས་བྱ་བ་སྟེ་རིམ་པར་ཕྱེ་བ་བཞི་པའོ།།  །།<head n="2" t="ལྔ་པ། རྒྱལ་པོ་སྒྲུབ་པ་རིམ་པར་ཕྱེ་བ།" type="phye ba" zh="83.622"/>
དེ་ནས་རྒྱལ་པོ་རབ་བསྒྲུབ་པ། །བདག་གིས་ཡང་དག་བཤད་པར་བྱ། །མ་ཉམས་དེ་བཞིན་རྨ་མེད་པ། །ལྗོན་ཤིང་དག་ལ་སྦྱངས་པ་བླངས། །ཕབ་ནས་ལེགས་པར་ཁྲུས་བྱས་ཏེ། །ཕྲེང་བའི་བཟླས་པས་བསྒྲུབ་པར་བྱ། །
<pb id="90.164b"/>
ཟླ་བ་ཟླ་བའི་བཅུ་བཞི་ལ། །བདུད་རྩི་ལྔ་དང་ལྡན་པ་ཡི། །ཤ་ལྔ་ཡིས་ནི་བྱུག་བྱས་ལ། །མཆོག་གི་བཟླས་པས་བཟླས་པར་བྱ། །འདི་ནི་བྱེ་བ་བཟླས་པ་ཡིས། །རྒྱལ་པོ་ངེས་པར་འགྲུབ་འགྱུར་ཏེ། །ཨེ་མ་སྔགས་ཀྱི་ནུས་པ་
ཡིས། །རོ་ནི་སྒྲོགས་པར་བྱེད་འགྱུར་ན། །གཤིན་རྗེ་གཤེད་ཀྱི་རྣལ་འབྱོར་ལྡན། །ཅུང་ཟད་འཇིགས་པར་མི་བྱའོ། །རྣལ་འབྱོར་གང་དང་གང་འདོད་པ། །དེ་རྣམས་ཐམས་ཅད་སྟེར་བར་འགྱུར། །མ་ཧེ་དང་ནི་ཆུ་སྲིན་ནམ། །
སྟག་གམ་དེ་བཞིན་གཞན་ཡང་ནི། །དྲེད་དང་སྤྲེའུའི་ཁྱད་པར་ཅན། །དུག་དང་སྐེ་ཚེ་ཚྭ་དང་ནི། །ཤཽ་བྷཱཉྫ་ནྃ་ཚ་བ་གསུམ། །དེ་རྣམས་ལས་ནི་གཟུགས་བརྙན་ནི། །གཤིན་རྗེ་གཤེད་ཀྱི་གཟུགས་འཇིགས་བྱེད། །
ཧྲཱིཿཥྚྚཱིཿ་ལ་སོགས་སྔགས་བཟླས་ལ། །རྣལ་འབྱོར་པ་ཡིས་གསོལ་བ་གདབ། །རྒྱལ་པོ་ཆེ་གེ་མོ་སོད་ལ། །བདག་ལ་དེ་ཡི་བྱ་བ་གྱིས། །བསྙེན་པ་བྱེ་བ་བཟླས་པས་འགྲུབ། །ངེས་པར་བདེན་པར་ཐེ་ཚོམ་མེད། །དེ་ནས་
གཞན་ཡང་རྒྱལ་ཟླ་ཡི། །དཀར་ཕྱོགས་ཉི་མ་སྣུམས་ལྡན་ཚེ། །རྡུལ་གྱི་གོས་ནི་ཡང་དག་བླང་། །རི་མོ་མཆོག་ཉིད་བྲི་བར་བྱ། །སྣག་ཚ་ཆེན་པོ་མཚུངས་སྦྱོར་བས། །དཀྱིལ་འཁོར་གྱི་ནི་བདག་པོ་ཉིད། །ཁ་དོག་དཀར་པོ་
འཇིགས་ཆེན་པོ། །མཆོག་ནི་ཞལ་གཅིག་ཕྱག་གཉིས་པ། །གཡས་ན་རྡོ་རྗེ་འབར་བ་དང་། །གཡོན་ན་ཁྲག་བཅས་མགོ་བོ་འཛིན། །གཡོན་བརྐྱང་ཞབས་དང་འཇིགས་པ་སྟེ། །རིན་ཆེན་ཅོད་པན་རྣམ་བརྒྱན་ཅིང་། །
རིན་ཆེན་རྒྱན་རྣམས་ཡོངས་རྫོགས་ལ། །འོད་ཟེར་ཕྲེང་བས་འཁྲིགས་པ་སྟེ། །རྒྱལ་པོ་གསོད་པར་བྱེད་པ་ནི། །འོག་གི་ཆ་ལ་ངེས་པར་སྦྱར། །མིང་བཅས་ཁ་དོག་ཡང་དག་ལྡན། །ཇི་ལྟ་བ་ཡི་རྣམ་པར་གནས། །ལྷ་ལ་ཡོངས་
སུ་རྫོགས་པར་བྱ། །ཇི་ལྟ་བ་ཡི་དངོས་པོའི་ཚད། །དཀྱིལ་འཁོར་གྲུ་གསུམ་ངེས་པར་ནི། །དེ་ཡི་མདུན་དུ་སྦྱིན་སྲེག་བྱ། །སྦྱིན་སྲེག་འབུམ་གྱིས་རྒྱལ་པོ་ནི། །ཐོབ་འགྱུར་འདི་ལ་ཐེ་ཚོམ་མེད། །དེ་ནས་གཞན་ཡང་ཟླ་གཟས་གཟུང་། །
<pb id="90.165a"/>
ཡང་ན་ཉི་མ་མ་མཐོང་ཚེ། །དུར་ཁྲོད་ཐལ་བ་བླངས་ནས་ནི། །བརྟུལ་ཞུགས་ཅན་གྱིས་གཟུགས་རྙན་བྱ། །རྭ་ཅན་སྐེ་ཚེ་ཤ་ལྔ་དང་། །ནིྂ་བ་དྷ་དུ་རའི་ལོ་མ། །ཆོ་ག་འདི་ཡིས་གཅིག་བྱས་ནས། །མཁས་པ་ཡིས་ནི་གཟུགས་
བརྙན་བྱ། །ཁ་དོག་སྔོན་པོ་འཇིགས་ཆེན་པོ། །ཞལ་གཅིག་པ་ལ་ཕྱག་ནི་གཉིས། །མ་ཧེ་ལ་གནས་ཞལ་ནི་གདངས། །རྡོ་རྗེ་དང་ནི་ཐོད་པ་འཛིན། །སྐུ་གཟུགས་རྫོགས་པར་བྱས་ནས་ནི། །རྣམ་པ་མང་པོས་མཆོད་པར་བྱ། །ཧྲཱིཿཥྚྲཱིཿལ་སོགས་
སྔགས་ནི་བཟླས། །བཟླས་པ་འབུམ་གྱིས་རིག་པར་བྱ། །རྒྱལ་པོ་ཆེ་གེ་མོ་ཡི་ནི། །སྡེ་དང་ཡོངས་སུ་འཛིན་བཅས་ཆོམ། །རྣལ་འབྱོར་བདག་ཉིད་བཟླས་པ་འབུམ། །འབུམ་དུ་བཟླས་པའི་ཁྱད་པར་ལས། །ཆོ་ག་འདི་ཡིས་སྦྱིན་
སྲེག་དང་། །མཆོད་པའི་ལས་རྣམས་ལྡན་པར་བསམ། །སེམས་ཅན་དོན་བྱེད་བློ་ལྡན་གྱིས། །རྒྱལ་པོ་ཐོབ་འགྱུར་ཐེ་ཚོམ་མེད། །དེ་ནས་གཞན་ཡང་རྡུལ་གྱི་གོས། །ནམ་མཁའི་རང་བཞིན་ཆུ་ཡིས་ནི། །གཟའ་ནི་བཀྲ་ཤིས་
ལ་བཀྲུས་ཏེ། །རི་མོ་མངོན་པར་བྲི་བར་བྱ། །ཞལ་གཅིག་པ་དང་ཕྱག་ནི་གཉིས། །ཁ་དོག་ནག་པོ་འཇིགས་ལྡན་པ། །སྐྲ་ནི་འོད་ཟེར་ཡང་དག་ལྡན། །མགོ་བོའི་ཕྲེང་བ་རབ་ཏུ་འཕྱང་། །གྲི་གུག་ཐོད་པ་ལག་ན་ལྡན། །
མ་ཧེའི་སྟེང་དུ་བྲི་བྱས་ནས། །འདི་ཡི་བསྒོམ་པ་བརྩམ་པར་བྱ། །དགྲ་ནི་མདུན་དུ་བསམ་བྱ་སྟེ། །གྲི་གུག་གིས་ནི་གཅོད་བྱེད་ཅིང་། །རྐང་དང་ཞག་རྣམས་འཐུང་བར་བྱ། །རྒྱུ་མ་རྣམས་ནི་ཟ་བ་དང་། །ཁྲག་ནི་མང་པོ་
འཐུང་བར་བྱེད། །འབུམ་དུ་གྱུར་པ་ཙམ་གྱིས་ནི། །ཞ་འམ་རྨ་ཡིས་སྙིང་ལ་གཟེར། །དེ་ནས་གཞན་ཡང་མིའི་རུས་པ་སོར་བཞི་པ་བླངས་ལ། ཧྲཱིཿཥྚྲཱིཿལ་སོགས་པའི་སྔགས་ཀྱི་ནང་དུ་བྱས་ཏེ་དགྲའི་སྒོ་ལ་སྦས་ན་འཁོར་དང་
བཅས་པ་བསྐྲོད་པར་བྱེད་དེ། །གལ་ཏེ་བརྒྱ་བྱིན་དང་མཚུངས་པ་ཡིན་ཡང་འགྱུར་རོ། །སྐྱེ་བོས་དབེན་པའི་ས་ཕྱོགས་སུ་གཅིག་པུར་གྱུར་པས་རྗེ་བཙུན་གྱི་ཐད་ཀ་གསལ་བར་བྱས་ཏེ། ཕྱོགས་བཅུ་ན་བཞུགས་པའི་བླ་མ་དང་
<pb id="90.165b"/>
སངས་རྒྱས་དང་བྱང་ཆུབ་སེམས་དཔའ་རྣམས་བལྟས་ཏེ། མིའི་རུས་པ་བཅད་པའི་ཁྲག་ཆེན་པོ་བྱ་རོག་གི་ཁྲག་དང་བསྲེས་ནས། སོར་བཅུ་གཉིས་པའི་ཚད་ཀྱི་འཁོར་ལོ་རྩིབས་བཅུ་གཉིས་པོའི་དབུས་སུ་ས་བོན་
བཅུ་གཉིས་པོ་དེ་ལ་དགྲའི་མིང་མང་དུ་ཚེག་དྲག་དང་བཅས་པ་ཡང་དག་པར་སྦྱར་ཏེ། ཋ་ཡིག་གསུམ་གྱིས་ཕྱི་སྐོར་ཏེ་བྱ་རོག་གི་སྐེ་ལ་བཏགས་ནས་གལ་ཏེ་རྒྱུན་རབ་ཏུ་འབབ་པ་ལ་བསྐུར་ན་དེ་གཟུང་དུ་མེད་དོ། །དེ་བཞིན་དུ་ས་བོན་
བཅུ་གཉིས་བྲིས་ཏེ། ཕཊ་ཕཊ་ཧཱུྃ་ཧཱུྃ་ན་ན་ཏཱ་ཀྲྀ་ཝི་ཥྚྲཱིཿཧྲཱིཿༀ། ཇི་ལྟ་བའི་དངོས་པོས་མཆོད་པ་བྱས་ཏེ། སྟོབས་ཆེན་པོའི་སྤོས་བྱིན་ཏེ་རྒྱུན་རབ་ཏུ་འབབ་པ་ལ་བསྐུར་ན་དེ་གཟུང་དུ་མེད་དོ། །མི་འདོད་ན་བྱ་རོག་གི་གཤོག་པ་ལ་ལན་
བདུན་དུ་མངོན་པར་བསྔགས་ཏེ། མིང་ནང་དུ་བྱས་ཏེ་དགྲའི་སྒོ་ལ་སྦས་ན་འཁོར་དང་བཅས་པ་ངེས་པར་བསྐྲོད་པར་འགྱུར་རོ། །དེ་བཞིན་དུ་འཁོར་ལོ་རྩིབས་བཅུ་གཉིས་པའི་དབུས་སུ་ཚ་བ་གསུམ་དང་དུག་དང་སྐེ་ཚེ་རྣམས་རུས་
པ་ཆེན་པོའི་སྨྱུ་གུས་མེའི་ས་བོན་གྱི་དབུས་ཀྱི་དབུས་སུ་ཚེག་དྲག་དང་བཅས་ཤིང་གྷ་ཡིག་གཉིས་ཡང་དག་པར་སྦྱར་ཏེ། ཋ་ཡིག་གསུམ་གྱིས་ཕྱི་བསྐོར་ཏེ་གཅི་བའི་མེ་ལ་བསྲེགས་ན་བུ་དང་ཆུང་མ་དང་འཁོར་དང་བཅས་པ་
དེའི་སྐད་ཅིག་ལ་འཆི་བར་འགྱུར་ཏེ། །དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་རྒྱལ་པོ་སྒྲུབ་པ་སྟེ་རིམ་པར་ཕྱེ་བ་ལྔ་པའོ།།  །།<head n="2" t="དྲུག་པ། ཕ་རོལ་གྱི་དམག་ཉམས་པར་བྱ་བ་རིམ་པར་ཕྱེ་བ།" type="phye ba" zh="83.625"/>དེ་ནས་ཕ་རོལ་དམག་ཚོགས་རྣམས། །
ཉམས་བྱ་བདག་གིས་བཤད་པར་བྱ། །བྲྃ་ཟེ་མོ་ཡི་རྡུལ་གོས་ལ། །རྒྱལ་ཟླ་ཉིད་ལ་ཡང་དག་བརྩམ། །མ་ཧེའི་གདོང་ཅན་རི་མོ་བྲི། །ལག་པ་བརྒྱ་ནི་རབ་གསལ་ལ། །མཚོན་ཆ་ཤིན་དུ་རྣོ་བ་རྣམས། །ཐམས་ཅད་དུ་ནི་བྲི་བར་བྱ། །
རི་མོ་དཀར་པོ་རྫོགས་པ་ལ། །པད་མ་དཀར་པོས་མཆོད་པར་བྱ། །སྔགས་ནི་འབུམ་དུ་བཟླས་བྱས་ཏེ། །པད་མ་ཡང་ནི་དེ་བཞིན་ནོ། །རི་མོ་མདུན་དུ་གཞག་བྱ་སྟེ། །བ་དན་སྟེང་དུ་བཟུང་བྱས་ན། །སྐྱེ་བོ་གང་གིས་མཐོང་རྣམས་ཀྱི། །
<pb id="90.166a"/>
རྐང་གཉིས་རྐང་བཞི་ལ་སོགས་རྣམས། །ཐམས་ཅད་དེ་ལ་ལྟ་མི་ནུས། །སེང་གེ་གླང་ཆེན་མཐོང་བ་བཞིན། །དེ་ནས་གཞན་ཡང་ཚངས་ས་བོན། །ཁྲི་བཟླས་ཞག་ཆེན་སྟ་རེས་བཅད། །རྔ་མོའི་ཆུ་དང་སྦྱར་བྱས་ཏེ། །
བརྟུལ་ཞུགས་ཅན་གྱིས་རི་མོ་བྱ། །རང་གི་དམག་གདོང་ཐིག་ལེ་བྱ། །ཕ་རོལ་དམག་རྣམས་རྣམ་པར་འཇིག །མྱ་ངན་མེད་ཀྱི་ལྗོན་ཤིང་འོག །འགྲོ་ཞིང་བརྒྱད་དམ་བཅུ་བཞི་ལ། །ཟླ་བ་གཅིག་གི་ཐུན་མཚམས་
གསུམ། །སྔོན་བསྙེན་འབུམ་ཕྲག་གཅིག་བྱས་ནས། །ཨོྃ་སིདྷཱ་ན་ཏ་ནཱ་ལ་ཧཱ་རི་ཎི་བ་ར་སཻ་ནྱ་བི་ནཱ་སི་ནི་ཧྲཱིཿསྭཱ་ཧཱ། དེ་རྣམས་ཀྱིས་ནི་འགྲུབ་འགྱུར་ཏེ། །མཐོང་བར་གྱུར་པ་ཙམ་གྱིས་ནི། །ཕ་རོལ་དམག་རྣམས་རྣམ་པར་
འཇིག །གཤིན་རྗེ་ཡི་ནི་སྣང་བ་ཡིས། །དེ་རྣམས་ཀྱང་ནི་འབྲོས་པར་འགྱུར། །དེ་ནས་གཞན་ཡང་ཤིང་གཅིག་དྲུང་དུ་སོང་ནས་ནི། །རོ་ནི་སྦྱངས་པ་མཆོག་ལ་ནི། །གཡས་ན་རལ་གྲི་བཟུང་བྱས་ནས། །གཡོན་བརྐྱང་
པ་ཡི་ཞབས་ཀྱིས་སོ། །ཧྲཱིཿཥྚྲཱིཿལ་སོགས་སྔགས་རྣམས་ནི། །མཐའ་དག་མཚན་མོ་བཟླས་པར་བྱ། །དེ་ལ་རལ་གྲི་འཕྲོ་བ་སྟེ། །དེ་ཡིས་ཕ་རོལ་དམག་རྣམས་འཇོམས། །དེ་བཞིན་གཤེགས་པ་ཐམས་ཅད་ཀྱི་སྐུ་
གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་ཕ་རོལ་གྱི་དམག་ཉམས་པར་བྱ་བ་སྟེ་རིམ་པར་ཕྱེ་བ་དྲུག་པའོ།།  །།<head n="2" t="བདུན་པ། མི་སྣང་བ་དང་མིག་སྨན་དང་བཅུད་ལེན་སྒྲུབ་པ་རིམ་པར་ཕྱེ་བ།" type="phye ba" zh="83.627"/>དེ་ནས་རྒྱལ་པོ་རྡོ་རྗེ་འཆང་། །མི་སྣང་སྒྲུབ་པར་རབ་བཤད་དེ། །དང་པོ་རྣལ་འབྱོར་པ་མི་སྣང་བ་བསྒྲུབ་པའི་
ཕྱིར་རྒྱལ་གྱི་ཉི་མའི་ཉི་མ་ལ་བརྩམ་པར་བྱའོ། །ཡང་དག་པའི་བསམ་པས་སྔོན་དུ་འབུམ་བཟླས་པས་དེ་གྲོལ་བར་འགྱུར་རོ། །ཉི་མ་བཟུང་བའི་དུས་ལ་པ་ཎི་ཊ་ག་རའི་རྩ་བ་དང་། དངུལ་ཆུ་དང་། ཁྃ་གཱ་རི་དང་། དཎ་ཌའི་རྩ་བ་དང་ཐམས་
ཅད་གཅིག་ཏུ་རི་ལུ་བྱས་ཏེ་ཁར་བཅུག་པས་མི་མཐོང་བར་འགྱུར་རོ། །དེ་ནས་གཞན་ཡང་ཁོ་ཊཱྀ་ཛཱ་ལ་ཀི་ཛ་ཡན་ཏི་དང་། རྒན་པོ་འཇོམས་པའི་རྩ་བ་དང་། ཐམས་ཅད་སྦལ་པའི་ཤ་དང་ཆ་མཉམ་དུ་བྱས་ཏེ་ཉི་མ་གསུམ་བསྐམས་ནས་
<pb id="90.166b"/>
རིལ་ཁར་བཅུག་ན་མི་སྣང་བར་འགྱུར་རོ། །དེ་ནས་གཞན་ཡང་ཉི་མ་གཟས་བཟུང་བའི་དུས་སུ་ཨུ་ཀ་ནུ་ཁྃ་དང་། དངུལ་ཆུ་དང་གསེར་དང་དྷ་དུ་ར་ཞེས་པ་རྣམས་རྟ་རྒོད་མའི་ཆུ་དང་ཡང་དག་པར་སྦྱར་ནས་རིལ་བྱས་ཏེ་ཁར་བཅུག་ན་
མཆོག་ཏུ་མི་སྣང་ངོ་། །དེ་ནས་གཞན་ཡང་བྱི་བའི་མིག་དང་བྱ་རྒོད་ཀྱི་མིག་དང་འོག་སྐྱོང་གི་མིག་དང་ཆ་མཉམ་དུ་རི་ལུ་གཅིག་ཏུ་བྱས་ཏེ་ཁར་བཅུག་ན་དེའི་སྐད་ཅིག་ལ་མི་སྣང་བར་འགྱུར་རོ། །དེ་ནས་གཞན་ཡང་གཟའ་
ཉི་མ་ལ་བྱི་བའི་མིག་རབ་ཏུ་བླངས་ཏེ། རམས་དང་ཙི་ཏྲ་ཀའི་རྩ་བ་དང་། བྱ་རྒོད་ཀྱི་ཁྲག་དང་སྦྱར་ཏེ་རི་ལུ་ཁར་བཅུག་ན་མི་སྣང་བའི་མཆོག་གོ །ད་ནས་གཞན་ཡང་པཱ་ཤཱིའི་ཤ་དང་། བ་ཧུ་རའི་འབྲས་བུ་མཉམ་དུ་དར་གོས་ཀྱིས་དྲིལ་
ནས་བྲམ་ཟེའི་ཐོད་པ་ལ་མིག་སྨན་བྱའོ། །དེའི་མིག་སྨན་གྱིས་མིག་གཉིས་ལ་བྱུགས་ན་མི་སྣང་བར་འགྱུར་རོ། །དེ་ནས་གཞན་ཡང་ཙཎ་ཊ་ལཱིའི་མེ་ཏོག་དང་། ཤ་ཏཱ་བར་ཏྃ་དང་བྷ་དྲ་པཀྵིའི་མིག་དང་དེ་རྣམས་རིལ་བུར་བྱས་ནས་
ཁར་བཅུག་ན་མི་སྣང་བར་འགྱུར་རོ། །དེ་ནས་གཞན་ཡང་བྷ་དྲ་པཀྵ་ཎྃ་བཟུང་སྟེ་ཉི་མ་བདུན་གྱི་མཐར་ཐུག་པ་དངུལ་ཆུ་མ་ཤ་གཅིག་ཟས་སུ་བྱས་ནས་དེའི་བྲུན་གང་ཡིན་པ་དང་། དེ་ཡིས་བདག་ཉིད་ཀྱི་ཁུ་བ་དང་ལྷན་ཅིག་ཏུ་
བྱས་ནས་ཐིག་ལེ་བྱས་ན་མི་སྣང་བར་འགྱུར་རོ། །འདི་ནི་མི་སྣང་བའི་རབ་ཏུ་བྱ་བའོ། །མིག་སྨན་བཤད་པར་བྱ་བ་ལ། རེ་ཞིག་དང་པོ་མིག་སྨན་གྱི་ཕྱིར་བཅོམ་ལྡན་འདས་ཀྱི་སྔགས་འབུམ་ཕྲག་ལྔ་ཡོངས་སུ་བཟླས་ཏེ་མིག་
སྨན་སྒྲུབ་པ་བརྩམ་པར་བྱའོ། །སྲམ་དང་བྱ་རྒོད་དང་ཀུ་ར་རཱ་རྣམས་ཀྱི་མིག་བླངས་ནས་ཚད་མཉམ་པར་བྱས་ཏེ་ས་འོག་གི་སྦྲང་གི་ཁུ་བ་ལ་དར་གོས་ཀྱི་སྡོང་བུས་མིག་སྨན་བྱའོ། །འདིའྀ་མིག་སྨན་གྱིས་སའི་མཐོངས་
མཐོང་བར་འགྱུར་རོ། །སྐར་མ་ལག་ལ་བྲི་ཧ་ཏཱི་དཀར་པོའི་རྩ་བ་དང་། ནག་པོ་ཛ་ཡན་ཏིའི་རྩ་བ་དང་ལྩེ་སྤྱང་གི་མིག་རྣམས་མཉམ་དུ་དོང་གི་སྦྲང་རྩི་དང་ལྷན་ཅིག་ཏུ་བྱས་ཏེ་ཐིག་ལེ་བྱས་ན་སའི་མཐོངས་ལས་མཐོང་བར་འགྱུར་རོ། །
<pb id="90.167a"/>
སའི་འཁྲི་ཤིང་དང་བི་ཥྃ་ཀ་རཱིའི་རྩ་བ་དང་། ཙ་སེན་དང་། རྡུལ་དང་ལྷན་ཅིག་ཏུ་དར་གོས་ལ་གཞོན་ནུ་མས་བཀལ་པའི་སྲད་བུས་དཀྲིས་ནས་སྡོང་བུ་བྱས་ཏེ་མིའི་ཐོད་པ་ལ་དྲེག་པ་བྲུས་པའི་མིག་སྨན་གྱིས་གཏེར་རྣམས་
ངེས་པར་མཐོང་ངོ་། །དེ་ནས་གཞན་ཡང་རྒྱལ་གྱི་ཟླ་བ་སྐར་མ་སྣུམས་ལ་རྡུལ་གྱི་གོས་བཟུང་སྟེ། བརྒྱད་དམ་ཡང་ན་བཅུ་བཞི་ལ་རྡོ་རྗེ་ཙར་ཙི་ཀཱའི་རི་མོ་མངོན་པར་བྲིས་ནས་མཆོད་པ་ཆེན་པོ་བྱས་ཏེ། མཚན་མོ་གཅིག་ཁྲི་བཟླས་ན་
རྨི་ལམ་དུ་གཏེར་ངེས་པར་མཐོང་ངོ་། །གཞན་ཡང་ནིམ་པའི་ཤིང་ལྗོན་པའི་འོག་ཏུ་ཕྱིན་ཏེ་བརྒྱད་དང་ཡང་ན་བཅུ་བཞི་ལ་རི་མོའི་མདུན་དུ་ཙར་ཙི་ཀཱ་བསྒོམ་པར་བྱ་ཞིང་། ལྩེ་སྤྱང་གི་མགོ་བོའི་སྟེང་དུ་ཁྲི་བཟླས་སོ། །ཙར་ཙི་ཀཱ་
འོངས་ནས་བདག་གིས་ཅི་བྱ་ཞེས་འདྲི་བར་འགྱུར་རོ། །སྒྲུབ་པ་པོས་སྨྲ་བར་བྱ་སྟེ། བདག་ལ་མིག་སྨན་གྱི་དངོས་གྲུབ་གནང་བར་མཛོད་ཅིག །དངུལ་ཆུ་དང་བཅུད་ཀྱིས་ལེན་ཡང་སྩོལ་ཅིག་ཅེས་སོ། །གི་ཧྃ་དང་ཤ་ལའི་མིག་དང་
དངུལ་ཆུ་དང་ཤཱི་ཏ་ལཱིའི་ཁུ་བ་དང་དོང་གི་སྦྲང་རྩི་རྣམས་མཉམ་དུ་རི་ལུ་བྱས་ཏེ་འདིའི་མིག་སྨན་གྱིས་སའི་མཐོངས་ལས་མཐོང་བར་འགྱུར་རོ། །ལྩེ་སྤྱང་གི་མིག་དང་བྱ་རྒོད་ཀྱི་མིག་དང་ཀུ་ར་རཱའི་མིག་རྣམས་དེ་བཞིན་དུ་
གཡོན་ལ་གཡོན་དང་། གཡས་ལ་གཡས་བླངས་ཏེ་ཞག་ཆེན་པོའི་དྲེག་པ་བྱའོ། །འདིའི་མིག་སྨན་གྱིས་སའི་མཐོངས་ལས་མཐོང་བར་འགྱུར་རོ། །དེ་ནས་གཞན་ཡང་གི་ཧྃ་དང་མིའི་མཁྲིས་པ་དང་ག་བུར་དང་དངུལ་དང་
དེ་བཞིན་དུ་ཟས་སྦྱིན་པར་བྱའོ། །འདིའི་མིག་སྨན་གྱིས་སའི་མཐོངས་ལས་མཐོང་བར་འགྱུར་རོ། །དེ་ནས་གཞན་ཡང་སྣ་ཚོགས་པའི་དངོས་གྲུབ་ཀྱི་དོན་དང་ནོར་དང་འབྲུ་ལ་སོགས་པའི་ཕུན་སུམ་ཚོགས་པ་རྣམས་
དང་། རིག་བྱེད་བརྒྱད་རྨོངས་པ་དང་། མཁའ་ལ་སྤྱོད་པ་སྟེར་བར་བྱེད་དོ། །སྔོན་དུ་བསྙེན་པའི་དོན་ལ་སྔགས་འབུམ་ཕྲག་གཅིག་བཟླས་ནས་དངུལ་ཆུ་བསྒྲུབ་པ་བརྩམ་པར་བྱའོ། །དང་པོ་དངུལ་ཆུ་བླངས་ནས་ཙི་ཏྲ་ཀ་
<pb id="90.167b"/>
དམར་པོའི་ཁུ་བས་མཉེ་བར་བྱའོ། །དེའི་རྗེས་ལ་ཟངས་ཀྱི་ཕྱེ་མ་དང་། གསེར་གྱི་ཕྱེ་མ་བཞི་ཆ་སྦྱིན་ཏེ་ཤཱ་ཁོ་ཌའི་ཁུ་བས་བསྡུ་བར་བྱའོ། །གླང་པོ་ཆེའི་ཤ་དང་ལྷང་ཚེར་མཉམ་དུ་བྱས་ཏེ་ལུགས་ཀོང་གི་དབུས་སུ་ར་ཛྃ་ལ་བྱིན་
ནས་སྦྱར་ཞིང་བཅིངས་པས་རྡོག་པོར་འགྱུར་རོ། །འདིའི་ཕྱེ་མར་ཏི་ཡིས་སྲང་ལ་བསྣུན་པར་གྱུར་ན་གསེར་དུ་འགྱུར་རོ། །འདིར་དངུལ་ཆུ་ཞག་ཆེན་ལ་མཉེས་ནས་ལྷང་ཚེར་དང་མུ་ཟི་ཞག་ཆེན་པོ་ལ་ཉི་མ་གསུམ་དུ་བཙོ་
ཞིང་། ཡང་ཇི་སྲིད་རྡོག་པོར་མ་གྱུར་གྱི་བར་དུའོ། །སྦྲང་དང་ལྷན་ཅིག་ཟེགས་མ་རེ་ཟོས་ན་མི་དེ་ལོ་སྟོང་དུ་འཚོའོ། །དངུལ་ལ་བསྣུན་ན་གསེར་དུ་འགྱུར་རོ། །དེ་ནས་གཞན་ཡང་པཱ་ཧླཱ་པའི་ཁུ་བ་ནས་དངུལ་ཆུ་མཉེ་བར་བྱ་
སྟེ་རྡོག་པོར་མ་སོང་གི་བར་དུའོ། །ཤཱི་ཏ་ལི་དང་ཛམྦྷི་རའི་ཁུ་བ་ལ་ཛཱ་ཁོ་ཌའི་འབྲས་བུ་བ་གུ་ལ་ལ་སོ་སོར་མཉམ་དུ་བྱིན་ནས་ལུགས་ཀོང་གི་ནང་དུ་བཅུག་སྟེ་དེས་དེ་བཞིན་དུ་ཡོངས་སུ་བྱུགས་ཏེ་ལུགས་ཀོང་བསྐམ་
པར་བྱའོ། །ཕྱི་ནས་ལྕི་བའི་མེ་ལ་བསྲེགས་པས་རྡོག་པོར་འགྱུར་རོ། །ར་ཏི་གཉིས་ཀྱི་ཚད་ཀྱིས་ཉི་མ་ཉི་ཤུ་རྩ་གཅིག་ཏུའོ། །ཇི་སྲིད་དུ་ལོ་མ་དང་སྐྱུར་རྣམས་སྤོང་ངོ་། །ཐམས་ཅད་དུ་བུད་མེད་བསྟེན་པ་སྤངས་པས་མི་དེ་
ལོ་སྟོང་ཕྲག་བཅུ་གཉིས་འཚོ་ཞིང་མཁའ་སྤྱོད་འཐོབ་བོ། །སྤྱང་ཚེར་ལ་བསྣུན་ན་གསེར་དུ་འགྱུར་རོ། །དེ་ནས་གཞན་ཡང་རཉྫ་ནཱི་ལའི་ཁུ་བ་ལ་སུ་པར་ཎ་མཱ་ཀྵི་ཀྃ་དང་སྦྱར་བའི་སྙིང་པོ་དང་། དཱི་སྣ་ནེ་ན་དང་མཉེ་བར་
བྱའོ། །ལྷང་ཚེར་དང་ན་ར་ཤེ་ཎའི་ཁུ་བ་བསྲེས་ཏེ་ལུགས་ཀོང་གི་ནང་དུ་བཅུག་ནས་ས་ཧ་རཱིའི་མར་ཁུས་སྦྱར་ན་ཟླ་བ་དྲུག་གིས་རྡོག་པོར་འགྱུར་རོ། །ལྕགས་བརྒྱད་ལ་བྱུགས་ན་ངེས་པར་གསེར་དུ་འགྱུར་རོ། །ཟོས་ན་མཁའ་སྤྱོད་ཐོབ་པར་
འགྱུར་རོ། །མིག་ལ་བྱུགས་པ་ཙམ་གྱིས་ལོ་ལྔ་བརྒྱར་འཚོ་བར་འགྱུར་རོ། །དེ་ནས་གཞན་ཡང་དངུལ་ཆུ་ཀུ་མཱ་རཱའི་ཁུ་བ་ཡིས་མཉེས་ནས་སོ་མ་ལ་ཏ་དང་པ་ལཱ་ཤའི་རྩ་བ་དང་ནཱ་ག་གེ་ཤ་ར་དང་བ་ཀུ་བྃ་དང་བཙག་དང་ཀ་ཐི་ནཱི་
<pb id="90.168a"/>
དང་དེ་བཞིན་དུ་ནྱ་གྲོ་དྷའི་ལོ་མ་དང་། དེ་བཞིན་དུ་ཡང་མཉམ་དུ་ལུགས་ཀོང་གིས་ཁ་བཀབ་ཅིང་སྦྱར་བར་བྱའོ། །ཐུན་ཚོད་གཉིས་ཀྱིས་རྡོག་པོར་འགྱུར་རོ། །གཟེགས་མ་ཟོས་པ་ཙམ་གྱིས་ས་གསུམ་ལ་ངེས་པར་འགྲོ་བར་
འགྱུར་རོ། །ར་ཏི་ཙམ་གྱིས་ཟངས་སྲང་གསེར་དུ་ངེས་པར་འགྱུར་རོ། །དེ་ནས་གཞན་ཡང་དངུལ་ཆུ་ཤི་རི་ཁན་དའི་འོ་མས་དར་ཙམ་མཉེས་ལ་མུ་ཟི་དང་མཉམ་དུ་ཟངས་ཀྱི་སྣོད་དུ་ཛྃ་བི་རའི་ཁུ་བས་མཉེས་ཏེ་ཉི་མ་ལ་བསྐམ་པར་
བྱས་ན་རྡོག་པོར་འགྱུར་རོ། །ལུགས་ཀོང་གི་ནང་དུ་བཅུག་ཅིང་སྦྱར་ཏེ་ཐུན་ཚོད་གཉིས་ཀྱིས་སོ། །ཤིན་དུ་གྲངས་པ་དང་བཏོན་ནས་ར་ཏིའི་ཚད་ཀྱིས་མནན་ཏེ་ཟངས་ལ་བསྣུན་ན་གསེར་དུ་འགྱུར་རོ། །ལུས་ལ་བྱུགས་པས་སྐྲ་
དཀར་གཉེར་མ་དང་བྲལ་བར་འགྱུར་རོ། །དེ་ནས་གཞན་ཡང་དངུལ་ཆུ་དང་བཱ་ལཱའི་རྩ་བ་མཉེ་བར་བྱའོ། །སླར་ཡང་ཙཎ་ཌཱ་ལིའི་མེ་ཏོག་དངུལ་ཆུ་དང་མཉེ་བར་བྱའོ། །རྩབས་དང་རྣམ་པར་སྣང་མཛད་ཀྱི་ཁུ་བས་སླར་ཡང་མཉེ་
བར་བྱའོ། །དེའི་རྗེས་སུ་བཞི་ཆའི་ཚད་ཀྱིས་གསེར་གྱི་ཕྱེ་མ་ལ་བྱིན་པས་རྡོག་པོར་འགྱུར་རོ། །འདབ་མ་བདུན་པའི་ལུགས་ཀོང་གི་ནང་དུ་གླང་པོ་ཆེའི་རྐང་པའི་ཚད་ཀྱི་ཐུམ་པོ་ལ་བྱིན་པ་ལས་རྡོག་པོར་འགྱུར་རོ། །
དེ་བཏོན་ནས་ར་ཏིའི་ཚད་ཀྱིས་ཟངས་ལ་བསྣུན་ན་གསེར་དུ་འགྱུར་རོ། །ལུས་ལ་ཡང་ར་ཏིའི་ཚད་ཀྱིས་ཉེས་པ་གསུམ་འཇོམས་པར་འགྱུར་རོ། །རྣལ་འབྱོར་ཆེན་པོ་རྣམས་ཀྱི་འདུ་བའི་ནང་འཚོ་བར་འགྱུར་རོ། །ཟོས་པ་ཙམ་
གྱིས་རྒྱང་གྲགས་བརྒྱར་འགྲོ་ནུས་སོ། །དེ་ནས་གཞན་ཡང་དངུལ་ཆུ་ཙམ་གནས་པ་ལ་རྡོ་རྗེ་དང་ངེས་པར་ཏྲི་ཥ་དང་ཏྲི་ཧཱིའི་རྩ་བ་དང་། ཀ་རཉ་ཛཉྩ་དང་མ་ནུའི་རྩ་བ་དང་མཉེ་བར་བྱའོ། །པ་ཎི་ཊ་པ་ཤཱུ་ར་ཎ་སྦྱར་ཏེ་
ལུགས་ཀོང་ནང་དུ་སྦྱར་བར་བྱའོ། །མཚན་མོ་རིལ་པོ་བསྲེགས་པས་དེ་འགྲུབ་སྟེ། ར་ཏིའི་ཚད་བླངས་ནས་ཟངས་ལ་བསྣུན་པས་དེ་འགྲུབ་བོ། །ར་ཏི་ཙམ་གྱིས་བཟའ་བས་སྐྲ་དཀར་དང་གཉེར་མ་དང་བྲལ་བར་འགྱུར་རོ། །
<pb id="90.168b"/>
ཟླ་བ་དྲུག་ཏུ་རབ་ཏུ་སྦྱོར་བས་ལོ་སྟོང་འཚོ་བར་འགྱུར་རོ། །དེ་ནས་གཞན་ཡང་སྦྱོར་བ་དེ་བཞིན་དུ་དངུལ་ཆུ་སྲང་གཅིག་བཟུང་ནས་ཤྲིང་གཱིའི་ཁུ་བ་དང་མཉེ་བར་བྱའོ། །ཨ་བྷྲ་ཊྃ་དང་གསེར་གྱི་གཟེགས་མ་སྦྱར་ལ། 
ཤྲིང་གཱི་དམར་པོ་དང་མཉམས་ཏེ་ཙི་ཊི་པཱའི་ཁུ་བ་བླངས་ཏེ་ཉི་མ་བཅུ་གཉིས་དེའི་རྗེས་སུ་ལུགས་ཀོང་གི་ནང་དུ་བཅུག་ནས་སྦྱར་བར་བྱའོ། །གླང་པོ་ཆེའི་རྐང་པའི་ཚད་ལས་
ཕྱུང་སྟེ་མཉམ་དུ་བླངས་ནས་ར་ཏིའི་ཚད་གཞུག་པར་བྱའོ། །ཟངས་མ་ལ་བསྣུན་ན་མ་ལུས་པ་ངེས་པར་གསེར་དུ་འགྱུར་རོ། །ཟོས་པས་ཡུན་རིང་དུ་འཚོ་ཞིང་མཁའ་སྤྱོད་དུ་འགྲོ་བར་ཐེ་ཚོམ་མེད་དོ། །
གནོད་སྦྱིན་དང་མི་འམ་ཅིའི་བདག་པོ་རྣམས་ཞམ་རིང་བྱེད་པར་འགྱུར་ཞིང་གཤིན་རྗེའི་འཇིག་རྟེན་དུ་མི་འགྲོའོ། །དེ་ནས་གཞན་ཡང་ལྷང་ཚེར་ནག་པོ་སྲང་གཅིག་དང་སྦལ་པའི་ལོ་མའི་ཁུ་བས་སྦྱར་བའི་དངོས་པོ་ཟླ་བ་ཕྱེད་མཚལ་དང་རོ་
མཉམ་པར་བྱས་ཏེ་ཟླ་བ་གཅིག་གི་ཚད་ཀྱིས་ཆུ་གྲང་མོ་དང་བཅས་ཏེ་བཟའ་བར་བྱའོ། །ཟླ་བའི་སྦྱོར་བས་རྣལ་འབྱོར་གྱི་བདག་ཉིད་ནད་དང་འཆི་བ་མེད་པར་འགྱུར་རོ། །དེ་ནས་གཞན་ཡང་ལྕགས་སྲང་ཙམ་གཟུང་སྟེ་རེ་ཏྱའི་ཕྱེ་
མའི་རབ་ཏུ་བྱེད་པ་དང་། ཀ་ཤཱིའི་ཁུ་བ་དང་མཉམ་དུ་སྦྱར་ཏེ་ཉི་མའི་འོད་ཟེར་ལས་བསྐམ་པར་བྱའོ། །དངུལ་ཆུ་དང་ལྷང་ཚེར་དང་མུ་ཟི་རྣམས་དེའི་བཞི་ཆའི་ཚད་སྦྱོར་བ་ལས་ཀ་ཀོ་ལ་དང་ལི་ཤིའི་ཕྱེ་མ་རྣམས་སྔོན་མའི་
ཚད་ལས་ཕྱེད་དང་གཉིས་སོ། །ཐམས་ཅད་གཅིག་ཏུ་བྱས་ཏེ། ལྕགས་དང་མཉེ་བར་བྱ་སྟེ་རྡོ་བརྟན་པོ་ལའོ། །ལུགས་ཀོང་གི་ནང་དུ་བཅུག་སྟེ་ཁ་བཅད་ནས་སྦྱར་ཏེ་ལྕི་བའི་མེ་ལ་བསྲེག་པར་བྱའོ། །དེ་ནས་ཕྱུང་སྟེ་ལྕགས་
ཆེན་པོ་དང་མཱ་ཤའི་ཚད་ཀྱིས་ཟོས་ན་སྐྲ་དཀར་གཉེར་མ་རྣམ་པར་འཇོམས་ཤིང་ནད་དང་འཆི་བས་མི་ཚུགས་སོ། །དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་མི་སྣང་བ་དང་
<pb id="90.169a"/>
མིག་སྨན་དང་བཅུད་ལེན་སྒྲུབ་པ་སྟེ་རིམ་པར་ཕྱེ་བ་བདུན་པའོ།།  །།<head n="2" t="བརྒྱད་པ། གྲིབ་གནོན་བསྒྲུབ་པ་རིམ་པར་ཕྱེ་བ།" type="phye ba" zh="83.632"/>དེ་ནས་རྡོ་རྗེ་འཛིན་པའི་རྒྱལ་པོས་གྲིབ་གནོན་གྱི་རབ་ཏུ་བྱེད་པ་གསུངས་པ་འདི་ལྟ་སྟེ། དགྲ་བོ་རྐང་བཞི་པ་རྣམས་ཀྱི། །ཆད་
པའི་རབ་ཏུ་སྦྱོར་བ་འདི་གསུངས་ཏེ། དང་པོར་རེ་ཞིག་གཤིན་རྗེ་གཤེད་འཇིགས་སོ། །སེམས་ཅན་ཀུན་གྱི་རྨོངས་བྱེད་བསྒོམ་པར་བྱ། །རང་གི་ཁྱིམ་དུ་མཚན་མོའི་དུས། །སྟག་གི་ལྤགས་པའི་སྟན་ལ་གནས། །ཞལ་གཅིག་
དམར་པོ་ཤིན་དུ་རྔམ། །ཞགས་པ་དང་ནི་ལྕགས་ཀྱུ་འཛིན། །རོ་ཡི་སྟེང་དུ་འཇིགས་ཆེན་གནས། །སྤྱན་གསུམ་ཤིན་དུ་འཇིགས་པར་བྱེད། །ལྷ་རྣམས་ཐམས་ཅད་རྨོངས་བྱེད་པ། །མེ་སྟག་ཚོགས་པས་འཁྲིགས་པ་སྟེ། །
དེ་བཞིན་བསྒོམ་ཞིང་བཟླས་པ་འབུམ། །ཕྱི་ནས་ཆོ་གས་སྤྱད་པར་བྱ། །ཀ་ར་བཱི་ར་དཀར་པོའི་རྩ། །དེ་བཞིན་དན་ཏི་དམར་པོའི་རྩེ། །སྦལ་པའི་ཁྲག་གིས་སྦྱར་བྱས་ཏེ། །བརྟུལ་ཞུགས་ཅན་གྱིས་ཐིག་ལེ་གཟུང་། །གང་གི་གྲིབ་མ་རྐང་པས་མནན། །དེ་ནི་བརྒྱལ་བར་
བྱེད་འགྱུར་ཏེ། །རྐང་གཉིས་པ་དང་རྐང་བཞི་དག །ཐམས་ཅད་རྨོངས་པར་ཐེ་ཚོམ་མེད། །གཟའ་ནི་ཉི་མའི་དཀར་ཕྱོགས་ལ། །ལྟོ་བ་ལས་བྱུང་སྲིན་བུ་ལ། །དེ་རྙེད་ནས་ནི་འབད་པ་ཡིས། །ཤྲིང་གཱི་ཎ་ཡིས་ཐིག་ལེ་བྱ། །དཔྲལ་
བར་ཐིག་ལེ་བྱིན་པ་ཡིས། །གང་གི་གྲིབ་མ་འཕྲོ་བར་བྱེད། །གལ་ཏེ་མྱོས་ཐོབ་གྲོལ་བྱེད་ན། །འོ་མས་གཏོར་བས་བདེ་བར་བྱེད། །དན་ཏཱི་རོ་ཧ་ལུང་ཐང་ནག །དེ་རྣམས་རྩ་བ་གཅིག་ཏུ་བྱས། །བྱ་རོག་ཁྲག་གིས་སྦྱར་བྱས་ཏེ། །
བརྟུལ་ཞུགས་ཅན་གྱིས་ཐིག་ལེ་བྱ། །ཐིག་ལེ་འདི་ཡི་མཐུ་ཡིས་ནི། །ལྷ་རྣམས་ཀྱང་ནི་རབ་ཏུ་གཡོ། །ཕྱག་ནི་བཙལ་བར་མི་བྱ་སྟེ། །བྱས་ན་དེ་ནི་བརྒྱལ་བར་འགྱུར། །དེ་བཞིན་གཞན་ཡང་རབ་སྦྱོར་ཏེ། །ར་ས་ཤྲིང་གཱི་
ཀུ་ཐཱ་རི། །ཕ་ཎི་ནཱ་ག་ཕ་ཎི་དང་། །དེ་རྣམས་ཐམས་ཅད་ཟླ་བ་ཡིས། །བརྟུལ་ཞུགས་ཅན་གྱིས་རི་ལུ་བྱ། །ནམ་མཁའི་རང་བཞིན་ཆུ་ཡིས་ནི། །ཐིག་ལེ་སྤྱི་བོར་གཟུང་བར་བྱ། །ཕྱག་འཚལ་གདོང་དུ་བལྟས་པ་ཡིས། །
<pb id="90.169b"/>
མི་དེ་ཁྲག་ཏུ་སྐྱུག་པར་འགྱུར། །ཀཱ་མ་ཙཱ་དང་མ་དྷུ་དཀར། །ཁུ་བྱུག་དཀར་པོའི་མིག་རྣམས་ནི། །ནམ་མཁའི་ཆུ་དང་ཡང་དག་ལྡན། །སྤྱི་བོ་རུ་ནི་ཐིག་ལེ་བྱ། །ཐིག་ལེ་དེ་ཡི་མཐུ་ཡིས་ནི། །དགྲ་རྣམས་དབང་དུ་འདུ་བར་འགྱུར། །
གང་ལ་ཕྱག་ནི་བཙལ་གྱུར་ན། །དེ་ནི་ངེས་པར་རྨོངས་འགྱུར་ཏེ། །དེ་ནས་གཞན་ཡང་རབ་སྦྱོར་ཏེ། །ལྟོས་འགྲོ་ནག་པོའི་ལྕེ་དང་ནི། །དེ་བཞིན་ན་ཀུ་ལ་ཡི་ལྕེ། །བྱི་བའི་མཁྲིས་པ་ཡང་དག་བསྲེས། །རི་ལུ་ཁྲི་
ཕྲག་ལྔ་བྱས་ནས། །འདི་ཡི་ཐིག་ལེའི་མཐུ་ཡིས་ནི། །ཁྲོ་བོའི་སྔགས་འཇུག་དེ་ལ་འགྲོ། །རྒྱལ་པོ་རྟོག་ཏུ་རྨོངས་འགྱུར་ཏེ། །གདུག་པ་ཅན་དང་ལྷན་ཅིག་གོ །དེ་ནས་གཞན་ཡང་རབ་སྦྱོར་ཏེ། །བདུད་རྩི་རྩ་བ་
ཨ་རཀ་དཀར། །བ་ཀུ་རི་ཡི་འབྲས་དེ་བཞིན། །དེ་རྣམས་ཆ་ནི་མཉམ་པོ་རུ། །མཁས་པ་ཡིས་ནི་རི་ལུ་བྱ། །འདི་ཡི་ཐིག་ལེ་རྟག་བཟུང་ན། །འཇིག་རྟེན་གསུམ་ནི་རྨོངས་པར་འགྱུར། །ཁ་ཡི་བདུད་རྩི་བླངས་
ནས་ནི། །གཡོན་པ་ཡི་ནི་མིང་མེད་ཀྱིས། །སྔགས་འདིས་རི་ལུ་ཐམས་ཅད་ལ་བྱིན་གྱིས་བརླབ་པར་བྱའོ། །ཨོྃ་མ་ཧཱ་ཡཀྵ་སེ་ནཱ་དྷི་པ་ཏ་ཡེ་མ་ཧཱ་དུར་ད་མྟྃ་ད་མ་ཀཱ་ཡ། ནཱ་ཤ་ཡ་ནཱ་ཤ་ཡ། བི་ནཱ་ཤ་ཡ་བི་ནཱ་ཤ་ཡ། བི་ཏྲཱ་
པ་ཡ་བི་ཏྲཱ་པ་ཡ། ཧཱུྃ་ཧཱུྃ་སརྦ་དུཥྜཱྃ་ཌཱྃ་ཕཊ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་གཤིན་རྗེ་གཤེད་དམར་པོའི་རྒྱུད་ལས་གྲིབ་གནོན་བསྒྲུབ་པ་སྟེ་རིམ་པར་ཕྱེ་བ་བརྒྱད་པའོ།།  །།<head n="2" t="དགུ་པ། རོ་ལངས་གནོད་སྦྱིན་མོ་བསྒྲུབ་པ་རིམ་པར་ཕྱེ་བ།" type="phye ba" zh="83.634"/>
འདིར་བཅོམ་ལྡན་འདས་ཀྱིས་རོ་ལངས་ལ་སོགས་པའི་སྒྲུབ་ཐབས་གསུངས་པ་ནི། ཨོྃ་ཧཱུྃ་ཛཱཿཨ་པ་རཱ་ཛི་ཏཿཨོྃ་ཧཱུྃ་ཛཿཨ་ཛི་ཏཿཨོྃ་ཧཱུྃ་ཛཿཔཱུ་ར་ཎ། ཨོྃ་ཧཱུྃ་ཛཿཨ་པཱུ་ར་ཎ། ཨོྃ་ཤྲཱྃ་ཛཿཤྨ་ཤཱ་ནཱ་དྷི་པ་ཏེཿ། ཨོྃ་རྱུྃ་ཛ་ཀུ་ལེ་
ཤྭ་རཿ། ཨོྃ་ཧཱུྃ་ཛཿབྷཱུ་ཏེ་ཤྭ་རཿ། ཨོྃ་ཨྃ་ཛཿ། ཀིྂ་ཀ་རོ་ཏ་ཏ་མཿཞེས་པ་འདི་རྣམས་འབྱུང་པོའི་བདག་པོ་ཆེན་པོ་རྣམས་སོ། །གཞན་གྱིས་མི་ཐུབ་པ་སྒྲུབ་པར་གྱུར་ན་དཔལ་ལྡན་རྡོ་རྗེ་དབྱུག་པ་འཛིན་པའི་མདུན་དུ་སྔོན་
<pb id="90.170a"/>
དུ་བསྙེན་པ་འབུམ་བཟླས་པ་བྱས་ནས་དེ་རྫོགས་པ་དང་མཆོད་པ་རྒྱ་ཆེན་པོ་བྱས་ནས་ཟས་དཀར་པོ་དང་ཞོ་དང་བུ་རམ་དང་འོ་མའི་ཐུག་པས་ཇི་ལྟར་གསུང་བའི་མཆོད་པ་བྱའོ། །གུ་གུལ་གྱི་སྤོས་ཕུལ་ནས་
མཚན་མོ་ཧྲིལ་པོ་བཟླས་པ་བྱའོ། །ཤིན་དུ་སྔ་བ་ན་ངེས་པར་འོང་བར་འགྱུར་རོ། །གལ་ཏེ་མ་འོངས་ན་དེའི་སྐད་ཅིག་ལ་འཆི་བར་བྱེད་དོ། །འོངས་ནས་གནང་བ་ཞུ་བར་བྱེད་དེ། །བདག་གིས་ཅི་བྱ་ཞེས་སོ་སྒྲུབ་པ་པོས་
སྨྲ་བར་བྱ་སྟེ། །བདག་གིས་གང་བསྒོ་བ་གྱིས་ཤིག་ཅེས་སོ། །དེ་ནས་བཟུང་སྟེ་གང་བསྒོ་བའི་ལས་རྣམས་བྱེད་དོ། །རིག་པ་འཛིན་པ་དང་རྒྱལ་པོ་ཡང་སྟེར་རོ། །དགྲ་རྣམས་ལ་ཆད་པས་གཅོད་པར་བྱེད་དོ། །ཟླ་བའི་
ལྷ་མོ་ཡང་བླངས་ནས་སྟེར་རོ། །རྒྱབ་ལ་ཞོན་པས་ལྷའི་འཇིག་རྟེན་དུ་འགྲོ་ཞིང་བརྒྱ་བྱིན་ཡང་སྟེར་རོ། །བསྐལ་པ་བདུན་དུ་འཚོ་བར་འགྱུར་རོ། །དེ་ནས་ཨ་ཛི་ཏ་སྒྲུབ་པར་གྱུར་ན་མཆོད་རྟེན་གྱི་མདུན་དུ་མཚན་མོ་
སྟོང་ཕྲག་བརྒྱད་བཟླས་པ་བྱས་ཏེ། ཉི་མ་བདུན་པའམ་བརྒྱད་པ་ལ་མཆོད་པ་རྒྱ་ཆེན་པོ་བྱས་ཏེ་གཏོར་མ་ཕུལ་ནས་གུ་གུལ་གྱི་སྤོས་ཕུལ་ཏེ་བཟླས་པ་བྱའོ། །བཟླས་པའི་མཐའ་ལ་ངེས་པར་འོང་བར་འགྱུར་ཏེ། ཀྱཻ་
སྒྲུབ་པ་པོ་བདག་གིས་ཅི་བགྱི་ཞེས་སོ། །སྒྲུབ་པ་པོས་སྨྲ་བར་བྱ་སྟེ། བདག་གི་བྱ་བ་གང་ཡིན་པ་བྱ་དགོས་སོ་ཞེས་སོ། །དེ་ནས་བཟུང་ནས་བསྒོ་བའི་ལས་རྣམས་བྱེད་པར་འགྱུར་རོ། །སླར་ཡང་རྒྱལ་པོ་སྟེར་
ཞིང་ལོ་སྟོང་དུ་འཚོ་བར་འགྱུར་རོ། །དེ་ནས་གང་སྒྲུབ་པར་གྱུར་ན་རྡོ་རྗེ་འཛིན་པའི་ཁང་པར་ཞུགས་ཏེ་སྟོང་ཕྲག་བརྒྱད་བཟླས་པར་བྱའོ། །ཉི་མ་བདུན་པའམ་ཉི་མ་བརྒྱད་པ་ལ་གཏོར་མ་དང་མཆོད་པ་རྒྱ་ཆེན་པོ་
བྱས་ཏེ། ཁ་ཟས་དཀར་པོ་དང་ཞོ་དང་ཇི་སྐད་བཤད་པའི་མཆོད་པ་ཕུལ་ནས་ཇི་སྲིད་ནམ་ཕྱེད་ཀྱི་བར་དེ་སྲིད་བཟླས་པར་བྱའོ། །ཇི་སྲིད་ནམ་ཕྱེད་དུ་གྱུར་པ་ན་རང་ཉིད་འོང་བར་འགྱུར་རོ། །མེ་ཏོག་དང་མཆོད་ཡོན་
<pb id="90.170b"/>
ཕུལ་ཏེ་ཚིམ་པར་བྱས་པས་རྒྱལ་པོ་སྟེར་བར་འགྱུར་རོ། །འདོད་པ་ཐམས་ཅད་ཡོངས་སུ་རྫོགས་པར་བྱེད་དོ། །ལོ་སྟོང་དུ་འཚོ་བར་འགྱུར་རོ། །ཇི་སྲིད་འཚོའི་བར་དུ་གང་བཅོལ་བའི་ལས་རྣམས་བྱེད་དོ། །
ཆེ་གེ་མོ་སོད་ཅིག་ཅེས་པ་དང་། ཆེ་གེ་མོ་འཚོ་བར་གྱིས་ཤིག་ཅེས་པ་ཡང་བྱེད་དོ། །དེ་ནས་མ་གང་བ་སྒྲུབ་པར་གྱུར་ན་བདུང་དང་བཅས་པའི་མཆོད་རྟེན་གྱི་དྲུང་དུ་སྔོན་དུ་ཁྲི་བཟླས་ཏེ་བསྙེན་པ་བྱས་པར་གྱུར་པས་དེ་
ནས་ཟླ་བ་ཡོངས་སུ་རྫོགས་པ་ལ་ཇི་སྐད་བཤད་པའི་དངོས་པོས་མཆོད་པ་བྱས་ནས་ཇི་སྲིད་ནམ་ཕྱེད་དུ་གྱུར་པ་དེ་སྲིད་དུ་བཟླས་པ་བྱའོ། །དེ་ནམ་ཕྱེད་ན་མྱུར་དུ་འོང་བར་འགྱུར་ཏེ་འོངས་ནས་མདུན་དུ་བསྡད་དེ་ཀྱཻ་བུ་ཅི་
བྱ་ཞེས་སྨྲ་བར་འགྱུར་རོ། །སྒྲུབ་པ་པོས་སྨྲ་བར་བྱ་སྟེ་བདག་གི་བྱ་བ་གང་ཡིན་པ་བྱ་དགོས་སོ་ཞེས་སོ། །དེ་ནས་བཟུང་སྟེ་ཅི་བཅོལ་བའི་ལས་རྣམས་བྱེད་དོ། །གནོད་སྦྱིན་གྱི་བུ་མོ་མཆོག་རྣམས་བླངས་ནས་སྟེར་བ་
དང་། འདོད་པའི་ཁ་ཟས་མཆོག་རྣམས་སྟེར་བ་དང་། ཉི་མ་སོ་སོ་ལ་གུས་པས་གོས་ཟུང་དང་དོང་ཙེ་ལྔ་རབ་ཏུ་སྟེར་བར་འགྱུར་རོ། །ལོ་ལྔ་བརྒྱར་འཚོ་བར་འགྱུར་རོ། །དེ་ནས་དུར་ཁྲོད་ཀྱི་བདག་པོ་སྒྲུབ་པར་གྱུར་ན་མཚན་
མོ་དུར་ཁྲོད་དུ་ཕྱིན་ནས་བཟླས་པ་སྟོང་ཕྲག་གཅིག་བྱའོ། །ཉི་མ་བདུན་པ་དང་བརྒྱད་པ་ལ་རབ་ཏུ་མང་པོའི་ཉ་དང་ཏིལ་དང་ཛྃ་བུ་ལི་ཀ་དང་དཀར་བའི་ཟས་དང་ཞོ་དང་བུ་རྃ་དང་བཱུ་པ་དང་འབྲས་བུ་དང་ཉེ་བར་སྤྱོད་པ་
རྣམས་དང་ཇི་སྐད་གསུངས་པའི་གཏོར་མ་བྱིན་ཏེ་གུ་གུལ་གྱི་སྤོས་ཕུལ་ཏེ་ཇི་སྲིད་ནམ་ཕྱེད་ཀྱི་བར་དེ་སྲིད་བཟླས་པ་བྱའོ། །དེའི་ནམ་ཕྱེད་ན་ཧཱ་ཧཱ་སྒྲོགས་པ་ཐོས་པར་འགྱུར་ཏེ། དེ་ལ་འཇིགས་པར་མི་བྱའོ། །
དེ་འཁོར་གྱི་ཚོགས་ཀྱིས་ཡོངས་སུ་བསྐོར་ནས་འོང་བར་འགྱུར་རོ། །འོངས་པ་དང་གཏོར་མ་བྱིན་པས་ཚིམ་པར་འགྱུར་རོ། །འབྱུང་པོ་ཐམས་ཅད་གང་བརྒོ་བ་བྱེད་དོ། །ཉི་མ་རེ་རེ་ཞིང་དོང་ཙེ་བརྒྱད་བླང་བར་འགྱུར་རོ། །
<pb id="90.171a"/>
དགྲ་ཐམས་ཅད་འཇོམས་ཤིང་ལོ་སྟོང་དུ་འཚོ་བར་འགྱུར་རོ། །དེ་ནས་རིགས་ཀྱི་དབང་ཕྱུག་སྒྲུབ་པར་གྱུར་ན་ལྷའི་གནས་སུ་ཕྱིན་ནས་དྲི་དམར་པོ་དང་། མེ་ཏོག་དམར་པོ་དང་གུ་གུལ་ཕུལ་ནས་
སྔོན་དུ་བསྙེན་པ་ཁྲི་བཟླས་པར་བྱའོ། །ནག་པོའི་ཕྱོགས་ཀྱི་བཅུ་བཞིའི་མཚན་མོ་ལ་ཉ་ཤ་དང་ཏིལ་དང་ཛྃ་བུ་ལི་ཀ་དང་ཁ་ཟས་དམར་པོ་དང་ཇི་ལྟ་བའི་མཆོད་པས་གཏོར་མ་འབུལ་བར་བྱ་ཞིང་སི་ཧླའི་
སྤོས་ཕུལ་ནས་ཇི་སྲིད་ནམ་ཕྱེད་ཀྱི་བར་བཟླས་པ་བྱའོ། །དེ་ནས་འབར་བ་ཆེན་པོ་མཐའ་མེད་པ་ཤིན་དུ་འཇིགས་པའི་གཟུགས་འོང་བར་འགྱུར་རོ། །དེ་ལ་འཇིགས་པར་མི་བྱ་སྟེ། བུ་བདག་གིས་ཅི་བྱ་ཞེས་སྨྲ་བར་
འགྱུར་རོ། །སྒྲུབ་པ་པོས་སྨྲ་བར་བྱ་སྟེ། བདག་གིས་གང་བསྒོ་བ་གྱིས་ཤིག་ཅེས་སོ། །དེ་ཇི་སྲིད་འཚོའི་བར་དུ་གང་བཅོལ་བའི་ལས་བྱེད་པར་འགྱུར་རོ། །ཉི་མ་རེ་རེ་ལ་དོང་ཙེ་ལྔ་ཐུན་མཚམས་གསུམ་དུ་སྟེར་བར་བྱེད་
དོ། །འདོད་པའི་ཁ་ཟས་མཆོག་སྟེར་ཞིང་ལོ་ལྔ་བརྒྱ་འཚོ་བར་འགྱུར་རོ། །དེ་ནས་འབྱུང་པོའི་དབང་ཕྱུག་སྒྲུབ་པར་གྱུར་ན་ལིང་ག་གཅིག་པའི་དྲུང་དུ་ཕྱིན་ཏེ། ཉིན་མཚན་གསུམ་དུ་དམར་བའི་ཟས་དང་ཉ་ཤ་དང་ཏིལ་དང་། 
ཛྃ་བུ་ལི་ཀེའི་གཏོར་མ་བྱིན་པས་ཉི་མ་གསུམ་པ་ལ་བདག་ཉིད་མྱུར་དུ་འོངས་ནས་མདུན་དུ་འཁོད་དེ་བདག་གིས་ཅི་བྱ་ཞེས་སྨྲ་བར་འགྱུར་རོ། །སྒྲུབ་པ་པོས་སྨྲ་བར་བྱ་སྟེ། བདག་གིས་གང་བསྒོ་བ་གྱིས་ཤིག་ཅེས་སྨྲས་པས་རྟག་ཏུ་རྗེས་
སུ་འབྲང་ཞིང་ལྷའི་བུ་མོ་བླངས་ནས་སྟེར་བར་བྱེད་ཅིང་། རང་གིས་ཟས་བླངས་ཏེ་སྟེང་གཡོགས་ནས་རྣམ་པ་སོ་སོར་སྟེར་བར་བྱེད་དོ། །ལོ་ཉིས་སྟོང་དུ་འཚོ་བར་འགྱུར་རོ། །དེ་ནས་མངག་གཞུག་པ་མཆོག་སྒྲུབ་པར་གྱུར་ན་རྡོ་རྗེ་འཛིན་
པའི་ཁང་པར་ཞུགས་ནས་ནག་པོའི་བཅུ་བཞི་ལ་བཟླས་པ་ཁྲི་ཕྲག་གཅིག་བྱའོ། །སྔོན་དུ་བསྙེན་པ་བྱས་ནས་ཉི་མ་བདུན་པ་ལ་དེ་ནས་སྒྲུབ་པ་བརྩམ་པར་བྱའོ། །དཀྱིལ་འཁོར་ལ་ཙན་དན་གྱིས་བྱུགས་ཏེ་གུ་གུལ་གྱི་སྤོས་ཕུལ་
<pb id="90.171b"/>
ནས་དཀར་བའི་ཟས་དང་ཞོ་དང་མར་དང་འོ་མ་དང་ཀུ་ཤ་ཆུན་པོའི་སྟེང་དུ་མར་གྱི་མར་མེ་རབ་ཏུ་སྦར་ཏེ། མཚན་མོ་ཇི་སྲིད་པ་དེ་སྲིད་དུ་བཟླས་པར་བྱའོ། །ནམ་ཕྱེད་ན་མངག་གཞུག་པ་མཆོག་ཉིད་འོང་བར་འགྱུར་རོ། །འོངས་
པ་ན་ཙན་དན་གྱི་མཆོད་ཡོན་ཕུལ་བས་ཚིམ་པར་བྱའོ། །བདག་གིས་ཅི་བྱ་ཞེས་འདྲི་བར་འགྱུར་རོ། །སྒྲུབ་པ་པོས་སྨྲ་བར་བྱ་སྟེ། བདག་གིས་གང་བསྒོ་བ་གྱིས་ཤིག་ཅེས་སོ། །དེ་ནས་བཟུང་སྟེ་གང་བཅོལ་བའི་ལས་
རྣམས་བྱེད་པར་འགྱུར་རོ། །འདོད་པའི་འབྲས་བུ་ཐམས་ཅད་སྟེར་ཞིང་འདོད་པའི་དོན་ཐམས་ཅད་ཕུན་སུམ་ཚོགས་པར་བྱེད་དོ། །དེ་ནས་འདོད་པའི་དབང་ཕྱུག་མ་སྒྲུབ་པར་གྱུར་ན་གྲོ་གའི་ལོ་མ་ལ་གི་ཧྃ་གིས་གཟུགས་བརྙན་བྲིས་
ཏེ། རང་གཅིག་པུ་ཉལ་བའི་སྟེང་དུ་བསྡད་ལ་སྟོང་ཕྲག་གཅིག་བཟླས་པ་བྱའོ། །དེ་ནས་ཟླ་བའི་མཐར་མཆོད་པ་རྒྱ་ཆེན་པོ་བྱས་ལ་མར་གྱི་མར་མེ་རབ་ཏུ་སྦར་ཏེ་མི་སྨྲ་བར་གྱུར་པས་བཟླས་པར་བྱའོ། །དེའི་ནམ་ཕྱེད་ན་ངེས་པར་
འོང་བར་འགྱུར་རོ། །འོངས་པ་ན་འདོད་པ་བྱས་པས་ཆུང་མར་འགྱུར་རོ། །མཛེས་པའི་རྒྱན་དང་བཟའ་བ་དང་བཅས་ཤིང་ཉལ་ཏེ་ཉིན་མོ་ཡོངས་སུ་སྤངས་ཤིང་འགྲོའོ། །བུད་མེད་གཞན་དང་འགྲོགས་པ་སྤང་བར་བྱ་སྟེ། གཞན་
དུ་ན་རྣམ་པར་འཇིག་པར་བྱེད་དོ། །དེ་ནས་ཀ་ན་མ་ནཱི་སྒྲུབ་པར་གྱུར་ན་ནྱ་གྲོ་དྷའི་ཤིང་དྲུང་དུ་ཕྱིན་ཏེ་ཆོ་གས་ཉ་ཤའི་གཏོར་མ་སྦྱིན་ནོ་བདག་ཉིད་འཐུངས་པའི་ལྷག་མས་མཆོད་ཡོན་བྱིན་ལ་བཟླས་པ་སྟོང་ཕྲག་གཅིག་བྱའོ། །
དེ་བཞིན་དུ་ཉི་མ་བདུན་པའི་མཚན་མོ་བདག་ཉིད་འོང་བར་འགྱུར་ཏེ། རྒྱན་ཐམས་ཅད་ཀྱིས་བརྒྱན་ཅིང་འཁོར་བརྒྱ་ཕྲག་གསུམ་དང་ལྷན་ཅིག་ཏུ་ནམ་ཕྱེད་ན་ངེས་པར་འོང་བར་འགྱུར་རོ། །འོངས་པ་ན་འདོད་པ་བྱས་པས་ཆུང་མར་
འགྱུར་རོ། །སྐྱེ་བོ་བཅུ་གཉིས་ཀྱི་གོས་དང་རྒྱན་དང་བཟའ་བ་རྣམས་སྟེར་བར་བྱེད་དོ། །ཉི་མ་སོ་སོ་ལ་དོང་ཚེ་བརྒྱད་རབ་ཏུ་སྟེར་བར་བྱེད་དོ། །དེ་ནས་དགའ་མ་སྒྲུབ་པར་གྱུར་ན་ཐང་ཀ་ལ་རི་མོ་བྲི་བར་བྱ་སྟེ། གསེར་གྱི་མདོག་ཅན་
<pb id="90.172a"/>
རྒྱན་ཐམས་ཅད་ཀྱིས་བརྒྱན་པ་ལག་ན་ཨུད་པ་ལ་དང་ལྡན་པའོ། །ཛི་ཏིའི་མེ་ཏོག་གིས་མཆོད་པར་བྱའོ། །གུ་གུལ་གྱི་སྤོས་བྱིན་ནས་སྟོང་ཕྲག་བརྒྱད་བཟླས་པར་བྱའོ། །ཟླ་བའི་མཐའ་ལ་ཇི་ལྟ་བའི་དངོས་པོས་མཆོད་
པ་བྱ་སྟེ། མར་གྱི་མར་མེ་རབ་ཏུ་སྦར་ལ་ཇི་སྲིད་ནམ་ཕྱེད་ཀྱི་བར་དུ་དེ་སྲིད་བཟླས་པ་ན་རང་ཉིད་འོང་བར་འགྱུར་རོ། །འོངས་པ་ན་མི་སྨྲ་བར་བསྒོམ་ཞིང་འདོད་པ་བྱས་པས་ཆུང་མར་འགྱུར་རོ། །སྒྲུབ་པ་པོའི་འཁོར་རྣམས་ནི་སྐྱོང་
བར་འགྱུར་རོ། །འདོད་པའི་བཟའ་བ་མཆོག་རྣམས་དང་དངུལ་ཆུ་དང་བཅུད་ལེན་རྣམས་སྟེར་ཞིང་དོང་ཙེ་ཉི་ཤུ་རྩ་ལྔ་རབ་ཏུ་སྟེར་བར་བྱེད་དོ། །དེ་ནས་པད་མི་ནི་སྒྲུབ་པར་གྱུར་ན་རང་གི་ཁང་པར་སྤྱི་བོའི་གནས། སུ་དཀྱིལ་
འཁོར་ལ་ཙན་དན་བྱུགས་ཏེ་གུ་གུལ་གྱི་སྤོས་ཕུལ་ལ་ཟླ་བ་གཅིག་ལ་སྟོང་ཕྲག་གཅིག་བཟླས་སོ། །དེ་ནས་ཟླ་བ་ཡོངས་སུ་གང་བ་ན་ཇི་ལྟ་བའི་དངོས་པོས་མཆོད་པར་བགྱིས་ཏེ། ཇི་སྲིད་ནམ་ཕྱེད་པ་དེ་སྲིད་དུ་བཟླས་པས་
ངེས་པར་འོང་བར་འགྱུར་རོ། །འོངས་པ་ན་འདོད་པ་བྱས་པས་ཆུང་མར་འགྱུར་རོ། །འདོད་པའི་མཆོག་རབ་ཏུ་སྟེར་ཞིང་དངུལ་ཆུ་དང་བཅུད་ལེན་དང་དངོས་གྲུབ་ཀྱི་རྫས་ཀྱང་སྟེར་བར་འགྱུར་རོ། །དེ་ནས་རལ་པ་གཅིག་
མའི་སྒྲུབ་ཐབས་བདག་གིས་ཡང་དག་པར་རབ་ཏུ་བཤད་པར་བྱའོ། །གནོད་སྦྱིན་མོ་རྣམས་སྒྲུབ་པའི་དུས་སུ་རལ་པ་གཅིག་མ་རྣམ་པར་བསྒོམ་པར་བྱའོ། །ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པ་
ཁ་དོག་སྔོན་མོ། འཇིགས་པ་ཆེན་མོ་བྷ་གའི་དཀྱིལ་འཁོར་ལ་བསྒོམ་པར་བྱའོ། །ཤར་གྱི་འདབ་མ་ལ་ཛམྦྷ་ལ་བསྒོམ་པར་བྱའོ། །ནོར་བུ་འཛིན་པ་ནི་ལྷོ་རུའོ། །ཆུ་དབང་ནི་ནུབ་དུའོ། །ཙི་བི་འཁྱིལ་བ་ནི་བྱང་དུའོ། །
མེ་ལ་སོགས་པའི་མཚམས་བཞི་ལ་གནོད་སྦྱིན་མོ་བཞི་བསྒོམ་པར་བྱ་སྟེ། ཀུཎ་ཌ་ལཱྃ་དང་། ཧ་ཌྷི་ནཱི་དང་། རོ་ཧྲྃ་དང་། མཛེས་མ་རྣམས་ཆོ་གས་དགོད་པར་བྱའོ། །དེ་ནས་སྒོ་སྐྱོང་བསྒོམ་བྱ་ཞིང་། །དབྱུག་པ་ལ་སོགས་