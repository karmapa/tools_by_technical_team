<pb id="90.16a"/>
དབང་བསྐུར་མཆོག་ལ་ཕྱག་འཚལ་བསྟོད། །གདུག་ཅིང་གཏུམ་ལ་བརྗིད་པའི་སྐུ། །སྣ་ཚོགས་ལས་རྣམས་མཛད་པ་པོ། །ཐོགས་མེད་ཡིད་བཞིན་ནོར་བུའི་ཚུལ། །རྡོ་རྗེ་སྐུ་ལ་ཕྱག་འཚལ་བསྟོད། །དངོས་པོ་
ཐམས་ཅད་རྣམ་དག་ཀྱང་། །སྨོན་ལམ་སྟོབས་ཀྱིས་བྱུང་བའི་གསུང་། །ཚིག་དང་བྲལ་བའི་སྣ་ཚོགས་སྒྲ། །རྡོ་རྗེ་ནོར་བུ་ཁྱོད་ལ་བསྟོད། །དཔལ་ལྡན་རྡོ་རྗེ་གོས་སྔོན་ཅན། །འཁོར་ལོ་འབར་བ་ཕྱག་ན་བསྣམས། །ལྷ་རྣམས་
ཐབས་གྱིས་འདུལ་བར་མཛད། །ལྷའི་རྒྱལ་པོ་ཁྱོད་ལ་བསྟོད། །དཔལ་ལྡན་ཆེན་པོ་གོས་སྔོན་ཅན། །བྱ་ཁྱུང་འབར་བ་ཕྱག་ན་བསྣམས། །ཀླུ་རྣམས་ཐབས་ཀྱིས་འདུལ་བར་མཛད། །ཀླུ་འདུལ་གོས་སྔོན་ཁྱོད་ལ་བསྟོད། །
དཔལ་ལྡན་ཆེན་པོ་གོས་སྔོན་ཅན། །དབྱུག་ཏོ་འབར་བ་ཕྱག་ན་བསྣམས། །གནོད་སྦྱིན་ཐམས་ཅད་འདུལ་མཛད་ལ། །གནོད་སྦྱིན་གཙོ་ལ་ཕྱག་འཚལ་བསྟོད། །དྲག་པོར་གྱུར་པ་འདུལ་བའི་ཕྱིར། །སྡིག་འཛུབ་
རྩེ་ལ་འོད་བྱུང་བས། །གདུག་པ་ཐམས་ཅད་ཀུན་འདུལ་བ། །ཐོགས་མེད་རྡོ་རྗེ་ཁྱོད་ལ་བསྟོད། །ཕྲིན་ལས་བཅོལ་ཞིང་གཤེགས་སུ་གསོལ། །ཏིང་འཛིན་བསྡུས་ཏེ་ལྟ་བ་གསོ། །རྫས་རྣམས་ཐམས་ཅད་
བསྡུས་ནས་ནི། །མེའི་ལྷ་ལ་དབུལ་ཞིང་བསྟོད། །ཡི་གེ་བརྒྱ་པས་ལྷག་ཆད་བཀང་། །ཏིང་འཛིན་བསྡུས་ཏེ་སྤྱོད་ལམ་བྱ། །ལག་ན་རྡོ་རྗེ་གོས་སྔོན་པོ་ཅན་རྡོ་རྗེ་མེ་ལྕེའི་རྒྱུད་ལས་སྦྱིན་བསྲེགས་གི་ཆོ་གའི་ལེའུ་སྟེ་དགུ་པའོ།།  །།
<head n="2" t="བཅུ་པ། ཀླུ་གདུག་མདངས་འཕྲོག་གི་གདོན་འདུལ་བའི་ལེའུ།" type="lewu" zh="83.173"/><bampo n="448.2"/>ལག་ན་རྡོ་རྗེ་གོས་སྔོན་གྱིས། །བཅོམ་ལྡན་མགོན་ལ་འདི་སྐད་གསོལ། །གང་དག་ཀླུ་ཡིས་ཟིན་པ་ལ། །ཐབས་དེ་གང་ལགས་གསུང་དུ་གསོལ། །ཀུན་མཁྱེན་གཙོ་བོས་བཀའ་སྩལ་པ། །ང་ཡི་སྦྱོར་བ་འདི་ཉིད་ལ། །
བརྟེན་ནས་ཀླུ་རྣམས་གདུལ་བར་བྱ། །ནུབ་ཕྱོགས་དྲང་པོའི་ས་དག་ལ། །ཟབས་སུ་མི་གང་བརྐོས་བྱས་ལ། །དེ་སྟེངས་སྔར་ནི་བུ་མོ་གང་། །སྟོན་མོ་བཅུ་གཉིས་བྱས་པ་ཡི། །རིགས་ལྡན་ཁ་དོག་སྔོན་པོ་འམ། །
<pb id="90.16b"/>
རིགས་བཞི་ཡང་དག་ལྡན་པ་ཡིས། །འོ་མས་ཁྲུས་བྱས་ཐིག་ལེ་བྱུག །གོས་དག་དམར་པོ་བསྐོན་བྱས་ལ། །ཆོ་ག་རབ་འབྲིང་ཐ་མ་ཡི། །དབང་སྡུད་ཁ་ལ་མེ་འབར་བའི། །བུ་མོ་ལ་ནི་ཡོངས་སུ་བསྔགས། །
རྒྱན་ཆ་ལྔ་ཡིས་རྒྱན་བཏགས་ལ། །རྐང་པ་བརྒྱུད་མར་ལོང་བཏགས་ལ། །ལག་པ་བརྒྱུད་མར་དབང་བསྒྱུར་དུ། །ཡང་དག་གནས་པས་ཕྱག་རྒྱ་བཅས། །ཀླུ་ཡི་མིང་མཚན་གང་ཡིན་པའི། །དངོས་པོ་གང་
ལ་རབ་སྦྱར་ནས། །གཙོ་བོ་ཀུན་འབྱུང་མཆོག་ཉིད་ལས། །འཁོར་རྣམས་བརྒྱད་ཀྱིས་ངེས་པར་བསྐོར། །ནུབ་དུ་དངོས་པོ་རྟེན་བྱེད་པ། །གྲུ་བཞི་པ་དག་རབ་ཏུ་གདགས། །དེ་ཉིད་ས་རུ་བདག་ཐོབ་སྟེ། །དེ་སྟེང་
ཅི་ནུས་སྦྱོར་བ་བསྒྲུབ། །དེ་ཐོབ་རབ་ཏུ་བྲལ་བ་ལས། །དེ་ཡི་ཕྱོགས་སུ་མི་ལྟ་ཞིང་། །དྲག་པོ་ཆེན་པོའི་སྔགས་བཟླས་བྱ། །དེ་ཉིད་བདག་གིས་མཐོང་བ་ལས། །ལེགས་སོ་སྙམ་པའི་ཚིགས་བཅད་བརྗོད། །དེ་ནས་
ས་ཕྱོགས་རབ་དབེན་པར། །བདག་གིས་སྦྱོར་བ་ལེགས་བརྩམ་བྱ། །རྒྱར་ནི་ཁྲུ་དོ་ངེས་པ་ལས། །འཕང་དུ་ཆག་གང་རྣམ་པར་བྱ། །རམས་དང་འཐིང་ཤུན་དྲི་ཆུ་སོགས། །ཡོངས་སུ་སྦྱར་བ་བྱས་པ་དང་། །བ་ཡི་
རྣམ་ལྔ་ལ་སོགས་པས། །ཡོངས་སུ་བྱུག་པར་བྱས་པ་ལ། །སྣ་ཚོགས་པད་མ་བཅུ་དྲུག་པ། །སྙིང་པོ་ཟེ་མདབ་རྒྱས་པར་བྱ། །དེ་སྟེང་ཚད་ཆུང་ཆུ་སྐྱེས་ཉིད། །ཕྱོགས་རྣམས་ལ་ནི་རྣམ་པར་དགོད། །དེ་སྟེངས་
གནས་པ་གང་ཡིན་པ། །ལྷ་ཚོགས་གཟུགས་སུ་རྣམ་པར་དགོད། །ཕྱི་རོལ་འབར་བའི་ཕྲེང་བ་ཡིས། །ཡང་དག་པར་ནི་བསྐོར་བར་བྱ། །སྔོན་དུ་སོར་བརྐྱང་གང་བསྐོར་ནི། །མདོག་དམར་ཀུན་ནས་ཟླུམ་
པར་ཕྱེ། །དེ་སྟེངས་ཀླུ་རིགས་དྲུག་པོ་དང་། །ཉ་དང་སྦལ་པ་ལྕོང་མོ་དང་། །སྦྲུལ་དང་རྩངས་པ་ཆུ་སྲིན་དང་། །མི་དང་རུ་སྦལ་བ་ལང་དང་། །བྱི་ལ་ནོར་བུ་རྒྱ་འབུད་རྣམས། །གཙོ་བོའི་ཆ་ཡིས་བཟུང་བྱས་ནས། །
<pb id="90.17a"/>
ཤུལ་དུ་དྲག་པར་དྲངས་བྱས་ལ། །མ་ཏུ་ལུང་གའི་ཕྱེ་མ་ཡིས། །བཞི་གང་རིགས་ཐུན་དངོས་པོ་ནི། །རབ་ཏུ་གསལ་བར་བྱ་བ་ཡིན། །མཚན་མོ་དྲག་པོའི་གཏོར་མ་ལ། །སྣང་བ་བཞི་པར་ངེས་
པར་བྱ། །བཟླས་པའི་སྔགས་ནི་རབ་འབར་བས། །དྲག་པོའི་ཕྲེང་བ་བཟུངས་བྱས་ལ། །གུར་དག་སྔོན་པོས་ཕུབ་བྱས་ལ། །ཇི་སྲིད་དེ་ཉིད་མ་རྫོགས་པར། །བདག་གིས་བལྟ་བར་མི་བྱ་ཞིང་། །དྲག་པོ་ཉིད་ལ་མངོན་པར་བཟླས། །
དེ་ཡི་ཕྱི་རིམ་དག་ལ་ནི། །ཤིང་ཆེན་སྣ་ཚོགས་འབྱོར་པ་དང་། །སྔགས་བཟླས་སྲད་བུ་སྔོན་པོ་ཡིས། །དྲ་བར་འབྲེལ་པར་ཡོངས་སུ་བྲི། །ཕྱི་རིམ་གདུག་པའི་ཚེར་མ་ཡིས། །ཡོངས་སུ་འཁོར་བར་བསྐོར་བར་བྱ། །མཆོད་
པ་རྣམ་པ་ལྔ་དག་གིས། །དུས་གཉིས་དག་ཏུ་ངེས་པར་མཆོད། །སྙིང་པོ་ཡོངས་སུ་རྫོགས་པ་དང་། །མཁའ་ལྡིང་དྲག་པོའི་སྔགས་བཟླས་བྱ། །སྟེང་དུ་གདུག་པའི་ཚེར་མ་ཡིས། །ཡང་དག་པར་ནི་དགབ་པར་བྱ། །མཐའ་རུ་
ལྷ་ཚོགས་ཐམས་ཅད་ཀྱིས། །སྙིང་པོ་ཀུན་ལ་བརྒྱ་རྩ་བརྒྱད། །ཐིམ་པར་ཡོངས་སུ་བཟླས་པར་བྱ། །དེ་འོག་གྲངས་སུ་ངེས་པ་ཉིད། །རབ་འབྲིང་ཐ་མར་ཡང་དག་ལྡན། །བདག་ཉིད་གཙོ་བོའི་ཆ་ལུགས་སུ། །སྔགས་དང་ཕྱག་
རྒྱ་ཡང་དག་བསྒོ། །བཟླས་པའི་གྲངས་སུ་རྫོགས་བྱས་ལ། །ནད་པ་དེར་ནི་བཀུག་བྱས་ལ། །བྱང་ཕྱོགས་དག་ཏུ་གནས་པར་བྱ། །དངུལ་གྱི་རྫིང་བུ་ཉིད་དུ་ཡང་། །བྲང་གི་ས་བོན་དཀར་པོ་ཡིས། །ཡོངས་སུ་གང་བར་
བྱ་བ་ཡིན། །རྫོགས་པའི་སྒྲ་ལྡན་བཅུ་དྲུག་པས། །ལྕགས་ཀྱི་སྐམ་པ་ཀ་བི་ཙའི། །ཤིང་དག་སོར་ནི་བཅུ་གཉིས་པ། །ཡོངས་སུ་གཅད་པར་བྱ་བ་ལས། །སྔགས་ཀྱིས་མངོན་པར་བཟླས་བྱ་སྟེ། དེ་ཉིད་དག་ཏུ་སྦྱང་
བར་བྱ། །རྨ་བྱའི་མདོངས་ལ་རབ་བསྔགས་ནས། །པད་མའི་ཤིང་ལས་ཤིང་དང་ནིས། །མདངས་སུ་ཡང་དག་བསམ་པར་བྱ། །སེང་ལྡེང་ཕུར་པ་སོར་བཅུ་གཉིས། །ཁྲོ་བོའི་སྔགས་ཀྱིས་མངོན་པར་བསྔགས། །དེ་ནས་
<pb id="90.17b"/>
སྔགས་ཀྱིས་རབ་བསྔགས་ཏེ། །ནད་པ་ཉིད་ལ་བྱབ་བྱ་སྟེ། །རིགས་དྲུག་པོ་ལ་ངེས་པར་གདབ། །དེ་ནས་དེ་ཉིད་སྙིང་ག་ལ། །ཐིག་ལེ་དྲུག་ཏུ་ངེས་པར་བྲི། །དེ་སྟེང་རིགས་དྲུག་བསམ་བྱས་ལ། །གཡོན་ན་གནས་པའི་ང་
རྒྱལ་མཆོག །སྔགས་ཀྱིས་མངོན་པར་བསྐུལ་བྱས་པས། །དྲག་པོའི་ཤུགས་ཀྱིས་རབ་སོང་སྟེ། །རྔམ་པའི་ཞལ་དུ་ངེས་པར་བསྟབས། །དེ་ལྟར་བསམ་པ་རབ་བརྟན་པས། །ཡོངས་སུ་བསྒོམ་པར་བྱ་བ་ཡིན། །དེ་ཡིས་
དེ་ལ་གནོད་བྱེད་པ། །སྐད་ཅིག་ཙམ་ལས་མི་གནས་ཤིང་། །མྱུར་བར་སྐྲག་པར་ཕྱོགས་བཅུར་འབྲོས། །ཨོྃ་བཛྲ་ཀྲོ་དྷ་ཨ་མྲྀ་ཏ་ཀུཎ་ཌ་ལི་ནི་དཱ་ཏ་ཡཾ་པྲ་ཏི་ཧཱུྃ་ཕཊ། ཨོྃ་བན་དྷ་བན་དྷ་ནཱ་གཱ་ནཱྃ་ཕཊ། ཨོྃ་ག་རུ་ཌ་ག་རུ་ཌ་པུ་ཏྲ་བྷཀྵ་ནཱ་གཱ་
ནཱྃ་ཧཱུྃ་ཕཊ། ཨོྃ་ནཱི་ལཱྃ་བ་ས་ན་སརྦ་ཨ་ལ་ཀྲྀ་ཏྭ་མེ་བཛྲ་པཱ་ཎི་བྷ་བ་ཏེ་ཧཱུྃ་ཕཊ། ཨོྃ་བྷ་ཀྵ་མ་ག་ལེན་སརྦ་བྱ་དྷ་ཕེ་ཏ་ཡྃ་ཧཱུྃ་ཕཊ། ཨོྃ་བྷཀྵི་ཙ་བི་ཤ་ནཱ་ཡ་ཧཱུྃ་ཕཊ། ཨོྃ་སརྦ་ནཱ་གཱ་ནཱྃ་ཨཱ་ཀ་རཱ་ཡཱ་བི་ཤ་ཡཱ་མེ་ཏོ་ཤ་ཡཱ་ཧཱུྃ་ཕཊ། ཨོྃ་མ་ཧཱ་རཽ་ཏྲ་ག་རུ་ཌ་གཙྪ་
གྲྀཧྣ་གྲྀཧྣ་སརྦ་ནཱ་གཱ་ནཱྃ་ཕཊ། གོང་མའི་ཕུར་བ་གང་ཡིན་པས། །སྔགས་འདི་བརྗོད་པས་གཏབ་པར་པ། །ཨོྃ་བཛྲ་ཀཱི་ལཱ་ཡ། སརྦ་ནཱ་ག་བ་དྷྭིན་ས་ན་ཧཱུྃ་ཕཊ། བཞིན་ནི་རབ་ཏུ་འབར་བ་དང་། །ཞེ་སྡང་རྡོ་རྗེ་ཏིང་འཛིན་གྱིས། །འབྲུག་
སྒྲ་ལྡན་པས་ཡོངས་སུ་གཏུབ། །དེ་ནས་དྲག་པོའི་སྔགས་ཀྱིས་སུ། །མཚན་མ་ངེས་པར་གདབ་པར་བྱ། །དེ་ཉིད་དག་ལ་གང་བྱུང་བ། །དེ་ལ་ཤེས་རབ་ཅན་གྱིས་དཔྱད། །རྟགས་སུ་ལྡན་པ་གང་ཡིན་པ། །སྐུ་རྣམས་གཡོས་པ་ཉིད་དང་ནི། །
གང་གིས་གཟུགས་རྣམས་གཡོས་གྱུར་པ། །རྟགས་སུ་ངེས་པར་གྱུར་པ་ཡིན། །དེ་ཉིད་འདར་བ་གང་ཡིན་པ། །དེ་ཡང་རྟགས་སུ་ངེས་པ་ཡིན། །དང་པོ་རབ་ཏུ་འབྱོར་བ་ལ། །ནང་གི་བགེགས་ཉིད་བསལ་བ་ཡིས། །ཕྱི་ནས་
ཕྱི་ཡི་ནད་བསལ་བ། །སྨན་ལ་སོགས་པའི་སྦྱོར་བ་ཡིས། །མཁས་པས་ཕྱི་ཡི་ནད་བསལ་ཏེ། །བརྒྱ་ཀ་ལ་སོགས་ལྔ་རྣམས་དང་། །མར་ནག་ཉིད་ལ་ངེས་བཏབ་ལ། །ཞག་གྲངས་བདུན་དུ་མནན་པ་ཡིས། །ལྦུ་ཆུང་ལེགས་
<pb id="90.18a"/>
པར་ཁྱབ་པར་སྣང་། །སུག་པ་ལ་སོགས་སྤོང་སྦྱར་བས། །གོང་དུ་སྔགས་ཀྱི་བསྙེན་པར་གནས། །འོད་ཟེར་དཀར་པོ་ཡོངས་རྟོགས་པའི། །ཉི་མ་ཉིད་ལ་ཁྲུས་བྱས་ཏེ། །དྲི་མ་དག་པར་བསམས་པ་ལགས། །དྲུག་སྦྱང་
ངེས་པར་བསྐུལ་བར་བྱ། །དེ་འོག་མཆོག་གི་སྨན་ཉིད་གང་། །གྲགས་ལྡན་ཆེན་པོ་སྲང་གཅིག་ཉིད། །ལེགས་པར་བསྐོལ་བས་ཁ་ཉིད་དུ། །ཞག་དག་ངེས་པར་ཆགས་པར་འགྱུར། །དེ་ཉིད་ལུས་ལ་བསྐུ་བྱ་ཞིང་། །ཚིགས་མ་
ཞོ་གསུམ་བཟའ་བར་བྱ། །སྙིང་པོ་གསུམ་ལ་ཤར་བཙོས་ཏེ། །ཁུ་བ་ངེས་པར་བཏུང་བར་བྱ། །གནམ་སྒྲོ་ནག་པོ་ཟུར་གསུམ་པ། །རྩེ་མོ་ཤིན་ཏུ་རྣོ་བ་ལ། །རི་མོ་སྣ་ཚོགས་འདུག་འགྱུར་བ། །བརྒྱ་དག་ཤིན་ཏུ་འདུས་འགྱུར་དེ། །
བཅུ་དྲུག་ཆ་རུ་ངེས་པར་བསྐོལ། །དེ་ཡི་ལུས་ལ་བསྐུས་བྱས་ཏེ། །ཁ་རུ་ངེས་པར་བཏུང་བར་བྱ། །དེ་ཡིས་ཀུན་ཀྱང་སྐྱུར་འགྱུར་ཏེ། །ནད་ནི་ངེས་པར་ཕྱུང་བར་འགྱུར། །དྲི་ཞིམ་སྣ་ཚོགས་སྦྱར་བ་ཡི། །ཆང་དུ་ཞག་བཅུ་ངེས་
པར་སྤང་། །དེ་ནས་སྔོན་པོར་གྱུར་པ་དང་། །ལན་ཚྭ་ཕུལ་གང་དེས་བཏབ་སྟེ། །དེ་བཏབ་ཞག་བཞི་སྤང་བྱས་ནས། །བཅུ་བཞི་པ་ལ་ལོ་མར་ཉིད། །ཕུལ་དོ་དང་ནི་བསྲེས་བྱས་ལ། །ལྦུ་བ་དངས་པར་ཡང་དག་བསྐོལ། །དེ་ཡིས་ལུས་
ལ་བསྐུས་པ་ན། །སུམ་གཉིས་ཁ་རུ་ངེས་པར་བླུད། །སྦྱོར་བ་དེ་ལ་རབ་བརྟེན་ན། །གདོན་མི་ཟ་བར་འཚོ་བར་འགྱུར། །ལག་ན་རྡོ་རྗེ་གོས་སྔོན་པོ་ཅན་རྡོ་རྗེ་མེ་ལྕེའི་རྒྱུད་ལས་ཀླུ་གདུག་མདངས་འཕྲོག་གི་གདོན་འདུལ་བའི་ལེའུ་སྟེ་བཅུ་པའོ།།  །།<head n="2" t="བཅུ་གཅིག་པ། ཚངས་པ་སྲིན་པོའི་གདོན་འདུལ་བའི་ལེའུ།" type="lewu" zh="83.177"/>
དེ་ནས་ལག་ན་རྡོ་རྗེ་ཡིས། །འཇིག་རྟེན་མགོན་ལ་འདི་སྐད་གསོལ། །གང་ཞིག་ཚངས་པས་ཟིན་པ་ལ། །ཐབས་དེ་གང་ལགས་བསྟན་དུ་གསོལ། །མགོན་པོ་མཆོག་གིས་བཀའ་སྩལ་པ། །ཚངས་པ་སྲིན་པོའི་གདོན་
ཞེས་བྱ། །ཤིན་ཏུ་གདུལ་བར་དཀའ་བ་སྟེ། །དེ་ལ་དྲག་པོར་མ་བྱས་ན། །ཐ་མ་མལ་ཡིས་འགྲོ་བ་མིན། །བྲམ་ཟེ་སྔགས་པ་མི་བཟད་པས། །ཡང་ན་དྲག་པོའི་སྒྲ་ལྡན་པས། །སྟོན་མོ་བཅུ་བཞི་བྱས་པ་ལ། །
<pb id="90.18b"/>
ཞག་གསུམ་བར་དུ་དཀར་གསུམ་ཟས། །རྒྱུན་མི་འཆད་པར་སྦྱིན་པར་བྱ། །རིགས་བྱེད་སྔགས་སུ་ལྡན་པ་ཉིད། །དེ་ལ་བསླབ་པར་བྱ་བ་ཉིད། །ཚངས་པའི་སྐུད་པས་སྟོད་དཀྲིས་ལ། །གོས་དག་དཀར་པོས་
ཡོངས་སུ་བརྒྱན། །སྤྱི་བོར་ཐོར་ཚུགས་བཅིངས་བྱས་ལ། །ལག་གཡས་བཞི་པ་དེ་ཉིད་ལ། །བཀྲ་ཤིས་དངོས་པོས་ཡོངས་སུ་བསྡམ། །ཤར་ཕྱོགས་དག་དུ་སོང་བ་ལས། །ཤིང་ཆེན་རྩ་ནས་ཁྲུ་གང་ཉིད། །
འོག་ཏུ་བསྐོས་པས་ས་བླང་བྱ། །དེ་རྟེན་རས་ཡུག་དཀར་པོ་ཡིས། །ཐོབ་པས་ཕྱོགས་སུ་མི་བལྟ་ཞིང་། །ཤར་ཕྱོགས་ཁྲོ་བོའི་སྙིང་པོ་བཟླས། །དེ་ནས་དེ་ཉིད་མཐོང་བ་དང་། །ཧ་ལ་ཧ་ལའི་སྒྲ་ཡང་བརྗོད། །
བ་ཡི་རྣམ་ལྔ་ཉིད་དང་ནི། །རམས་དང་མཐིང་ཤུན་དྲི་ཆུ་ལ། །སྦྱར་བས་ཁྲུ་གང་མཐོ་གང་གི། །དཀྱིལ་འཁོར་ཟུར་ལྔར་ལྡན་པར་བྱ། །དཀྱིལ་གྱི་ལྟེ་བ་ཉིད་ལ་ནི། །ལྷ་ཡི་ཚོགས་རྣམས་ངེས་པར་དགོད། །
ཟུར་ལྔ་པ་དང་འདབ་འབྱར་དུ། །ཟུར་གསུམ་པ་དང་སོར་བརྒྱད་པས། །ཡོངས་སུ་ཟབས་སུ་བྲུ་བར་བྱ། །འོག་ཏུ་སྨན་གྱི་ཕྱེ་མ་ཡིས། །ལེགས་པར་བདལ་བར་བྱ་བ་ཡིན། །དེ་དང་དེ་ཉིད་གཟུགས་བྱས་ལ། །སྤྲ་ཚིལ་ལས་
སྦྱར་སོར་བཅུའི་ཚད། །དྲག་པོ་རིད་བར་གྱུར་པ་ལ། །ལག་གཉིས་སྦར་བ་གདིངས་པར་བྱ། །སྐྱེར་བའི་ཕུར་པ་སོར་བཞི་པས། །མཐའ་མ་ཡོངས་སུ་བསྐོར་བར་བྱ། །སྟེང་ཡང་ཕུར་པ་ཡུངས་ཀར་ལ། །སྔགས་བཟླས་
པ་ཡིས་ཡོངས་སུ་བསྣན། །གཏོར་མ་སྟོབས་རྣམས་སྐྱེད་བྱེད་དང་། །མཆོད་པ་ལྔ་ཡིས་དུས་གཉིས་སུ། །ཡང་དག་པར་ནི་མཆོད་པར་བྱ། །རང་ཉིད་སྔ་མའི་ཚུལ་གནས་ལ། །ཡིད་ཆེས་ཕྲེང་བ་རབ་བཟུང་ནས། །དྲག་པོའི་རིགས་ལ་རྩ་
བའི་སྔགས། །ཚད་དུ་ཕྱིན་པར་ཡོངས་སུ་བཟླས། །དེ་མཐའི་སྙིང་པོ་མ་ལུས་པ། །བརྒྱ་རྩ་བརྒྱད་དག་བཟླས་པར་བྱ། །དེ་ཡི་མཐའ་རུ་བཟླས་བྱ་བ། །དེ་ཡི་སྲོག་སྙིང་ངེས་པར་བཟླས། །སྐྱེར་པའི་ཚེར་མ་རབ་སྤངས་ལ། །
<pb id="90.19a"/>
དཀྱིལ་འཁོར་མཐའ་རུ་གནས་པར་བྱ། །དེ་ནས་མགུགས་པའི་བསྔགས་བཟླས་བྱ། །ཚད་དུ་ངེས་པར་ཐིམ་བྱས་ལ། །དེ་ཉིད་འོངས་པར་མ་གྱུར་ན། །གུ་གུལ་ནག་པོའི་དུད་པ་ཡིས། །དེ་བཀུག་སྔགས་ཀྱིས་མངོན་
པར་བཟླས། །ལྕགས་ཀྱུའི་ཕྱག་རྒྱ་བཅས་པ་ལས། །ཡོངས་སུ་དགུག་པར་བྱ་བ་ཡིན། །དེ་ནས་སྔགས་པས་ནད་པ་ཉིད། །མདུན་དུ་མངོན་པར་བཀུག་བྱས་ལ། །སྔགས་ཆུས་ངེས་པར་གཏོར་བར་བྱ། །དེ་ནས་བསྒྲུབ་བྱ་འོངས་
པ་ན། །གཟུགས་དེ་འགྱུར་བར་གྱུར་པ་འམ། །ཡང་ན་འགྱེལ་བར་གྱུར་པ་ཡིན། །དེ་ནས་བདག་གིས་བདེན་པ་དང་། །ཞི་བའི་ཚིག་གིས་གདབ་པར་བྱ། །གལ་ཏེ་སོང་བར་གྱུར་པ་ན། །བདག་གིས་སྙིང་ལས་ཆུང་ངུ་ཡིན། །
འོན་ཏེ་འགྲོ་བར་མི་འགྱུར་ན། །བདག་གིས་སྦྱོར་བ་འདི་བརྩམ་བྱ། །སྐུད་པ་རྣམ་ལྔར་ལྡན་པ་ལ། །ཁྲོ་བོའི་སྔགས་ཀྱིས་རབ་བསྔགས་ཏེ། །ཞགས་མིག་དམ་པོས་ནད་པ་བཅིངས། །ལྕགས་ཀྱུས་སྙིང་ནས་དྲངས་བྱས་ལ། །
གཡོན་དུ་རྡོ་རྗེ་བཟུང་བྱས་ནས། །གཡས་པས་ཡིད་ཆེས་བཟུང་བྱས་ཏེ། །ལུས་ངག་ཡིད་གསུམ་རབ་དྲག་པས། །སྔགས་ཚོགས་ཡོངས་སུ་བཟླས་པར་བྱ། །ཕྱག་རྒྱ་ལྔ་ཡིས་བསྡམས་བྱས་ལ། །དེ་ཉིད་ལྔ་ནི་
ཡོངས་སུ་དབབ། །དེ་ནས་སྐྱེར་པའི་བམ་པོ་ལ། །གུ་གུལ་ཆུ་ཡིས་བཏབ་བྱས་ཏེ། །ཕུང་བར་བྱ་ཕྱིར་དེ་ཉིད་བསྲེག །དུག་དང་ཕུར་བུ་སྐྱེ་ཚེ་དང་། །མདོག་བཟང་ཡུངས་ཀར་ཝ་ཏིའི་ཆུས། །ཡོངས་སུ་
སྔགས་བཟླས་བསྲེག་པར་བྱ། །གསུང་དེ་བདག་ཉིད་འབར་བ་ཡིས། །འཁོར་ལོ་ལ་ནི་ཡང་དག་མཆོད། །དེ་ནས་ལྕགས་གུར་ནག་པོ་ཡིས། །གསང་བའི་དོན་དུ་ཁ་གདབ་བྱ། །ཨོྃ་བྷུར་བྷུ་ཏ་སཱ་བུ་བས་སྭཱ་ཧཱ། 
ས་མ་ན་ཨ་ཀ་སེ་མེ་ཀར་ཏྃ། བྷུ་ཡུ་བྷུ་ཏ་བྲཧྨ་ནི་ཀ་ཡ་ཡྃ་ས་བ་ར་བྷུ་ཏ་སྭཱ་ཧཱ། ཨོྃ་ཏི་ལི་ཏི་ལ་བཛྲ་ཤ་ར་ཤ་ར་ཧཱུྃ་ཕཊ། ཨོྃ་བྲཧྨ་རཀྵ་གྷ་ཡ་ཧྲི་ད་ཡ་ཀ་ར་དི་ཙྪེ་དི་ཡ་ཕཊ། ཨོྃ་ཨཱ་ཀར་ཤ་ཡ་ཨཱ་ཀར་ཥ་ཡ་ག་ཏ་ཡ་ཧཱུྃ་ཕཊ།
<pb id="90.19b"/>
ཨོྃ་ཨ་མྲྀ་ཏ་སིད་དྷ་ཧ་ར་ཧ་ར་བི་ཤོ་དྷ་ཡ་བྃ་ཧཱུྃ། ཨོྃ་བན་དྷ་ནཱྃ་དུ་ཥ་ག་ཡ་ཧཱུྃ། ཨོྃ་བཛྲ་ཀྵོ་བྷ་ཧཱུྃ། ཨོྃ་ཏ་ར་ཀྵོ་བྷ་ཧཱུྃ། ཨོྃ་ཨ་ཏྲ་ཀྵོ་བྷ་ཧཱུྃ། ཨོྃ་བྲཧྨ་ཨཀྵ་གྲ་ཧཱ་ཡ། ད་ཧ་ཡ་མཱ་ར་ཡཱ་ཙྪིན་ད་ཡ་ཨ་བི་ཙཱ་ར་ཡ་བཽ་ཥ་བ་དེ་ཕཊ་ཕཊ། 
དེས་བསྲེགས་བདག་གི་ལུས་ངག་ནི། །ཚིག་པས་དེ་ལ་འགྱོད་པས་ངག །བདག་གིས་ངེས་པར་བརྗོད་པར་བྱ། །དེ་ཡིས་དེ་ཉིད་ལུས་ལ་སོགས། །གདོན་དང་བྲལ་བ་ཞི་བར་འགྱུར། །དེ་ནས་ཐལ་བས་ནད་པ་ལ། །ལུས་ལ་བསྐུས་
ནས་བསྲུང་བ་ཡི། །འཁོར་ལོ་འདི་ལྟར་གདགས་པར་བྱ། །སྐུད་པ་སྔོན་པོ་གང་ཡིན་པ། །བུ་མོ་ཕྱུག་ཅིང་རིགས་བཟང་བ། །མཛེས་པ་བཅྭ་བརྒྱད་ལོན་པ་ལ། །དེ་ཡི་གོང་འོག་གཉིས་པ་ལ། །འཁལ་དུ་བཅུག་པས་འཇུར་བ་མེད། །
རྡུལ་གྱི་བར་ནི་བཏོན་བྱས་ནས། །ལྷས་མ་ལེགས་པར་བླང་པ་ཡིས། །བདེ་བའི་ལུས་ལ་ངེས་པར་གདགས། །དེས་ནི་སྐྱེ་བ་ཐམས་ཅད་དུ། །བསྲུང་བ་ལེགས་པར་གནས་པ་ཡིན། །ཁམས་གསུམ་རྣམ་རྒྱལ་འབར་བ་ཡི། །
བུམ་པ་བཟང་པོ་ཡོངས་སུ་བཅའ། །སྔགས་ཀྱིས་ཡོངས་སུ་བརྒྱན་པར་བྱ། །ཕུར་པ་རྡོ་རྗེ་ཞགས་པ་དང་། །ཐོ་བས་དབང་བསྐུར་རིམ་པར་བྱ། །དེ་ནས་མཆོད་པ་ལྔ་དག་གིས། །མཆོད་པ་ལུས་ལ་རྒྱས་པར་མཆོད། །ཡང་དག་
གྲུབ་པ་གང་ཡིན་པ། །ཕྱག་རྒྱ་བཅས་པས་སྔགས་པ་ཡིན། །སངས་རྒྱས་བྱང་ཆུབ་སེམས་དཔའ་དང་། །བླ་མ་རྡོ་རྗེ་འཛིན་པ་ལ། །གུས་པ་ཡིས་ནི་སངས་རྒྱས་བདེ། །མཆོད་པ་རབ་ཏུ་རྒྱས་པ་ལ། །སྔོན་དུ་བསྙེན་པས་ཡོངས་སུ་
བསྒྲུབ། །ཁམས་གསུམ་རྣམ་རྒྱལ་ཁྲོ་བོ་ལ། །བསྒྲུབ་པའི་ཐབས་ནི་ཡང་དག་བཤད། །གོང་གི་ཆ་བྱད་དེ་ཉིད་ལ། །དུར་ཁྲོད་དག་ཏུ་སོང་བྱས་ལ། །མི་ཡི་ཐལ་བ་གང་ཡིན་པས། །བདག་གི་ལུས་ལ་ཁྱབ་པར་བྱུག །གཡོན་དུ་
ཐོད་པ་ཐོགས་བྱས་ལ། །གཡས་སུ་རྡོ་རྗེ་ཐོགས་བྱས་ཏེ། །ཡིད་ཆེས་དཀར་པོའི་ཕྲེང་བ་ལ། །དྲག་པོའི་བཟླས་པ་མང་དུ་བྱ། །དེ་ཡི་ལོངས་སྤྱོད་བཟང་ཟ་ཞིང་། །སྟགས་གི་ལྤགས་པས་སྨད་དཀྲིས་བྱ། །དོན་དང་ལྡན་པའི་སྙིང་པོ་བསམ། །
<pb id="90.20a"/>
ཁྲག་གིས་ངོ་ཡང་བསྐུ་བྱས་ལ། །ནག་པོར་གཏོགས་པའི་འཕོ་བ་བརྒྱད། །སོག་པའི་མིང་ལ་ཞུགས་བྱས་ལ། །སྐར་མ་དག་ལ་ངེས་པར་བསྒོམ། །ཆང་འདུ་བ་ལ་གནས་བཅས་ལ། །ཤེས་རབ་ཟུང་དུ་ལྡན་པ་ཡིས། །སྐར་མ་
ཉིད་ལ་མཉམ་སྦྱར་ལ། །བརྒྱུད་པ་ཡིས་ནི་སྔགས་བཟླས་བྱ། །ཞག་གྲངས་བརྒྱ་རྩ་བརྒྱད་པ་ཡིས། །ཡང་དག་པ་རུ་བསྒྲུབ་པར་བྱ། །དེ་ནས་ཞག་གྲངས་ཐིམ་པར་བྱ། །མཐའ་རུ་མཚན་མོ་ཐོག་ཐག་པར། །སྔགས་དག་ངེས་པར་
བཟླས་པར་བྱ། །དེ་ནས་སྐེ་ཚེ་ཡུངས་ཀར་དང་། །ཁྲག་དང་སྦྲང་རྩི་སྦྱར་བ་ཡིས། །སྦྱིན་བསྲེག་སྟོང་དུ་ཐིམ་བྱས་ལ། །ཀ་ར་བི་རའི་ལྕུག་མ་ལ། །ཙན་དན་དཀར་པོའི་ཆུས་བསྐུས་ཏེ། །མེ་ཏོག་ཕྲེང་བ་བཏགས་པ་ཡིས། །ལག་པ་གཡས་
སུ་ཐོགས་བྱས་ཏེ། །ཡིད་ཆེས་སྤུ་ལ་ཐག་པ་ཡིས། །ཡང་དག་པ་རུ་བཀལ་ནས་ནི། །བདག་གི་སྤྱི་བོར་བཅིངས་བྱས་ཏེ། །དེ་ནས་གྲོང་ཁྱེར་རྒྱུས་པ་ན། །ཀུན་གྱིས་ཕྱག་བྱེད་མཆོད་པར་བྱེད། །འཇིག་རྟེན་ཀུན་གྱིས་ཕྱག་བྱེད་ཅིང་། །སྙིང་དུ་
སྡུག་པར་ངེས་པ་ཡིན། །མཁའ་འགྲོ་མ་སོགས་ཕྲ་མེན་མས། །བདག་ལ་ལུང་ཡང་ངེས་པར་སྟོན། །སྡུག་བསྔལ་རྟག་ཏུ་མི་འབྱུང་ཞིང་། །ལྷ་མིན་ལ་སོགས་གདུག་པ་ཡིས། །དེ་ཡི་ཕུང་པོར་མཐོང་བ་ཡིན། །བདག་ལ་སྡིགས་པ་མང་
པོ་འཇུག །དེ་ལ་འཇིགས་པ་བསྐྱེད་མི་བྱ། །བདག་ལ་གདུག་པ་སྣ་ཚོགས་པ། །གནོད་པ་སྣ་ཚོགས་བྱེད་པ་ན། །དེ་ལ་འཇིགས་པ་མི་བསྐྱེད་ཅིང་། །སེམས་དགའ་བ་ཡིས་ཡོངས་སུ་མཆོད། །ཨོྃ་ཀ་པཱ་ལ་དྷ་ར་སིད་དྷ་ཡེ། །
ཨོྃ་བྷཀྴ་སརྦ་ན་མཿས་ནཱྃ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ། ཨོྃ་ཌཱ་ཀི་ནྱ་བ་ཤཱི་ཀ་རཱ་ཡཱ་སྭཱ་ཧཱ། ཨོྃ་སརྦ་ལོ་ཀ་བ་ཤཱི་ཀ་རཱ་ཡ་ཧཱུྃ། ཨོྃ་སརྦ་དུཥྚ་ཙི་ཏ་ཏ་ན་ས་ན་ཡ་ཕཊ། ཨོྃ་མ་ཧཱ་ཀཱ་ལ་ས་བ་ཡ་ཧཱུྃ་ཕཊ། ལག་ན་རྡོ་རྗེ་གོས་སྔོན་པོ་ཅན་རྡོ་རྗེ་མེ་ལྕེའི་
རྒྱུད་ལས་ཚངས་པ་སྲིན་པོའི་གདོན་འདུལ་བའི་ལེའུ་སྟེ་བཅུ་གཅིག་པའོ།།  །།<head n="2" t="བཅུ་གཉིས་པ། གཤིན་རྗེ་བྲང་དམར་གྱི་གདོན་འདུལ་བའི་ལེའུ།" type="lewu" zh="83.182"/> ལག་ན་རྡོ་རྗེ་གོས་སྔོན་གྱིས། །བཅོམ་ལྡན་མགོན་ལ་འདི་སྐད་གསོལ། །གང་ཞིག་གཤིན་རྗེས་ཟིན་པ་ལ། །ཐབས་དེ་གང་གིས་
<pb id="90.20b"/>
བགྱི་བ་ལགས། །རིགས་པའི་རྒྱལ་པོས་བཀའ་སྩལ་པ། །གཤིན་རྗེ་བྲང་དམར་ཞེས་པའི་གདོན། །ཁ་དོག་སྔོན་པོ་ཉིད་ལ་ནི། །མཆེ་བཞི་དང་རབ་ལྡན་པའི། །གཡས་ན་ཐོད་དབྱུག་འཛིན་པ་ལ། །གཡོན་ན་མིའི་
མགོ་བོ་འཛིན། །དྲག་པོ་འཇིགས་སུ་རུང་བ་ཡིས། །གདོན་གྱིས་གང་དག་ཟིན་གྱུར་ན། །ཐབས་འདི་ཡང་དག་སྦྱོར་བར་བྱ། །རང་གི་སྦྱོར་བར་གཟུང་བྱས་ནས། །དྲག་པོའི་སྒྲ་ལྡན་ཉི་ཤུ་པ། །ཤིན་དུ་དཔའ་ཞིང་དད་པར་ལྡན། །
སྟོབས་ལྡན་གཏུམ་པའི་བདག་ཉིད་ཅན། །ཞག་དྲུག་བར་དུ་བསྙེན་བྱ་བ། །ཤ་ལྔ་ལ་སོགས་ཆང་བྱིན་ཏེ། །དེ་ལའང་སྔགས་ཀྱིས་བཏབ་བྱས་ནས། །ཤ་གོས་ཁྲ་བོས་ཡོངས་སུ་བསྐོན། །མེ་ཏོག་མཛེས་པས་བརྒྱན་བྱས་ལ། །སྔགས་
འདི་ཉིད་ནི་འབུམ་དུ་བཟླས། །དེ་ནས་དེ་ཡི་གཡས་ཉིད་དུ། །ཞགས་པ་ངེས་པར་བཀུར་བྱས་ལ། །གྷ་ས་གྷ་སའི་སྙིང་པོ་བརྗོད། །གཡོན་དུ་དངོས་པོ་ལྡུགས་བྱེད་པ། །ཡིད་ཆེན་ལ་ནི་རབ་ཏུ་བཅེམ། །ནག་པོར་གཏོགས་པའི་
གསུམ་པ་ལ། །སྐར་མ་ཉིད་ལ་རབ་བསྐུལ་ཏེ། །མཉམ་པའི་ས་ནི་བླང་བར་བྱ། །དེ་ཐོབ་སྔགས་པ་བློ་ལྡན་པས། །དཀྱིལ་འཁོར་ངེས་པར་བརྩིག་བྱ་སྟེ། །ཁྲུ་དོ་པ་ལ་ཟུར་དྲུག་པ། །འཕང་དུ་སོར་བཞི་རྣམ་པར་སྤྱད། །
དེ་ལ་རམ་དང་མཐིང་ཤུན་དང་། །བ་ཡི་རྣམ་ལྔས་བྱུག་པར་བྱ། །འཁོར་ལོ་བཅུ་དྲུག་ཡང་དག་བྲི། །མཐའ་མར་འབར་བའི་ཕྲེང་བ་ཡིས། །སྣ་ཚོགས་པར་ནི་བསྐོར་བར་བྱ། །དེ་ལ་ལྷ་སོགས་རབ་བཀོད་ལ། །བླ་རེ་སྔོན་པོས་
ཡོངས་སུ་དབུལ། །དེ་ལ་འདབ་འབྱོར་འཁོར་ལོ་ཉིད། །ཟླུམ་པོ་ངེས་པར་བརྐོ་བྱས་ལ། །ཁྲུ་གང་ཡོངས་སུ་བརྐོ་བར་བྱ། །འོག་ཏུ་དུག་གི་ཕྱེ་མ་ཡིས། །ཡང་དག་པར་ནི་གདིང་བར་བྱ། །གྲི་ལ་སོགས་པའི་མཚོན་གྱིས་ནི། །ཁ་རིམ་
ངེས་པར་བསྐོར་བར་བྱ། །བླ་ཕྱོགས་དར་གྱིས་ཕུབ་བྱས་ལ། །ནག་པོ་ཆེན་པོའི་སྙིང་པོ་ནི། །འབུམ་དུ་ཚང་བར་བཟླས་པར་བྱ། །བདག་ཉིད་སྔ་མའི་ཚུལ་གནས་ལ། །འབོར་གཉིས་རུས་པའི་ཕྲེང་བ་ཡིས། །དྲག་པོའི་རིགས་
<pb id="90.21a"/>
ལ་བཟུང་བྱས་ཏེ། །རྩ་བའི་སྔགས་སོགས་ཐིམ་པར་བཟླས། །མཆོད་པ་རྣམ་པ་ལྔ་དག་དང་། །ཤ་ཆེན་ལ་སོགས་གཏོར་མ་ཉིད། །གཉིས་སུ་ངེས་པར་དབུལ་གཏང་བྱ། །དེ་ཉིད་མགུགས་པའི་སྙིང་པོ་ཡིས། །
ཡང་དག་པ་རུ་དགུག་པར་བྱ། །རལ་གྲི་འབར་བ་གང་ཡིན་པས། །ཤར་ཕྱོགས་དག་ཏུ་ངེས་པར་གནས། །དེ་ལ་ནག་པོ་ཆེན་པོ་ཡི། །སྔགས་ཀྱིས་ཡོངས་སུ་བཟླས་པར་བྱ། །དེ་ཡི་སྲོག་སྙིང་གང་ཡིན་པ། །
མཐའ་རུ་སྦྱར་བའི་ཡང་དག་བཟླས། །དེ་ནས་དེ་ཡི་གཟུགས་བྱ་བ། །བག་ཟན་ཉིད་ལ་སོར་བཅུ་དྲུག །འཇིགས་པའི་གཟུགས་བྱས་རམས་ཀྱིས་སྐུ། །དེ་ཡི་ནང་དུ་དེ་ཉིད་ཀྱི། །མིང་དག་ངེས་པར་བྲི་བྱས་ལ། །ནང་དུ་ངེས་
པར་གཞུག་པར་བྱ། །ལྕག་ལས་བྱས་པའི་ཚེར་མ་ལ། །རྩེ་མོ་དུག་གིས་བསྐུ་བྱས་ཏེ། །དེ་ཡི་ཕྱོགས་སུ་དུག་དག་ནི། །ཡོངས་སུ་གཟུགས་པར་བྱ་བ་ནི། །དེ་ལ་སྔགས་ཀྱིས་སྔགས་བྱས་ལ། །དེ་སྟེང་དར་གྱིས་
ངེས་པར་གདིང་། །དེ་ལྟར་ཞག་གྲངས་སུམ་བཅུ་པར། །ཡོངས་སུ་བསྙེན་པར་བྱས་པ་ལས། །ནད་པའི་གོས་ལ་སོགས་པ་དང་། །ཁ་འཕྲོ་ལ་སོགས་བདག་གིས་རྣམས། །སྣོད་དུ་ཐམས་ཅད་བསོགས་བྱས་ཏེ། །སྔགས་
ཆེན་གྱིས་ནི་ཡང་དག་བསྔགས། །དེ་ནས་བསྙེན་པ་རྫོགས་པ་དང་། །ནད་པ་དངོས་པོ་བཀུག་བྱས་ལ། །ཐལ་མོ་ཡོངས་སུ་སྦྱར་བྱས་ཏེ། །སེམས་བསྐྱེད་པ་དང་སྐྱབས་འགྲོ་བྱ། །རྡོ་རྗེ་འབར་བའི་ལྕགས་ཀྱུ་ཡིས། །
དེ་ཡིས་སྙིང་ནས་དྲངས་བྱས་ལ། །ཨོྃ་བཛྲ་ཕཊ་ཀྱི་སྒྲ་ཡང་སྒྲགས། །ཞེ་སྡང་རྡོ་རྗེའི་ཏིང་འཛིན་གྱིས། །ཁྲོ་བོའི་གཟུགས་དང་དྲག་པོའི་སྒྲས། །གཡས་པར་ཕྲེང་བ་ཐོགས་བྱས་ལ། །གཡོན་པར་རལ་གྲི་རབ་འབར་གཟུང་། །ནག་པོ་
ཆེན་པོ་རབ་རྦད་ལ། །དེ་ཡི་ཕུང་པོ་འཇོམ་པར་བསམ། །དེ་ནས་སྔགས་པ་བློ་ལྡན་པས། །གཟུགས་བརྙན་མཚོན་གྱིས་གཟེར་བར་བྱ། །དེ་ནས་ཕྱི་རུ་ངེས་བཏོན་པས། །དང་པོར་རལ་གྲི་གང་ཡིན་པས། །སྐེ་ནི་ཡོངས་སུ་གཏུབ་པར་བྱ། །
<pb id="90.21b"/>
དེ་ལྟར་སྔགས་བཟླས་གཏུབས་པ་ཡིས། །ནད་པ་སྐད་ངན་འདོན་པར་བྱེད། །ཡོངས་སུ་གྲུབ་པའི་རྟགས་སུ་ནི། །ལྷ་རྣམས་ཕྱོགས་ཆར་གཡོ་བ་དང་། །དེ་ཡི་གཟུགས་བརྙན་གཡོ་བ་ཉིད། །གྲུབ་པའི་རྟགས་སུ་བསྟན་པ་ནི། །
དེ་ཡི་དུམ་བུ་གང་ཡིན་པ། །གཞན་གྱིས་སྦྱར་བར་གཏོར་མ་གཏང་། །དེ་ཡི་སྦྱོར་བ་གང་ཡིན་པས། །གཤིན་རྗེའི་གདོན་དང་ངེས་པར་བྲལ། །དེ་དང་བྲལ་བ་གང་ཡིན་པས། །བསྲུང་བའི་འཁོར་ལོ་ངེས་པར་བརྩམས། །
ཚོན་སྣ་ལྔ་ཡི་སྐུད་པ་ནི། །འཛཱ་ཏི་པ་ལའི་ནང་བཙོས་ཏེ། །རྡོ་རྗེ་འབར་བའི་སྔགས་བཏབ་སྟེ། །མདུད་པ་ཉི་ཤུ་གཅིག་བོར་ལ། །དེ་ཡི་སྐེར་ནི་གདག་པར་བྱ། །དེས་ནི་སྲུང་བ་མཆོག་ཡིན་ཏེ། །ཕྱི་ནས་བགེགས་མི་འཇུག་
པ་ཡིན། །ཨོྃ་ཕ་ར་ཕ་ར་ཡ་ཏ་ཧྃ་སྭཱ་ཧཱ། ཨོྃ་ཀྃ་ཤ་རི་བྷ་བ་པ་ཕཊ། ཨོྃ་གྷ་ས་གྷ་ས་བ་རུ་པ་ཧ་ཡ་ཧ་ཡ་སྃ་ཙ་ཧཱུྃ། ཨོྃ་མ་ཧཱ་ཀཱ་ལ་ཡ་མ་གྷ་ཧ་མཱ་ར་ཡ་ཧཱུྃ་ཕཊ། ཨོྃ་ཨ་ཀྴར་ཡ་ཨ་ཀྴར་ཡ། ཨོྃ་ཨཀྴར་ཡ། སརྦ་མ་ཡ་ན་ཧཱུྃ། ཨོྃ་ཡ་མ་དུ་དུ་ཧེ་ད་ཨ་ན་
ཨ་སརྦ་ཡ་མེ་ན་ཧ། ཨོྃ་ཤ་ཏ་ཏིཀྵྞ་རུ་པེ་ན་ཡ་མ་ཙྪིན་ད་ཙྪིན་ད་ཧཱུྃ་ཕཊ། ཡྃ་ཨོྃ་ཙཎ་ཌ་ཁད་ཁེ་ད་ཡ་མ་ཙྪིན་ད་ཀ་ར་ཡ་ཕཊ། ཨོྃ་ཛྭ་ལ་ཛྭ་ལ་ན་རོ་གི་རཀྵ་རཀྵ་སྭཱ་ཧཱ། དེ་ལྟར་འབྱུང་པོ་ངེས་བསལ་ན། །རྣལ་འབྱོར་པ་
ལ་གནོད་བྱེད་པའི། །དངོས་པོ་གང་དག་གསད་བྱའི་ཕྱིར། །ནག་པོ་ཆེན་པོ་འདི་བསྒྲུབ་བྱ། །ཤིན་ཏུ་བརྟགས་ལ་མངོན་པར་བསྒྲུབ། །ཕྲ་མོ་ཙམ་ལ་བྱ་བ་མིན། །བསྟན་པ་དངོས་སུ་འཇིག་ལ་སོགས། །སྙིང་རྗེ་ཆེན་པོས་སྦྱོར་བ་བརྩམ། །
དང་པོར་གཙུག་ལག་ཁང་ཆེན་ནམ། །མཆོད་རྟེན་ཁང་སྟོང་ཆེན་པོ་འམ། །རབ་ཏུ་བསྔགས་པ་དུར་ཁྲོད་མཆོག །བདག་གིས་ནག་པོ་ཆེན་པོ་ཡི། །གཟུགས་བརྙན་ལེགས་པར་བྲིས་པ་ཡི། །མཆོད་པ་སྣ་ཚོགས་
འབྱོར་པ་དང་། །རབ་གསལ་ལྔ་ཡི་དུད་པ་དང་། །མི་འཆི་ལྔ་ཡི་དུད་པ་ཡིས། །ཞག་བདུན་བར་དུ་བདུག་པར་བྱ། །དང་པོར་གཞི་མའི་དངོས་པོ་གང་། །ཡིད་ཆེས་ལྤགས་པ་ངེས་པ་ལས། །དེ་ལས་བྱུང་བ་གང་
<pb id="90.22a"/>
ཡིན་པ། །ཡང་དག་པ་རུ་བྲི་བར་བྱ། །དེ་ནས་གནས་གང་ཡིན་པ་རུ། །སྐར་མ་དག་ལ་ཡོངས་མཆོད་ལ། །རབ་གསལ་ལྔ་དང་མི་འཆི་ལྔ། །གཞན་ཡང་རབ་གསལ་སྣ་ཚོགས་པས། །ཡང་དག་པ་རུ་མཆོད་
པར་བྱ། །དཔའ་བོ་སྣ་ཚོགས་འབྱོར་པ་དང་། །མཆོད་པ་སྣ་ཚོགས་ཅི་འབྱོར་པས། །ཟླ་གསུམ་བར་དུ་མཆོད་བྱ་ཞིང་། །རང་ཉིད་ཆ་ལུགས་བསྒྱུར་བ་ཡིས། །ལུས་ལ་ཁྲག་གིས་རྣམ་པར་བསྐུ། །རླག་བྱེད་དངོས་པོ་གང་ཡིན་པ། །
འབར་བའི་དཀྱིལ་འཁོར་ཕྱོགས་ཀུན་ཏུ། །སྟོད་ཀྱི་ཚིགས་གཉིས་བཀུག་པ་ཡིས། །ཡོངས་སུ་བྲུ་བར་བྱ་བ་ཡིན། །དེ་ཡི་ནང་དུ་དངོས་པོ་གང་། །ཡང་དག་པར་ནི་བླུགས་བྱས་ལ། །མགོ་ཚོ་བ་དང་དྲེ་ར་ཤ ། དེ་གསུམ་ཡོངས་
སུ་བསྲེས་པ་ཡིས། །གང་ལ་དམིགས་པར་བྱ་བ་ཡི། །དངོས་པོ་གང་དག་དེར་བསམ་བྱ། །སྔགས་དང་ཕྱག་རྒྱ་སྦྱོར་ཤེས་པས། །གསལ་བར་བསྒོམས་པས་དབུལ་བར་བྱ། །གཏོར་མ་ཉིད་ལ་སྣ་ཚོགས་པའི། །དངོས་པོ་གང་དག་
བླུགས་བྱས་ལ། །མཚན་མོ་ཕྱེད་ནས་ཡོངས་སུ་གཏང་། །དེ་ཡི་ཐུགས་ཀ་ཉིད་ནས་ནི། །ཐུགས་ཡིད་སྡུས་པ་གང་དག་བསམ། །འདི་ཡི་སྟོད་ཀྱི་ཆ་གང་ལགས། །མི་འགྱུར་གནས་པ་གང་དག་བསམ། །དེ་གཉིས་དཀར་དང་གནག་པ་སྟེ། །འདི་ལ་
འབྲེལ་པར་གྱུར་པ་ཡིན། །དངོས་པོ་ནག་པོར་དེ་ཉིད་ལ། །དངོས་པོ་དཀར་པོ་གང་ཡིན་པ། །སྟོབས་བསྐྱེད་གསལ་བར་གནས་པར་བྱ། །དེ་ལྟར་སྐད་ཅིག་དུ་མ་ཡིས། །ཡོངས་སུ་གནས་པར་བྱས་པ་ལས། །བདག་ལ་ང་རྒྱལ་དྲག་པོ་བསྐྱེད། །
དེ་སྐྱེས་པ་ཡི་གྲུབ་པར་བསམ། །རྟགས་སུ་བྱ་བ་གང་ཡིན་པས། །དེ་ཉིད་དངོས་པོ་གཡོས་གྱུར་དང་། །དྲག་པོ་སྒྲ་ཡང་ཐོས་པ་དང་། །སེམས་ཅན་མ་རུངས་འཇིགས་པའི་གཟུགས། །མངོན་སུམ་དག་ཏུ་འོངས་གྱུར་ན། །ངེས་པ་ཉིད་དུ་
འགྲུབ་པ་ཡིན། །དེ་འགྲུབ་བསྒྲུབ་བྱ་གང་ཡིན་པ། །དེ་ཉིད་རྣམས་གསུམ་བསྲེགས་པ་ཡིན། །ཆག་གང་པ་ཡི་དབྱིབས་བྱས་ལ། །དེ་ཡི་དཀྱིལ་དུ་སྲོགས་སྙིང་གཞུག །དེ་ནས་ནག་པོ་ཆེན་པོ་ལ། །མ་ཉེས་པ་ཡི་ཚིག་བརྗོད་དེ། །
<pb id="90.22b"/>
ནག་པོ་ཆེན་པོ་ཉིད་ལ་བསྟབ། །དེ་ཡི་སྔགས་དག་བཟླས་པ་ཡིས། །རབ་གསལ་ལྔ་དང་མི་འཆི་ལྔ། །དཔའ་བོ་ལ་སོགས་ཐམས་ཅད་ཀྱིས། །ཡོངས་སུ་སྦྱར་བ་དེ་ཉིད་གསུམ། །དངོས་པོ་གང་ཉིད་ལ་སོགས་པ། །མཚོན་གྱིས་ཡོངས་སུ་
གཏུབ་པར་བྱ། །དེ་ནས་མེ་ཉིད་རབ་སྦྱར་བས། །སྔགས་དང་ཕྱག་རྒྱར་རབ་ལྡན་པས། །ལུས་ངག་ཡིད་ནི་དྲག་པོ་ཡིས། །ལས་ཀྱི་སྦྱོར་བ་ངེས་པར་སྤྱད། །ཨོྃ་མཱ་ཧཱ་ཀཱ་ལ་ར་ཡ་ར་སརྦ་ཤ་ཏྲུྃ་ནཱྃ་ཕཊ་ཕཊ་ཕཊ། ཨོྃ་མ་ཧཱ་ཀཱ་ལ་སརྦ་ཤ་ཏྲཱུྃ་ཙྪིན་ད་
ཡ་ཕཊ། ད་ས་དྃ་ར་ཕ་ར་ཧ་ཧ་ཧ་བྷ་སྭཱ་ཧཱ། དེ་ནས་སྔགས་པ་ཡོངས་རྟོགས་པས། །སངས་རྒྱས་བྱང་ཆུབ་སེམས་དཔའ་དང་། །ཉན་ཐོས་རང་སངས་རྒྱས་རྣམས་ལ། །གང་ཞིག་གནོད་པར་བྱེད་པ་ཡི། །གང་ཟག་རྣལ་འབྱོར་བསྒྲུབ་པ་ཡི། །
གོང་མའི་སེམས་ཀྱིས་ཡང་དག་སྦྱར། །དེ་ལ་བླ་མའི་མན་ངག་གིས། །ཡང་དག་པར་ནི་དབྱེ་བར་བྱ། །བླ་མ་ཉིད་ལ་ཅི་ནུས་པའི། །ཡོངས་སུ་མཆོད་པས་མན་ངག་དབྲལ། །འདིས་ནི་ངེས་པར་འགྲུབ་པས་ན། །ཡིད་ཆེས་པར་ནི་
ཡོངས་སུ་བསྒྲུབ། །ལག་ན་རྡོ་རྗེ་གོས་སྔོན་པོ་ཅན་རྡོ་རྗེ་མེ་ལྕེའི་རྒྱུད་ལས་གཤིན་རྗེ་བྲང་དམར་གྱི་གདོན་འདུལ་བའི་ལེའུ་སྟེ་བཅུ་གཉིས་པའོ།།  །།<head n="2" t="བཅུ་གསུམ་པ། གནོད་སྦྱིན་གདོང་སེར་གྱི་གདོན་འདུལ་བའི་ལེའུ།" type="lewu" zh="83.187"/> ལག་ན་རྡོ་རྗེ་གོས་སྔོན་གྱིས། །བཅོམ་ལྡན་མགོན་ལ་འདི་སྐད་གསོལ། །གང་ཞིག་
གནོད་སྦྱིན་གདོན་གྱིས་ཟིན། །དེ་ལ་ཐབས་གཉིས་གསུང་དུ་གསོལ། །གསང་བའི་མགོན་གྱིས་བཀའ་སྩལ་པ། །གནོད་སྦྱིན་གདོང་སེར་ཞེས་པའི་གདོན། །ཤིན་ཏུ་དྲག་པར་གྱུར་པ་ལས། །ཐབས་འདི་ཡང་དག་བརྩམ་པར་བྱ། །དྲག་
པོའི་སྒྲ་དང་རབ་ལྡན་པའི། །ཁ་དོག་སེར་བ་སུམ་བཅུའི་གཟུགས། །སྟོབས་དང་ལྡན་ཞིང་རབ་ཏུ་གུས། །ཟས་སུ་སྦྲང་རྩི་ཟར་བཅུག་ལ། །ཞག་བདུན་བར་དུ་ངེས་པར་བསྙེན། །གོས་དག་ལྗང་ཁུ་བསྐོན་བྱས་ལ། །སྔགས་འདི་དག་
གིས་ཡོངས་སུ་བསྔགས། །བདག་གིས་རབ་ཏུ་དང་བས་ནི། །སངས་རྒྱས་རྣམས་ལ་མཆོད་པས་མཆོད། །དེ་ནས་སུམ་བཅུ་པ་དག་ལ། །དངོས་པོ་བརྟེན་པར་བྱེད་པ་ཡི། །རས་སྩོགས་གོས་དྲས་བཙེམས་བྱས་ལ། །
<pb id="90.23a"/>
བྱང་ཕྱོགས་དག་གི་ཁང་སྟོང་དུ། །ཕྱིན་པས་ས་ཉིད་བླང་བར་བྱ། །ལུས་ངན་སྲས་པོས་རབ་བསྔགས་པ། །སྙིང་པོ་ཉིད་ཀྱང་གདོན་བྱ་ཞིང་། །དེ་ཐོབ་བྱང་ཕྱོགས་ཁྲོ་བོ་ཡི། །སྔགས་བཟླས་པ་ཡིས་ཕྱིར་མི་ལྟ། །
དེ་ནས་སྔགས་པ་བློ་ལྡན་པས། །དཀྱིལ་འཁོར་ཁྲུ་ནི་ཕྱེད་དང་དོ། །ཟུར་བཞི་པ་རུ་བྱས་པ་ལ། །རམས་དང་མཐིང་ཤུན་ཡུང་བ་དང་། །བ་ཡི་རྣམ་ལྔ་དྲི་ལྡན་པས། །འཕང་དུ་སོར་གཉིས་རྣམ་པར་ངེས། །ནང་ནས་རབ་ཏུ་ཟླུམ་བྱས་ལ། །
རྩན་དན་དཀར་པོའི་ཐིག་ལེ་ནི། །བཅུ་བདུན་ཡོངས་སུ་བྲི་བར་བྱ། །དེ་སྟེང་འཁོར་ལོའི་ལྷ་ཚོགས་གནས། །བླ་རེ་ལྗང་ཁུ་ཕུབ་བྱས་ལ། །དེ་ནས་འདབས་འབྱོར་དེ་ཉིད་ཀྱི། །དཀྱིལ་འཁོར་གྲུ་བཞི་པ་ཉིད་ལ། །རྒྱར་ནི་སོར་མོ་བཅུ་
གཉིས་ལ། །ཟབས་སུ་ཆག་གང་ངེས་པར་བྲུ། །ཁུ་བྱུག་དུག་དུ་བསྲེས་པ་ཡི། །དེ་ཡི་གཅལ་དུ་རྣམ་པར་དགྲམ། །མཆོད་པ་ལྔ་དང་གཏོར་མ་དང་། །ལས་ལ་སྦྱོར་སོགས་དཀར་པོ་ཉིད། །ཡོངས་སུ་གཏང་བར་བྱ་བ་ཡིན། །སྒྲ་སྐད་ཆེན་
པོའི་རུས་པ་ལ། །ཕྲེང་བ་བྱས་པས་དྲག་པོའི་རིགས། །དེ་ཉིད་ལ་ནི་བཟུང་བ་ཡིས། །རྩ་བའི་སྔགས་སོགས་འབར་བ་བཟླས། །དེ་དག་སྟེང་དུ་ཐིམ་འགྱུར་བས། །ལུས་ངན་སྲས་པོའི་སྔགས་བཟླས་པས། །དེ་ཡང་གོང་མའི་
ཚད་ཉིད་དུ། །ཕྱིན་པས་ཡོངས་སུ་བཟླས་པར་བྱ། །ཡིད་ཆེན་ཕུར་བུ་སོར་བཅུ་པ། །བཅུ་དྲུག་དག་གིས་དེ་ཉིད་ཀྱི། །ཁ་རུ་ཡོངས་སུ་བསྐོར་བར་བྱ། །བདག་ཉིད་སྔ་མའི་ཆ་ལུགས་ལ། །འབར་བ་བསྐྱོད་པས་ཕུར་བུ་བསྔགས། །
ཡུངས་ཀར་ཏིལ་གྱིས་རིགས་གཉིས་ལ། །བྱང་ཕྱོགས་ཁྲོ་བོའི་སྙིང་པོ་ཉིད། །བརྒྱ་རྩ་བརྒྱད་པས་ཡོངས་སུ་བསྔགས། །སྐུད་པ་སྔོན་པོ་ཉིད་ལ་ཡང་། །འབར་བ་ཆེན་པོའི་སྔགས་བཟླས་ནས། །དེ་ཡི་གཟུགས་ཉིད་ཡུང་བ་ཡིས། །
གྲོ་ག་དག་ལ་བྲིས་བྱས་ལ། །སྐུད་པ་དེ་ཡིས་རབ་བཅིངས་ལ། །ནང་དུ་ངེས་པར་གཞུག་པར་བྱ། །སྟེང་དུ་མེ་ལོང་ཉིད་ལ་ཡང་། །གུར་གུམ་ཁུ་བས་བྱུག་བྱས་ལ། །ངོ་བསྟན་ཁ་ནི་དགབ་པར་བྱ། །ཞག་བདུན་བར་དུ་བསྙེན་པ་ཡིས། །
<pb id="90.23b"/>
དེ་ཉིད་འགུགས་པའི་སྔགས་ཀྱང་བཟླས། །དེ་ནས་སྔགས་པས་སྦྱོར་བ་འདི། །ཡོངས་སུ་མ་ཉམས་ཡང་དག་བཟླས། །དེ་རྫོགས་ནད་པ་བཀུག་བྱས་ལ། །གུ་གུལ་ནག་པོའི་དུད་པ་དང་། །སྣ་ཉིད་དག་ཏུ་བདུག་པར་བྱ། །དེ་ནས་དེ་
ཉིད་འཕྲོས་པ་ན། །མི་བཟད་རབ་ཏུ་འབར་བ་ཡི། །སྡེར་མོ་ཡིས་ནི་དྲག་ཏུ་བཟུང་། །ཧཱུྃ་གི་ང་རྒྱལ་སྒྲ་དང་ལྡན། །ཞག་པ་སྔོན་པོ་གང་ཡིན་པས། །དེ་ཡི་སྐེ་ནས་བཟུང་བྱས་ལ། །མེ་ལོང་ཉིད་ལ་ངོ་བསྟན་བྱ། །གཡས་པ་
རྡོ་རྗེ་ལྡན་པ་ཡིས། །ཕྲེང་བས་སྔགས་ནི་ཡང་དག་བཟླས། །དེ་ནས་རབ་ཏུ་ལྡན་པ་ཡིས། །སྲོག་གི་སྙིང་པོ་ཡོངས་སུ་བཟླས། །བསམ་པ་ཡོངས་སུ་རྫོགས་པ་ཡིས། །དེ་ཉིད་ལ་ནི་ཡང་དག་དབབ། །དེ་ནས་རྣམ་པར་རབ་ལྡན་པས། །
སྔགས་ཆུ་ཡིས་ནི་ཁྲུས་བྱས་ལ། །ལུས་ངག་ཡིད་གསུམ་དྲག་པོ་ཡིས། །དངོས་པོ་ཡོངས་སུ་བཅིངས་བྱས་ལ། །ཁྲུ་གང་བརྐོས་པའི་ནང་དུ་གཞུག །ཕུར་བུར་སྟེང་དུ་གཟིར་བྱས་ལ། །ཕཊ་ཀྱི་སྔགས་ཀྱིས་ཡང་དག་མནན། །
དེས་ནི་གདོན་མི་ཟ་བར་ནི། །གནོད་སྦྱིན་གདོན་དང་ངེས་པར་བྲལ། །དེ་ནས་སྲུང་བའི་འཁོར་ལོ་ཉིད། །ཡོངས་སུ་བསྲུང་བ་བྱས་པ་ཡིས། །ཕྱི་ནས་གདོན་མི་འཇུག་པ་ཡིན། །ཨོྃ་མ་ཧཱ་བཻ་ཤྲ་མ་ཎ་ཡེ་ཀང་ཀཱ་ཡཀྵ་
བྷན་དྷ་ནཱྃ། ཨོྃ་བཛྲ་ཀྲོ་དྷ་ཨ་མྲྀ་ཏ་ཀུཎ་ཌ་ལི་ཧཱུྃ་ཕཊ། པ་ཙ་བོ་ཕུ་ཤ་ཡ་ཧ་ཧ་ན་ཧ་ན་ཡཀྵ་པ་ར་ཡ། ཨོྃ་ཨཱ་ཀར་ཥ་ཡ་ཨཱ་ཀར་ཥ་ཡ་སརྦ་ཡཀྵ་ནཱྃ་ཧཱུྃ་རྃ། ཤ་ཨོྃ་ཡཀྵ་ཧྲྀ་ད་མ་ཛ་མ་ཛ་སོ་པ་ལ་ཧཱུྃ། ཨོྃ་སརྦ་ར་ར་བི་ཤོ་
དྷ་ཡ་ཧཱུྃ་ཕཊ། ཨོྃ་ཧ་ཧ་ཧ་ཕཊ་ཕཊ་ཕཊ་ཧཱུྃ། སངས་རྒྱས་བྱང་ཆུབ་སེམས་དཔའ་དང་། །ལུས་ལ་སོགས་པའི་ཕན་གནོད་གཉིས། །ཡོངས་སུ་སྦྱང་བར་ཡང་དག་བཤད། །དེ་ཉིད་ལུས་ངན་སྲས་པོ་ལ། །གང་
བསྟབས་དེ་ཉིད་ངེས་པར་འཇིག །དེ་ཡི་སྦྱོར་བ་བྱ་བ་ནི། །ལུས་ངན་སྲས་པོའི་བསྒྲུབ་པ་བཤད། །དང་པོར་དེ་ཡི་གཟུགས་བྱ་བ། །རམས་དང་ཡུང་བ་རབ་སྦྱར་བས། །བ་དན་ནེའུ་ལེའི་རྐྱལ་པ་དང་། །སྐུ་གདོང་
<pb id="90.24a"/>
གཡས་ཕྱོགས་བཞག་བྱས་ལ། །གོང་མ་ལྟ་བུའི་གཟུགས་སུ་བྲི། །གཡས་གཡོན་གཉིས་སུ་དེ་ཉིད་ཀྱི། །ཡི་གེ་གཉིས་པོ་བྲི་བྱས་ལ། །དེ་མཐར་དྲག་པོའི་སྙིང་པོ་བྲི། །གསུམ་སྦྱར་དངོས་པོ་
འབིགས་བྱེད་པའི། །ཚིགས་གསུམ་དུ་ནི་ངེས་པ་ལས། །དར་དག་དམར་པོ་ཁ་ཚོན་གང་། །མེ་ཏོག་ཕྲེང་བས་ཡོངས་སུ་བརྒྱན། །རིན་ཆེན་སྣ་ལྔའི་ཕྱེ་མ་དང་། དྲིའི་ཕྱེ་མ་སྣ་ཚོགས་པ། །ཕུར་མ་བྱས་པས་གདགས་པར་
བྱ། །སྲོག་སྙིང་འོ་མས་བྲི་བྱས་ལ། །དེ་ཡི་མིང་རུས་ཁྲག་གིས་བྲི། །འབྲུ་དག་དཀར་པོའི་སྟེང་བཙུགས་པས། །དེ་ཉིད་ལ་ནི་ཆགས་པར་འགྱུར། །དཀྱིལ་འཁོར་ཁྲུ་གང་གྲུ་བཞི་པ། །འཕང་དུ་སོར་གཉིས་ངེས་པ་ལས། །གོང་དུ་
བསྟན་པའི་སྦྱོར་བ་ཡིས། །ཡོངས་སུ་བྱུགས་པར་བྱས་པ་ལས། །མཆོད་པ་ལྔ་ཡིས་རབ་མཆོད་ལ། །བདག་ཉིད་སྡོམ་པར་ཡང་དག་གནས། །ཟས་སུ་དཀར་གསུམ་བཟའ་བྱས་ཤིང་། །ཆང་ལ་སོགས་པ་བཏུང་མི་བྱ། །གཏོར་མ་ཆ་གཅིག་
བསྙེན་པར་གནས། །ཆ་གཉིས་ཉིན་མཚན་དུས་གཉིས་སུ། །བསམ་པའི་སྦྱོར་བས་ཡོངས་སུ་གཏང་། །དང་པོའི་གཏོར་མ་དེ་ཉིད་ལ། །ཡུངས་ཀར་ཉིད་ཀྱང་བླུགས་བྱས་ལ། །བཟླས་པས་གྲངས་སུ་ཐིམ་པར་བྱ། །དེ་ཡི་མིང་རུས་གང་
ཡིན་པས། །སྙིང་པོ་དག་ལ་རེ་རེ་ཞིང་། །ཡང་དག་པ་རུ་མཉེས་པར་བྱ། །རང་གིས་མ་ཉེས་གང་ཡིན་པས། །ཚིག་བཏོན་པ་ཡིས་དྲག་པོར་བོད། །ཤིན་ཏུ་གདུག་སེམས་རབ་འབར་བས། །དང་པོ་སྙིང་རྗེ་ཆེན་པོ་བསྐྱེད། །འདི་
ལ་རྟགས་ཀྱིས་སྦྱོར་བ་དང་། །བརླག་པར་བགྱི་བའི་བསྐུལ་མ་གདབ། །རིང་དུ་འཚོ་ན་སྙིང་རྗེ་སྤང་། །མྱུར་དུ་ཁྱོད་ཀྱིས་བསྒྲལ་དུ་གསོལ། །དེ་དག་ལ་སོགས་ཚིག་དག་གིས། །དེ་ལ་ཚིག་ཀྱང་དྲག་པོར་བརྗོད། །དེ་ནས་གནས་གང་ཡིན་
པར་ནི། །དང་པོའི་གཏོར་མ་བརྡབ་པར་བྱ། །དང་པོ་དང་ནི་བར་དག་དང་། །ཐ་མར་ཕྱོགས་སྐྱོང་བསྲུངས་མ་ལ། །འོ་དོད་བོད་པས་གཏོར་མ་གཏང་། །སྔགས་རྣམས་བླ་མའི་ལུང་ལས་ནི། །ཡོངས་སུ་ཤེས་པར་བྱ་བ་ནི། །ཨོྃ་བཻ་ཤྲ་བ་
<pb id="90.24b"/>
མ་ཎཱ་ཡེ་ཧཱུྃ། ཨཱ་མུ་ཏྃ་ཁ་ཏ་བ་ཏ་ས་ས་བ་རུ། དེ་ལས་ཡོངས་སུ་བྱུང་བས་ནི། །ཡང་དག་པ་རུ་ཤེས་པར་བྱ། །མཚན་མོ་མགྱོགས་པ་ཞེས་བྱ་བའི། །སྲོག་ཆགས་གང་དག་ཤི་བ་ཡི། །རུས་པ་ལ་ནི་སྔགས་བཟླས་ལ། །དེ་ཡི་
ཁང་རྩར་གཞུག་པར་བྱ། །དེ་ཡིས་ལྟས་ངན་སྣ་ཚོགས་པ། །ཡང་དག་པ་རུ་འབྱུང་བ་ཡིན། །གྲུབ་པའི་རྟགས་སུ་བསྟན་པ་ནི། །སྐྱེས་པ་མདའ་གཞུ་པ་དག་ནི། །ཡང་ཡང་རྨིས་པར་གྱུར་པ་ནི། །ངེས་པར་འགྲུབ་པར་ཡང་དག་བཤད། །
ལག་ན་རྡོ་རྗེ་གོས་སྔོན་པོ་ཅན་རྡོ་རྗེ་མེ་ལྕེའི་རྒྱུད་ལས་གནོད་སྦྱིན་གདོང་སེར་གྱི་གདོན་འདུལ་བའི་ལེའུ་སྟེ་བཅུ་གསུམ་པའོ།།  །།<head n="2" t="བཅུ་བཞི་པ། བྲིས་སྐུ་དང་གླེགས་བམ་གྱི་ལེའུ།" type="lewu" zh="83.191"/> ལག་ན་རྡོ་རྗེ་གོས་སྔོན་གྱིས། །བཅོམ་ལྡན་མགོན་ལ་འདི་སྐད་གསོལ། །གང་ཞིག་སྒྲུབ་པར་བྱེད་པ་
ལ། །བྲིས་སྐུ་ལ་སོགས་གླེགས་བམ་ཉིད། །ཚད་དེ་གང་གིས་བགྱི་བ་ལགས། །རིག་པའི་རྒྱལ་པོས་བཀའ་སྩལ་པ། །གང་ཞིག་སྒྲུབ་པར་བྱེད་པ་ཡིས། །བྲིས་སྐུ་གླེགས་བམ་སྦྱོར་བ་འདིས། །ཡང་དག་པར་ནི་བསྒྲུབ་པར་བྱ། །
དུར་ཁྲོད་ལ་སོགས་གང་ཡིན་པར། །རི་མོ་མཁན་ཉིད་རིམ་པ་བཞིན། །དབང་བསྐུར་བ་ནི་ཡང་དག་བྱ། །ཐ་ག་པ་ཡང་བསྙེན་བྱས་ལ། །དྲི་ཞིམ་པ་ཡིས་ཡོངས་སུ་བྱུག །སྟེང་འོག་གཉིས་ལ་མཐའ་གཉིས་གསུམ། །མཉམ་
པར་བཞག་པས་ཡང་དག་བརྟག །དམར་པོ་ལྔ་ཡིས་རབ་བྱུགས་ལ། །ས་བོན་ཡང་དག་ལྡན་པ་དང་། །དྲི་ཞིམ་རྣམ་པ་སྣ་ཚོགས་པ། །ཡོངས་སུ་བྱུག་པར་བྱ་བ་ཡིན། །ཚོན་རྩི་རྣམ་པ་སྣ་ཚོགས་པས། །ཡིད་ཆེས་སྔགས་ཀྱི་ཚོན་
རྩི་རྣམས། །མཉམ་པར་སྦྱར་བ་བྲི་བར་བྱ། །སྣོད་དག་ཐོད་པ་ཉིད་ལ་ནི། །པིར་ནི་མི་ཡི་སྐྲ་ཡིས་བྱ། །དུར་ཁྲོད་ཉིད་དམ་ཁང་སྟོང་ངམ། །གནས་དབེན་པར་ནི་ཡོངས་སུ་བྲི། །ལས་མཁན་སྔོན་པོའི་གོས་བགོས་ཏེ། །ཁྲག་གིས་གདོང་དག་བྱུགས་བྱས་ལ། །སྔགས་འདི་ཡིས་ནི་རྟག་ཏུ་
བཟླས། །ཨོྃ་ཙཎ་ཌ་མ་ཧཱ་རོ་ཥ་ཎ་ཀ་ར་ཡྃ། སརྦ་སཏྭཱ་ར་ཐ་ཧཱུྃ་ཧཱུྃ། གཏོར་མ་དྲག་པོ་གང་ཡིན་པ། །བྲི་བའི་དུས་སུ་གཞག་པར་བྱ། །ཟིན་ནས་དེ་ཉིད་གཏང་བར་བྱ། །དང་པོར་ཚོན་རྩི་ཐམས་ཅད་ལ། །རིན་ཆེན་སྣ་ལྔར་བྱིན་གྱིས་བརླབ། །རྡོ་རྗེ་རྩེ་གཅིག་ཕྱག་རྒྱ་ཡིས། །ཡང་དག་
<pb id="90.25a"/>
པ་རུ་བྲི་བྱ་སྟེ། །སྐྱེད་བྱེད་དང་ནི་ཡོན་བདག་གི། །བསམ་པས་ཡོངས་སུ་བྲི་བར་བྱ། །དཀྱིལ་དུ་པད་མ་བཅུ་དྲུག་ལ། །སྙིང་པོ་ཟེ་འབྲུ་ཡང་དག་ལྡན། །དཀྱིལ་དུ་གཙོ་བོ་འབར་བ་ཉིད། །གོང་མའི་གཟུགས་ཀྱིས་བྲི་བར་བྱ། །འཁོར་ལ་སོགས་པ་ཐམས་ཅད་ཀྱང་། །སྔ་མ་ལྟ་བུར་ཡང་དག་བྲིས། །
ཕྱི་རོལ་ཤིང་ལ་སོགས་པ་དང་། །དུར་ཁྲོད་བརྒྱད་ཀྱིས་རྣམ་པར་བརྒྱན། །འཇིགས་པར་བྱེད་པའི་རོ་ལངས་དང་། །ལྕེ་སྤྱང་དྲག་པོའི་སྒྲ་ཡང་སྒྲོགས། །དེ་ལྟར་རིམ་པ་ཇི་བཞིན་པས། །གོང་མ་ལྟ་བུས་ཡང་དག་བྲི། །དབང་བསྐུར་གནས་སྐབས་གང་ཡིན་པས། །མཚན་མའི་དཀྱིལ་འཁོར་
ཡོངས་སུ་བྲི། །དེ་ཡི་བར་དུ་མི་གཞན་ལ། །བྲིས་སྐུ་བསྟན་པར་མི་བྱའོ། །བརྒྱང་ཤིང་རུས་པ་ཉིད་ལ་ནི། །བྱས་པས་ཐང་ཀ་ཡོངས་སུ་བརྒྱངས། །གུར་དག་སྔོན་པོ་ཕུབ་བྱས་ལ། །མཁའ་ལ་ཡོངས་སུ་བསྟན་མི་བྱ། །གལ་ཏེ་
བསྟན་པར་བྱས་པ་ན། །དངོས་གྲུབ་འགྲུབ་པར་འགྱུར་བ་མེད། །དེ་བས་མཉམ་པར་བཞག་པ་ཡིས། །སྦྱོར་བ་ལེགས་པར་བརྩམ་པར་བྱ། །གླེགས་བམ་ངེས་པར་བྲི་བར་བྱ། །གྲོ་ག་དག་ལ་སོར་དག་ནི། །དཀྱུས་སུ་བཅུ་གཉིས་
ཞེང་དུ་བཞི། །དེ་ཡི་ཚད་དུ་བྱ་བ་ལ། །ཁྲག་དང་བདུད་རྩི་ལྔ་རྣམས་ཀྱིས། །ཡོངས་སུ་བྱུག་པར་བྱས་པ་ལ། །མེ་ལོང་ཨུར་གྱིས་མནན་བྱས་ཏེ། །མཐིང་ཤུན་ཉིད་ཀྱིས་ལེགས་པར་བྲི། །འདྲི་མཁན་སྦྱོར་བ་རབ་ལྡན་པས། །སྨྱུ་གུ་
ལྕགས་ལས་བྱས་པ་ཡི། །སྣོད་ནི་ཐོད་པར་ཡང་དག་ལྡན། །གཏོར་མ་ཡང་དག་བཤམས་བྱས་ལ། །ཧཱུྃ་གི་ངག་གིས་རྟགས་ཏུ་བརྗོད། །གོས་དག་སྔོན་པོ་བགོས་བྱས་ནས། །རྒྱན་ཆ་ལྔ་ཡིས་རྣམ་པར་བརྒྱན། །མི་གཞན་ལ་ནི་མི་བསྟན་
ཅིང་། །གླེགས་ཤིང་རུས་པའམ་གླང་ཆེན་གྱི། །བ་སོ་དག་ལ་ངེས་པར་བྱ། །ཐག་པ་བྲམ་ཟེ་མོ་ཡི་ནི། །སྐྲ་ཡིས་ཡོངས་སུ་བསྡམ་པར་བྱ། །ཡང་ན་ཡིད་ཆེས་ལྤགས་པ་ལ། །མཉེན་པར་བྱ་བས་ཡོངས་སུ་བསྡམ། །དེར་ནི་
ལག་གཡོན་སྟོད་ཀྱི་བར། །དེ་ཉིད་བདག་གི་ཡོངས་སུ་སྤ། །སངས་རྒྱས་ལྔ་ཡི་བདག་པོ་མཆོག །ངེས་པར་རྡོ་རྗེ་རྣོན་པོ་ཉིད། །སྡང་བ་ཐམས་ཅད་འདུལ་བྱེད་ཅིང་། །དངོས་སུ་དཔའ་བོ་རབ་འབར་བ། །ཆེན་པོ་ཡི་ནི་ཆེན་པོ་ཉིད། །
<pb id="90.25b"/>
ཀུན་ལ་མཁའ་འགྲོ་ཆེན་པོ་སྟེ། །སྐུ་ཆེན་རབ་དྲག་འཇིགས་པའི་གཟུགས། །མཁའ་ལྟར་མཉམ་ལ་ཕྱག་འཚལ་བསྟོད། །ལས་ལ་འཇུག་པར་སྣང་བ་ཉིད། །ཀུན་བསྡུས་པས་ནི་དེ་བརྗོད་བྱ། །ལག་ན་རྡོ་རྗེ་
གོས་སྔོན་པོ་ཅན་རྡོ་རྗེ་མེ་ལྕེའི་རྒྱུད་ལས་བྲིས་སྐུ་དང་གླེགས་བམ་གྱི་ལེའུ་སྟེ་བཅུ་བཞི་པའོ།།  །།<head n="2" t="བཅྭ་ལྔ་པ། ལས་སྣ་ཚོགས་ཀྱི་ལེའུ།" type="lewu" zh="83.193"/>ལག་ན་རྡོ་རྗེ་གོས་སྔོན་གྱིས། །བཅོམ་ལྡན་མགོན་ལ་འདི་སྐད་གསོལ། །གང་ཞིག་རྒྱུད་འདི་ལས་
སྦྱོར་བས། །ཐབས་ཀྱི་ཡན་ལག་སྣ་ཚོགས་པ། །ཡང་དག་རྒྱས་པར་གསུང་དུ་གསོལ། །བདེ་གཤེགས་མཆོག་གིས་བཀའ་སྩལ་པ། །དད་པའི་རང་བཞིན་ཅན་གྱི་མིས། །འདི་ཉིད་ལ་ནི་མངོན་པར་བསྒྲུབ། །
ཀླུ་གདུག་འབར་བས་ཟིན་པ་ནི། །ནུབ་མོ་ན་བར་གྱུར་པ་དང་། །ཡན་ལག་དྲག་པར་ན་བ་དང་། །སྨིན་མ་ལ་སོགས་བྱི་བ་དང་། །ལུས་ལ་ཤ་རོ་ཁོལ་བར་གནས། །ཚིགས་སུ་ན་ཞིང་ཆགས་པར་ལྡན། །སྙིང་མི་དགའ་དང་
དཀར་ལ་དགའ། །ཀླུ་ཡི་ནད་དུ་ཤེས་པར་བྱ། །བ་ལང་དམར་པོ་མཐོང་བ་དང་། །སྦལ་པ་ཉ་སོགས་མཚན་མོ་རྨི། །བུ་མོ་གཞོན་ནུ་མཐོང་བ་དང་། །སྐྱེས་པ་སྐྲ་སེར་རྨི་བ་དག །ཀླུ་ཡི་མཚན་སྨྲ་བསྟན་པ་
ཡིན། །ཁྲུས་ལ་དགའ་ཞིང་སྐུད་པ་འཁལ། །ཆང་ལ་ཡོངས་སུ་དད་ཆེ་བ། །ཚངས་པའི་ནད་དུ་ཤེས་པར་བྱ། །སྨྲ་ལོག་མང་དང་ལག་སྒྱུར་དང་། །ཐོ་རངས་ན་བ་གང་ཡིན་པ། །ཟས་མི་ཟ་དང་སྙིང་འཕར་
བ། །ཚངས་པའི་གདོན་དུ་རིགས་པར་བྱ། །རྐེད་པ་བརྐྱང་དང་ཉལ་ལ་དགའ། །སེན་མོ་བྱི་དོར་བྱེད་པ་དག །ཚངས་པའི་ནད་དུ་ཤེས་པར་བྱ། །ནུབ་མོ་སྦུར་བ་རྨི་བ་དང་། །སྤྲེའུ་བྱི་ལ་མཐོང་གྱུར་ན། །ཚངས་པའི་
མཚན་མར་བསྟན་པ་ཡིན། །མི་རྒན་རིབ་པ་མཐོང་བ་དང་། །ཤར་ཕྱོགས་རི་ལ་འཛེག་པ་དག །ཚངས་པའི་རྟགས་སུ་བསྟན་པ་ཡིན། །དབུགས་དགས་ནང་དུ་འདྲེན་པ་དང་། །གླལ་ཞིང་སྤྱི་བོར་ལག་པ་འདུད། །སྐྱུག་པར་བྱེད་ཅིང་ཤ་ལ་དགའ། །གཤིན་རྗེ་ཡི་ནི་གདོན་དུ་བསྟན། །
<pb id="90.26a"/>
རྐང་པ་ས་ལ་བརྡབ་པ་དང་། །མཁལ་སོགས་གཡས་པའམ་གཡོན་པ་ན། །གཤིན་རྗེའི་ནད་དུ་རིག་པར་བྱའོ། །ཚིག་པ་ཟ་དང་གཞན་ལ་རྒོལ། །མི་གཞན་ལ་ནི་མངོན་པར་སྡང་། །སྡུར་དག་རབ་ཏུ་མི་བདེ་དང་། །ཐག་པ་དག་
ལས་མདུད་པ་འདོར། །གཤིན་རྗེའི་གདོན་དུ་ཤེས་པར་བྱ། །གླང་དང་ཤ་བ་རྨིས་པ་དང་། །གོས་དག་སྔོན་པོ་ལུས་ལ་གྱོན། །གཤིན་རྗེ་ཡི་ནི་མཚན་མ་ཡིན། །ཤིང་ལ་འཛེགས་པས་ཕྱིར་ལྷུང་དང་། །གྲུ་ན་ཞུགས་པ་གང་རྨི་བ། །
དེ་ནི་གཤིན་རྗེའི་མཚན་མ་ཡིན། །མིག་རྩ་རྒོད་ཅིང་ལྦུ་བ་སྐྱུག །འཁུར་བ་འབུད་ཅིང་བྲང་ལ་རྡུང་། །གནོད་སྦྱིན་གདོན་དུ་ཤེས་པར་བྱ། །ཡང་ཡང་ལྡང་ཞིང་རྔམ་པ་རྒོད། །ཁ་ནས་ལྕེ་ནི་རྐྱོང་བ་དང་། །ལུས་ལ་བསྐུ་བྱུག་བྱེད་པ་ནི། །
གནོད་སྦྱིན་གདོན་དུ་ཤེས་པར་བྱའོ། །ལྟོ་བ་ན་ཞིང་ཟས་ལ་དགའ། །རྒྱབ་དུ་གཟེར་བ་གང་ཡིན་པ། །གནོད་སྦྱིན་ནད་དུ་ཤེས་པར་བྱ། །རྟ་སྔོན་དག་ལ་ཞོན་པ་དང་། །བོང་བུ་ལ་ཞོན་རྨི་བ་རྣམས། །གནོད་སྦྱིན་མཚན་
མ་ཡིན་པར་བཤད། །བྱ་རོག་ལག་པར་ཐོགས་པ་དང་། །ཐག་པས་ལུས་འཁྱུད་ཉལ་བར་རྨིས། །གནོད་སྦྱིན་མཚན་མར་རིག་པར་བྱའོ། །སྤོས་ཆུ་ལ་ནི་སྔགས་བཏབ་ནས། །བྱིན་ན་ལེན་པར་མི་བྱེད་པ། །ཚང་པའི་
གདོན་དུ་ཤེས་པར་བྱ། །ཡུངས་ཀར་ཉིད་ལ་རབ་བསྔགས་ནས། །ལག་པར་བྱིན་པས་མིག་མི་ལྟ། །གཤིན་རྗེའི་གདོན་དུ་ཤེས་པར་བྱ། །ཤ་ལ་སྔགས་ཀྱིས་རབ་བསྔགས་ནས། །ཁ་རུ་བྱིན་པས་སྣ་འགགས་པ། །དེ་ནི་
ཀླུ་གདོན་ངེས་པར་གསལ། །སྐུད་པ་སྔོན་པོ་ཉིད་ལ་ནི། །རབ་སྔགས་མདུད་པ་བདུན་བོར་བ། །མགུལ་དུ་བཅིངས་པས་སྐད་ངན་འདོན། །གནོད་སྦྱིན་གདོན་དུ་ཡིན་པར་བཤད། །ཆོམ་པོ་དག་ནི་ཕྲད་པ་ན། །སྦྱོར་བ་འདི་ཡིས་
ཡང་དག་སྦྱོར། །དུར་ཁྲོད་མི་གང་བསྲེགས་པ་ཡི། །སྣ་ཚོགས་ཐལ་བ་བླང་བྱས་ལ། །ཆང་དང་ངེས་པར་སྦྲུས་བྱས་ཏེ། །སྦྲུལ་གྱིས་ལྤགས་པས་གཏུམས་བྱས་ལ། །ཏིལ་གྱི་གང་བུ་གྲགས་པ་ལ། །འབུམ་དུ་ཡང་དག་བཟླས་བྱས་ཏེ། །
<pb id="90.26b"/>
བདག་ཉིད་གོས་ལ་ཡང་དག་གཏུམ། །དེ་ནས་དེ་དང་ཕྲད་པ་ན། །དྲག་པོ་ལས་ཀྱི་སྦྱོར་བ་ཡིས། །དེ་ཉིད་ལ་ནི་ཕོག་པར་གཏོར། །དེ་ཡིས་དེ་ལ་གཏོར་བ་ཡིས། །དེ་ནི་རེངས་དང་རྨོངས་པར་འགྱུར། །ཨོྃ་མ་ནུ་ཥ་དུཥྚ་སྟཾ་བྷ་ན་ཧཱུྃ། །
སྒྱུ་མ་དབང་དུ་སྡུད་བྱེད་ན། །སྦྱོར་བ་འདི་ཉིད་བརྩམ་པར་བྱ། །ངོས་འཇམ་རྡུལ་དང་ཟླ་བ་དང་། །བགེགས་ཀྱི་གཉེན་པོའི་ཁུ་བ་དང་། །སྒོག་ཆེན་ལས་ཀྱི་ཁུ་བས་སུ། །བྱེད་པ་གཉིས་ཀ་བར་སྦྲུས་ལ། །དེ་ལ་འཐུན་པ་ཉིད་ལ་ནི། །ཡོངས་
སུ་བསྐུལ་བས་སྦྱིན་པར་བྱ། །དེ་ནས་ངེས་པ་དུས་བཏབ་ལ། །ཁ་སྦྱོར་བ་ཡིས་ཡང་དག་བསྔགས། །ཨོྃ་ན་མ་ཀཱ་མ་དེ་བ་ཡ་ཡ་ཡ་ཀ་ཡ་ཀ་ཀཱ་ལ་སིཉྩ་བྷ་གྷ་བི་བར་ཏ་ན་སྭཱ་ཧཱ། ཨ་མུ་ཀཾ། འབུམ་དུ་དང་པོར་བསྙེན་པ་ཡིས། །
སྦྱོར་བ་ངེས་པར་སྤྱད་པར་བྱ། །ནོར་དག་བསྒྲུབ་པར་འདོད་པ་ན། །ནོར་འཛིན་ལྷ་མོ་ཡོངས་སུ་བྲི། །ཁ་དོག་སེར་པོ་ཉིད་ལ་ནི། །ཕྱག་བཞི་པར་ནི་བྲི་བར་བྱ། །ཞལ་གཅིག་ནུ་མ་འབུར་བ་ལ། །གཡས་ཀྱི་དང་པོ་ཏིང་འཛིན་པ། །
གཉིས་པ་འབྲས་ཀྱི་སྙེ་མ་འཛིན། །གཡོན་གྱི་དང་པོ་ཉིད་ན་ནི། །རིན་ཆེན་འབར་བ་ཡང་དག་བསྣམས། །གཉིས་པ་ནེ་ལའི་རྐྱལ་པ་བསྣམས། །དེ་ལྟ་བུ་ཡི་གཟུགས་བྱས་ལ། །སྣ་ཚོགས་དྲི་ཡིས་ཡང་དག་མཆོད། །
མཆོད་པ་རྣམ་པ་ལྔ་དག་དང་། །ནམ་བཟའ་དར་ལ་སོགས་པ་ཡིས། །ཡང་དག་པ་རུ་མཆོད་པར་བྱ། །ཞག་གྲངས་བརྒྱ་རྩ་བརྒྱད་པ་རུ། །ཡོངས་སུ་བསྙེན་པས་སྔགས་བཟླས་བྱ། །དེ་ནས་གྲུབ་པར་གྱུར་པའི་རྟགས། །དེ་
ཉིད་གཡོ་བར་གྱུར་པ་ཡིན། །དེ་གྲུབ་རྟེན་ནི་རྙེད་པར་ནི། །དེ་ཡིས་ལུང་ནི་སྟོན་པར་འགྱུར། །དེ་ནས་དབྱིག་ནི་མི་བཟད་པའི། །བདག་པོར་མི་དེ་ངེས་པར་འགྱུར། །མ་རུངས་པ་དག་སྨྱོར་གཞུག་ན། །སྦྱོར་བ་འདི་དག་ངེས་པར་
བརྩམ། །དེ་ཡིས་ཀུན་གྲགས་ཉིད་དང་ནི། །ཁུ་ཆེན་ས་ལ་སོགས་པ་ལ། །སྔགས་འདི་ཡིས་ནི་འབུམ་དུ་བཟླས། །དེ་ནས་བསྙེན་པ་ཡོངས་རྫོགས་པས། །ཡིད་ཆེན་དུང་ལ་སྦུ་གུ་ཅན། །སོར་བདུན་དག་ལ་དུག་བླུགས་ཏེ། །
<pb id="90.27a"/>
སྐུད་པ་སྔོན་པོའི་རབ་བཅིངས་ལ། །ནུབ་ཕྱོགས་དག་ཏུ་ངེས་པར་གདགས། །དེ་ནི་འབྱུང་བས་བསྐྱོད་པ་ན། །མི་དེ་ངེས་པར་སྨྱོ་བར་འགྱུར། །ཨོྃ་མ་ཧཱ་ཀཱ་ལ་ཡ་སྟཾ་བྷ་ཨུ་ན་མ་ཏ་ཡ། ཨ་མུ་ཀཾ་སཉྩ་ལ་སྭཱ་ཧཱ། 
མི་རྣམས་ངེས་པར་མི་གསལ་བས། །རྡོ་རྗེ་མོ་ནི་ཡོངས་སུ་བསྒྲུབ། །ས་ལ་ཕྱོགས་བཞི་མཚམས་བརྒྱད་དུ། །རེའུ་མིག་བཅུ་གཉིས་བྲིས་བྱས་ལ། །མ་རིག་ལ་སོགས་རྟགས་ཀྱི་ནི། །དངོས་པོ་ཡང་དག་འདྲི་བར་བྱ། །
དེ་ནས་སྔགས་པས་རབ་བསྔགས་ལ། །བསམ་པ་རབ་ཏུ་རྫོགས་བྱས་ལ། །དེ་ཉིད་དངོས་པོ་གང་ཡིན་པས། །བསམ་པ་སྦྱར་བས་མེ་ཏོག་བོར། །གང་དུ་བབ་པ་དེར་གནས་ལ། །ཤེས་རབ་ཅན་གྱིས་རྣམ་པར་དཔྱོད། །
བཟང་ངན་ལྟས་རྣམས་ཡོངས་སུ་བཤད། །རིག་པ་ལེགས་པར་སྦས་པ་ཡིས། །བ་ཡི་ལྕི་བས་རབ་བཏུམ་ལ། །དང་པོར་གཉིས་སུ་ཤེས་པར་བྱ། །རིང་དུ་བྱེ་བྲག་མེད་པ་ཡིས། །བཅོམ་ལྡན་སྔོན་དུ་བཞག་བྱས་ཏེ། །དང་པོར་
མཆོད་པས་ཡང་དག་མཆོད། །དམོད་དག་ཡོངས་སུ་བཙུགས་པ་ཡིས། །ཤེས་རབ་བཅུ་གསུམ་བདག་ཉིད་ཅན། །དམར་པོ་གོས་ཀྱིས་བརྒྱན་བྱས་ཏེ། །ཁྲུས་དག་ལེགས་པར་བྱས་པ་དང་། །དྲི་ཡིས་ལེགས་པར་
བྱུགས་བྱས་ལ། །དཔྲལ་བར་ཐིག་ལེ་དམར་པོ་གདབ། །མེ་ཏོག་དྲི་ཞིམ་དམར་པོ་ཉིད། །དེ་ཡི་ལག་ཏུ་སྦྱིན་པར་བྱ། །དེ་ཡིས་དེ་ལ་བླང་བར་བྱ། །དེ་ཉིད་དངོས་པོ་གསལ་བྱ་སྟེ། །བཟང་ངན་ལྟས་སུ་
ངེས་པར་སྟོན། །སྤྱིར་ན་སྣ་ཚོགས་གདོན་ལ་ནི། །འབར་བ་ཆེན་པོའི་སྔགས་བཟླས་བྱ། །གུ་གུལ་ནག་པོའི་དུད་པ་དག །དེ་ཡི་སྣ་རུ་བདུག་བྱས་ལ། །ཡུངས་ཀར་གུ་གུལ་མེ་ཏོག་དང་། །དེ་ཡི་
སྙིང་པོས་སྲེགས་པར་བྱ། །དེ་ཡིས་ནད་པ་གང་ཡིན་པ། །བགེགས་དང་ངེས་པར་བྲལ་བར་འགྱུར། །སྲིན་ལག་ཉིད་ལ་སྐུད་པ་ནི། །སྔོན་པོས་ཡང་དག་བསྡམ་པར་བྱ། །སྤྱི་བོའི་སྐྲ་ལ་སྲད་བུ་གང་། །
<pb id="90.27b"/>
བཅིང་པས་སྔགས་ནི་ངེས་པར་བཟླས། །འཁྲུག་པའི་སྡེ་དག་རྒྱལ་འདོད་ན། །ཁམས་གསུམ་རྣམ་རྒྱལ་སྙིང་པོ་ཡིས། །འབུམ་དུ་བཟླས་པས་བསྙེན་པ་བྱ། །དེ་ནས་ཨ་མྲའི་ལོ་མ་ལས། །ཡུང་
བས་ཡོངས་སུ་བྲིས་བྱས་ལ། །འགི་ཝང་གིས་ནི་རབ་ཏུ་བཀུ། །ཅོད་པན་སྤྱི་བོར་བཏུམས་བྱས་ལ། །རང་ཉིད་སྐུ་རུ་བསྒོམ་བྱས་ལ། །ལག་པ་གཡས་པས་ཡུངས་ཀར་དང་། །སྐེ་ཚེ་ཐལ་བར་
སྦྱར་བྱས་ལ། །སྔགས་བཟླས་སྡིག་མཛུབ་ཕྱར་བ་ཡིས། །ཡོངས་སུ་བྲིས་བར་སྡེ་རྒྱལ་འགྱུར། །རྣལ་འབྱོར་པ་ཡིས་བདག་ཉིད་ལ། །འཆི་བབ་བསླུ་བ་ཡང་དག་བྱ། །བདག་གིས་རྒྱུད་ལ་འཆི་ལྟས་ནི། །
ཕྱི་ནང་བཅུ་གཉིས་ཡང་དག་ལྡན། །བདག་གིས་བྲང་ལ་ཤ་མཚན་དག །དམར་པོ་བྱུང་བར་གྱུར་པ་ན། །སུམ་བཅུ་གཉིས་ཞག་འཆི་འགྱུར་བས། །རིག་པའི་རྒྱལ་པོའི་སྔགས་ཀྱིས་སུ། །ཏིལ་ལ་བསྲེག་
བླུགས་སྟོང་དུ་ནི། །ཚང་བར་བྱས་པས་དེ་བཟློག་འགྱུར། །དེ་དང་ཆ་མཐུན་གང་ཡིན་པ། །རྐན་ལ་འབྲུམ་བུ་གསུམ་པ་དང་། །ལྕེ་ཡི་རྩེ་མོར་སྨེ་བ་དང་། །རྡོ་རྗེའི་ལམ་ནས་ཁྲག་འཛག་དང་། །འཛག་གཉིས་དབུགས་དག་གསུམ་པ་དང་། །རི་ཡི་རྩེ་མོར་
ཤུ་བ་བྱུང་། །ནང་གི་འཆི་ལྟས་ངེས་པ་སྟེ། །སྟག་དང་བྱི་བ་འབྲུག་དག་དང་། །རྩངས་པ་བྱ་གག་ནག་པོ་རུ། །ཡོངས་སུ་སྦྱོར་བས་རིག་པ་བཟླས། །འགི་ཝང་འུག་པ་རུ་སྦལ་དང་། །ཙམ་པ་ཀ་དང་ཨུད་པལ་དང་། །སེང་ལྡེང་
ཕུར་བུ་གང་ཡིན་དང་། །འུག་པའི་སྒྲོ་ལ་སྦྱོར་བ་དང་། །བྱ་རོག་མཁའ་ལ་འཕུར་བ་ཡི། །དཀར་པོས་བདག་ལ་ཕོག་པ་ནི། །ཕྱི་ཡི་འཆི་བལྟས་ཡིན་པས་ན། །གོང་དུ་གྲགས་པའི་སར་སོང་ལ། །རིག་པ་ལ་སོགས་སྦྱོར་
བ་ཡིས། །ཡོངས་སུ་བཟློག་པར་བྱ་བ་ཡིན། །མཁའ་ལ་སྣ་ལྔ་མཐོང་བ་དང་། །ཆུ་ལ་མི་གཟུགས་མཐོང་གྱུར་ན། །ཤིན་ཏུ་སྡིག་པའི་བལྟས་སུ་བསྟན། །རྨི་ལམ་ལ་ནི་སྟག་ཞོན་ལ། །མཆོད་རྟེན་ཉིད་ལ་འཛེག་པ་དང་། །
<pb id="90.28a"/>
སེང་གེའི་ཁར་ནི་ཞུགས་རྨིས་པ། །ཡོངས་སུ་སྡིག་པའི་ལྟས་ཡིན་པས། །ལོགས་ཤིག་སོར་མོ་རྩེ་གསུམ་དང་། །བསེ་རུའི་ཕྱོགས་དང་ཀུན་དའི་འདབ། །ཡོན་ཏན་རྒྱ་མཚོའི་མཚན་བཟང་དང་། །སྐྱེ་མཆེད་འཕགས་
ལཾམ་ཆུ་སྲིན་སོར། །ལོ་གསུམ་ཞག་བཞི་ཟླ་བ་ལྔར། །མི་དེ་ངེས་པར་འཆི་བས་ན། །རིག་པའི་རྒྱལ་མོ་བདུད་རྩི་འཁྱིལ། །རྟེན་འབྲེལ་ཡི་གེ་བརྒྱ་པ་ཡིས། །སྔགས་ཀྱིས་སྨན་ལ་བསྲུང་བ་བྱ། །ཁམས་གསུམ་རྣམ་
རྒྱལ་འཇིག་རྟེན་མགོན། །དེ་དག་གི་ནི་སྙིང་པོ་ཡིས། །སྟག་སོགས་གསོབ་ལ་ངེས་པར་བཟླས། །རྨ་བྱ་ཆེན་མོའི་སྔགས་དག་གིས། །འུག་པའི་སྒྲོ་སོགས་ངེས་པར་བསྔགས། །ཕྱག་ན་རྡོ་རྗེ་འཇམ་དབྱངས་དང་། །སྟོབས་ཆེན་ཁྲོ་བོ་
གང་དག་གི། །སྔགས་ཀྱིས་སེང་ལྡེང་འུག་སྒྲོ་དང་། །ཀུ་ཤ་བྱི་ལ་ལ་སོགས་དང་། །གསོབ་ལ་བསྔགས་པ་ཡོངས་སུ་བཟློག །གཏོར་མ་སྦྱིན་སྲེག་ལས་ཀྱིས་ནི། །ཡོངས་སུ་བཟློག་པར་བྱ་བ་ཡིན། །ཤིན་ཏུ་དཔའ་དང་དད་པར་
ལྡན། །ཤེས་རབ་ཆེ་དང་ཐོས་པ་བསགས། །བླ་མ་ལ་གུས་གཏོང་བར་ཕོད། །ལྟུང་བ་མ་གོས་གཙང་མ་ལ། །རིམ་པ་བཞིན་དུ་དབང་བསྐུར་ནས། །ཚོགས་ཀྱི་འཁོར་ལོ་ལྔ་བྱས་ལ། །ཤེས་རབ་ལྡན་ལ་བསྟན་བྱ་བའི། །
གསང་བ་དྲག་པོའི་རྒྱུད་རྒྱལ་འདི། །གཞན་ལ་བཤད་པར་བྱ་བ་མིན། །གསང་བ་བདག་པོ་ཁྱོད་ཀྱིས་ནི། །ཕན་དང་གནོད་བྱ་གང་ཡིན་ལ། །རིམ་པ་བཞིན་དུ་ཤེས་པ་ཡིས། །ལེགས་པར་སྦ་དང་བཤད་པ་ནི། །གནས་
སྐབས་དུ་མ་དང་ལྡན་ཞིང་། །ཀུན་ལ་ངེས་པར་ཞུགས་པ་ཡིས། །རྒྱུད་འདི་ལ་ནི་ངེས་པར་བརྟག །རྒྱུད་འདི་གང་ན་གནས་པ་ན། །ས་ཕྱོགས་དེ་ཡི་གདུག་པ་རྣམས། །རིང་དུ་བསྲིངས་པས་གནས་མི་བྱེད། །གལ་ཏེ་གནས་པར་
བྱེད་པ་ན། །དེ་རྣམས་ཀུན་གྱི་རྒྱུད་ཚིག་འགྱུར། །དྲག་པོ་རྒྱུད་ཀྱི་རྒྱལ་པོ་ལ། །གང་ཞིག་ཞུགས་པར་གྱུར་པ་ལ། །དུག་གསུམ་སྐུ་ལ་རབ་བརྒྱན་ནས། །བཙུན་མོའི་བྷ་ག་ལ་གནས་ཏེ། །ཉོན་མོངས་འཁོར་གྱིས་རབ་བསྐོར་
<pb id="90.28b"/>
ནས། །བདེ་བ་ཆེན་པོའི་རོལ་པས་གནས།      །      །      །     །ལག་ན་རྡོ་རྗེས་དེ་ཉིད་དུ།      །      །     །     །སྐད་ཅིག་ཙམ་གྱིས་བསྐོར་བ་ནི། །    །    །
འབུམ་ཕྲག་གསུམ་དུ་རབ་བསྐོར་ནས།      །      །།     །བདེ་བར་གཤེགས་ལ་འདི་སྐད་གསོལ།      །       །      །བདག་གིས་རྒྱུད་ཀྱི་རྒྱལ་པོ་འདི། །    །    །།
ངེས་པའི་དོན་དང་རབ་སྦྱར་ནས། །      །      །གསང་བ་ཉིད་དུ་སྦ་བར་བགྱི།          །།       །ལག་ན་རྡོ་རྗེ་གོས་སྔོན་པོ་ཅན་གནོད་སྦྱིན་དྲག་པོ་རྡོ་རྗེ་མེ་ལྕེའི་
རྒྱུད་ལས་ལས་སྣ་ཚོགས་ཀྱི་ལེའུ་སྟེ་བཅྭ་ལྔ་པའོ།    །    །    །   །   །    །།ཕྱག་ན་རྡོ་རྗེ་གོས་སྔོན་པོ་ཅན།      གནོད་སྦྱིན་དྲག་པོ་ཆེན་པོ་རྡོ་རྗེ་མེ་
ལྕེའི་རྒྱུད་ཀྱི་རྒྱལ་པོ་ཆེན་པོ་རྫོགས་སྷོ།།        །       །      །།རྒྱ་གར་གྱི་མཁན་པོ་ཆེན་པོ་རཏ་ན་ཀཱིར་ཏི་དང་།      །     །     །བོད་ཀྱི་ལོཙྪ་བ་དགེ་ཚུལ་
ཁྱུང་གྲགས་ཀྱིས་བཀའ་དྲིན་མནོས་ནས་རྒྱ་དཔེ་བོད་དུ་སྤྱན་དྲངས་ཏེ་བསྒྱུར་བ་ལགས་སོ།།  །།རྒྱུད་འབུམ་སྔ་མ་ཁ་ཅིག་ན་བཞུགས་པའི་ཕྱག་ན་རྡོ་རྗེ་མེ་
ལྕེའི་རྒྱུད་ལེའུ་བཅུ་གཉིས་པ་ནི།     །།     །།    །     །།     །རྒྱུད་འདི་ཉིད་ཀྱི་ལེའུ་བདུན་པ་བརྒྱད་པ་དགུ་པ་རྣམས་དོར་ནས།     །    །    ལེའུ་བཅུ་
གཉིས་པར་མིང་བཏགས་པར་ཡིན་གྱི།         །།         །།འདི་དང་མི་འདྲ་བའི་བརྒྱུད་འབུམ་ལོགས་པ་མིན་ནོ།        །།     །།    །།    །།      །      །
<pb id="90.29a"/>
<note type="blankpage">This is a blank page without image</note>