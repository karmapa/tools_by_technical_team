<pb id="10.170a"/>
ཏིང་ངེ་འཛིན་དང་། སྙོམས་པར་འཇུག་པའི་བདེ་བ་ཉམས་སུ་མྱོང་བར་བྱེད་ཅིང་། དུས་ཅུང་ཟད་ཅིག་འདུག་ནས་དེས་བསམས་པ། བདག་གིས་ལུས་རུལ་པ་འདིས་ཐོབ་པར་བྱ་བ་གང་ཡིན་པ་དེ་ནི་ཐོབ་ཟིན་གྱི་མ་
ལ་བདག་ཞི་བ་མྱ་ངན་ལས་འདས་པའི་དབྱིངས་སུ་འཇུག་གོ་སྙམ་དུ་རིག་ནས་འབར་བ་དང་།  གསལ་བ་དང་། ཆར་འབབ་པ་དང་། གློག་འགྱུ་བའི་ཆོ་འཕྲུལ་དག་བྱས་ཏེ། ཕུང་པོའི་ལྷག་མ་མ་ལུས་པའི་མྱ་ངན་ལས་འདས་པའི་
དབྱིངས་སུ་ཡོངས་སུ་མྱ་ངན་ལས་འདས་སོ།།                 །།འདུལ་བ་ཕྲན་ཚེགས་ཀྱི་གཞི། <bampo n="6.14" zh="10.393"/>བམ་པོ་བཅུ་བཞི་པ། དེ་ནས་ཁྱིམ་བདག་དེས་དྲི་ཐམས་ཅད་ཀྱི་བསྲེག་ཤིང་དག་བཅེར་ནས་བསྲེགས་ཏེ། བསྲེག་ཤིང་དེ་དག་
འོ་མས་བསད་དོ།  །རུས་པ་དེ་རྣམས་བུམ་པ་སར་པར་བཅུག་སྟེ། རུས་པའི་མཆོད་རྟེན་བྱས་ནས་གདུགས་དང་། རྒྱལ་མཚན་དང་། བ་དན་དག་བཙུགས་སོ། །བཙུགས་ནས་དད་པ་སྐྱེས་ཏེ། དེ་ནས་གུར་གུམ་གྱིས་
བསྐུས་ནས་དྲིའི་ལག་རིས་སུམ་བཅུ་བྱས་སོ། །དགེ་སློང་དག་ཇི་སྙམ་དུ་སེམས། ཁྱིམ་བདག་གང་ཡིན་པ་དེ་ནི་རིགས་ཀྱི་བུ་དགའ་བོ་འདི་ཉིད་ཡིན་ཏེ། དེའི་ཚེ་དེའི་དུས་ན་འདིས་རང་སངས་རྒྱས་ཀྱི་མཆོད་རྟེན་བྱས་
ནས་གདུགས་དང་། རྒྱལ་མཚན་དང་། བ་དན་བཙུགས་ཏེ། དད་པ་སྐྱེས་ནས་གུར་གུམ་གྱིས་བྱུགས་ཤིང་། དྲིའི་ལག་རིས་སུམ་བཅུ་བྱས་པ་གང་ཡིན་པའི་ལས་དེའི་རྣམ་པར་སྨིན་པས་འདི་ལ་སྐྱེས་བུ་ཆེན་པོའི་མཚན་
སུམ་བཅུ་གྲུབ་པ་ཡིན་ནོ། །ཡང་དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པར་མཛད་པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཚེ་དང་ལྡན་པ་དགའ་བོས་ལས་ཅི་ཞིག་བགྱིས་ན་ལས་དེའི་རྣམ་པར་སྨིན་
པས་གལ་ཏེ་རབ་ཏུ་བྱུང་བར་མ་གྱུར་ན་འདིས་སྟོབས་ཀྱིས་འཁོར་ལོ་སྒྱུར་བའི་རྒྱལ་སྲིད་བགྱིས་པར་འགྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་རིགས་ཀྱི་བུ་དགའ་བོ་འདི་ཉིད་ཀྱིས་ལས་བྱས་ཤིང་
<pb id="10.170b"/>
བསགས་པ་ཚོགས་རྙེད་པ། རྐྱེན་ཡོངས་སུ་བསྒྱུར་བ། དབའ་རྒལ་བཞིན་ཉེ་བར་གནས་པ་ངེས་པར་གྱུར་པ་ཡིན་ཏེ། ལས་བྱས་ཤིང་བསགས་པ་རྣམས་གཞན་སུ་ཞིག་གིས་མྱོང་བར་འགྱུར། དགེ་སློང་དག་ལས་བྱས་ཤིང་བསགས་
པ་རྣམས་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར། ཆུའི་ཁམས་ལ་མ་ཡིན། མེའི་ཁམས་ལ་མ་ཡིན། རླུང་གི་ཁམས་ལ་མ་ཡིན་གྱི། འོན་ཀྱང་དགེ་བ་དང་མི་དགེ་བའི་ལས་བྱས་པ་རྣམས་ནི་ཟིན་པའི་ཕུང་པོ་དང་
ཁམས་དང་། སྐྱེ་མཆེད་དག་ཁོ་ན་ལ་རྣམ་པར་སྨིན་པར་འགྱུར་ཏེ། བསྐལ་པ་བརྒྱ་ཕྲག་རྣམས་སུ་ཡང་། །ལས་རྣམས་ཆུད་ཟར་མི་འགྱུར་ཏེ། །ཚོགས་ཤིང་དུས་ལ་བབ་པ་ན། །ལུས་ཅན་རྣམས་ལ་འབྲས་བུར་སྨིན། །དགེ་
སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུའི་ཚེ་ལོ་ཉི་ཁྲི་ཐུབ་པ་ན་སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། 
འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ། དེ་གྲོང་ཁྱེར་བཱ་རཱ་ཎ་སཱི་ན་བརྟེན་ཅིང་དྲང་སྲོང་སྨྲ་བ་རི་
དགས་ཀྱི་ནགས་ན་བཞུགས་སོ། །དེའི་ཚེ་དེའི་དུས་ན་བཱ་རཱ་ཎ་སཱི་ན་རྒྱལ་པོ་ཀྲི་ཀི་ཞེས་བྱ་བ་རྒྱལ་སྲིད་བྱེད་དུ་འཇུག་སྟེ། རྒྱལ་སྲིད་འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ། སྐྱེ་བོ་དང་། མི་མང་པོས་གང་བ་
ཞེས་བྱ་བ་ནས། ཆོས་བཞིན་བྱེད་དུ་འཇུག་གོ་ཞེས་བྱ་བའི་བར་སྔ་མ་བཞིན་ནོ། །རྒྱལ་པོ་དེ་ལ་བུ་གསུམ་སྟེ། རབ་དང་། འབྲིང་པོ་དང་། ཐ་ཆུངས་སོ། །གང་གི་ཚེ་ཡང་དག་པར་རྫོགས་པའི་སངས་རྒྱས་འོད་སྲུང་སངས་རྒྱས་
ཀྱི་མཛད་པ་མཐའ་དག་མཛད་ནས་བུད་ཤིང་ཟད་པའི་མེ་བཞིན་དུ་ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདས་པ་དེའི་ཚེ་རྒྱལ་པོ་ཀྲི་ཀིས་དེའི་སྐུ་ལ་མཆོད་པ་བྱས་ནས་རིན་
<pb id="10.171a"/>
པོ་ཆེ་བཞི་ལས་བྱས་པ་མཆོད་རྟེན་ཁོར་ཡུག་ཏུ་དཔག་ཚད་གཅིག་པ། འཕང་དུ་དཔག་ཚད་ཕྱེད་པ་ཞིག་བརྩིགས་སོ། །དེ་ལ་གདུགས་འདོགས་པར་བྱེད་པ་ནི་རྒྱལ་པོ་ཀྲི་ཀིའི་བུ་འབྲིང་པོ་དད་པ་སྐྱེས་ནས་གདུགས་འབྲིང་ཞིག་
བཏགས་སོ། །དགེ་སློང་དག་ཇི་སྙམ་དུ་སེམས། རྒྱལ་པོ་ཀྲི་ཀིའི་བུ་འབྲིང་པོ་གང་ཡིན་པ་དེ་ནི་རིགས་ཀྱི་བུ་དགའ་བོ་འདི་ཉིད་ཡིན་ཏེ། འདིས་ཡང་དག་པར་རྫོགས་པའི་སངས་རྒྱས་འོད་སྲུང་གི་མཆོད་རྟེན་ལ་དད་པ་སྐྱེས་ནས་
གདུགས་འབྲིང་བཏགས་པ་གང་ཡིན་པའི་ལས་དེའི་རྣམ་པར་སྨིན་པས་སྟོབས་ཀྱིས་འཁོར་ལོ་སྒྱུར་བའི་རྒྱལ་སྲིད་ཉིས་སྟོང་ལྔ་བརྒྱ་བྱས་ཏེ། གལ་ཏེ་ད་ལྟར་རབ་ཏུ་བྱུང་བར་མ་གྱུར་ན་ད་ལྟར་ཡང་འདིས་སྟོབས་ཀྱིས་འཁོར་
ལོ་སྒྱུར་བའི་རྒྱལ་སྲིད་བྱས་པར་འགྱུར་རོ། །ཡང་དགེ་སློང་རྣམས་ཀྱིས་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་ཚེ་དང་ལྡན་པ་དགའ་བོས་ལས་ཅི་ཞིག་བགྱིས་ན་ལས་དེའི་རྣམ་པར་སྨིན་པས་
བཅོམ་ལྡན་འདས་ཀྱིས་དབང་པོའི་སྒོ་བསྡམས་པ་རྣམས་ཀྱི་མཆོག་ཏུ་བསྟན་ལགས། བཅོམ་ལྡན་འདས་ཀྱིས་བཀའ་སྩལ་པ། སྨོན་ལམ་གྱི་དབང་གིས་སོ། །གང་དུ་སྨོན་ལམ་བཏབ་ལགས། དགེ་སློང་དག་
འདི་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་བར་གྱུར་ཏེ། གང་ལས་འདི་རབ་ཏུ་བྱུང་བ་དེ་བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་གིས་དབང་པོའི་སྒོ་བསྡམས་
པ་རྣམས་ཀྱི་མཆོག་ཏུ་བསྟན་ཏོ། །དེ་ན་འདིས་ཚེ་ཇི་སྲིད་པར་ཚངས་པར་སྤྱོད་པ་སྤྱད་ཀྱང་ཡོན་ཏན་གྱི་ཚོགས་འགའ་ཡང་མ་ཐོབ་པོ། །དེ་ན་འདིས་འཆི་བའི་དུས་ཀྱི་ཚེ་སྨོན་ལམ་བཏབ་པ། འདི་ལྟར་བདག་གིས་ཡོན་གནས་
བླ་ན་མེད་པ་བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་གི་སྤྱན་སྔར་ཚེ་ཇི་སྲིད་པར་ཚངས་པར་སྤྱོད་པ་སྤྱད་ཀྱང་ཡོན་ཏན་གྱི་ཚོགས་འགའ་ཡང་ཐོབ་པར་མ་གྱུར་གྱིས། བདག་དགེ་བའི་རྩ་བ་འདིས་
<pb id="10.171b"/>
བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་ལ་བྲམ་ཟེའི་ཁྱེའུ་ཁྱོད་སྐྱེ་དགུའི་ཚེ་ལོ་བརྒྱ་ཐུབ་པ་ན་དེ་བཞིན་གཤེགས་པ་དགྲ་བཅོམ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པར་
འགྱུར་རོ་ཞེས་ལུང་བསྟན་པ་གང་ཡིན་པ་དེའི་གསུང་རབ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་དུ་བྱེད་པར་འགྱུར་བ་དང་། ཇི་ལྟར་བཅོམ་ལྡན་འདས་ཡང་དག་པར་རྫོགས་པའི་སངས་རྒྱས་འོད་སྲུང་གིས་
བདག་གི་མཁན་པོ་དབང་པོའི་སྒོ་བསྡམས་པ་རྣམས་ཀྱི་མཆོག་ཏུ་བསྟན་པ་དེ་བཞིན་དུ་བདག་ཀྱང་བཅོམ་ལྡན་འདས་ཤཱཀྱ་ཐུབ་པ་ཤཱཀྱའི་རྒྱལ་པོ་གཙོ་བོ་དེས་དབང་པོའི་སྒོ་བསྡམས་པ་རྣམས་ཀྱི་མཆོག་ཏུ་ལུང་སྟོན་པར་གྱུར་ཅིག་ཅེས་
བྱས་ཏེ། སྨོན་ལམ་དེའི་དབང་གིས་ད་ལྟར་དེ་བཞིན་གཤེགས་པས་དབང་པོའི་སྒོ་བསྡམས་པ་རྣམས་ཀྱི་མཆོག་ཏུ་བསྟན་ཏོ། །དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་ཤེས་བྱ་བ་ནས་བརྩལ་པར་བྱ་སྟེ། དགེ་
སློང་རྣམས་ཀྱིས་དེ་ལྟར་བསླབ་པར་བྱའོ་ཞེས་བྱ་བའི་བར་སྔ་མ་བཞིན་ནོ། །གླེང་གཞི་ནི་མཉན་ཡོད་ནའོ། །དགེ་སློང་ཞིག་ན་སྟེ་དེ་སྨན་པའི་དྲུང་དུ་སོང་ནས་སྨྲས་པ། བཞིན་བཟངས་བདག་ལ་ནད་འདི་ལྟ་བུ་བྱུང་ན་སྨན་སྟོན་
ཅིག །དེས་སྨྲས་པ། འཕགས་པ་སྨན་མས་གཏང་བ་མཛོད་ཅིག་དང་ཁྱོད་སོས་པར་འགྱུར་རོ། །དེས་སྨྲས་པ། བཞིན་བཟངས་བཅོམ་ལྡན་འདས་ཀྱིས་མ་གནང་ངོ་། །སྨན་པས་སྨྲས་པ། འཕགས་པ་ཁྱོད་ཀྱི་སྟོན་པ་ནི་ཐུགས་
རྗེ་ཅན་ཡིན་པས་གནང་བར་འགྱུར་རོ། །དེས་སྐབས་དེ་དགེ་སློང་རྣམས་ལ་བསྙད་དོ། །དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གནང་གིས་དགེ་སློང་
ནད་པས་སྨན་པའི་ལུང་གིས་སྨན་མས་གཏང་བར་བྱའོ། །གླེང་གཞི་ནི་མཉན་ཡོད་ནའོ། །བཅོམ་ལྡན་འདས་ཀྱིས་དགེ་སློང་རྣམས་ཀྱིས་གཙུག་ལག་ཁང་ལྔ་རྩེག་ཏུ་བྱེད་ན་དྲི་གཙང་ཁང་ནི་བདུན་རྩེག །སྒོ་ཁང་སྟེང་གི་བསིལ་ཁང་
<pb id="10.172a"/>་
ཡང་བདུན་རྩེག་དུ་བྱའོ། །དགེ་སློང་རྣམས་ཀྱིས་གཙུག་ལག་ཁང་སུམ་རྩེག་ཏུ་བྱེད་ན་དྲི་གཙང་ཁང་ནི་ལྔ་རྩེག །སྒོ་ཁང་སྟེང་གི་བསིལ་ཁང་ཡང་ལྔ་རྩེག་ཏུ་བྱའོ་ཞེས་བཀའ་སྩལ་པ་དང་། དགེ་སློང་དག་གིས་ཕྱོགས་གང་ནས་འཛེག་
མི་ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། ཐེམ་སྐས་རྣམ་པ་གསུམ་པ་ཤིང་གི་ཐེམ་སྐས་དང་སའི་ཐེམ་སྐས་དང་། རྡོའི་ཐེམ་སྐས་དག་བྱའོ། །དགེ་སློང་དག་སྟེང་དུ་ནི་རྡོའི་བར་དུ་ནི་སའི་ཐ་མར་ནི་ཤིང་གི་བཙུགས་ནས་འཛེགས་
པ་དང་། བཅོམ་ལྡན་འདས་ཀྱིས་བཀའ་སྩལ་པ། ཐ་མར་ནི་རྡོའི། བར་དུ་ནི་སའི་སྟེང་དུ་ནི་ཤིང་གི་གཟུགས་པར་བྱའོ། །ཕྲན་ཚེགས་ཀྱི་གཞི་ལས་སྒོ་གཉིས་པའོ།།           །།<head n="2" t="ཕྲ་མོའི་སྒོ་གསུམ་པ། ཆོས་གོས་ཀྱི་སྡེ་ཚན།" type="detshen" lv="6.3" zh="10.397"/>བསྡུས་པའི་སྡོམ་ནི། ཆོས་གོས་གདང་དང་ནང་དང་བསྐྲད། །ཁང་
བཟངས་ལན་ཚྭ་སྦུ་བུ་དང་། །གདོང་ཕྱིས་དང་ནི་ཕྱི་བ་དང་། །མཁར་ལེན་སྟན་དང་སྤུ་གྲི་འོ།          །<head n="3" t="ཆོས་གོས་ཀྱི་གདང་སོགས་བཤད་པ།" type="shepa" lv="6.3.1" zh="10.397"/>སྡོམ་ནི། ཆོས་གོས་ཚད་ཀྱི་ཤིང་དང་ནི། །གླེགས་བུ་དག་དང་རྡུལ་ཕྱགས་དང་། །ས་དྲུད་པ་ནི་ཉིད་དག་དང་། །མཆིག་ནི་མཆིག་གུར་
བཅས་པའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་དྲས་པའི་ཆོས་གོས་གསུམ་
དགེ་སློང་དག་གིས་བཅང་བར་བྱའོ་ཞེས་གསུངས་པ་དང་། དགེ་སློང་དག་གིས་ཆོས་གོས་དྲ་བར་བརྩམས་ཏེ། དེ་དག་གིས་གླེགས་བུ་དང་། གླེགས་བུ་ཕྱེད་དག་མི་མཉམ་པར་བྱས་སོ། །སྐབས་དེ་དགེ་སློང་དག་གིས་
བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་གླེགས་བུ་དང་གླེགས་བུ་ཕྱེད་དག་མི་མཉམ་པར་དྲ་བར་མི་བྱའི་འོན་ཀྱང་མཉམ་པར་དྲའོ་ཞེས་བཀའ་སྩལ་པ་དང་། དེ་དག་གིས་ཇི་ལྟར་
མཉམ་པར་འགྱུར་བ་མི་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། གླེགས་བུ་དང་གླེགས་བུ་ཕྱེད་དག་གི་ཚད་ཀྱི་ཤིང་བཅད་པར་བྱའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་
<pb id="10.172b"/>
རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་དག་གིས་ཆོས་གོས་ཀྱི་ཚལ་བུ་དག་མི་མཉམ་པར་དྲུབས་པ་དང་། དེ་དག་མི་མཛེས་ནས། སྐབས་དེ་དགེ་སློང་དག་གིས་བཅོམ་ལྡན་འདས་ལ་
གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཚལ་བུ་དག་མཉམ་པར་དྲུབ་པར་བྱའོ། །བཅོམ་ལྡན་འདས་ཀྱིས་ཚལ་བུ་མཉམ་པར་དྲུབ་པར་བྱའོ་ཞེས་གསུངས་པ་དང་། དགེ་སློང་དག་ཇི་ལྟར་མཉམ་པར་བྱ་བ་
མི་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། ཚལ་བུའི་ཚད་ཀྱི་ཤིང་བཅད་ཞིང་དེས་གཞལ་ནས་དྲུབ་པར་བྱའོ། །བཅོམ་ལྡན་འདས་ཀྱིས་ཚལ་བུ་ཤིང་གིས་གཞོལ་ལ་དྲུབས་ཤིག་ཅེས་གསུངས་པ་དང་། དགེ་སློང་དག་
གིས་ཚལ་བུ་ཚད་ལས་འདས་པར་བྱས་ནས། བཅོམ་ལྡན་འདས་ཀྱིས་བཀའ་སྩལ་པ། ཚལ་བུ་ཚད་ལས་འདས་པར་མི་བྱའོ། །འོན་ཀྱང་ཚལ་བུ་ནི་གསུམ་སྟེ། ཆེན་པོ་དང་། འབྲིང་དང་། ཆུང་ངུའོ། །དེ་ལ་ཆེན་པོ་ནི་སོར་
བཞི་འམ། བྱ་རོག་གི་མཐོ་གང་ངོ་། །ཆུང་ངུ་ནི་སོར་གཉིས་སམ་མཐེ་བོའི་ལྟོ་གང་ངོ་། །འབྲིང་ནི་དེ་དག་གི་བར་རོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་
དགའ་ར་བ་ན་བཞུགས་སོ། །དགེ་སློང་དག་ས་རྡུལ་ཅན་ལ་ཆོས་གོས་འདྲུབ་པ་དང་། དེ་དྲི་མ་ཅན་དུ་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། ལྕི་བའི་བྱུག་པས་བསྐུས་ལ་ཆོས་གོས་དྲུབ་པར་བྱའོ། །བཅོམ་ལྡན་
འདས་ཀྱིས་ལྕི་བའི་བྱུག་པས་བསྐུས་ལ་ཆོས་གོས་དྲུབས་ཤིག་ཅེས་གསུངས་པ་དང་། ལྕི་བ་མ་རྙེད་ནས། བཅོམ་ལྡན་འདས་ཀྱིས་བཀའ་སྩལ་པ། ཕྱོགས་དེར་ཆག་ཆག་བཏབ་ཅིང་ཕྱགས་ཏེ་དྲུབ་པར་བྱའོ། །སངས་རྒྱས་
བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་དག་གིས་ཁྲིའི་རྐང་པ་རྣོན་པོར་བྱས་པ་དང་། དེ་དག་གིས་ས་བསྟར་བ་མ་རུང་བར་གྱུར་
<pb id="10.173a"/>
ནས་བཅོམ་ལྡན་འདས་ཀྱིས་བཀའ་སྩལ་པ། ཁྲིའི་རྐང་པ་རྣོན་པོར་མི་བྱའི་འོན་ཀྱང་ཟླུམ་པོར་གཅད་པར་བྱའོ། །འོན་ཀྱང་མ་རུང་པར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ།  ཕུབ་མའི་ཐུམ་པོ་ལ་གཞག་
གམ། རས་མས་དཀྲི་བར་བྱའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །མཉན་ཡོད་ན་བྲམ་ཟེ་ཞིག་འདུག་པ་དེ་དགོས་པ་ཞིག་གི་
ཕྱིར་ཕྱི་རོལ་དུ་བྱུང་ནས་དེ་དེ་དང་དེ་དག་ཏུ་འཁྱམ་པ་ལས་ཉི་མ་ཕྱེད་ཀྱི་དུས་ཀྱི་ཚེ་ཡོངས་སུ་ངལ་ནས་རྒྱལ་བྱེད་ཀྱི་ཚལ་དུ་ཞུགས་པ་དང་། དེས་དེ་ན་སྟན་བཟང་པོ་བཤམས་པ་དང་། ཁ་ཟས་བསོད་པར་སྦྱར་བ་མཐོང་ངོ་། །དེས་
མཐོང་ནས་མངོན་པར་དད་དེ། དེས་ཆེན་པོ་ལ་འོས་པའི་གོས་གྱོན་པ་དེ་དེས་གདིང་བའི་ཕྱིར་རྒན་པའི་མཐའ་ལོགས་སུ་གོས་དེ་ཕུལ་ལོ། །དེ་དུས་གཞན་ཞིག་ན་དྲི་མ་ཅན་དུ་གྱུར་ནས་དགེ་སྐོས་ཀྱིས་གཞོན་པའི་མཐའ་
ལོགས་སུ་བཏིང་ངོ་། །རེ་ཤིག་ཅིག་ན་བྲམ་ཟེ་དེ་གཙུག་ལག་ཁང་དུ་ཞུགས་པ་དང་། དེས་གོས་དེ་རྒན་པའི་མཐའ་ལོགས་ན་མི་སྣང་ནས་དེ་རིམ་གྱིས་ལྟ་ཞིང་གཞོན་པའི་མཐའ་ལོགས་སུ་སོང་བ་དང་། ཇི་ཙམ་ན་དྲི་མ་ཅན་དུ་གྱུར་ནས་གཞོན་པའི་མཐར་བཏིང་བ་མཐོང་སྟེ། དེས་
བསམས་པ། གོས་འདི་སར་པ་ཆེན་པོ་ལ་འོས་པ་ཡིན་ན། གང་གིས་འདི་ལྟ་བུའི་གནས་སྐབས་སུ་གྱུར་པ་འདི་ལ་རྒྱུ་གང་ཡིན་རེ་ཤིག་བལྟའོ་སྙམ་ནས་ཅུང་ཞིག་བསྡད་པ་དང་། ཇི་ཙམ་ན་དགེ་སྐོས་ཀྱིས་གདན་རིམ་བཞིན་
བཤམས་ནས་ཕྱག་དར་བྱ་བར་བརྩམས་པ་དང་། དེས་བསམས་པ། གང་གིས་གོས་འདི་དྲི་མ་ཅན་དུ་གྱུར་པ་འདི་ལ་རྒྱུ་ནི་འདི་ཡིན་ནོ་སྙམ་དུ་རིག་ནས། དགེ་སྐོས་ལ་སྨྲས་པ། འཕགས་པ་ཁྱོད་ཀྱིས་ཇི་ལྟར་ས་ལ་
ཆག་ཆག་བཏབ་ཏེ་ཕྱགས་ནས་རིམ་བཞིན་གདིང་བར་བྱ་བ་འདི་ཙམ་ཡང་མི་མཁྱེན་ཏམ། དེ་བས་ཀྱང་ཁྱོད་ཀྱིས་བདག་གི་གོས་དྲི་མ་ཅན་དུ་བྱས་སོ། །སྐབས་དེ་བཅོམ་ལྡན་འདས་ལ་དགེ་སློང་དག་གིས་
<pb id="10.173b"/>
གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ།  ས་ལ་ཆག་ཆག་བཏབ་སྟེ་ཕྱགས་ནས་རིམ་བཞིན་གདིང་བར་བྱའོ། །དགེ་སྐོས་ཀྱིས་རྡུལ་གྱིས་གང་བའི་སྟན་ལ་མལ་སྟན་དག་བཏིང་བ་དང་། ཉེས་དམིགས་
དེ་ཉིད་དུ་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། སྟན་རྣམས་སྤྲུགས་ལ་མལ་སྟན་དག་གདིང་བར་བྱའོ། །ཅི་ཡིས་སྤྲུག་པ་དགེ་སྐོས་ཀྱིས་མི་ཤེས་ནས། བཅོམ་ལྡན་འདས་ཀྱིས་དེ་ལས་གོས་གཅིག་
གིས་སྤྲུག་པར་བྱའོ་ཞེས་གསུངས་པ་དང་། དེས་བཟང་པོས་སྤྲུགས་ནས། བཅོམ་ལྡན་འདས་ཀྱིས་བཀའ་སྩལ་པ། ངན་པས་སྤྲུག་པར་བྱའོ། །དགེ་སྐོས་ཀྱིས་ངན་པས་སྤྲུགས་པ་དང་། གང་གི་ཚེ་དེ་རྙིངས་
ཤིང་ཞིགས་ནས་བཅོས་སུ་མི་རུང་བ་དེའི་ཚེ་བོར་བ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ཉིད་ཚལ་བུ་དང་ཤར་བུ་དག་ཏུ་གྱིས་ལ་ཤིང་ལ་བཅིངས་ཏེ་སྤྲུག་པར་བྱའོ། །དེ་ཤིན་དུ་སྤྱད་པར་མི་རུང་སྟེ་
བོར་ནས། བཅོམ་ལྡན་འདས་ཀྱིས་བཀའ་སྩལ་པ། ཤིན་དུ་སྤྱད་པར་མི་རུང་ཡང་མ་དོར་བར་ལྕི་བ་འམ། འཇིམ་པ་དང་བསྲེས་ལ་ཀ་བའི་སེར་ག་འམ། རྩིག་པའི་བུ་ག་དག་ཏུ་སྐུས་ཤིག་དང་། སྦྱིན་བདག་གི་བསོད་
ནམས་ཡུན་རིང་དུ་འཕེལ་བར་འགྱུར་རོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེ་ནས་དུས་དེའི་ཚེ་དགེ་སློང་གཞོན་ནུ་ཞིག་
ཕྱོགས་ཤིག་ན་འཆག་པ་དང་། དེ་འཆག་པའི་ས་ཕྱོགས་དེ་རྐང་པས་དྲུད་པས་ཟད་དོ། །ཇི་ཙམ་ན་ཁྱིམ་བདག་ཅིག་དེ་དང་དེ་དག་ཏུ་འཁྱམ་ཞིང་ཕྱོགས་དེར་འོངས་པ་དང་། དེས་བསམས་པ། རེ་ཤིག་ཡང་གནས་སྐབས་འདི་ལྟ་
བུར་གྱུར་ན་འཕགས་པ་འདིའི་རྐང་པ་ཅི་འདྲ་བ་ཞིག་ཏུ་གྱུར་སྙམ་ནས་སྨྲས་པ། འཕགས་པ་ས་འདི་ཅི་ཞིག་གིས་འདི་ལྟར་ཡོངས་སུ་ཟད། དེས་སྨྲས་པ། ཁྱིམ་བདག་བདག་འཆག་འཆག་པས་སོ། །ཁྱིམ་བདག་གིས་སྨྲས་པ། 
<pb id="10.174a"/>
འཕགས་པ་རེ་ཤིགས་ཡང་གནས་སྐབས་འདི་ལྟ་བུར་གྱུར་ན། ཁྱོད་ཀྱི་ཞབས་ཅི་འདྲ་བར་གྱུར། རེ་ཤིག་ཁྱོད་ཀྱི་ཞབས་བལྟའོ། །དེས་དེ་ལ་རྐང་པ་བསྟན་པ་དང་། དེས་མཐོང་སྟེ་སྙིང་རྗེ་སྐྱེས་ནས། དེས་སྨྲས་པ། འཕགས་
པ་བདག་གིས་ས་འདི་ལ་པར་ཏང་དག་གདིང་བར་བགྱིས། བདེ་བར་ཚོགས་ཤིག་ཅེས་སྨྲས་པ་དང་། དེས་སྨྲས་པ། ཁྱིམ་བདག་བཅོམ་ལྡན་འདས་ཀྱིས་མ་གནང་ངོ་། །འཕགས་པ་ཁྱོད་ཀྱི་སྟོན་པ་ནི་ཐུགས་རྗེ་ཅན་ཡིན་
པས་གནང་བར་འགྱུར་རོ། །སྐབས་དེ་དེས་དགེ་སློང་དག་ལ་བསྙད་དོ། །དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གནང་གིས་དགེ་སློང་བརྩོན་འགྲུས་
བརྩམ་པའི་འཆག་སར་པར་ཏང་བཏིང་བར་བྱའོ། །ཁྱིམ་བདག་དེས་བཏིང་བ་དང་། དགེ་སློང་དེ་དེ་ལ་ཕྱོགས་གཅིག་ཏུ་འཆག་པར་བརྩམས་པས་ཇི་ཙམ་ན་དེ་དུམ་བུ་གཉིས་སུ་གྱུར་ནས། དེའི་དུམ་བུ་གཅིག་ནི་ཕྱོགས་
གཅིག་ན་འདུག །གཉིས་པ་ཡང་གཞན་ན་འདུག་གོ། །ཇི་ཙམ་ན་ཁྱིམ་བདག་དེ་འོངས་ནས་པར་ཏང་དེའི་དུམ་བུ་གཅིག་ནི་ཕྱོགས་གཅིག་ན་འདུག །གཉིས་པ་ཡང་གཞན་ན་འདུག་པ་མཐོང་ནས་དེས་སྨྲས་པ། འཕགས་པ་
པར་ཏང་དེ་གནས་སྐབས་འདི་ལྟ་བུར་གྱུར་ན། ཨེ་མ་ཁྱོད་ཀྱིས་རལ་བ་བཙེམ་ན་ཅི་ནོངས། སྐབས་དེ་བཅོམ་ལྡན་འདས་ལ་དགེ་སློང་དག་གིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཁྱིམ་བདག་དེ་ཟེར་བ་བདེན་ཏེ་
དེ་ལྟ་བས་ན་རལ་བ་དང་རལ་བ་དག་དྲུབ་ཅིང་གཟུངས་དང་ལྷན་པ་དག་གདབ་པར་བྱའོ། །གང་གི་ཚེ་ཤིན་དུ་རྙིངས་ཤིང་དེངས་ཏེ་བཅོས་དཀའ་བ་དེའི་ཚེ་དེ་ལྕི་བ་འམ། འཇིམ་པར་བསྲེས་ལ་དེ་ཉིད་དུ་བྱུགས་ཤིག་དང་། སྦྱིན་བདག་གི་
བསོད་ནམས་ཡུན་རིང་དུ་འཕེལ་བར་འགྱུར་རོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་ཞིག་ན་སྟེ་སྨན་པའི་
<pb id="10.174b"/>
དྲུང་དུ་སོང་སྟེ་སྨྲས་པ། བཞིན་བཟངས་བདག་ལ་ནད་འདི་ལྟ་བུ་བྱུང་ན་སྨན་སྟོན་ཅིག་ཅེས་སྨྲས་པ་དང་། དེས་སྨྲས་པ། འཕགས་པ་འདི་ལྟ་བུ་དང་འདི་ལྟ་བུ་མཛོད་དང་ཁྱོད་སོས་པར་འགྱུར་རོ། །དེས་སྨན་བཏག་པའི་མཆིག་དགོས་ནས་
དེ་ཁྱིམ་བདག་གཅིག་གི་དྲུང་དུ་སོང་སྟེ། མཆིག་བརྙས་པ་དང་། དེས་དེ་ལ་མཆིག་མཆི་གུ་དང་བཅས་ཏེ་བྱིན་ནོ། །དེས་སྨན་བཏགས་ནས་ཡང་ཁྱིམ་བདག་དེ་ཉིད་ལ་སླར་བྱིན་པ་དང་། དེས་འཕགས་པ་ཁྱོད་ཉིད་བཞེས་ལ་བཞུད་
ཅིག །དེས་སྨྲས་པ། ཁྱིམ་བདག་བཅོམ་ལྡན་འདས་ཀྱིས་མ་གནང་ངོ་། །དེས་སྨྲས་པ། འཕགས་པ་གལ་ཏེ་དེ་ལྟ་ན་ཞོག་ལ་བཞུད་ཅིག །སྐབས་དེ་བཅོམ་ལྡན་འདས་ལ་དགེ་སློང་དག་གིས་གསོལ་པ་དང་། བཅོམ་ལྡན་འདས་ཀྱིས་བཀའ་
སྩལ་པ། དེ་ལྟ་བས་ན་གནང་གིས་དགེ་སློང་གིས་མཆིག་མཆི་གུ་དང་བཅས་ཏེ་བཅང་བར་བྱའོ།           །<head n="3" t="ནང་དང་ཕྱི་རོལ་སོགས་བཤད་པ།" type="shepa" lv="6.3.2" zh="10.403"/>སྡོམ་ནི།  ནང་དང་ཕྱི་རོལ་ཆོས་གོས་གདང་། །དེ་བཞིན་ལྕུག་མ་ཐག་གུ་དང་། །མར་མེ་དང་ནི་འཁོར་གྱི་ཁྱམས། །ཆོས་གོས་མཚན་
མས་གདབ་པའོ། །བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་དག་ཆོས་གོས་བབ་བབ་ཏུ་འཇོག་སྟེ། དེ་རྡུལ་གྱིས་དྲི་མ་ཅན་དུ་གྱུར་ཅིང་། 
སྲིལ་གྱིས་ཟོས་ནས་སྐབས་དེ་བཅོམ་ལྡན་འདས་ལ་དགེ་སློང་དག་གིས་གསོལ་པ་དང་བཅོམ་ལྡན་འདས་ཀྱིས་བཀའ་སྩལ་པ། ཆོས་གོས་བབ་བབ་ཏུ་གཞག་པར་མི་བྱའོ། །འོན་ཀྱང་ཆོས་གོས་གདང་ལ་གཞག་པར་བྱའོ། །དགེ་སློང་དག་
གིས་རྩིག་པ་ལ་ཁུང་བརྐོས་ནས་ཆོས་གོས་ཀྱི་གདང་བཅུག་པ་དང་། རྩིག་པ་སྙི་བར་གྱུར་ཏེ། བཅོམ་ལྡན་འདས་ཀྱིས་བཀའ་སྩལ་པ། རྩིག་པ་ལ་ཁུང་བརྐོ་བར་མི་བྱའོ། །འོན་ཀྱང་གང་གི་ཚེ་གཙུག་ལག་ཁང་རྩིག་པ་དེ་
ཉིད་ཀྱི་ཚེ་བུ་ག་གདོད་པར་བྱ་ཞིང་། དེར་ཆོས་གོས་ཀྱི་གདང་གཞུག་པར་བྱའོ། །བཅོམ་ལྡན་འདས་ཀྱིས་གཙུག་ལག་ཁང་དུ་ཆོས་གོས་ཀྱི་གདང་གི་བུ་ག་ཐོད་ཅིག་ཅེས་གསུངས་པ་དང་། ཉེན་
<pb id="10.175a"/>
ཀོར་དུ་མ་བྱས་ནས། བཅོམ་ལྡན་འདས་ཀྱིས་བཀའ་སྩལ་པ། གཙུག་ལག་ཁང་དུ་ཇི་ལྟ་བ་དེ་བཞིན་དུ་ཉེན་ཀོར་དག་ཏུ་ཡང་བྱའོ། །བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་
ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་ཆོས་གོས་ཀྱི་གདང་ལ་ཆོས་གོས་དག་གཞག་པར་བྱའོ། །ཞེས་གསུངས་པ་དང་། དགེ་སློང་དགོན་པ་པ་དག་གིས་ཆོས་གོས་ཀྱི་གདང་མ་རྙེད་ནས་སྐབས་
དེ་དགེ་སློང་དག་གིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་དག་གིས་ལྕུག་མ་བཏགས་ནས་གཞག་པར་བྱའོ། །གཞན་དག་ལ་ལྕུག་མ་ཡང་མེད་ནས། བཅོམ་ལྡན་འདས་ཀྱིས་བཀའ་
སྩལ་པ། དེ་དག་གིས་ཐ་གུ་བཏགས་ཏེ་གཞག་པར་བྱའོ། །བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་དགེ་སློང་དག་
མཚན་ཞིང་ཆོས་མཉན་པ་སྦྱིན་པར་བྱའོ་ཞེས་གསུངས་ཏེ། དགེ་སློང་དག་མཚན་མོ་ཆོས་མཉན་པ་སྦྱིན་པར་བརྩམས་སོ། །ཇི་ཙམ་ན་ཆོས་ཉན་པའི་དུས་སུ་སྦྲུལ་ཞིག་འོངས་པ་དེ་དགེ་སློང་གཞོན་ནུ་ཞིག་གིས་མཐོང་ནས་
དེ་སྔངས་ཏེ། ཤེས་ལྡན་དག་རྒྱབ་རིངས་རྒྱབ་རིངས་ཤེས་སྨྲས་སོ། །དགེ་སློང་དག་ཀྱང་སོ་སོའི་སྐྱེ་བོ་ཡིན་པས་སྔངས་ཏེ། དེ་དག་གིས་ཆོས་ཉན་པ་བར་བཅད་དོ། །སྐབས་དེ་བཅོམ་ལྡན་འདས་ལ་དགེ་སློང་དག་གིས་གསོལ་པ་དང་། 
བཅོམ་ལྡན་འདས་ཀྱིས་བཀའ་སྩལ་པ། ཆོས་མཉན་པ་གཅད་པར་མི་བྱའི་འོན་ཀྱང་མར་མེ་བུས་ཏེ་ཆོས་བསྟན་པར་བྱའོ། །བཅོམ་ལྡན་འདས་ཀྱིས་མར་མེ་བུས་ཏེ་ཆོས་བསྟན་པར་བྱའོ་ཞེས་གསུངས་པ་དང་དགེ་སློང་དག་གིས་
དབྱར་གྱི་མཚན་མོ་མར་མེ་བུས་ཏེ་ཆོས་བཤད་པ་དང་། སྲོག་ཆགས་དག་མར་མེར་སོང་ནས་བཅོམ་ལྡན་འདས་ཀྱིས་བཀའ་སྩལ་པ། །མར་མེའི་ཁང་བུ་བྱའོ། །དགེ་སློང་དག་གིས་མར་མེའི་ཁང་བུ་ཇི་ལྟར་བྱ་བ་མི་ཤེས་ནས། བཅོམ་ལྡན་འདས་ཀྱིས་བཀའ་
<pb id="10.175b"/>
སྩལ་པ། སྨྱིག་མའི་ཚལ་པ་གཟེར་བུར་གྱིས་ལ་རས་དཀར་པོས་གཡོག་པར་བྱའོ། །རས་དཀར་པོ་མ་རྙེད་ནས། བཅོམ་ལྡན་འདས་ཀྱིས་བཀའ་སྩལ་པ། ལྷང་ཚེར་གྱིས་གཡོག་པར་བྱའོ། །དེ་ཡང་མ་རྙེད་ནས་བཅོམ་ལྡན་འདས་ཀྱིས་བཀའ་
སྩལ་པ། དགེ་སློང་དག་བུ་ག་བརྒྱ་པ་བྱའོ། །དགེ་སློང་དག་གིས་བུ་ག་བརྒྱ་པ་ཅི་འདྲ་བར་བྱ་བ་མི་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། རྫ་མཁན་གྱིས་འཇིམ་པ་གཤེར་བ་ལས་གྱོ་མོ་བྱས་ལ་བུ་ག་བརྒྱ་པར་བྱའོ། །
རྫ་མཁན་མེད་ན་བུམ་པའི་གྱོ་མོ་འམ། གཞན་ཡང་རུང་བཅག་ནས་བུ་ག་བརྒྱ་པ་བྱ་སྟེ། དེ་ནས་མར་མེ་སྦར་ལ་དེས་གཡོག་པར་བྱའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་
ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །སོ་ཀའི་དུས་ལ་བབ་པ་དང་། དགེ་སློང་དག་ཚ་བས་གདུངས་ཏེ་ལུས་རྨྱ་ཞིང་ཤ་བྲི་ངན་པ་དང་། མདོག་ངན་པ་སྐྱ་བོ་བསེང་བསེང་པོར་གྱུར་ཏོ། །སངས་རྒྱས་བཅོམ་ལྡན་འདས་རྣམས་
ནི་མཁྱེན་བཞིན་དུ་འདྲི་བར་མཛད་པ་ཡིན་པས་སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་རྨས་པ། ཀུན་དགའ་བོ་ཅིའི་ཕྱིར་ད་ལྟར་དགེ་སློང་དག་ལུས་རྨྱ་ཞིང་། ཤ་བྲི་ངན་པ་དང་། མདོག་ངན་པ་
སྐྱ་བོ་བསེང་བསེང་པོར་གྱུར། སྐབས་དེ་བཅོམ་ལྡན་འདས་ལ་རྒྱས་པར་གསོལ་ནས་བཅོམ་ལྡན་འདས་ཀྱིས་བཀའ་སྩལ་པ། དེ་བས་ན་གནང་གིས་འཁོར་གྱི་ཁྱམས་བྱའོ། །དགེ་སློང་དག་གིས་ཇི་ལྟར་བྱ་བ་མི་ཤེས་ནས། 
བཅོམ་ལྡན་འདས་ཀྱིས་བཀའ་སྩལ་པ། ངོས་གསུམ་པར་བྱའོ། །དེ་དག་གིས་ནང་དུ་ནི་རྩིག་པ་བརྩིགས། ཕྱིར་ནི་ཀ་བའི་ཕྲེང་བ་བྱས་པ་དང་། བཅོམ་ལྡན་འདས་ཀྱིས་བཀའ་སྩལ་པ། ནང་དུ་ནི་ཀ་བའི་ཕྲེང་བ་བྱའོ། །ཕྱི་རོལ་
དུ་ནི་རྩིག་པ་བརྩིག་གོ། །སྐར་ཁུང་མ་བཏོད་པས་ཕྱིར་ཚ་བར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། སྐར་ཁུང་དག་གདོད་པར་བྱའོ། །དེ་དག་གིས་དམའ་བར་བཏོད་པས་ཉེས་དམིགས་དེ་ཉིད་དུ་གྱུར་ཏེ། 
<pb id="10.176a"/>
བཅོམ་ལྡན་འདས་ཀྱིས་བཀའ་སྩལ་པ། བསྟོད་དེ་གདོད་པར་བྱའོ། །ཧ་ཅང་མཐོན་པོར་བཏོད་ནས་བཅོམ་ལྡན་འདས་ཀྱིས་བཀའ་སྩལ་པ། ཧ་ཅང་མཐོན་པོར་མི་གདོད་ཀྱི་འོན་ཀྱང་སྟན་དང་ཐད་ཀར་གདོད་པར་བྱའོ། །བྱེའུ་དང་
ཕུག་རོན་དག་འཇུག་ནས། བཅོམ་ལྡན་འདས་ཀྱིས་བཀའ་སྩལ་པ། སྐར་ཁུང་དྲ་བ་ཅན་དུ་བྱའོ། །རླུང་དང་ཆར་པ་དག་གིས་གནོད་པར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། སྒོ་འཕར་གཞུག་པར་བྱའོ། །
དགེ་སློང་དག་གིས་ཟན་ཟ་བ་ན་སྒོ་བཅད་པས་མུན་པ་གནག་པར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། ཟན་ཟ་བའི་དུས་ཀྱི་ཚེ་དབྱེ་བར་བྱའོ། །དགེ་སློང་དག་ཚ་བའི་དུས་ན་ཀློག་པ་དང་། ཁ་ཏོན་བྱེད་པ་དང་། 
རྣམ་པར་ངེས་པའི་གཏམ་ལ་འཁོད་པ་འམ། ཆོས་གོས་ཀྱི་ལས་བྱེད་པ་འམ། ལས་ཀྱིས་ཤིན་དུ་དུབ་པ་ན་དེར་རྔུལ་གཟན་དང་། ཤམ་ཐབས་གཉིས་གྱོན་ལ་འདུག་པར་བྱའོ། །སངས་རྒྱས་བཅོམ་ལྡན་འདས་མཉན་ཡོད་
ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་དགའ་བོ་རབ་ཏུ་ཕྱུང་བསྙེན་པར་རྫོགས་པར་མཛད་ནས་རི་སྤོས་ཀྱི་ངད་ལྡང་དང་། སུམ་བཅུ་རྩ་གསུམ་པའི་ལྷ་དང་
སེམས་ཅན་དམྱལ་བ་དག་ཏུ་ཁྲིད་དེ་སླར་མཉན་ཡོད་དུ་ཁྲིད་པ་དང་། དེ་གློ་བུར་པ་ཡིན་པས་དགེ་སློང་ཐམས་ཅད་ཀྱིས་ངོ་མ་ཤེས་ཏེ། དེའི་ལུས་གསེར་གྱི་ཁ་དོག་ལྟ་བུ་མཚན་གྱིས་མངོན་པར་གསལ་བའི་ལུས་དེ་མཐོང་ནས་
བཅོམ་ལྡན་འདས་གཤེགས་སོ་སྙམ་ནས་དགེ་སློང་གནས་བརྟན་གནས་བརྟན་དག་ཀྱང་ལྡང་བར་བྱེད་དོ། །གང་གི་ཚེ་ཀུན་ཤེས་པར་གྱུར་པ་དེའི་ཚེ་འགྱོད་པ་སྐྱེས་ནས་སྐབས་དེ་བཅོམ་ལྡན་འདས་ལ་དགེ་སློང་དག་གིས་གསོལ་པ་དང་། 
བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་འདི་ནི་སྟོན་པའོ། །འདི་ནི་གཞན་ནོ་ཞེས་བདེ་བླག་ཏུ་ཤེས་པར་བྱ་བའི་ཕྱིར་དགའ་བོ་དང་གཞན་ཡང་རུང་གང་དེ་ལྟ་བུའི་ཆོས་གོས་ལ་མཚན་མས་གདབ་པར་བྱའོ།          །<head n="3" t="བསྐྲད་པ་སོགས་བཤད་པ།" type="shepa" lv="6.3.3" zh="10.407"/>
<pb id="10.176b"/>
སྡོམ་ནི། དགེ་སློང་རྣམས་ནི་བསྐྲད་པ་དང་། །སོ་ཤིང་རྣམ་པ་གསུམ་དག་དང་། །གཞོན་ནུ་བསྐྲད་པར་བྱ་བ་དང་། །ཀུན་དུ་བསྐྲད་པར་མི་བྱའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་
མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །གང་གི་ཚེ་ཆུ་བོ་སྙན་ལྡན་གྱི་འགྲམ་གྱི་དགེ་སློང་དག་གིས་དང་པོ་བུམ་པ་དང་། ཕོ་ལོང་གི་སྦྱོར་བས་འབད་པ་དང་། བསྒྲིམ་པ་དང་། བརྩལ་བས་ཉོན་མོངས་པ་ཐམས་
ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་པ་དེའི་ཚེ་དེ་དག་གི་སྤྱོད་ལམ་དང་། སྤྱོད་པ་དག་ལ་སྒྲུབ་པ་དེས་སྐྱེ་བོ་མང་པོ་རྣམས་མངོན་པར་དད་དོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། 
དགེ་སློང་དག་གང་དག་གི་གྲོང་གི་ཞིང་ན་ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་གནས་པའི་མི་དེ་དག་གི་རྙེད་པ་ནི་ལེགས་པར་རྙེད་དོ། །བཅོམ་ལྡན་འདས་ཀྱི་བསྙེན་བཀུར་བ་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་
ཀྱི་དྲུང་ན་སྤྱོད་ཅིང་གནས་པ་དེས་བཅོམ་ལྡན་འདས་ཀྱིས་དགོངས་པ་རྟགས་སམ། གསུང་བ་ལས་ཤེས་ནས་དེས་དེ་དག་ལ་ཚེ་དང་ལྡན་པ་དག་བཅོམ་ལྡན་འདས་ནི་ཁྱེད་ཀྱི་བསྔགས་པ་བརྗོད་ཅིང་གཟིགས་པར་ཡང་
བཞེད་ཀྱིས་ཁྱེད་འོང་བའི་རིགས་སོ་ཞེས་སྤྲིང་ངོ་། །དེ་དག་གིས་ཐོས་ནས་ཕན་ཚུན་གླེངས་པ། ཚེ་དང་ལྡན་པ་དག་བཅོམ་ལྡན་འདས་ནི་བདག་ཅག་གི་བསྔགས་པ་བརྗོད་ཅིང་གཟིགས་པར་ཡང་བཞེད་ཅེས་ཟེར་ན་དེ་
ལ་ཇི་ལྟར་བསྒྲུབ་པར་བྱ། དེ་ན་ཁ་ཅིག་གིས་སྨྲས་པ། འདི་ལ་ཅི་ཞིག་བསྒྲུབ་ཏུ་ཡོད་འདོང་མོད། དགྲ་བཅོམ་པ་རྣམས་ནི་མ་བསམས་པར་ཡེ་ཤེས་མཐོང་བ་མི་འཇུག་པས་གཞན་དག་ཅིག་གིས་སྨྲས་པ་
ལེགས་ཏེ། འོན་ཀྱང་སྐྱེ་བོའི་ཚོགས་མང་པོ་དག་ལ་སྦྲན་ནས་འདོང་ངོ་། །དེ་ནས་དེ་དག་གིས་དགེ་སློང་རྣམས་ལ་སྨྲས་པ། ཚེ་དང་ལྡན་པ་དག་ཤེས་པར་གྱིས་ཤིག །བཅོམ་ལྡན་འདས་བདག་ཅག་གི་ཡོན་
<pb id="10.177a"/>
ཏན་བརྗོད་ཅིང་གཟིགས་པར་བཞེད་དེ། ཁྱེད་ལ་བལྟས་ནས་འདོང་བ་ཡིན་ནོ། །དེ་དག་གིས་སྨྲས་པ། ཚེ་དང་ལྡན་པ་དག་དེ་ལྟ་ན་བདག་ཅག་ཀྱང་འགྲོའོ། །དེ་ལྟར་གྱིས་ཤིག །དེ་རྣམས་དེ་དག་དང་ལྷན་ཅིག་ཆས་ཏེ་
རིམ་གྱིས་མཉན་ཡོད་དུ་ཕྱིན་པ་དང་། དེ་ནས་ཀུན་དགའི་ར་བར་དགེ་སློང་གློ་བུར་བ་དག་དང་། གཞི་བ་རྣམས་ཕན་ཚུན་ཡང་དག་པར་དགའ་བར་བྱེད་པའི་སྒྲ་མཐོན་པོ། སྒྲ་ཆེན་པོ་དང་། སྐྱེ་བོའི་ཚོགས་ཕལ་པོ་ཆེའི་སྒྲ་སྐད་བྱུང་བར་
གྱུར་ཏོ། །བཅོམ་ལྡན་འདས་ཀྱིས་ཀུན་དགའི་ར་བར་སྒྲ་མཐོན་པོ། སྒྲ་ཆེན་པོ་དང་། སྐྱེ་བོའི་ཚོགས་ཕལ་པོ་ཆེའི་སྒྲ་སྐད་གསན་ཏེ། སངས་རྒྱས་བཅོམ་ལྡན་འདས་རྣམས་ནི་མཁྱེན་བཞིན་དུ་འདྲི་བར་མཛད་པ་ཡིན་པས་
སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་རྨས་པ། ཀུན་དགའི་ར་བར་སྒྲ་མཐོན་པོ། སྒྲ་ཆེན་པོ་དང་། སྐྱེ་བོའི་ཚོགས་ཕལ་པོ་ཆེའི་སྒྲ་སྐད་གྲག་པ་འོ་ནི་ཅི་ཞིག   །དེས་གསོལ་པ། 
བཙུན་པ་དེ་ནི་ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཀྱིས་སྐྱེ་བོ་མང་པོ་སྦྲན་ནས་དགེ་སློང་རབ་ཏུ་མང་པོ་དང་ལྷན་ཅིག་འདིར་མཆིས་ཏེ། དགེ་སློང་གཞི་བ་དང་། གློ་བུར་བ་རྣམས་ཕན་ཚུན་ཡང་དག་པར་དགའ་བར་
བགྱིད་པའི་སྒྲ་མཐོན་པོ། སྒྲ་ཆེན་པོ་དང་། སྐྱེ་བོའི་ཚོགས་ཕལ་པོ་ཆེའི་སྒྲ་སྐད་ལགས་སོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་ཆུ་བོ་སྙན་
ལྡན་གྱི་འགྲམ་གྱི་དགེ་སློང་རྣམས་ལ་དགེ་སློང་དག་ཁྱེད་འདི་ན་མ་གནས་པར་དེང་ཤིག་ཅེས་སྐྲོད་ཅིག །བཙུན་པ་དེ་ལྟར་འཚལ་ལོ། །ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས་སྙན་ལྡན་གྱི་
འགྲམ་གྱི་དགེ་སློང་རྣམས་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་དག་ཤེས་པར་གྱིས་ཤིག །བཅོམ་ལྡན་འདས་ཀྱིས་ཁྱེད་འདི་ན་མ་གནས་པར་དེང་ཤིག་ཅེས་བསྐྲད་དོ། །དེ་དག་བདག་ཅག་ནི་བཅོམ་ལྡན་འདས་
<pb id="10.177b"/>
ཀྱིས་བསྐྲད་དོ་སྙམ་དུ་རིག་ནས་ལྷུང་བཟེད་དང་ཆོས་གོས་བླངས་ཏེ་ལྗོངས་རྒྱུ་ཞིང་དོང་ངོ་། །ལན་གཉིས་ལན་གསུམ་དུ་ཡང་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་གང་དག་གི་གྲོང་གི་ཞིང་ན་ཆུ་
བོ་སྙན་ལྡན་གྱི་འགྲམ་གྱི་དགེ་སློང་རྣམས་གནས་པའི་མི་དེ་དག་གི་རྙེད་པ་ནི་རྙེད་པ་ལེགས་པར་རྙེད་དོ་ཞེས་བྱ་བ་ནས། དེ་དག་བདག་ཅག་ནི་བཅོམ་ལྡན་འདས་ཀྱིས་བསྐྲད་དོ་སྙམ་ནས་ལྷུང་བཟེད་དང་ཆོས་གོས་བླངས་ཏེ་ལྗོངས་
རྒྱུ་ཞིང་འདོང་ངོ་ཞེས་བྱ་བའི་བར་སྔ་མ་བཞིན་ནོ། །ཡང་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་གང་དག་གི་གྲོང་གི་ཞིང་ན་ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་གནས་
པའི་མི་དེ་དག་གི་རྙེད་པ་ནི་རྙེད་པ་ལེགས་པར་རྙེད་དོ་ཞེས་བྱ་བ་ནས། འོང་བའི་རིགས་སོ་ཞེས་བྱ་བའི་བར་སྔ་མ་བཞིན་ནོ། །དེ་དག་ཕན་ཚུན་གླེང་བ་ཚེ་དང་ལྡན་པ་དག་ཅིའི་ཕྱིར་བཅོམ་ལྡན་འདས་བདག་ཅག་
གི་བསྔགས་པ་བརྗོད་ཅིང་གཟིགས་པར་ཡང་བཞེད་ལ། འོན་ཀྱང་སོང་དགུན་བཅོམ་ལྡན་འདས་ཀྱིས་བསྐྲད། གདོན་མ་ཟོས་པར་བདག་ཅག་གིས་སྐྱེ་བོ་མང་པོ་ལ་སྦྲན་པས་བསྐྲད་ཀྱིས། མ་ལ་ད་ནི་བདག་
ཅག་གིས་མི་སྦྲན་པ་ཁོ་ནར་འདོང་ངོ་ཞེས་དེ་དག་གིས་མ་སྦྲན་པ་ཁོ་ནར་ཉི་ཚེ་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་
འཁོད་དོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་གཙུག་ལག་ཁང་གཅིག་ཏུ་དེ་བཞིན་གཤེགས་པ་དང་། ཆུ་བོ་སྙན་ལྡན་གྱི་འགྲམ་གྱི་དགེ་
སློང་དག་གི་ཁྲི་ཤོམས་ཤིག །བཙུན་པ་དེ་ལྟར་འཚལ་ལོ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ནས་གཙུག་ལག་ཁང་གཅིག་ཏུ་དེ་བཞིན་གཤེགས་པ་དང་། ཆུ་བོ་སྙན་ལྡན་གྱི་
<pb id="10.178a"/>
འགྲམ་གྱི་དགེ་སློང་དག་གི་ཁྲི་བཤམས་ནས་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་
ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་དང་། ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཀྱི་ཁྲི་གཙུག་ལག་ཁང་གཅིག་ཏུ་བཤམས་
ལགས་ན། བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ། དེ་ནས་བཅོམ་ལྡན་འདས་ཆུ་བོ་སྙན་ལྡན་གྱི་དགེ་སློང་རྣམས་ཀྱི་གཙུག་ལག་ཁང་གང་ན་བ་དེར་གཤེགས་སོ། །གཤེགས་ནས་
གཙུག་ལག་ཁང་གི་ཕྱི་རོལ་ཏུ་ཞབས་བཀྲུས་ཏེ་གཙུག་ལག་ཁང་དུ་གཤེགས་ནས་ཁྲི་བཤམས་པ་ཉིད་ལ་སྐྱིལ་མོ་དཀྲུང་བཅས་ནས་སྐུ་དྲང་པོར་བསྲང་སྟེ་དགོངས་པ་མངོན་དུ་བཞག་ནས་བཞུགས་སོ། །
ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཀྱང་རང་རང་གི་གཙུག་ལག་ཁང་གང་ན་བ་དེར་དོང་སྟེ་ཕྱིན་པ་དང་། གཙུག་ལག་ཁང་གི་ཕྱི་རོལ་དུ་རྐང་པ་བཀྲུས་ནས་གཙུག་ལག་ཁང་དུ་དོང་སྟེ་ཇི་ལྟར་
སྟན་བཏིང་བ་ལ་འཁོད་དོ། །དེ་ནས་བཅོམ་ལྡན་འདས་བསམ་གཏན་དང་པོ་ལ་སྙོམས་པར་ཞུགས་པ་དང་། ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཀྱང་བསམ་གཏན་དང་པོ་ལ་
སྙོམས་པར་ཞུགས་སོ། །བཅོམ་ལྡན་འདས་བསམ་གཏན་དང་པོ་ལས་བཞེངས་ནས་གཉིས་པ་དང་། གསུམ་པ་དང་། བཞི་པ་དང་། ནམ་མཁའ་མཐའ་ཡས་སྐྱེ་མཆེད་དང་། རྣམ་ཤེས་
མཐའ་ཡས་སྐྱེ་མཆེད་དང་། ཅི་ཡང་མེད་པའི་སྐྱེ་མཆེད་དང་། འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལ་སྙོམས་པར་ཞུགས་པ་དང་། ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཀྱང་བསམ་
<pb id="10.178b"/>
གཏན་དང་པོ་ལས་ལངས་ནས་གཉིས་པ་དང་། གསུམ་པ་དང་། བཞི་པ་དང་། ནམ་མཁའ་མཐའ་ཡས་སྐྱེ་མཆེད་དང་། རྣམ་ཤེས་མཐའ་ཡས་སྐྱེ་མཆེད་དང་། ཅི་ཡང་མེད་པའི་སྐྱེ་མཆེད་དང་། འདུ་ཤེས་མེད་འདུ་ཤེས་མེད་མིན་
སྐྱེ་མཆེད་ལ་སྙོམས་པར་ཞུགས་སོ། །དེ་ནས་བཅོམ་ལྡན་འདས་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལས་བཞེངས་ནས་ཅི་ཡང་མེད་པའི་སྐྱེ་མཆེད་ལ་སྙོམས་པར་ཞུགས་པ་དང་། ཆུ་བོ་སྙན་ལྡན་གྱི་འགྲམ་གྱི་
དགེ་སློང་རྣམས་ཀྱང་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལས་ལངས་ནས་ཅི་ཡང་མེད་པའི་སྐྱེ་མཆེད་ལ་སྙོམས་པར་ཞུགས་སོ། །བཅོམ་ལྡན་འདས་ཅི་ཡང་མེད་པའི་སྐྱེ་མཆེད་ལས་བཞེངས་ནས་རྣམ་ཤེས་
མཐའ་ཡས་སྐྱེ་མཆེད་དང་། ནམ་མཁའ་མཐའ་ཡས་སྐྱེ་མཆེད་དང་། བསམ་གཏན་བཞི་པ་དང་། གསུམ་པ་དང་། གཉིས་པ་དང་། དང་པོ་ལ་སྙོམས་པར་ཞུགས་པ་དང་། ཆུ་བོ་སྙན་ལྡན་གྱི་འགྲམ་གྱི་དགེ་སློང་
རྣམས་ཀྱང་ཅི་ཡང་མེད་པའི་སྐྱེ་མཆེད་ལས་ལངས་ནས་རྣམ་ཤེས་མཐའ་ཡས་སྐྱེ་མཆེད་དང་། ནམ་མཁའ་མཐའ་ཡས་སྐྱེ་མཆེད་ལ་སྙོམས་པར་ཞུགས་ནས་བསམ་གཏན་བཞི་པ་དང་། གསུམ་པ་དང་། གཉིས་པ་
དང་། བསམ་གཏན་དང་པོ་ལ་སྙོམས་པར་ཞུགས་སོ། །དེ་ནས་བཅོམ་ལྡན་འདས་འདི་སྙམ་དུ་དགོངས་སོ། །ང་བསམ་གཏན་དང་པོ་ལ་སྙོམས་པར་ཞུགས་ན་ཆུ་བོ་སྙན་ལྡན་གྱི་འགྲམ་གྱི་དགེ་སློང་དག་ཀྱང་
བསམ་གཏན་དང་པོ་ལ་སྙོམས་པར་ཞུགས། ང་བསམ་གཏན་དང་པོ་ལས་ལངས་ནས་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་བར་ལ་སྙོམས་པར་ཞུགས་ན། ཆུ་བོ་སྙན་ལྡན་གྱི་འགྲམ་གྱི་དགེ་སློང་
རྣམས་ཀྱང་བསམ་གཏན་དང་པོ་ལས་ལངས་ནས་འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ཀྱི་བར་ལ་སྙོམས་པར་ཞུགས། ང་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལས་ལངས་ནས་ཅི་ཡང་མེད་པའི་སྐྱེ་མཆེད་ལ་
<pb id="10.179a"/>
སྙོམས་པར་ཞུགས་ན། ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཀྱང་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལས་ལངས་ནས་ཅི་ཡང་མེད་པའི་སྐྱེ་མཆེད་ལ་སྙོམས་པར་ཞུགས། ང་ཅི་
ཡང་མེད་པའི་སྐྱེ་མཆེད་ལས་ལངས་ནས་བསམ་གཏན་དང་པོའི་བར་ལ་སྙོམས་པར་ཞུགས་ན་ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཀྱང་ཅི་ཡང་མེད་པའི་སྐྱེ་མཆེད་ལས་ལངས་ཏེ་བསམ་གཏན་དང་པོའི་བར་ལ་
སྙོམས་པར་ཞུགས་ཀྱིས་མ་ལ་ད་ནི་ང་རྣམ་པ་དེ་དག་དང་། རྟགས་དེ་དག་དང་། རྒྱུ་མཚན་དེ་དག་གིས་གང་ལ་ཉན་ཐོས་དང་། རང་སངས་རྒྱས་ཐམས་ཅད་རྡུགས་པའི་བསམ་གཏན་དང་པོ་རྫོགས་པར་བྱས་ཏེ་གནས་
པར་བྱའོ་སྙམ་དུ་དགོངས་སོ། །དེ་ནས་བཅོམ་ལྡན་འདས་རྣམ་པ་དེ་དག་དང་། རྟགས་དེ་དག་དང་། རྒྱུ་མཚན་དེ་དག་གིས་གང་ལ་ཉན་ཐོས་དང་། རང་སངས་རྒྱས་ཐམས་ཅད་རྡུགས་པའི་བསམ་གཏན་དང་པོ་རྫོགས་
པར་བྱས་ཏེ་བཞུགས་སོ། །དེ་ནས་ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་འདི་སྙམ་དུ་སེམས་ཏེ། ཚེ་དང་ལྡན་པ་དག་ཤེས་པར་གྱིས་ཤིག །ད་ལྟར་བཅོམ་ལྡན་འདས་ནི་ཉིད་ཀྱི་གནས་པས་གནས་ཀྱིས་
མ་ལ་བདག་ཅག་ཀྱང་རང་གི་གནས་པས་གནས་པར་བྱའོ་ཞེས་དེ་དག་ཀྱང་རང་གི་གནས་པས་གནས་པར་བརྩམས་སོ། །དེ་ནས་བཅོམ་ལྡན་འདས་ནང་པར་སྔར་ཏིང་ངེ་འཛིན་དེ་ལས་བཞེངས་ཏེ། དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །
དེ་ནས་ཚེ་དང་ལྡན་པ་ཀུན་དགའ་བོ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་
ལྡན་འདས་ཡང་དང་ཡང་དུ་ཆུ་བོ་སྙན་ལྡན་གྱི་འགྲམ་གྱི་དགེ་སློང་དག་གི་བསྔགས་པ་བརྗོད་ཅིང་གཟིགས་པར་ཡང་བཞེད་ལ། འོན་ཀྱང་དེ་དག་ལ་བཅོམ་ལྡན་འདས་ཀྱིས་ཡང་དག་པར་དགའ་བར་ནི་མ་མཛད་དོ། །
<pb id="10.179b"/>
བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དེ་བཞིན་གཤེགས་པས་ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ལ་ཡང་འཕགས་པའི་ཡང་དག་པར་དགའ་བས་ཡང་དག་པར་དགའ་བར་བྱས་སོ། །བཙུན་པ་
ཇི་ཙམ་གྱིས་ན་འཕགས་པའི་ཆོས་འདུལ་བ་ལ་འཕགས་པའི་སོ་སོ་ཡང་དག་པར་དགའ་བ་ལགས། ཇི་ལྟར་ན་བཅོམ་ལྡན་འདས་ཀྱིས་འཕགས་པའི་ཡང་དག་པའི་དགའ་བས་ཡང་དག་པར་དགའ་བར་མཛད་ལགས། 
ཀུན་དགའ་བོ་འདི་ན་ང་ཆུ་བོ་སྙན་ལྡན་གྱི་འགྲམ་གྱི་དགེ་སློང་དག་གི་གཙུག་ལག་ཁང་གང་ན་བ་དེར་སོང་སྟེ་ཕྱིན་པ་དང་། གཙུག་ལག་ཁང་གི་ཕྱི་རོལ་དུ་ཞབས་བཀྲུས་ཏེ་གཙུག་ལག་ཁང་དུ་གཤེགས་ནས་སྟན་བཤམས་པ་
ཉིད་ལ་དཀྱིལ་མོ་དཀྲུང་བཅས་ནས་ལུས་དྲང་པོར་བསྲང་སྟེ་དྲན་པ་མངོན་དུ་བཞག་ནས་འདུག་གོ། །ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཀྱང་གཙུག་ལག་ཁང་གི་ཕྱི་རོལ་དུ་རྐང་པ་བཀྲུས་ནས་གཙུག་ལག་ཁང་དུ་དོང་
སྟེ་རང་གི་སྟན་བཤམས་པ་ལ་སྐྱིལ་མོ་དཀྲུང་བཅས་ཏེ་ལུས་དྲང་པོར་བསྲང་ནས་དྲན་པ་མངོན་དུ་བཞག་སྟེ་འཁོད་དོ། །ང་བསམ་གཏན་དང་པོ་ལ་སྙོམས་པར་ཞུགས་ན། ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཀྱང་
བསམ་གཏན་དང་པོ་ལ་སྙོམས་པར་ཞུགས་སོ། །ང་བསམ་གཏན་དང་པོ་ལས་ལངས་ཏེ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་བར་ལ་སྙོམས་པར་ཞུགས་ན། ཆུ་བོ་སྙན་ལྡན་གྱི་འགྲམ་གྱི་དགེ་སློང་
རྣམས་ཀྱང་བསམ་གཏན་དང་པོ་ལས་ལངས་ནས་འདུ་ཤེས་འདུ་ཤེས་མེད་མིན་སྐྱེ་མཆེད་ཀྱི་བར་ལ་སྙོམས་པར་ཞུགས་སོ། །ང་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལས་ལངས་ནས་ཅི་ཡང་མེད་པའི་
སྐྱེ་མཆེད་ལ་སྙོམས་པར་ཞུགས་ན། ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཀྱང་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལས་ལངས་ནས་ཅི་ཡང་མེད་པའི་སྐྱེ་མཆེད་ལ་སྙོམས་པར་ཞུགས་སོ། །
<pb id="10.180a"/>
ང་ཅི་ཡང་མེད་པའི་སྐྱེ་མཆེད་ལས་ལངས་ནས་སྔ་མ་བཞིན་དུ་བསམ་གཏན་དང་པོའི་བར་ལ་སྙོམས་པར་ཞུགས་པ་དང་། ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཀྱང་ཅི་ཡང་མེད་པའི་སྐྱེ་མཆེད་ལས་ལངས་ནས་
སྔ་མ་བཞིན་དུ་བསམ་གཏན་དང་པོའི་བར་ལ་སྙོམས་པར་ཞུགས་སོ། །དེ་ལ་ང་འདི་སྙམ་དུ་སེམས་ཏེ། ང་བསམ་གཏན་དང་པོ་ལ་སྙོམས་པར་ཞུགས་ན། ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཀྱང་བསམ་གཏན་དང་པོ་ལ་སྙོམས་
པར་ཞུགས། ང་བསམ་གཏན་དང་པོ་ལས་ལངས་ཏེ་སྔ་མ་བཞིན་དུ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་བར་ལ་སྙོམས་པར་ཞུགས་ན། ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་ཀྱང་བསམ་གཏན་དང་པོ་ལས་ལངས་ནས་
སྔ་མ་བཞིན་དུ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་བར་ལ་སྙོམས་པར་ཞུགས། ང་འདུ་ཤེས་མེད་འདུ་ཤེས་མིན་སྐྱེ་མཆེད་ལས་ལངས་ནས་ཅི་ཡང་མེད་པའི་སྐྱེ་མཆེད་ལ་སྙོམས་པར་ཞུགས་ན། ཆུ་བོ་སྙན་ལྡན་གྱི་
འགྲམ་གྱི་དགེ་སློང་རྣམས་ཀྱང་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལས་ལངས་ནས་ཅི་ཡང་མེད་པའི་སྐྱེ་མཆེད་ལ་སྙོམས་པར་ཞུགས། ང་ཅི་ཡང་མེད་པའི་སྐྱེ་མཆེད་ལས་ལངས་ནས་སྔ་མ་བཞིན་དུ་བསམ་གཏན་
དང་པོའི་བར་ལ་སྙོམས་པར་ཞུགས་ན། ཆུ་བོ་སྙན་ལྡན་གྱི་འགྲམ་གྱི་དགེ་སློང་དག་ཀྱང་ཅི་ཡང་མེད་པའི་སྐྱེ་མཆེད་ལས་ལངས་ནས་སྔ་མ་བཞིན་དུ་བསམ་གཏན་དང་པོའི་བར་ལ་སྙོམས་པར་ཞུགས་ཀྱིས། མ་ལ་ད་ནི་ང་རྣམ་པ་
དེ་དག་དང་། རྟགས་དེ་དག་དང་། རྒྱུ་མཚན་དེ་དག་གིས་གང་ལ་ཉན་ཐོས་དང་། རང་སངས་རྒྱས་ཐམས་ཅད་རྡུགས་པ་བསམ་གཏན་དང་པོ་རྫོགས་པར་བྱས་ཏེ་གནས་པར་བྱའོ་སྙམ་ནས་ང་རྣམ་པ་དེ་དག་དང་། རྟགས་དེ་དག་དང་། 
རྒྱུ་མཚན་དེ་དག་གིས་གང་ལ་ཉན་ཐོས་དང་། རང་སངས་རྒྱས་ཐམས་ཅད་རྡུགས་པའི་བསམ་གཏན་དང་པོ་རྫོགས་པར་བྱས་ཏེ་གནས་སོ། །དེ་ནས་ཆུ་བོ་སྙན་ལྡན་གྱི་འགྲམ་གྱི་དགེ་སློང་དེ་དག་འདི་སྙམ་དུ་སེམས་ཏེ། །ཚེ་དང་
<pb id="10.180b"/>
ལྡན་པ་དག་བཅོམ་ལྡན་འདས་ནི་ད་ལྟར་ཉིད་ཀྱི་གནས་པས་གནས་ཀྱིས། མ་ལ་བདག་ཅག་ཀྱང་རང་གི་གནས་པས་གནས་པར་བྱའོ་སྙམ་ནས་དེ་དག་ཀྱང་རང་གི་གནས་པས་གནས་པར་བརྩམས་ཏེ། ཀུན་དགའ་བོ་དེ་ཙམ་གྱིས་
ན་འཕགས་པའི་ཆོས་འདུལ་བ་ལ་འཕགས་པའི་ཡང་དག་པར་དགའ་བ་ཡིན་ཞིང་། དེ་ལྟར་ན་འཕགས་པའི་ཡང་དག་པར་དགའ་བས་ཡང་དག་པར་དགའ་བར་བྱས་པ་ཡིན་ནོ། །བཙུན་པ་འཕགས་པའི་ཆོས་འདུལ་བ་ལ་
འཕགས་པའི་ཡང་དག་པར་དགའ་བ་ནི་བཟང་ངོ་། །བཙུན་པ་འཕགས་པའི་ཆོས་འདུལ་བ་ལ་འཕགས་པའི་ཡང་དག་པར་དགའ་བ་ནི་ཤིན་དུ་བཟང་སྟེ། བཅོམ་ལྡན་འདས་ཀྱིས་ཆུ་བོ་སྙན་ལྡན་གྱི་འགྲམ་གྱི་དགེ་སློང་དག་ཀྱང་
འཕགས་པའི་ཡང་དག་པར་དགའ་བས་ཡང་དག་པར་དགའ་བར་མཛད་དོ། །བཅོམ་ལྡན་འདས་ཀྱིས་ཆུ་བོ་སྙན་ལྡན་གྱི་འགྲམ་གྱི་དགེ་སློང་རྣམས་འཕགས་པའི་ཡང་དག་པའི་དགའ་བས་ཡང་དག་པར་དགའ་བར་མཛད་དོ། །
ཞེས་ཀུན་དུ་སྒྲ་གྲགས་པ་ཉེན་ཀོར་ན་འཁོད་པའི་བྲམ་ཟེ་དང་ཁྱིམ་བདག་རྣམས་ཀྱིས་ཐོས་ནས། དེ་རྣམས་བལྟ་བའི་ཕྱིར་འོང་བ་དང་། དེ་དག་ཉེ་བར་འོངས་པ་དེ་རྣམས་ལ་ཆོས་སྟོན་པར་བྱེད་དོ། །དེ་དག་ལ་ཆོས་སྟོན་པ་
ན་ཁ་ནས་དྲི་མི་ཞིམ་པ་བྱུང་ནས་དེ་དག་ཕན་ཚུན་དུ་བལྟས་ནས་དྲིས་པ། འཕགས་པ་དྲི་མི་ཞིམ་པ་འདི་སུ་ལས་བྱུང་། དེ་དག་གིས་སྨྲས་པ། ཚེ་དང་ལྡན་པ་དག་ཁོ་བོ་ཅག་གི་ཁ་ནས་བྱུང་ངོ་། །དེ་དག་གིས་སྨྲས་པ་
འཕགས་པ་དག་ཅི་ཁྱེད་སོ་ཤིང་མི་འདོར་རམ། ཚེ་དང་ལྡན་པ་དག་མི་དོར་རོ། །འཕགས་པ་ཅིའི་སླད་དུ་ཚེ་དང་ལྡན་པ་དག་བཅོམ་ལྡན་འདས་ཀྱིས་མ་གནང་ངོ་། །འཕགས་པ་ཅི་ཁྱེད་སོ་ཤིང་
མ་ཟོས་པས་ཡོངས་སུ་དག་པར་འགྱུར་རམ། དེ་དག་ཅང་མི་ཟེར་བར་འཁོད་དོ། །སྐབས་དེ་བཅོམ་ལྡན་འདས་ལ་དགེ་སློང་དག་གིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། 
<pb id="10.181a"/>
དགེ་སློང་དག་བྲམ་ཟེ་དང་ཁྱིམ་བདག་དག་གིས་ལེགས་པར་སྨྲས་སོ། །དེ་ལྟ་བས་ན་གནང་གིས་དགེ་སློང་གིས་སོ་ཤིང་དོར་བར་བྱའོ།  །དེ་ཅིའི་ཕྱིར་ཞེ་ན། དགེ་སློང་དག་སོ་ཤིང་ལ་ཡོན་ཏན་ལྔ་སྟེ། ལྔ་གང་
ཞེ་ན། མཁྲིས་པ་འདྲེན་པར་བྱེད། བད་ཀན་འདྲེན་པར་བྱེད། རླུང་འདྲེན་པར་བྱེད། ཁའི་དྲི་མི་ཞིམ་པ་སེལ་བར་བྱེད། ཡི་ག་འབྱེད་པར་བྱེད་ཅིང་དགེ་སློང་དག་སོ་ཤིང་ནི་མིག་ལ་ཕན་པ་ཡང་ཡིན་ནོ། །བཅོམ་ལྡན་འདས་ཀྱིས་སོ་
ཤིང་དོར་བར་བྱའོ་ཞེས་གསུངས་པ་དང་། ཇི་ཙམ་ན་དགེ་སློང་གཞོན་ནུ་ཞིག་གིས་མི་དབེན་པར་འདུག་སྟེ། སོ་ཤིང་ཐུང་ངུ་ཞིག་དོར་བར་བརྩམས་པ་ན་བཅོམ་ལྡན་འདས་ཀྱང་ཕྱོགས་དེར་གཤེགས་སོ། །དེ་ནས་དགེ་སློང་དེས་
བཅོམ་ལྡན་འདས་མཐོང་བ་དང་སྤ་གོང་བར་གྱུར་ནས་དེ་འདི་སྙམ་དུ་སེམས་ཏེ། བདག་གིས་བཅོམ་ལྡན་འདས་ཀྱི་སྤྱན་སྔར་ཁ་གདངས་ཏེ་སོ་ཤིང་བཟའ་བ་གང་ཡིན་པ་ནི་བདག་གི་ཆ་མ་ཡིན་ནོ་སྙམ་ནས་དེས་མིད་པ་དང་མགྲིན་པར་
ཐོགས་སོ། །སངས་རྒྱས་བཅོམ་ལྡན་འདས་རྣམས་ནི་བསྙེལ་བ་མི་མངའ་བའི་ཆོས་ཅན་ཡིན་ཏེ། དེ་ནས་བཅོམ་ལྡན་འདས་ཀྱིས་ཕྱག་གཡོན་པ་འཁོར་ལོ་དང་། བཀྲ་ཤིས་དང་། གཡུང་དྲུང་ཅན་བསོད་ནམས་བརྒྱ་ཕྲག་དུ་མ་ལས་
སྐྱེས་པ་འཇིགས་པ་རྣམས་ལ་དབུགས་འབྱིན་པར་མཛད་པས་མགོ་ནས་མནན་ཏེ། ཕྱག་གཡས་པའི་མཛུབ་མོ་བཀུག་པས་ཁྲག་དང་བཅས་ཏེ་ཁ་ནས་ཕྱུང་སྟེ། དགེ་སློང་དེ་ལ་བཀའ་སྩལ་པ། དགེ་སློང་འདི་ཅི་ཡིན་
དེས་སྐབས་དེ་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་དགོངས་པ། ཉེས་དམིགས་གང་ཅུང་ཟད་བྱུང་བ་ནི་དགེ་སློང་དག་མི་དབེན་པར་སོ་ཤིང་ཟ་བ་ལས་གྱུར་ཏོ་སྙམ་དུ་མཁྱེན་ནས་དགེ་སློང་དག་
ལ་བཀའ་སྩལ་པ། དགེ་སློང་དག་དགེ་སློང་གཞོན་ནུ་ཆེ་གེ་མོ་ཞིག་གིས་མི་དབེན་པར་འདུག་སྟེ་སོ་ཤིང་ཐུང་ངུ་ཞིག་ཟོས་པ་དང་། དེ་ལ་ཉེས་དམིགས་འདི་ལྟ་བུ་བྱུང་ངོ་། །དེ་ལྟ་བས་ན་དགེ་སློང་གིས་མི་དབེན་པར་འདུག་སྟེ་
