<pb id="10.194a"/>
<bampo n="6.16" zh="10.445"/>བམ་པོ་བཅུ་དྲུག་པ། བཅོམ་ལྡན་འདས་ཀྱིས་དེ་གཉིས་ལ་གདམས་ངག་གནང་བ་དང་། དེ་གཉིས་ཀྱིས་འབད་བརྩལ་བསྒྲིམས་པས་ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་ཉིད་མངོན་སུམ་
དུ་བྱས་ཏེ། དགྲ་བཅོམ་པ་ཁམས་གསུམ་ལས་འདོད་ཆགས་དང་བྲལ་བ་སེམས་བོང་བ་དང་གསེར་དུ་མཉམ་པ། ནམ་མཁའ་དང་ལག་མཐིལ་དུ་མཉམ་པ། སྟེའུ་དང་ཙན་དན་དུ་མཚུངས་པ། མ་རིག་པའི་སྒོ་ངའི་སྦུབས་དྲལ་
བ། རིག་པ་དང་། མངོན་པར་ཤེས་པ་དང་། སོ་སོ་ཡང་དག་པར་རིག་པ་ཐོབ་པ། སྲིད་པ་དང་རྙེད་པ་ལས་ཆགས་པ་དང་། བཀུར་སྟི་ལ་རྒྱབ་ཀྱིས་ཕྱོགས་པ། དབང་པོ་དང་ཉེ་དབང་དུ་བཅས་པའི་ལྷ་རྣམས་ཀྱིས་མཆོད་པ་
དང་། རྗེད་པ་དང་། གུས་པར་སྨྲ་བར་བྱ་བར་གྱུར་ཏོ། །གང་གི་ཚེ་བཅོམ་ལྡན་འདས་ཀྱིས་བྲན་བུ་དང་། སྐྱོང་བ་དག་རབ་ཏུ་ཕྱུང་བ་དེའི་ཚེ་རྒྱལ་པོ་གསལ་རྒྱལ་བཅོམ་ལྡན་འདས་ཀྱིས་བྲན་བུ་དང་། སྐྱོང་བ་དག་རབ་ཏུ་
བྱུང་བ་གང་ཡིན་པ་ནི་མ་ལེགས་པ་ཞིག་མཛད་དེ་དེ་དག་ནི་སྡིག་པའི་ལྟ་བ་ཀུན་ཏུ་སྤྱོད་པའོ་ཞེས་མ་དད་པར་གྱུར་ཏོ། །བཅོམ་ལྡན་འདས་ཀྱིས་དགོངས་པ་ཉན་ཐོས་ཆེན་པོ་རི་རབ་དང་འདྲ་བ་དག་ལ་རྒྱལ་པོ་གསལ་རྒྱལ་མ་དད་
པར་གྱུར་གྱིས། དེའི་ཕྱིར་དེ་དག་གི་ཡོན་ཏན་བརྗོད་པར་བྱའོ་སྙམ་དུ་དགོངས་སོ། །བཅོམ་ལྡན་འདས་དེ་སྙམ་དུ་དགོངས་པ་དང་། དེ་ནས་ཁྱིམ་བདག་མགོན་མེད་ཟས་སྦྱིན་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་
ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ཁྱིམ་བདག་མགོན་མེད་ཟས་སྦྱིན་ལ་ཆོས་དང་ལྡན་པའི་གཏམ་གྱིས་ཡང་དག་
པ་སྟོན་པར་མཛད། ཡང་དག་པར་ལེན་དུ་འཇུག་པར་མཛད། ཡང་དག་པར་གཟེང་བསྟོད་པར་མཛད། ཡང་དག་པར་རབ་ཏུ་དགའ་བར་མཛད་དེ། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན། ཡང་དག་པར་
<pb id="10.194b"/>
ལེན་དུ་བཅུག །ཡང་དག་པར་གཟེང་བསྟོད། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་བར་བཞུགས་སོ། །དེ་ནས་ཁྱིམ་བདག་མགོན་མེད་ཟས་སྦྱིན་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་ག་ལ་
བ་དེ་ལོགས་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དགེ་སློང་གི་དགེ་འདུན་དང་ཐབས་གཅིག་སང་བདག་གི་སྡུམ་པར་གདུགས་ཚོད་གསོལ་བར་ཅི་གནང་། བཅོམ་ལྡན་འདས་ཀྱིས་ཁྱིམ་
བདག་མགོན་མེད་ཟས་སྦྱིན་ལ་ཅང་མི་གསུང་བས་གནང་ངོ་། །དེ་ནས་ཁྱིམ་བདག་མགོན་མེད་ཟས་སྦྱིན་བཅོམ་ལྡན་འདས་ཅང་མི་གསུང་བས་གནང་བར་རིག་ནས། བཅོམ་ལྡན་འདས་ཀྱིས་བཤད་པ་ལ་མངོན་པར་དགའ་སྟེ་རྗེས་སུ་ཡི་རང་ནས། 
བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་བྲན་བུ་དང་། སྐྱོང་བ་དག་གི་དྲུང་དུ་
སོང་ལ་སོང་ནས་འདི་སྐད་ཅེས། སང་ཁྱིམ་བདག་མགོན་མེད་ཟས་སྦྱིན་གྱིས་གདུགས་ཚོད་སྦྱར་བའི་ཚེ་ཁྱེད་གཉིས་ཀྱིས་ཆུ་རིམས་ཤིག་ཅེས་གྱིས་ཤིག །བཙུན་པ་དེ་ལྟར་འཚལ་ལོ་ཞེས་ཚེ་དང་ལྡན་པ་ཀུན་དགའ་བོ་བཅོམ་ལྡན་
འདས་ཀྱི་ལྟར་མཉན་ནས། ཚེ་དང་ལྡན་པ་བྲན་བུ་དང་།  སྐྱོང་བ་ག་ལ་བ་དེར་སོང་སྟེ་ཕྱིན་ནས་ཚེ་དང་ལྡན་པ་བྲན་བུ་དང་། སྐྱོང་བ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་དག་བཅོམ་ལྡན་འདས་ཀྱི་ཞལ་ནས་སང་ཁྱིམ་བདག་མགོན་མེད་ཟས་
སྦྱིན་གྱི་གདུགས་ཚོད་སྦྱར་བའི་ཚེ་ཁྱེད་གཉིས་ཀྱིས་ཆུ་རིམས་ཤིག་ཅེས་དེ་སྐད་བཀའ་སྩལ་ཏོ། །དེ་དག་གིས་སྨྲས་པ། བཙུན་པ་ཀུན་དགའ་བོ་བཅོམ་ལྡན་འདས་ཀྱིས་ཇི་སྐད་བཀའ་སྩལ་པ་དེ་བཞིན་འཚལ་ལོ་ཞེས་
སྨྲས་ནས་བསམས་པ། ཅིའི་ཕྱིར་བཅོམ་ལྡན་འདས་ཀྱིས་དགེ་སློང་གནས་བརྟན་གནས་བརྟན་དག་བཞག་སྟེ། བདག་ཅག་ལ་སང་ཁྱེད་གཉིས་ཀྱིས་ཆུ་རིམས་ཤིག་ཅེས་བཀའ་སྩལ། གདོན་མ་ཟོས་པར་བདག་ཅག་ཁོ་ནའི་
<pb id="10.195a"/>
ཡོན་ཏན་བརྗོད་པར་མཛད་པར་བཞེད་དེ་ལེགས་ཀྱིས་སྟོན་པའི་དགོངས་པ་རྫོགས་པར་བྱའོ་སྙམ་མོ། །དེ་ནས་ཁྱིམ་བདག་མགོན་མེད་ཟས་སྦྱིན་དེ་ཉིད་ཀྱི་མཚན་མོ་བཟའ་བ་དང་བཅའ་བ་གཙང་ཞིང་བསོད་པ་ཡང་དག་
པར་བསྒྲུབས་ནས་ནང་པར་སྔར་ལངས་ཏེ་གདན་བཤམས། ཆུ་ར་བཞག་ནས་བཅོམ་ལྡན་འདས་ལ་ཕོ་ཉ་ལས་བཙུན་པ་གདུགས་ཚོད་དུས་སུ་བཤམས་ལགས་ཏེ། བཅོམ་ལྡན་འདས་ད་དེའི་དུས་ལ་བབ་པར་མཁྱེན་པར་མཛད་དུ་གསོལ་
ཞེས་དུས་བདས་པར་གསོལ་ཏོ། །དེ་ནས་བཅོམ་ལྡན་འདས་སྔ་དྲོ་ཆོས་གོས་མནབས་ལྷུང་བཟེད་བསྣམས་ཏེ། དགེ་སློང་གི་ཚོགས་ཀྱིས་བསྐོར་ནས་དགེ་སློང་གི་དགེ་འདུན་གྱིས་མདུན་དུ་བདར་ཏེ་ཁྱིམ་བདག་མགོན་མེད་ཟས་སྦྱིན་གྱི་
བཀད་ས་ག་ལ་བ་དེར་གཤེགས་སོ། །གཤེགས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །དེ་ནས་ཁྱིམ་བདག་མགོན་མེད་ཟས་སྦྱིན་གྱིས་རྒྱལ་པོ་གསལ་རྒྱལ་གྱི་ཐོག་ཏུ་ཕོ་ཉ་བཏང་སྟེ། ལྷ་
བདག་གིས་སངས་རྒྱས་ལ་སོགས་པ་དགེ་སློང་གི་དགེ་འདུན་སྡུམ་པར་གདུགས་ཚོད་ལ་སྤྱན་དྲངས་ན། དེའི་སླད་དུ་གཤེགས་ཤིང་རྗེས་སུ་ཡི་རང་བ་མཛད་པའི་རིགས་སོ་ཞེས་བྱས་པ་དང་། དེ་བཙུན་མོའི་འཁོར་དང་། གཞོན་ནུ་
དང་། བློན་པོས་བསྐོར་ནས་ཁྱིམ་བདག་མགོན་མེད་ཟས་སྦྱིན་གྱི་ཁྱིམ་དུ་གདུགས་ཚོད་སྦྱར་བ་ལ་རྗེས་སུ་ཡི་རང་བར་བྱ་བའི་ཕྱིར་འོངས་ཏེ་རྒན་རིམས་བཞིན་དུ་ཕྱག་བྱས་ནས་འདུག་གོ། །དེ་ནས་ཚེ་དང་ལྡན་པ་བྲན་བུས་རྒན་
པའི་མཐའ་ལོགས་སུ་འདུག་ནས་ཇི་ལྟར་གཞོན་པའི་མཐར་ཕྱིན་ནས་འབོ་བ་དེ་ལྟར་ཆུའི་རྒྱུན་བྱིན་གྱིས་བརླབས་སོ། །ཚེ་དང་ལྡན་པ་སྐྱོང་བས་ཀྱང་ཇི་ལྟར་རྒན་པའི་མཐར་ཕྱིན་ནས་འབོ་བ་དེ་ལྟར་ཆུའི་རྒྱུན་བྱིན་གྱིས་བརླབས་
པ་དང་། རྒྱལ་པོ་གསལ་རྒྱལ་གྱིས་བསམས་པ། སྟོན་པའི་སྤྱན་སྔར་རྫུ་འཕྲུལ་རྣམ་པར་འཕྲུལ་བ་བྱེད་པའི་དགེ་སློང་གང་ཞིག་ཡིན་སྙམ་ནས་ཆུའི་རྒྱུན་གྱི་རྗེས་བཞིན་གཞོན་པའི་མཐར་སོང་བ་དང་། ཇི་ཙམ་ན་ཚེ་དང་
<pb id="10.195b"/>
ལྡན་པ་སྐྱོང་བ་མཐོང་ངོ་། །དེ་ནས་ཡང་ཕྱིར་ཆུའི་རྒྱུན་གྱི་རྗེས་བཞིན་རྒན་པའི་མཐར་སོང་བ་དང་། ཇི་ཙམ་ན་ཚེ་དང་ལྡན་པ་བྲན་བུ་མཐོང་ནས་དེ་ཤིན་ཏུ་ཡ་མཚན་སྐྱེས་ནས་རོ་སྟོད་བསྟོད། ལག་པ་གཡས་པ་བརྐྱང་སྟེ། ཀྱེ་མའོ་
སངས་རྒྱས། ཀྱེ་མའོ་ཆོས། ཀྱེ་མའོ་དགེ་འདུན། ཀྱེ་མའོ་ཆོས་ལེགས་པར་གསུངས་པ་ཉིད། ད་ལྟར་འདི་ན་བྲན་བུ་དང་། སྐྱོང་བ་ལ་སོགས་པ་སྡིག་པའི་ལྟ་བ་ཅན་དག་ཀྱང་ཡོན་ཏན་འདི་ལྟ་བུ་དག་ཐོབ་པར་གྱུར་ཏོ་ཞེས་ཆེད་དུ་བརྗོད་པར་བྱེད་དོ། །དེ་ནས་
ཁྱིམ་བདག་མགོན་མེད་ཟས་སྦྱིན་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས་རང་གི་ལག་དར་ཏེ་བཟའ་བ་དང་བཅའ་བ་གཙང་ཞིང་བསོད་པས་ཀུན་ཏུ་ཚིམ་པར་བྱེད། ཀུན་ཏུ་སྟོབས་པར་བྱེད་དོ། །
རྣམ་གྲངས་དུ་མར་རང་གི་ལག་དར་ཏེ་བཟའ་བ་དང་བཅའ་བ་གཙང་ཞིང་བསོད་པས་ཀུན་ཏུ་ཚིམ་པར་བྱས། ཀུན་ཏུ་བསྟབས་ནས་བཅོམ་ལྡན་འདས་གདུགས་ཚོད་གསོལ་ཏེ། ཕྱག་བཅབས་ལྷུང་བཟེད་གྱུར་བར་རིག་ནས་སྟན་
ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ། །དེ་ནས་བཅོམ་ལྡན་འདས་ཀྱིས་རྒྱལ་པོ་གསལ་རྒྱལ་དང་། ཁྱིམ་བདག་མགོན་མེད་ཟས་སྦྱིན་ལ་ཆོས་དང་འཐུན་པའི་གཏམ་
གྱིས་ཡང་དག་པར་བསྟན། ཡང་དག་པར་ལེན་ཏུ་བཅུག །ཡང་དག་པར་གཟེང་བསྟོད། ཡང་དག་པར་དགའ་བར་མཛད་ནས་གདན་ལས་བཞེངས་ཏེ་གཤེགས་སོ། །དགེ་སློང་རྣམས་ཐེ་ཚོམ་སྐྱེས་ཏེ་ཐེ་ཚོམ་ཐམས་ཅད་གཅོད་
པ་སངས་རྒྱས་བཅོམ་ལྡན་འདས་ལ་ཞུས་པ། བཙུན་པ་བྲན་བུ་དང་། སྐྱོང་བ་དག་གིས་ལས་ཅི་ཞིག་བགྱིས་ན་དེས་ན་ཡུལ་མཐའ་འཁོབ་ཏུ་སྐྱེས་ཤིང་གཅིག་ནི་རྟག་པར་ལྟ། གཅིག་ནི་ཆད་པར་ལྟ་བར་གྱུར། ལས་ཅི་ཞིག་
བགྱིས་ན་དེས་ན་བཅོམ་ལྡན་འདས་ཀྱི་བསྟན་པ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བགྱིས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བྲན་བུ་དང་། 
<pb id="10.196a"/>
སྐྱོང་བ་དག་གིས་སྔོན་གྱི་ཚེ་རབས་གཞན་དག་ཏུ་ལས་བྱས་ཤིང་བསགས་པ། ཚོགས་རྙེད་པ་ཞེས་བྱ་བ་ནས། ལུས་ཅན་རྣམས་ལ་འབྲས་བུར་སྨིན་ཞེས་བྱ་བའི་བར་སྔ་མ་བཞིན་ནོ། །དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་
སྐྱེ་དགུའི་ཚེ་ལོ་ཉི་ཁྲི་ཐུབ་པ་ན་སྟོན་པ་འོད་སྲུང་ཞེས་བྱ་བ་ནས། དྲང་སྲོང་སྨྲ་བ་རི་དགས་ཀྱི་ནགས་ན་ཞེས་བྱ་བའི་བར་སྔ་མ་བཞིན་ནོ། །དེའི་བསྟན་པ་ལ་འདི་གཉིས་རབ་ཏུ་བྱུང་བར་གྱུར་ཏེ་དེ་ན་འདི་གཉིས་མཐའ་འཁོབ་ཏུ་དོང་ནས་གདམས་ངག་མེད་པར་ཡིད་ལ་བྱ་བ་
བསྐྱེད་དོ། །དེ་ན་འདི་གཉིས་ཀྱིས་མ་རྟོགས་པར་རྟོགས་སོ་སྙམ་པའི་འདུ་ཤེས་ཐོབ་བོ། །དེ་ནས་འདི་གཉིས་འཆི་བའི་དུས་ཀྱི་ཚེ་འཇིག་རྟེན་ལས་འདས་པ་ལ་ལོག་པར་ལྟ་བ་ཐོབ་བོ། །དེ་གཉིས་ལོག་པར་ལྟ་བས་ཉམས་ནས་སྨྲས་པ། ཡང་དག་པར་རྫོགས་
པའི་སངས་རྒྱས་འོད་སྲུང་གིས་བསླུས་ཏེ། རེ་ཤིག་བདག་ཅག་ལ་ཡང་ཉོན་མོངས་པ་སྤངས་པའི་དགྲ་བཅོམ་པ་ཉིད་མེད་ན་གཞན་ལ་ལྟ་ཡོད་པར་འགྱུར་རེ་སྐན་ཞེས་སྨྲས་སོ། །དགེ་སློང་དག་ཇི་སྙམ་དུ་སེམས། ཡང་དག་པར་རྫོགས་པའི་
སངས་རྒྱས་འོད་སྲུང་གི་གསུང་རབ་ལ་རབ་ཏུ་བྱུང་ནས་མཐའ་འཁོབ་ཏུ་གདམས་ངག་མེད་པར་ཡིད་ལ་བྱེད་པ་བསྐྱེད་པ་གང་ཡིན་པ་དེ་དག་ནི་བྲན་བུ་དང་། སྐྱོང་བ་འདི་དག་ཉིད་ཡིན་ནོ། །དེ་ན་འདི་དག་གིས་མཐའ་འཁོབ་ཏུ་སོང་སྟེ་གདམས་ངག་
མེད་པར་ཡིད་ལ་བྱེད་པ་བསྐྱེད་ནས་ལྟ་བ་ལོག་པ་ཐོབ་པ་གང་ཡིན་པའི་ལས་དེའི་རྣམ་པར་སྨིན་པས་ངན་སོང་རྣམས་ཀྱི་ནང་དུ་སྐྱེས་ནས་ལོ་མང་པོར་མཐའ་འཁོབ་རྣམས་སུ་སྐྱེས་ཤིང་ལོག་པར་ལྟ་བ་ཅན་དུ་གྱུར་ཏེ། ད་ལྟའི་བར་དུ་
ཡང་མཐའ་འཁོབ་ཏུ་སྐྱེས་ནས་ལོག་པར་ལྟ་བ་ཅན་དུ་གྱུར་པ་ཡིན་ནོ། །གང་ཡང་འདི་དག་གིས་དེ་ན་བླགས་པ་དང་། ཁ་ཏོན་བྱས་པ་དང་། ཕུང་པོ་ལ་མཁས་པ་དང་། ཁམས་ལ་མཁས་པ་དང་། སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་བར་འབྱུང་བ་
ལ་མཁས་པ་དང་། གནས་དང་གནས་མ་ཡིན་པ་ལ་མཁས་པར་བྱས་པ་དེས་ན་ངའི་བསྟན་པ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་སོ། །དགེ་སློང་དག་གདམས་ངག་མེད་པར་བསམ་གཏན་
<pb id="10.196b"/>
བྱེད་པ་ལ་ཉེས་དམིགས། འདི་དག་དང་གཞན་ཡང་ཡོད་དེ། དེ་ལྟ་བས་ན་དགེ་སློང་གིས་གདམས་ངག་མེད་པར་བསམ་གཏན་མི་བྱའོ། །དགེ་སློང་གདམས་ངག་མེད་པར་བསམ་གཏན་བྱེད་ན་འགལ་ཚབས་ཅན་དུ་འགྱུར་རོ། །དགེ་སློང་དག་དེ་ལྟ་བས་
ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ཡང་གཅིག་ཏུ་གནག །ལས་གཅིག་ཏུ་དཀར་བ་རྣམས་ཀྱི་ཡང་གཅིག་ཏུ་དཀར། འདྲེན་མ་རྣམས་ཀྱི་ཡང་འདྲེན་མ་ཡིན་ནོ། །དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་དང་འདྲེན་
མ་རྣམས་སྤངས་ནས། ལས་གཅིག་ཏུ་དཀར་བ་དག་ལ་བརྩལ་བར་བྱ་སྟེ། དགེ་སློང་དག་གིས་དེ་ལྟར་བསླབ་པར་བྱའོ། །གླེང་གཞི་ནི་མཉན་ཡོད་ནའོ། །མཉན་ཡོད་ན་ཁྱིམ་བདག་ཅིག་འདུག་པ་དེས་དགོན་པར་སྤྱིལ་བུ་བྱེད་དུ་བཅུག་སྟེ། དེ་ན་
དགེ་སློང་གཅིག་འདུག་པ་དེ་སོ་ཀ་ཚ་བས་རྨྱ་ནས་སྐྱ་བོ་བསེང་བསེང་པོར་གྱུར་ཅིང་ལུས་ཤ་བྲི་ངན་པ། ཉམ་ཆུང་བ། ཤིག་ཤིག་པོར་གྱུར་ནས་དེ་ཁྱིམ་བདག་ཤེས་པར་གྱིས་ཤིག །གཞན་ཞིག་ཏུ་འགྲོའོ་ཞེས་བྱས་པ་དང་། དེས་སྨྲས་པ། 
འཕགས་པ་ཅུང་ཟད་ཅིག་བྲེལ་བར་མ་གྱུར་གྲང་། དེས་སྨྲས་པ། ཁྱིམ་བདག་བྲེལ་བ་ནི་ཅུང་ཟད་ཀྱང་མེད་མོད་ཀྱི་འོན་ཀྱང་སོ་ཀའི་དུས་ལ་བབ་པས་སྤྱིལ་བུ་དེ་ན་ཚ་སྟེ་སྐྱོའོ། །དེས་སྨྲས་པ། འཕགས་པ་བཞུགས་ཤིག་དང་། 
སའི་ཁང་པ་བགྱིད་དུ་སྩལ་ལོ། །ཁྱིམ་བདག་བཅོམ་ལྡན་འདས་ཀྱིས་མ་གནང་ངོ་། །འཕགས་པ་བཅོམ་ལྡན་འདས་ནི་ཐུགས་རྗེ་ཅན་ཡིན་པས་གནང་བར་འགྱུར་རོ། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་
ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གནང་གིས་སའི་ཁང་པ་བྱེད་དུ་གཞུག་གོ། །བཅོམ་ལྡན་འདས་ཀྱིས་སའི་ཁང་པ་བྱེད་དུ་གཞུག་གོ། །ཞེས་བཀའ་སྩལ་པ་དང་། ཁྱིམ་བདག་དེས་སའི་ཁང་
པ་བྱས་སོ། །དེ་དབྱར་གྱི་དུས་སུ་རླན་པར་གྱུར་པ་དང་། དགེ་སློང་དེ་ཁྱིམ་བདག་གི་དྲུང་དུ་སོང་ནས་སྨྲས་པ། ཁྱིམ་བདག་ཤེས་པར་གྱིས་ཤིག །གཞན་ཞིག་ཏུ་འགྲོའོ། །དེས་སྨྲས་པ། འཕགས་པ་ཅུང་ཟད་བྲེལ་བར་མ་
<pb id="10.197a"/>
གྱུར་གྲང་། དེས་སྨྲས་པ། ཁྱིམ་བདག་བྲེལ་བ་ནི་ཅུང་ཟད་ཀྱང་མེད་མོད་ཀྱི་འོན་ཀྱང་སའི་ཁང་པ་ཚན་ཅན་འདིར་འདུག་མི་ཕོད་དོ། །དེས་སྨྲས་པ། འཕགས་པ་གལ་ཏེ་དེ་ལྟ་ན་ཡང་ཐོག་བགྱིད་དུ་སྩལ་གྱིས་བཞུགས་ཤིག །དེས་
སྨྲས་པ། བཅོམ་ལྡན་འདས་ཀྱིས་མ་གནང་ངོ་། །བཅོམ་ལྡན་འདས་ནི་ཐུགས་རྗེ་ཅན་ཡིན་པས་གནང་བར་འགྱུར་རོ། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གནང་
གིས་ཡང་ཐོག་བྱེད་དུ་གཞུག་གོ། །བཅོམ་ལྡན་འདས་ཀྱིས་ཡང་ཐོག་བྱེད་དུ་གཞུག་གོ་ཞེས་བཀའ་སྩལ་པ་དང་། ཁྱིམ་བདག་དེས་ཡང་ཐོག་བྱས་སོ། །དེ་རྡིབ་པར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། ལན་ཀན་
གདགས་པར་བྱའོ། །དེ་འགུལ་ནས་བཅོམ་ལྡན་འདས་ཀྱིས་བཀའ་སྩལ་པ། རྟེན་མ་གཞུག་ཅིང་ལྕགས་གཟེར་དག་གིས་གདབ་པར་བྱའོ།             །<head n="3" t="ལན་ཚྭ་སོགས་བཤད་པ།" type="shepa" lv="6.3.5" zh="10.452"/>སྡོམ་ནི། ལན་ཚྭ་དང་ནི་སྦུ་བུ་རྭ། །ཁ་སྦྱར་སྨན་གྱི་ཕོར་བུ་དང་། །པར་ཏང་དང་ནི་གདིང་བ་དང་། །
རྐང་པའི་རྟེན་དང་རྡོ་བའོ། །སངས་རྒྱས་བཅོམ་ལྡན་འདས་རྒྱལ་པོའི་ཁབ་ན་འོད་མའི་ཚལ་བྱ་ཀ་ལན་ད་ཀ་གནས་པ་ན་བཞུགས་སོ། །ཚེ་དང་ལྡན་པ་པི་ལིན་ད་བད་སའི་བུ་གང་ནས་བཟུང་སྟེ་རབ་ཏུ་བྱུང་བ་དེ་ཚུན་ཆད་རྟག་ཏུ་ན་འོ། །དེའི་
དྲུང་དུ་ཚངས་པ་མཚུངས་པར་སྤྱོད་པ་རྣམས་སོང་སྟེ་དྲིས་པ། གནས་བརྟན་བདེ་འམ། དེས་སྨྲས་པ། ཚེ་དང་ལྡན་པ་དག་བདག་ན་སྟེ་མི་བདེའོ། །གནས་བརྟན་ཁྱོད་ཀྱིས་སྔོན་ཅི་དག་བསྲེལ། བཞིན་བཟངས་ལན་ཚྭའོ། །གནས་
བརྟན་གལ་ཏེ་དེ་ལྟ་ན་ད་ཅི་སྟེ་མི་སྲེལ། བཞིན་བཟངས་བཅོམ་ལྡན་འདས་ཀྱིས་མ་གནང་ངོ་། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གནང་
གིས་ལན་ཚྭ་བསྲེལ་བར་བྱའོ། །བཅོམ་ལྡན་འདས་ཀྱིས་ལན་ཚྭ་བསྲེལ་བར་བྱའོ་ཞེས་བཀའ་སྩལ་པ་དང་། དགེ་སློང་དག་གིས་བབ་བབ་ཏུ་བཞག་སྟེ་ཆུད་ཟོས་པ་དང་། བཅོམ་ལྡན་འདས་ཀྱིས་བཀའ་སྩལ་པ། བབ་བབ་ཏུ་གཞག་
<pb id="10.197b"/>
པར་མི་བྱའི་འོན་ཀྱང་སྦུ་བུར་གཞག་པར་བྱའོ། །དེ་དག་གིས་སྨྱུག་མའི་སྦུ་བུར་བཞག་པ་དང་དེ་ཞུ་ནས། བཅོམ་ལྡན་འདས་ཀྱིས་བཀའ་སྩལ་པ། རྭའི་སྦུ་བུར་གཞག་པར་བྱའོ། །དགེ་སློང་དག་གིས་རྭ་ཙམ་པའི་ནང་དུ་བཅུག་སྟེ། དེའི་དྲི་མི་ཞིམ་པར་གྱུར་
ནས། བཅོམ་ལྡན་འདས་ཀྱིས་བཀའ་སྩལ་པ། རྭ་ཙམ་པའི་ནང་དུ་གཞུག་པར་མི་བྱའི་འོན་ཀྱང་བ་ལང་གི་གཅི་བ་དང་། ཚོས་ལ་བཀྲུས་ཏེ་གཞུག་པར་བྱའོ། །གླེང་གཞི་ནི་རྒྱལ་པོའི་ཁབ་ནའོ། །བཅོམ་ལྡན་འདས་ཀྱིས་ལན་ཚྭ་རྭའི་ནང་དུ་གཞུག་
པར་བྱའོ་ཞེས་བཀའ་སྩལ་པ་དང་། ཚེ་དང་ལྡན་པ་པི་ལིན་དའི་བུས་ལན་ཚྭ་རྭའི་ནང་དུ་བཅུག་ནས་བཞག་སྟེ་ཁ་གབ་མ་བཀབ་པས་རྡུལ་ཞུགས་སོ། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་
ཀྱིས་བཀའ་སྩལ་པ། ཁ་གབ་དགབ་པར་བྱའོ། །བཅོམ་ལྡན་འདས་ཀྱིས་ཁ་གབ་གདབ་པར་བྱའོ་ཞེས་བཀའ་སྩལ་པ་དང་། དགེ་སློང་དག་གིས་ཇི་ལྟ་བུས་དགབ་པ་མི་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། རྭ་དེ་ཁོ་
ན་ལྟ་བུ་གཉིས་པ་ཞིག་བྱས་ལ་རྭ་ཁ་སྦྱར་དུ་གཞག་པར་བྱའོ། །སངས་རྒྱས་བཅོམ་ལྡན་འདས་རྒྱལ་པོའི་ཁབ་ན་འོད་མའི་ཚལ་བྱ་ཀ་ལན་ད་ཀ་གནས་པ་ན་བཞུགས་སོ། །ཚེ་དང་ལྡན་པ་པི་ལིན་དའི་བུ་གང་ནས་བཟུང་སྟེ་རབ་ཏུ་བྱུང་བ་
ཚུན་ཆད་དེ་རྟག་ཏུ་ནའོ། །དེའི་དྲུང་དུ་ཚངས་པ་མཚུངས་པར་སྤྱོད་པ་རྣམས་སོང་སྟེ་དྲིས་པ་གནས་བརྟན་བདེ་འམ། དེས་སྨྲས་པ། ཚེ་དང་ལྡན་པ་དག་བདག་ན་སྟེ་མི་བདེའོ། །དེ་དག་གིས་སྨྲས་པ། གནས་བརྟན་ཁྱོད་ཀྱིས་སྔོན་ཅི་ཞིག་བཅངས། 
བཞིན་བཟངས་སྨན་གྱི་ཕོར་བུའོ། །གནས་བརྟན་གལ་ཏེ་དེ་ལྟ་ན་ད་ཅི་སྟེ་མི་བཅང་། བཞིན་བཟངས་བཅོམ་ལྡན་འདས་ཀྱིས་མ་གནང་ངོ་། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་
བཀའ་སྩལ་པ། དེ་ལྟ་བས་ན་གནང་གིས་སྨན་ཕོར་བཅང་བར་བྱའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེའི་ཚེ་མཉན་ཡོད་ན་ཁྱིམ་བདག་
<pb id="10.198a"/>
ཅིག་ཡོད་པ་དེས་རིགས་མཉམ་པ་ལས་ཆུང་མ་བླངས་ནས།  དེ་དེ་དང་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་དོ། །དེ་རྩེ་བར་བྱེད། དགའ་བར་བྱེད། དགའ་མགུར་སྤྱོད་པར་བྱེད་པ་ལས་བུ་ཞིག་བཙས་ཏེ། དེ་བསྐྱེད་བསྲིང་
ནས་ཆེན་པོར་གྱུར་ཏོ། །དེ་དུས་གཞན་ཞིག་ན་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་། དེས་ཁྲི་འབའ་ཤིག་ཐོབ་ཀྱི་མལ་སྟན་ནི་མེད་དོ། །ཇི་ཙམ་དུས་གཞན་ཞིག་ན་ཁྱིམ་བདག་དེ་རྒྱལ་བྱེད་ཀྱི་ཚལ་དུ་སོང་བ་དང་། བུ་དེ་ཁྲི་
སྟོང་པ་ལ་ཉལ་ཏེ་མལ་སྟན་མེད་པར་མཐོང་ནས་དེས་སྨྲས་པ། བུ་དགེ་སློང་འདི་རྣམས་ལ་མལ་སྟན་ཡོད་ན་ཁྱོད་ལ་ཅི་སྟེ་མེད། དེས་སྨྲས་པ། ཕ་དགེ་སློང་འདི་དག་ནི་རབ་ཏུ་བྱུང་ནས་ཡུན་རིང་དུ་ལོན་པས་འདི་དག་གིས་མལ་སྟན་ཐོབ་ཀྱི་བདག་
ནི་ད་གཟོད་རབ་ཏུ་བྱུང་བས་ན་བདག་གིས་མ་ཐོབ་བོ། །དེས་སྨྲས་པ། བུ་གལ་ཏེ་དེ་ལྟ་ན། ངས་ཁྱོད་ལ་པར་ཏང་ཞིག་བསྐུར་གྱིས་དེ་འདིར་ཐིང་ཤིག །དེས་སྨྲས་པ། བཅོམ་ལྡན་འདས་ཀྱིས་མ་གནང་ངོ་། །བུ་བཅོམ་ལྡན་འདས་ནི་ཐུགས་རྗེ་ཅན་
ཡིན་པས་གནང་བར་འགྱུར་རོ། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གནང་གིས་དགེ་སློང་གིས་པར་ཏང་གདིང་བར་བྱའོ། །བཅོམ་ལྡན་འདས་
ཀྱིས་དགེ་སློང་གིས་པར་ཏང་གདིང་བར་བྱའོ་ཞེས་བཀའ་སྩལ་པ་དང་། དེས་པར་ཏང་དེ་གདིང་བ་མེད་པར་སྤྱད་པས་དྲི་མ་ཅན་དུ་གྱུར་ཏོ། །རེ་ཤིག་ཅིག་ན་ཁྱིམ་བདག་དེ་ཡང་གཙུག་ལག་ཁང་དུ་འོངས་པ་དང་པར་ཏང་དྲི་མ་ཅན་དེ་
མཐོང་ནས་དེས་ངོ་མ་ཤེས་ཏེ་སྨྲས་པ། བུ་ཁྱོད་བཤེས་གཉེན་ཅན་བསོད་ནམས་ཆེན་པོར་གྱུར་ཏམ། ཕ་ཅི་མངོན་པར་ཏང་གཞན་འདི་རྙེད་མོད། ཕ་གཞན་རྙེད་རེ་སྐན། བུ་ཅིའི་ཕྱིར་འདི་འདི་ལྟར་དྲི་མ་ཅན་དུ་གྱུར། ཕ་བདག་གིས་གདིང་
བ་མེད་པར་སྤྱད་པས་སོ། །བུ་ཁྱོད་ཀྱིས་ཆེན་པོ་ལ་འོས་པའི་གོས་འདི་ལྟ་བུ་ཡང་མ་རུང་བར་བྱས་སམ། ཀྱེ་མ་ཁྱོད་ཀྱིས་གདིང་བ་བཏིང་ནས་སྤྱད་ཀྱང་བླ་ན། སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། 
<pb id="10.198b"/>
བཅོམ་ལྡན་འདས་ཀྱིས་བཀའ་སྩལ་པ། གང་ཟག་གི་ཁྲ་བོ་ལ་ཡང་གདིང་བ་མེད་པར་སྤྱད་པར་མི་བྱ་སྟེ། སྤྱོད་ན་འགལ་ཚབས་ཅན་དུ་འགྱུར་རོ། །སངས་རྒྱས་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་
ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་ཆོས་མཉན་པ་སྦྱིན་པར་བྱའོ་ཞེས་བཀའ་སྩལ་པ་དང་། ཆོས་སྨྲ་བ་སེང་གེའི་ཁྲི་ལ་འདུག་པའི་རྐང་པ་འཕྱངས་ནས། བཅོམ་ལྡན་འདས་ཀྱིས་བཀའ་སྩལ་པ། རྐང་
རྟེན་བཅའ་བར་བྱའོ། །བཅོམ་ལྡན་འདས་ཀྱིས་རྐང་རྟེན་བཅའ་བར་བྱའོ་ཞེས་བཀའ་སྩལ་པ་དང་། དགེ་སློང་དག་གིས་ཇི་ལྟ་བུ་བཅའ་བ་མི་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། སེང་གེའི་ཁྲི་
བརྟན་པོ་གང་ཡིན་པ་ལ་ནི་སོ་ཕག་གི་ཐེམ་སྐས་བྱའོ། །འོན་ཏེ་ཡང་དང་ཡང་དུ་རྐྱོང་ན་ནི་ཤིང་གི་ཁྲིའུ་གཟུགས་སོ། །བསྐྱོད་དཀའ་བར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། རྩ་བ་བཞི་ལ་ལྕགས་ཀྱི་ཡང་
མིག་གདགས་པར་བྱ་ཞིང་དེ་དག་ནས་བཟུང་སྟེ། ཅི་དགར་བསྐྱོད་པར་བྱའོ། །བསོད་ནམས་འདོད་པའི་དགེ་སློང་དག་དང་། བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་རྐང་རྟེན་ལ་དྲིའི་ལག་རིས་དང་། དྲི་དག་གིས་བྱུགས་པ་དང་
ཆོས་སྨྲ་བ་འགྱོད་དེ་དེ་ལ་རྐང་པ་འཇོག་པར་མི་བྱེད་ནས།  བཅོམ་ལྡན་འདས་ཀྱིས་བཀའ་སྩལ་པ། དེའི་སྟེང་དུ་ལོ་མའི་ཁྲེས་སམ། རྩ་བམ་གཞག་པར་བྱ་ཞིང་བཞག་ནས་རྐང་པ་གཞག་པར་བྱ་སྟེ། འདི་ལ་འགྱོད་པར་
མི་བྱའོ། །སངས་རྒྱས་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་སེང་གེའི་ཁྲི་ལ་རྐང་རྟེན་གཟུགས་པར་བྱའོ་ཞེས་བཀའ་སྩལ་
པ་དང་། དགེ་སློང་དགོན་པ་པ་རྣམས་ལ་རྐང་རྟེན་མི་བདོག་ནས་དེ་དག་རྐང་པ་འཕྱང་བཞིན་ཆོས་སྟོན་པར་བྱེད་པས་ངལ་བར་གྱུར་ཏོ། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་
།<pb id="10.199a"/>འདས་ཀྱིས་བཀའ་སྩལ་པ། དེ་དག་གིས་རྡོ་གཞག་པར་བྱའོ།                <head n="3" t="གདོང་ཕྱིས་སོགས་བཤད་པ།" type="shepa" lv="6.3.6" zh="10.456"/>སྡོམ་ནི། ཕྱི་བ་སེང་རས་མཆིལ་མའི་སྣོད། །ལུས་ཕྱི་བ་དང་གཞོང་རིངས་དང་། །གཅལ་དང་མེ་ཤེལ་དག་དང་ནི། །གཙོ་བླག་མཁན་དང་ཤིང་ལེབ་བོ། །བཅོམ་
ལྡན་འདས་རྒྱལ་པོའི་ཁབ་ན་འོད་མའི་ཚལ་བྱ་ཀ་ལན་ད་ཀ་གནས་པ་ན་བཞུགས་སོ། །ཚེ་དང་ལྡན་པ་པི་ལིན་དའི་བུ་གང་ནས་བཟུང་སྟེ་རབ་ཏུ་བྱུང་བ་ཚུན་ཆད་དེ་རྟག་ཏུ་ནའོ། །དེའི་དྲུང་དུ་ཚངས་པ་མཚུངས་པར་སྤྱོད་པ་རྣམས་སོང་སྟེ་དྲིས་པ། 
གནས་བརྟན་བདེ་འམ། དེས་སྨྲས་པ། ཚེ་དང་ལྡན་པ་དག་བདག་ན་སྟེ་མི་བདེའོ། །གནས་བརྟན་ཁྱོད་ཀྱིས་སྔོན་ཅི་ཞིག་བཅངས། བཞིན་བཟངས་གདོང་ཕྱི་བའོ། །གནས་བརྟན་གལ་ཏེ་དེ་ན་ད་ཅི་སྟེ་མི་བཅང་། བཅོམ་ལྡན་འདས་ཀྱིས་མ་གནང་
ངོ་། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གནང་གིས་གདོང་ཕྱིས་བཅང་བར་བྱའོ། །སངས་རྒྱས་བཅོམ་ལྡན་འདས་རྒྱལ་པོའི་ཁབ་ན་འོད་མའི་ཚལ་བྱ་ཀ་ལན་ད་ཀ་གནས་
པ་ན་བཞུགས་སོ། །སོ་གའི་དུས་ལ་བབ་པ་དང་། ཚེ་དང་ལྡན་པ་པི་ལིན་དའི་བུ་ཚ་བས་རྨྱ་སྟེ།  སྐྱ་བོ་བསེང་བསེང་པོར་གྱུར་ཅིང་ལུས་ཤ་བྲི་ངན་པ། ཉམ་ཆུང་བ་ཤིག་ཤིག་པོར་གྱུར་ཏོ། །དེའི་དྲུང་དུ་ཚངས་པ་མཚུངས་པར་སྤྱོད་པ་རྣམས་སོང་བ་དང་། དེ་
དག་གིས་འདིའི་ལུས་ཀྱི་གནས་སྐབས་མཐོང་ནས་སྨྲས་པ།  གནས་བརྟན་ཅི་སྟེ་སྐྱ་བོ་བསེང་བསེང་པོ་ལུས་ཤ་བྲི་ངན་པ་ཉམ་ཆུང་བ་ཤིག་ཤིག་པོར་གྱུར། དེས་སྨྲས་པ། བཞིན་བཟངས་ཚ་བས་བདག་གི་ལུས་ཀྱི་གནས་འདི་ལྟ་བུར་གྱུར་ཏོ། །
གནས་བརྟན་ཁྱོད་ཀྱིས་སྔོན་སོ་གའི་དུས་སུ་ཅི་ཞིག་བཅངས། བཞིན་བཟངས་སེང་རས་སོ། །གནས་བརྟན་གལ་ཏེ་དེ་ལྟ་ན་ད་ཅི་སྟེ་མི་བཅང་། བཞིན་བཟངས་བཅོམ་ལྡན་འདས་ཀྱིས་མ་གནང་ངོ་། །སྐབས་དེ་དགེ་སློང་རྣམས་
ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གནང་གིས་དགེ་སློང་གིས་སེང་རས་བཅང་བར་བྱའོ། །སངས་རྒྱས་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་
<pb id="10.199b"/>
ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་ཞིག་ཆམ་ལུད་བདོ་སྟེ་ན་བ་དེས་ས་ལ་མཆིལ་མ་བོར་བས་མལ་གྱི་གཡས་གཡོན་གཉིས་མི་མཛེས་པར་བྱས་སོ། །ཇི་ཙམ་ན་དེའི་ལྷན་ཅིག་གནས་པ་ནང་པར་སྔར་ལངས་ཏེ་
གནས་ཁང་དུ་ཞུགས་ནས་ཕྱག་བྱས་ཏེ་ནད་དྲིས་ནས་བྱུང་ངོ་། །དེ་ཕྱག་འཚལ་བ་ན་དཔྲལ་བ་ལ་མཆིལ་མའི་ཐལ་བ་རེག་པ་དེ་དགེ་སློང་རྣམས་ཀྱིས་མཐོང་ནས་དེ་དག་གིས་སྨྲས་པ། ཚེ་དང་ལྡན་པ་གང་དུ་ཁྱོད་ཀྱིས་དཔྲལ་བ་ལ་མཆིལ་མ་འདི་
རེག །དེས་སྨྲས་པ། མཁན་པོ་ཆམ་ལུད་ན་བ་དེས་ས་ལ་མཆིལ་མ་བོར་བར་མ་གྱུར་གྲང་། རེ་ཤིག་བལྟའོ་ཞེས་དེ་གནས་ཁང་དུ་ཞུགས་པ་དང་། ཇི་ཙམ་ན་མལ་གྱི་གློ་གཡས་གཡོན་དུ་མཆིལ་མ་བོར་བ་མཐོང་ངོ་། །དེས་དགེ་སློང་དག་ལ་བསྙད་
པ་དང་། དེ་དག་འཕྱ་བར་བྱེད། སྨོད་པར་བྱེད། ཁ་ཟེར་བར་བྱེད་དེ་ད་ཇི་ལྟ་བུ་ཞིག་ཏུ་གྱུར། དགེ་སློང་དག་མཆིལ་མས་དགེ་འདུན་གྱི་གནང་ཁང་མ་རུང་བར་བྱེད་དོ་ཞེས་ཟེར་བའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་
དང་། བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་གི་གནས་མལ་བཅས་པར་མཆིལ་མ་དོར་བར་ཡང་མི་བྱ། མུན་པར་ཕྱག་བྱེད་པས་མགོས་དྲུང་དུ་གཏུག་པར་ཡང་མི་བྱའི། ཚིག་ཙམ་གྱིས་ཕྱག་བྱ་ཞིང་གང་ཅུང་
ཟད་བྱ་བ་ཡོད་ན་ཡང་དེར་ཚིག་ཙམ་གྱིས་དྲི་བར་བྱའོ། །གཞན་ཡང་གང་ལ་ཆམ་པ་དང་ཁ་ཆུ་བདོ་བ་དེས་མཆིལ་མའི་སྣོད་ཉེ་བར་གཞག་པར་བྱའོ། །དགེ་སློང་དག་གིས་ཁམ་ཕོར་དུ་མཆིལ་མ་བོར་བ་དང་དེ་འདྲིལ་ཏེ་ཆེས་མང་དུ་
མ་རུང་བར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། མཆིལ་མ་སྣོད་རྟེན་མ་དང་བཅས་པ་འམ། ཡང་ན་ཟངས་པོ་ཆེ་གཞག་པར་བྱའོ། །དགེ་སློང་དག་ཟངས་པོ་ཆེ་ཅི་འདྲ་བ་ཡང་རུང་ཉེ་བར་འཇོག་པར་བྱེད་པས་དེ་ཡང་འདྲིལ་ཏེ་ཉེས་དམིགས་
དེ་ཉིད་དུ་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། གླང་པོ་ཆེའི་རྐང་པ་ལྟ་བུ་ཉེ་བར་གཞག་པར་བྱའོ། །གཞན་དག་ཅིག་མཆིལ་མ་འདོར་བ་ན་ཟེར་མ་ཡར་ནས། བཅོམ་ལྡན་འདས་ཀྱིས་བཀའ་སྩལ་པ། གཅལ་དགྲམ་པར་བྱའོ། །
<pb id="10.200a"/>
དགེ་སློང་རྣམས་ཀྱིས་གཅལ་ཅི་ཞིག་གིས་དགྲམ་པ་མི་ཤེས་ནས་བཅོམ་ལྡན་འདས་ཀྱིས་བཀའ་སྩལ་པ། སོ་ཕག་གི་བུར་མ་འམ་བྱེ་མའོ། །དེར་སྦྲང་མ་དག་འདུ་ནས་བཅོམ་ལྡན་འདས་ཀྱིས་བཀའ་སྩལ་པ། བསྐྲད་པར་བྱའོ། །
དྲི་མི་ཞིམ་པར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། དུས་དུས་སུ་བཤལ་བར་བྱའོ། །དགེ་སློང་དག་གིས་བཤལ་ནས་མ་བསྐམས་པ་དང་སྲོག་ཆགས་དག་བྱུང་ནས་བཅོམ་ལྡན་འདས་ཀྱིས་བཀའ་སྩལ་པ། བཤལ་ནས་
བསྐམ་པར་བྱའོ། །དགེ་སློང་གཞན་དག་ཅིག་ལུད་པ་བདོ་ནས་དེ་དག་ཇི་སྲིད་དུ་བསྐེམས་པ་དེའི་བར་དུ་ཉམ་ང་བར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། ནད་པ་ཚབས་པོ་ཆེ་གང་དག་ཡིན་པ་དེ་དག་གིས་ནི་མཆིལ་མའི་སྣོད་
གཉིས་ཉེ་བར་གཞག་པར་བྱའོ། །དགེ་སློང་ཁང་བཟངས་དག་ཏུ་ཀློག་པ་དང་། ཁ་ཏོན་བྱེད་པ་དང་། ཆགས་པ་དེ་དག་མཆིལ་མ་བྲོ་བ་དང་། དེ་དག་སེམས་ཡེངས་ཤིང་བབ་བབ་དུ་མཆིལ་མ་འདོར་བར་བྱེད་ནས། བཅོམ་ལྡན་འདས་ཀྱིས་བཀའ་སྩལ་
པ། བརྗེད་ཕྱལ་བར་གནས་མལ་བཅས་པར་མཆིལ་མ་དོར་བར་མི་བྱའི་འོན་ཀྱང་ཙུག་ལག་ཁང་གི་གྲྭ་བཞིར་ཀ་བའི་དྲུང་དུ་དགེ་འདུན་གྱི་མཆིལ་མའི་སྣོད་བཞི་གཞག་པར་བྱ་ཞིང་དེ་དག་དུ་ཀློག་པ་དང་། ཁ་ཏོན་བྱེད་པ་འམ། འཆགས་པས་དྲན་པ་ཉེ་
བར་བཞག་སྟེ་མཆིལ་མ་དོར་བར་བྱའོ། །སངས་རྒྱས་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་ཀྱི་ཀུན་དགའ་ར་བ་ན་བཞུགས་སོ། །དེའི་ཚེ་ཚེ་དང་ལྡན་པ་གང་གི་ཀ་སྤུན་པོ་ཚེ་རབས་ལྔ་བརྒྱར་སེམས་ཅན་དམྱལ་བ་དག་གི་
ནང་ནས་ཤི་འཕོས་ནས་སེམས་ཅན་དམྱལ་བ་དག་གི་ནང་དུ་སྐྱེས་ཤིང་དེ་ནས་ཕྱིར་འདིར་སྐྱེས་པ་དེ་བྱིས་པའི་གནས་སྐབས་ནས་ཁྱིམ་པ། ཁྱིམ་ལ་ལྷག་པར་ཆགས་པ། རྩེ་བའི་དགའ་བས་དགའ་བ་དང་། ཆ་བ་ལ་བརྩོན་པས་དམྱལ་བ་ལ་དམིགས་པའི་
དྲན་པ་མ་སྐྱེས་སོ། །དེ་དུས་གཞན་ཞིག་ན་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ནས་བཅོམ་ལྡན་འདས་ཀྱིས་མདོ་སྡེ་དང་། འདུལ་བ་དང་། ཆོས་མངོན་པའི་ཕྱོགས་དེ་དང་དེ་དག་ཏུ་དམྱལ་བ་དང་། ཡི་དགས་དང་།  དུད་འགྲོ་
<pb id="10.200b"/>
དང་། ལྷ་དང་མི་དག་བཤད་པ་དང་། དེས་དམྱལ་བའི་གཏམ་ཐོས་ནས་སེམས་ཅན་དམྱལ་བའི་ཚོར་བ་མངོན་དུ་གྱུར་ཏེ་བ་སྤུའི་ཁུང་བུ་ཐམས་ཅད་ནས་ཁྲག་བྱུང་སྟེ། ཆོས་གོས་དག་ཀྱང་ཁྲ་བོར་གྱུར། དྲི་ཡང་མི་ཞིམ་པར་གྱུར་ཏོ། །སྐབས་དེ་
དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གནང་གིས་དགེ་སློང་རྣམས་ཀྱིས་ལུས་ཕྱི་བ་བཅང་བར་བྱའོ། །བཅོམ་ལྡན་འདས་ཀྱིས་ལུས་ཕྱི་བ་བཅང་བར་བྱའོ་ཞེས་བཀའ་
སྩལ་པ་དང་། དེ་དག་གིས་ཆོས་གོས་ཀྱི་ཕྱི་རོལ་དུ་བགོས་པས་ཉེས་དམིགས་དེ་ཉིད་དུ་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། ནང་དུ་བགོ་བར་བྱའོ། །དེ་དག་གིས་དེ་ཁོ་ནས་ལུས་དྲུད་པས་རིལ་རྨ་བྱུང་ནས། བཅོམ་ལྡན་འདས་ཀྱིས་
བཀའ་སྩལ་པ། དེ་ཁོ་ནས་དྲུད་པར་མི་བྱའི་འོན་ཀྱང་སྐ་བའི་ཆུས་སྦངས་ནས་དལ་བུས་བགས་ཀྱིས་བཀྲུ་བར་བྱའོ། །ལུས་ཕྱི་བའི་གོས་ཀྱིས་རྣག་དང་ཁྲག་ཀྱང་དུས་དུས་སུ་བཀྲུ་བར་བྱ་ཞིང་དེ་ཡང་ཚོན་གྱིས་ཁ་བསྒྱུར་བར་བྱའོ། །སངས་རྒྱས་བཅོམ་ལྡན་
འདས་རྒྱལ་པོའི་ཁབ་ན་འོད་མའི་ཚལ་བྱ་ཀ་ལན་ད་ཀ་གནས་པ་ན་བཞུགས་སོ། །ཚེ་དང་ལྡན་པ་པི་ལིན་དའི་བུ་གང་ནས་བཟུང་སྟེ་རབ་ཏུ་བྱུང་ཚུན་ཆད་དེ་རྟག་ཏུ་ནའོ། །དེའི་དྲུང་དུ་ཚངས་པ་མཚུངས་པར་སྤྱོད་པ་རྣམས་སོང་སྟེ་དྲིས་པ། གནས་བརྟན་བདེ་
འམ། བཞིན་བཟངས་བདག་ན་སྟེ་མི་བདེའོ། །དེ་དག་གིས་སྨྲས་པ། གནས་བརྟན་ཁྱོད་ཀྱིས་སྔོན་ཅི་ཞིག་བཅངས། བཞིན་བཟངས་ལྕགས་ཀྱི་གཞོང་རིངས་སོ། །གནས་བརྟན་གལ་ཏེ་དེ་ལྟ་ན་ད་ཅི་སྟེ་མི་བཅང་། བཞིན་བཟངས་བཅོམ་ལྡན་འདས་ཀྱིས་
མ་གནང་ངོ་། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གནང་གིས་དགེ་སློང་གིས་ལྕགས་ཀྱི་གཞོང་རིངས་བཅང་བར་བྱའོ། །སངས་རྒྱས་བཅོམ་ལྡན་
འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་དག་མཆོད་རྟེན་ལ་ཕྱག་འཚལ་བ་ན་དེ་དག་གི་རྐང་པ་ལ་འདམ་རྫབ་གོས་ནས། བཅོམ་ལྡན་འདས་ཀྱིས་བཀའ་སྩལ་པ། གཅལ་དགྲམ་
<pb id="10.201a"/>
པར་བྱའོ། །དེ་དག་གཅལ་ཅི་ལས་འགྲམ་པ་མི་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། སོ་ཕག་གི་གཅལ་དགྲམ་པར་བྱ་ཞིང་དེ་ནས་སོ་ཕག་གི་ཕྱེ་མས་བཏབ་སྟེ་རྡོ་ཐལ་གྱིས་བྱུག་པར་བྱའོ། །མཆོད་རྟེན་གྱི་འཁོར་
ས་ཆེན་པོར་གྱུར་ཏེ་མ་འབྱོར་ནས། བཅོམ་ལྡན་འདས་ཀྱིས་བཀའ་སྩལ་པ། ཉེན་ཀོར་མདོམ་གང་དགྲམ་པར་བྱའོ། །འོན་ཀྱང་མ་འབྱོར་ནས། བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་མི་འབྱོར་ན་སྤང་ལེབ་དགྲམ་པར་བྱའོ། །
དེ་ཡང་མ་འབྱོར་ནས། བཅོམ་ལྡན་འདས་ཀྱིས་བཀའ་སྩལ་པ། བར་བར་དུ་སོ་ཕག་གཞག་པར་བྱའོ། །དགེ་སློང་སྒོ་གང་ལ་རྟེན་པ་རྣམས་ཀྱི་ཁྱམས་སུ་འདམ་རྫབ་ཆགས་ནས། བཅོམ་ལྡན་འདས་ཀྱིས་བཀའ་སྩལ་པ། དེར་
ཡང་རིམ་པ་དེ་བཞིན་དུ་བྱའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །མཉན་ཡོད་ན་ཁྱིམ་བདག་ཅིག་འདུག་པ་དེས་དགོན་པར་སྤྱིལ་བུ་བྱེད་
དུ་བཅུག་སྟེ། དེ་ན་དགེ་སློང་གཅིག་གནས་སོ། །དགུན་སྟོད་ཀྱི་དུས་ལ་བབ་པ་དང་། དེ་ལྷགས་པས་ཉེན་ནས་སྐྱ་བོ་བསེང་བསེང་པོར་གྱུར་ཅིང་ལུས་ཤ་བྲི་ངན་པ་རིད་པ་རྨྱ་བར་གྱུར་ནས་དེ་ཁྱིམ་བདག་དེའི་དྲུང་དུ་སོང་སྟེ། ཁྱིམ་བདག་ཤེས་
པར་གྱིས་ཤིག །གཞན་ཞིག་ཏུ་འགྲོའོ་ཞེས་བྱས་པ་དང་། དེས་སྨྲས་པ། འཕགས་པ་ཅུང་ཟད་བྲེལ་བར་མ་གྱུར་གྲང་། དེས་སྨྲས་པ། བྲེལ་བ་ནི་ཅུང་ཟད་ཀྱང་མེད་མོད་ཀྱི་འོན་ཀྱང་ལྷགས་པས་སྐྱོའོ།  །དེས་སྨྲས་པ། འཕགས་
པ་བཞུགས་ཤིག་དང་། ཁྱེད་ལ་ནོར་བུ་མེ་ཤེལ་སྦྱིན་ཏོ། །དེས་སྨྲས་པ། ཁྱིམ་བདག་བཅོམ་ལྡན་འདས་ཀྱིས་མ་གནང་ངོ་། །འཕགས་པ་བཅོམ་ལྡན་འདས་ནི་ཐུགས་རྗེ་ཅན་ཡིན་པས་གནང་བར་འགྱུར་རོ། །སྐབས་དེ་དགེ་སློང་རྣམས་
ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གནང་གིས་དགེ་སློང་ནོར་བུ་མེ་ཤེལ་ཉེ་བར་གཞག་པར་བྱ་ཞིང་དེས་མེ་ཕྱུང་ལ་མེའི་བྱ་བ་བྱའོ། །ཁྱིམ་བདག་དེས་དགེ་སློང་དེ་ལ་ནོར་
<pb id="10.201b"/>
བུ་མེ་ཤེལ་བྱིན་ནས། དེ་དེས་མེ་འབྱིན་ཅིང་མེའི་བྱ་བ་བྱེད་དོ། །ཇི་ཙམ་ན་རྐུན་པོ་ལྔ་བརྒྱ་རི་བྲགས་ཤིག་ཏུ་ལས་བྱེད་པར་འདོང་བ་ཕྱོགས་དེར་ཕྱིན་པ་དང་། དེ་དག་གིས་དགེ་སློང་དེ་ལ་སྨྲས་པ། འཕགས་པ་ལྷགས་པས་
སྦྲེབས་ན་འདི་ན་མེ་ཡོད་དམ། དེས་སྨྲས་པ། བཞིན་བཟངས་མེད་དོ། །འཕགས་པ་ཁྱོད་མེའི་བྱ་བ་ཇི་ལྟར་བྱེད། བཞིན་བཟངས་བདག་ནི་ནོར་བུ་མེ་ཤེལ་གྱིས་མེ་ཕྱུང་ནས་མེའི་བྱ་བ་བྱེད་དོ། །འཕགས་པ་
ནོར་བུ་དེ་དག་ག་རེ། བཞིན་བཟངས་ཕྱོགས་འདི་ནའོ། །དེ་དག་གིས་དེ་མཐོང་ནས་རི་བྲགས་སུ་སོང་སྟེ། དེར་ལས་བྱས་ནས་བྱུང་སྟེ་སྨྲས་པ། ཤེས་ལྡན་དག་ཚུར་འཕགས་པ་དེའི་ནོར་བུ་ཕྲོག་གིས་འདོང་། དེ་དག་དེའི་
དྲུང་དུ་དོང་ནས། སྨྲས་པ། ནོར་བུ་མེ་ཤེལ་དེ་ག་རེ་བཞིན་བཟངས་ཕྱོགས་འདི་ཉིད་ན་འདུག་གོ། །དེ་དག་གིས་དེ་ཁྱེར་ཏེ་སོང་ངོ་། །ཡང་དགེ་སློང་དེ་ལྷགས་པས་ཉེན་ནས་ཁྱིམ་བདག་དེའི་དྲུང་དུ་སོང་སྟེ་སྨྲས་པ། ཁྱིམ་བདག་
ཤེས་པར་གྱིས་ཤིག་གཞན་ཞིག་ཏུ་འགྲོའོ། །དེས་སྨྲས་པ། འཕགས་པ་ཆུང་ཟད་བྲེལ་བར་མ་གྱུར་གྲང་། དེས་སྨྲས་པ། ཁྱིམ་བདག་བྲེལ་བ་ནི་ཆུང་ཟད་ཀྱང་མེད་ཀྱི་འོན་ཀྱང་ལྷགས་པས་སྐྱོའོ། །དེས་སྨྲས་པ། 
འཕགས་པ་བདག་གིས་ཁྱོད་ལ་ནོར་བུ་མེ་ཤེལ་མ་བྱིན་ཏམ། ཁྱིམ་བདག་བྱིན་ནོ། །དེ་ག་རེ་རྐུན་པོ་དག་གིས་ཕྲོགས་སོ། །ཆེན་པོ་ལ་འོས་པའི་ནོར་བུ་དེ་ལྟ་བུ་ཡང་ཁྱོད་ཀྱིས་རྐུན་པོ་ལ་བཀུར་བ་ལྟ། ཀྱེ་མ་ཁྱོད་ཀྱིས་ཕྱོགས་
དབེན་པ་ཞིག་ཏུ་བཞག་མོད། སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། རིན་པོ་ཆེ་དེ་ལྟ་བུ་དག་མ་བྱིན་པ་ལེན་པ་རྣམས་ལ་བསྟན་པར་
མི་བྱའི། འོན་ཀྱང་མེ་ཕྱུང་ལ་གཏད་པར་བྱའོ། །མེ་ཤེལ་ཇི་ལྟ་བར་ཆུ་ཤེལ་ཡང་དེ་དང་འདྲའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དྲུག་
<pb id="10.202a"/>
སྡེ་རྣམས་བཙོ་བླག་མཁན་ལ་ཆོས་གོས་དག་འཁྲུར་འཇུག་གོ། །ཇི་ཙམ་དུས་གཞན་ཞིག་ན་མཉན་ཡོད་དུ་དུས་སྟོན་བྱུང་སྟེ། མཉན་ཡོད་ཀྱི་བྲམ་ཟེ་དང་། ཁྱིམ་བདག་རྣམས་ཀྱི་གོས་ཚོན་སྣ་ཚོགས་ཅན་དག་བཙོ་བླག་མཁན་
ལ་འཁྲུར་བཅུག་གོ། །ཉེ་དགའ་ཡང་ཉི་མ་ནུབ་ཀར་ཆོས་གོས་ངུར་སྨྲིག་གཅིག་ཁྱེར་ཏེ་བཙོ་བླག་མཁན་གྱི་དྲུང་དུ་སོང་ནས། བཞིན་བཟངས་ཆོས་གོས་འདི་ཁྲུས་ཤིག་ཅེས་བྱས་སོ། །དེས་སྨྲས་པ། འཕགས་པ་དེང་འཇིག་རྟེན་པའི་
གོས་མང་ཞིག་འཚལ་ཏེ་མཆིས་ཀྱིས་བཞུད་ཅིག་སང་བཀྲུ་བར་བགྱིའོ། །དེ་ཁྲོས་ནས་བསྡིགས་པར་བརྩམས་པ་དང་། དེས་སྨྲས་པ། འཕགས་པ་བསྡིགས་སུ་ཅི་མཆིས། གལ་ཏེ་མི་བཟོད་ན་ཞོག་ལ་བཞུད་ཅིག་སང་བཀྲུ་མོད་དེས་བཞག་སྟེ་
སོང་བ་དང་། དེའི་ཏུག་རིད་ཀྱིས་བཙོ་བླག་མཁན་སེམས་གཡེངས་པར་གྱུར་ནས་དེས་ཆོས་གོས་དེ་བུལ་ཏོག་གི་ནང་དུ་སྦངས་ནས་གོས་ཚོན་སྣ་ཚོགས་ཅན་རྣམས་ཀྱི་ནང་དུ་བཞག་པ་དང་། དེར་ཞག་ལོན་ནས་གོས་ཚོན་སྣ་ཚོགས་ཅན་རྣམས་ཀྱིས་ཐམས་
ཅད་ཁྲ་བོར་བྱས་སོ། །བཙོ་བླག་མཁན་ལག་པ་འགྲམ་པ་ལ་གཏད་དེ་སེམས་ཁོངས་སུ་ཆུད་ཅིང་འདུག་པ་དང་། སྐྱེ་བོའི་ཚོགས་མ་དད་པར་གྱུར་ཏོ། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་
དགོངས་པ། བྲམ་ཟེ་དང་ཁྱིམ་བདག་དག་མ་དད་པར་གྱུར་པ་ཐོག་ཏུ་བབ་པར་མཁྱེན་ནས། དགེ་སློང་རྣམས་ལ་བཀའ་སྩལ་པ། དགེ་སློང་ཉེ་དགས་ཆོས་གོས་ངུར་སྨྲིག་བཙོ་བླག་མཁན་ལ་འཁྲུར་བཅུག་པ་འཇིག་རྟེན་པའི་གོས་ཚོན་སྣ་
ཚོགས་ཅན་རྣམས་ཀྱིས་ཁྲ་བོར་བྱས་སོ། །དེ་ལྟ་བས་ན་དགེ་སློང་གིས་གོས་ངུར་སྨྲིག་དག་བཙོ་བླག་མཁན་ལ་འཁྲུར་མི་གཞུག་གོ། །དགེ་སློང་གོས་ངུར་སྨྲིག་དག་བཙོ་བླག་མཁན་ལ་འཁྲུར་འཇུག་ན་འགལ་ཚབས་ཅན་དུ་འགྱུར་རོ། །
བཅོམ་ལྡན་འདས་ཀྱིས་དགེ་སློང་གོས་ངུར་སྨྲིག་དག་བཙོ་བླག་མཁན་ལ་འཁྲུར་མི་གཞུག་གོ། །ཞེས་བཀའ་སྩལ་པ་དང་། དྲུག་སྡེ་རྣམས་ཀྱིས་གོས་དཀར་པོ་དག་འཁྲུར་གཞུག་པར་བརྩམས་སོ། །བཙོ་བླག་མཁན་གྱིས་དེ་
<pb id="10.202b"/>
དག་བག་མེད་པར་ཤིང་ལེབ་ལ་བརྡབས་ནས་བཀྲུས་པ་དང་། དེ་ན་གོས་ཁ་ཅིག་ནི་རལ། ཁ་ཅིག་ནི་མཐའ་ཟེགས་སོ། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་
པ། དགེ་སློང་དག་དེ་ལྟ་བས་ན་དགེ་སློང་གིས་ཐམས་ཅད་དུ་བཙོ་བླག་མཁན་ལ་གོས་འཁྲུར་མི་གཞུག་གོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་
ན་བཞུགས་སོ། །བཅོམ་ལྡན་འདས་ཀྱིས་དགེ་སློང་གིས་ཐམས་ཅད་ཀྱིས་ཐམས་ཅད་དུ་བཙོ་བླག་མཁན་ལ་གོས་འཁྲུར་མི་གཞུག་གོ་ཞེས་བཀའ་སྩལ་པ་དང་། དྲུག་སྡེ་རྣམས་བཙོ་བླག་མཁན་གྱི་འཁྲུ་སར་དོང་ནས། མགོ་ཆོས་
གོས་ཀྱིས་དཀྲིས་ཏེ། བཙོ་བླག་མཁན་བཞིན་དུ་སྔམ་པ་སུ་སུ་ཞིང་བདག་ཉིད་གོས་དག་འཁྲུ་བར་བྱེད་པ་བྲམ་ཟེ་དང་ཁྱིམ་བདག་དག་གིས་མཐོང་ནས་མ་དད་པར་གྱུར་ཏོ། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་
པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་དགེ་སློང་གིས་བཙོ་བླག་མཁན་གྱི་འཁྲུ་སར་སོང་སྟེ། བཙོ་བླག་མཁན་བཞིན་དུ་སྔམ་པ་སུ་སུ་ཞིང་བདག་ཉིད་ཀྱིས་གོས་དག་བཀྲུ་བར་མི་བྱའོ། །དགེ་སློང་བཙོ་བླག་
མཁན་གྱི་འཁྲུ་སར་སོང་སྟེ། བཙོ་བླག་མཁན་བཞིན་དུ་སྔམ་པ་སུ་སུ་ཞིང་བདག་ཉིད་ཀྱིས་གོས་དག་འཁྲུ་བར་བྱེད་ན་འགལ་ཚབས་ཅན་དུ་འགྱུར་རོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་
མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བཅོམ་ལྡན་འདས་ཀྱིས་དགེ་སློང་གིས་གཙོ་བླག་མཁན་གྱི་འཁྲུ་སར་སོང་སྟེ། བཙོ་བླག་མཁན་བཞིན་དུ་སྔམ་པ་སུ་སུ་ཞིང་བདག་ཉིད་ཀྱིས་གོས་དག་བཀྲུ་བར་
མི་བྱའོ། །ཞེས་བཀའ་སྩལ་པ་དང་། དྲུག་སྡེ་རྣམས་ཤིང་ལེབ་ལ་འཁྲུ་བར་བྱེད་དེ་ཉེས་དམིགས་དེ་ཉིད་དུ་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། ཤིང་ལེབ་ལ་གོས་དག་བཀྲུ་བར་མི་བྱའི་
<pb id="10.203a"/>
འོན་ཀྱང་གཞོང་ཁུང་དུ་ཆུ་འཇམ་ཙམ་གྱི་ནང་དུ་དལ་བུས་བཟློག་ཅིང་བཟློག་ཅིང་བདག་ཉིད་ཀྱིས་བཀྲུ་བར་བྱའོ། །བཅོམ་ལྡན་འདས་ཀྱིས་གཞོང་ཁུང་དུ་དལ་བུས་བཟློག་ཅིང་བཟློག་ཅིང་བཀྲུ་བར་བྱའོ་ཞེས་བཀའ་སྩལ་
པ་དང་། དགེ་སློང་གཞན་དག་གཅིག་གིས་ལག་པ་གཉིས་ཀྱིས་བཀྲུ་བར་མ་ནུས་ནས། བཅོམ་ལྡན་འདས་ཀྱིས་བཀའ་སྩལ་པ། གང་དག་ལག་པ་གཉིས་ཀྱིས་འཁྲུ་བར་མི་ནུས་པ་དེ་དག་གི་རྐང་པ་གཉིས་ཀྱིས་
བཀྲུ་བར་བྱའོ། །གཞན་དག་ཅིག་གི་ལག་པ་གཉིས་ཀྱིས་ཀྱང་མ་ནུས་ལ། རྐང་པ་གཉིས་ཀྱིས་ཀྱང་མ་ནུས་ནས། བཅོམ་ལྡན་འདས་ཀྱིས་བཀའ་སྩལ་པ། དེ་དག་གི་ཞལ་ཏ་གྱིས་ལ་གཞན་དག་འཁྲུར་
ཆུག་ཤིག             །<head n="3" t="ཕྱི་བ་སོགས་བཤད་པ།" type="shepa" lv="6.3.7" zh="10.466"/>སྡོམ་ནི། ཕྱི་བ་དང་ནི་སྦྲུལ་གྱི་སྙི། །རྡོ་ཕྲུ་འགྱོད་པ་ཉིད་དང་ནི། །ཚོན་གྱི་གཞོང་ཁུང་རྩིག་པ་དང་། །ཚོན་རྩི་རྣམ་པ་བཞི་ཡིན་ནོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་
ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དགེ་སློང་རྣམས་ཁྲུས་བྱས་ནས་ལུས་གཤེར་བཞིན་དུ་ཆོས་གོས་དག་གྱོན་པ་དང་། དེ་དག་ཁྲ་བོ་དང་དྲི་མི་ཞིམ་པར་གྱུར་ཏོ། །སྐབས་དེ་དགེ་སློང་རྣམས་ཀྱི་བཅོམ་
ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། དེ་ལྟ་བས་ན་གནང་གིས་ལུས་ཕྱི་བ་བཅང་བར་བྱའོ། །བཅོམ་ལྡན་འདས་ཀྱིས་ལུས་ཕྱི་བ་བཅང་བར་བྱའོ་ཞེས་བཀའ་སྩལ་པ་དང་། དགེ་སློང་གཞན་དག་
ཅིག་ལ་དེ་མི་བདོག་ནས། བཅོམ་ལྡན་འདས་ཀྱིས་བཀའ་སྩལ་པ། གང་དག་ལ་མི་བདོག་པ་དེ་དག་གིས་རེ་ཤིག་ཙོག་ཙོག་པོར་འདུག་ལ་ཁྲུས་རས་ཀྱིས་ལུས་ཕྱིས་ཏེ་ཆོས་གོས་དག་བགོ་བར་བྱའོ། །དགེ་སློང་རྣམས་ཀྱིས་
ལྷམ་ལ་རྡུལ་ཆགས་པར་གྱུར་ནས་དགེ་སློང་དག་གིས་དེ་དག་བརྡབས་སོ། །དེ་དག་བརྡབས་པ་དང་རལ་ཅིང་གཟུངས་གྱི་བསྲད་བུ་དག་ཀྱང་ཆད་ནས། བཅོམ་ལྡན་འདས་ཀྱིས་བཀའ་སྩལ་པ། ལྷམ་བརྡབས་པར་མི་བྱའོ། །དགེ་སློང་དག་གིས་ཆུས་
<pb id="10.203b"/>
བཀྲུས་པ་དང་། དེ་དག་མ་རུངས་ནས། བཅོམ་ལྡན་འདས་ཀྱིས་བཀའ་སྩལ་པ། ཆུས་བཀྲུ་བར་མི་བྱའི་འོན་ཀྱང་རས་ཆུས་སྦངས་ལ་ཕྱི་བར་བྱ་སྟེ། དེ་ལྟ་བས་ན་གནང་གིས་ལྷམ་ཕྱི་བ་བཅང་བར་བྱའོ། །སངས་རྒྱས་བཅོམ་ལྡན་འདས་
ཡུལ་ཙམ་པ་ན་དྲང་སྲོང་གར་གའི་རྫིང་བུའི་འགྲམ་ན་བཞུགས་སོ། །ཡུལ་ཙམ་པ་ན་ཙམ་པའི་ཀླུའི་བུ་མོ་དད་པ་ཅན་དགེ་བའི་བསམ་པ་བཟང་བ་ཞིག་ཡོད་པ་དེའི་བུ་མ་དད་པ་མ་དུལ་བ་བྱེད་པ་ཞིག་གོ། །དེས་དེ་ཆོས་མཉན་པ་ཡང་
དག་པར་ལེན་ཏུ་བཅུག་སྟེ། བུ་སོང་ལ་འཕགས་པ་རྣམས་ཀྱི་དྲུང་དུ་ཕྱིན་ནས་ཆོས་ཉོན་ཅིག་དང་། ཁྱེད་ལ་བསོད་ནམས་སུ་འགྱུར་རོ་ཞེས་བྱས་པ་དང་། དེ་དེས་ཡང་དག་པར་ལེན་དུ་བཅུག་པས་རང་བཞིན་གྱི་ཆ་ལུགས་ཀྱིས་ཆོས་ཉན་
པར་ཞུགས་པ་རྣམས་ཀྱི་ནང་དུ་སོང་ངོ་། །དེ་གཞོན་ནུ་ཞིག་གིས་མཐོང་ནས་དེ་སྔངས་ཏེ། ཚེ་དང་ལྡན་པ་དག་རྒྱབ་རིངས་པོ་རྒྱབ་རིངས་པོ་ཞེས་སྨྲས་པ་དང་ཐོས་ནས་དགེ་སློང་གང་དག་འདོད་ཆགས་དང་མ་བྲལ་བ་དེ་དག་སྔངས་ནས་དེ་དག་
གིས་དེ་སྐེ་ནས་རྔ་མའི་སྲད་བུས་བཏགས་ཏེ། གཙུག་ལག་ཁང་གི་སྟེང་ནས་འཕངས་སོ། །དེ་མས་མཐོང་སྟེ་སྨྲས་པ། བུ་ཁྱོད་ཀྱིས་འཕགས་པ་རྣམས་ལས་ཆོས་ཐོས་སམ། དེས་སྨྲས་པ། མ་དེ་འདྲ་བའི་འཕགས་པར་ནི་སུ་ཡང་མ་
གྱུར་ཅིག །བུ་དེ་དག་གིས་ཁྱོད་ལ་ཅི་ཞིག་བྱས། དེས་ཇི་ལྟར་གྱུར་པ་བསྙད་པ་དང་། དེས་སྨྲས་པ། བུ་དེ་བས་དང་དེ་དག་འཕགས་པ་ཡིན་ནོ། །གཞན་དག་ཅིག་གིས་ཁྱོད་མཐོང་དུ་ཟིན་ན་བསད་པར་གྱུར་ཏོ་ཞེས་པ་དང་། དེ་ཅང་མི་ཟེར་བར་འདུག་
གོ། །དེ་ལ་ནེའུ་ལྡངས་རྣམས་ཀྱིས་བཞད་གད་དུ་མགྲིན་སྣད་མགྲིན་སྣད་ཅེས་སྨྲས་པ་དང་། དེ་དེ་དག་གིས་ཀུ་རེ་སྨྲས་པས་ལུས་སྐྱ་བོ་བསེང་བསེང་པོར་གྱུར་ཅིང་ཤ་བྲི་ངན་པ་རྐེ་བ་སྐེམ་པོར་རེད་པར་གྱུར་ཏོ། །དེ་ལ་མས་སྨྲས་པ། བུ་ཁྱོད་ཅི་
སྟེ་ལུས་སྐྱ་བོ་བསེང་བསེང་པོར་ཤ་བྲི་ངན་པ་རྐེ་བ་སྐེམ་པོར་གྱུར། དེས་སྨྲས་པ། མ་བདག་ལ་ཀླུ་གཞོན་ནུ་འདི་དག་མགྲིན་སྣད་མགྲིན་སྣད་ཅེས་ཅོ་འདྲི་བར་བྱེད་དེ་ཅི་བྱའི་གཏོལ་མེད་དོ། །བུ་ཁྱོད་རང་གི་ཆ་ལུགས་ཀྱིས་སོང་བས་དེས་ན་
<pb id="10.204a"/>
གནས་སྐབས་འདི་ལྟ་བུར་གྱུར་གྱི་གལ་ཏེ་ཁྱོད་སྤྲུལ་པའི་གཟུགས་ཀྱིས་སོང་བར་གྱུར་ན་རྔ་མའི་སྙིས་བཏགས་པར་ཡང་མི་འགྱུར་རོ། །ད་སྤྲུལ་པའི་གཟུགས་ཀྱིས་སོང་ལ་ཆོས་ཉོན་ཅིག་དང་ཁྱོད་ལ་ཐམས་ཅད་
ལེགས་པར་འགྱུར་རོ། །འོན་ཏེ་རང་གི་གཟུགས་ཀྱིས་ཉན་ན་ཁྱོད་གནས་ན་འདུག་སྟེ་ཉོན་ཅིག་ཅེས་བྱས་པ་དང་། དེ་མ་དད་པའི་ཕྱིར་ཁས་མ་བླངས་ཏེ་མའི་ངོར་ཅང་མི་ཟེར་བར་འདུག་གོ། །དེས་བསམས་པ། འཕགས་པ་དག་
ཀླུ་གཞོན་ནུ་རྔ་མའི་སྙིས་འདོགས་པ་ནི་གང་སུ་ཡང་རུང་། ཆོས་ཉན་པར་འདོད་པ་དེ་དག་གི་ཡང་བར་ཆད་དུ་འགྱུར་བས་འདི་ཁོ་ན་བདག་གིས་བྱ་བ་ཡིན་ནོ་སྙམ་སྟེ། དེ་ཁ་དོག་འཕགས་པས་ནམ་སྲོས་པ་དང་། བཅོམ་ལྡན་འདས་ག་
ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་གྱི་ཞབས་ལ་མགོ་བོས་ཕྱག་འཚལ་ཏེ། ཕྱོགས་གཅིག་ཏུ་འདུག་པ་དང་། དེའི་ཚེ་ཙམ་པའི་ཀླུའི་བུ་མོའི་ཁ་དོག་གི་མཐུས་དྲང་སྲོང་གར་གའི་རྫིང་འགྲམ་ཐམས་ཅད་སྣང་བ་རྒྱ་
ཆེན་པོས་ཁྱབ་པར་གྱུར་ཏོ། །ཕྱོགས་གཅིག་ཏུ་འདུག་ནས་ཙམ་པའི་ཀླུའི་བུ་མོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བདག་གི་བུ་མ་དད་པ་ཞིག་མཆིས་པ་དེ་བདག་གིས་ཆོས་ཉན་པ་ཡང་དག་པར་ལེན་ཏུ་སྩལ་
ནས་དེ་ཆོས་ཉན་དུ་མཆིས་པ་དང་། འཕགས་པ་རྣམས་ཀྱིས་རྔ་མའི་སྙིས་སྐེ་ནས་བཏགས་ཏེ་བོར་བས་དེའི་མགྲིན་པ་སྣད་དེ། དེ་ལ་ནེའུ་ལྡང་རྣམས་ཀྱིས་མགྲིན་སྣད་མགྲིན་སྣད་ཅེས་གཙེས་ལགས་སོ། །དེ་དེ་ལྟར་གཙེས་པ་
ན་ལུས་སྐྱ་བོ་བསེང་བསེང་པོར་གྱུར་ཅིང་། ཤ་བྲི་ངན་པ་རྐེ་བ་སྐེམ་པར་གྱུར་ན། ཀྱེ་མ་བཅོམ་ལྡན་འདས་ཀྱིས་ཐུགས་བརྩེ་བར་དགོངས་ཏེ། གང་གིས་ན་འཕགས་པ་རྣམས་ཀླུ་གཞོན་ནུ་རྔ་མའི་སྙིས་འདོགས་པར་མི་འགྱུར་བར་འཕགས་
པ་རྣམས་དྲན་པར་བགྱིད་པ་ཆུང་ཟད་ཅིག་བཅར་གསོལ། བཅོམ་ལྡན་འདས་ཀྱིས་ཙམ་པའི་ཀླུའི་བུ་མོ་ལ་ཅང་མི་གསུང་བས་གནང་བ་དང་། དེ་ནས་ཙམ་པའི་ཀླུའི་བུ་མོ་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་དེ་ཉིད་དུ་མི་སྣང་བར་གྱུར་ཏོ། །དེ་ནས་
<pb id="10.204b"/>
བཅོམ་ལྡན་འདས་ཀྱིས་དེ་ཉིད་ཀྱི་མཚན་མོ་འདས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་མདང་ཙམ་པའི་ཀླུའི་བུ་
མོ་ང་ག་ལ་བ་དེར་འོངས་ཏེ་ཕྱིན་ནས་ངའི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་པ་དང་། དེའི་ཚེ་ཙམ་པའི་ཀླུའི་བུ་མོའི་ཁ་དོག་གི་མཐུས་དྲང་སྲོང་གར་གའི་རྫིང་འགྲམ་ཐམས་ཅད་སྣང་བ་རྒྱ་ཆེན་པོས་ཁྱབ་པར་གྱུར་ཏོ། །ཕྱོགས་གཅིག་ཏུ་
འདུག་ནས་ཙམ་པའི་ཀླུའི་བུ་མོས་ང་ལ་འདི་སྐད་ཅེས་གསོལ་ཏོ། །བཙུན་པ་བདག་གི་བུ་མ་དད་པ་ཞིག་མཆིས་པ་དེ་བདག་གིས་ཆོས་ཉན་པ་ཡང་དག་པར་ལེན་ཏུ་སྩལ་ནས་དེ་འཕགས་པ་རྣམས་ཀྱི་དྲུང་དུ་ཆོས་ཉན་དུ་མཆིས་པ་དང་། དེ་དག་གིས་
དེ་རྔ་མའི་སྙིས་བཏགས་ཏེ་བོར་བས་དེའི་མགྲིན་པ་སྣད་ནས། དེ་ལ་ནེའུ་ལྡངས་རྣམས་ཀྱིས་མགྲིན་སྣད་མགྲིན་སྣད་ཅེས་ཅོ་དྲི་བ་སྨྲས་ལགས་སོ། །དེ་ལ། དེ་སྐད་ཅེས་བགྱིས་པ་ན་ལུས་སྐྱ་བོ་བསེང་བསེང་པོར་གྱུར་ཅིང་ཤ་བྲི་ངན་པ། རྐེ་བ་སྐེམ་
པོར་གྱུར་ན་ཀྱེ་མ་བཅོམ་ལྡན་འདས་ཀྱིས་ཐུགས་བརྩེ་བར་དགོངས་ཏེ་གང་གིས་ན་འཕགས་པ་རྣམས་ཀླུ་གཞོན་ནུ་རྔ་མའི་སྙིས་འདོགས་པར་མི་འགྱུར་བར་འཕགས་པ་རྣམས་དྲན་པར་བགྱིད་པ་ཅུང་ཟད་ཅིག་བཅར་གསོལ་ཞེས་ཟེར་རོ། །དགེ་སློང་
དག་དེ་ལྟ་བས་ན་གང་ལ་ད་ལྟར་ལྷ་རྣམས་ཀྱང་ཀྱེ་མ་ཤཱཀྱའི་བུའི་དགེ་སྦྱོང་རྣམས་ནི་དགེ་བའི་ཆོས་རྣམས་ལས་ཡོངས་སུ་ཉམས་པར་གྱུར་ཏོ་ཞེས་འཕྱ་བར་འགྱུར་བ་འདི་ནི་མཛེས་པ་མ་ཡིན་རུང་བ་མ་ཡིན་གྱིས་དེ་ལྟ་བས་ན་དགེ་སློང་གིས་
ཀླུ་གཞོན་ནུ་རྔ་མའི་སྙིས་གདགས་པར་མི་བྱའི་འོན་ཀྱང་ཀླུ་གཞོན་ནུ་མཐོང་ན་སེ་གོལ་གྱི་སྒྲ་བྱུང་སྟེ། བཞིན་བཟངས་མཐོང་བའི་ལམ་ན་མ་འདུག་ཤིག་ཅེས་བརྗོད་པར་བྱའོ། །གལ་ཏེ་མཐོང་བའི་ལམ་ན་མི་འདུག་ན་དེ་ལྟ་ན་ལེགས། ཇི་སྟེ་
འདུག་ན་དབྱུག་གུ་སྐམ་ཁས་དལ་གྱིས་བླངས་ཏེ་བུམ་པ་འམ་རྫ་མར་བཅུག་ལ་དེ་ལ་བུ་ག་བཏོད་དེ་ཁ་བཅད་ནས་དབྱུང་བར་བྱའོ། །གལ་ཏེ་དབྱུག་གུ་སྐམ་ཁ་མེད་ན་ཤུར་བུ་འམ། ལྕགས་པོད་དམ། རྒྱ་ཅང་གིས་སྐེ་ནས་བཏགས་ཏེ་དབྱུང་བར་
<pb id="10.205a"/>
བྱའོ། །ཇི་སྟེ་ཤུར་བུ་འམ། ལྕགས་ཕོད་དམ། རྒྱ་ཅང་མེད་ན་གདང་ཐག་གི་སྙི་འམ། གྲེས་ཐག་གི་སྙི་ལ་རས་མས་དཀྲིས་ནས་དེས་གདགས་པར་བྱ་ཞིང་དེ་ནས་བུམ་པར་བཅུག་སྟེ་དབྱུང་བར་བྱའོ། །དགེ་སློང་དག་གིས་དེ་དེ་བཞིན་དུ་
ཕྱུང་ནས་ནགས་ཀྱི་ནང་དུ་བོར་བ་དང་། དེ་ཁྲོས་པའི་མེས་ནགས་བསྲེགས་ཏེ་དེ་ཡང་དེ་ཉིད་དུ་ཚིག་པ་དང་། བཅོམ་ལྡན་འདས་ཀྱིས་བཀའ་སྩལ་པ། ནགས་ཀྱི་ནང་དུ་དོར་བར་མི་བྱའོ། །དགེ་སློང་དག་གིས་སྣང་བའི་གནས་སུ་བོར་བ་དང་། 
སྐད་ཅིག་ཀྱང་མ་ཐོགས་པར་སྲོག་ཆགས་འོལ་བས་ཁྱེར་ནས། བཅོམ་ལྡན་འདས་ཀྱིས་བཀའ་སྩལ་པ། དེའི་མོད་ཁོ་ན་ལ་ལྡོག་པར་མི་བྱའི་འོན་ཀྱང་སྣང་བའི་གནས་སུ་བཞག་ནས་ཇི་སྲིད་གནས་སུ་མ་ཞུགས་པ་དེ་སྲིད་དུ་བསྡད་
པར་བྱའོ། །སངས་རྒྱས་བཅོམ་ལྡན་འདས་རྒྱལ་པོའི་ཁབ་ན་འོད་མའི་ཚལ་ཀ་ལན་ད་ཀ་གནས་པ་ན་བཞུགས་སོ། །རྒྱལ་པོའི་ཁབ་ན་ཁྱིམ་བདག་ཅིག་འདུག་པ་རྡོའི་ལས་ལ་མཁས་པ་ཞིག་སྟེ། རྡོ་ཕྲུ་དག་བྱས་ཤིང་བྱས་ཤིང་འཚོང་ངོ་། །
དུས་གཞན་ཞིག་ན་དེ་ལ་རྙེད་པ་མང་དུ་གྲུབ་ནས་དེས་བསམས་པ། གང་གིས་ན་བསོད་ནམས་སུ་ཡང་འགྱུར་ལ་རྙེད་པ་ཡང་མང་དུ་འགྲུབ་པར་འགྱུར་བའི་ཐབས་དེ་གང་ཞིག་ཡིན་སྙམ་པ་དང་། དེ་དད་པ་ཅན་ཞིག་པས་དེ་འདི་སྙམ་དུ་སངས་རྒྱས་
ལ་སོགས་པ་དགེ་སློང་གི་དགེ་འདུན་ཁྱིམ་དུ་སྤྱན་དྲངས་ལ། རྡོ་ཕྲུ་དག་ནས་བཤོས་གསོལ་ན་བདག་གི་བསོད་ནམས་སུ་ཡང་འགྱུར་ལ། རྙེད་པ་ཡང་མང་དུ་འགྱུར་རོ་སྙམ་དུ་བསམས་སོ། །དེ་བཅོམ་ལྡན་འདས་ག་ལ་བ་དེར་སོང་སྟེ་ཞེས་
བྱ་བ་ནས། དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ། །ཞེས་བྱ་བའི་བར་སྔ་མ་བཞིན་ནོ། །དེ་ནས་ཁྱིམ་བདག་དེས་སངས་རྒྱས་ལ་སོགས་པ་དགེ་སློང་གི་དགེ་འདུན་བདེ་བར་བཞུགས་པར་རིག་ནས་རང་གི་ལག་དར་
ཏེ་བཟའ་བ་དང་བཅའ་བ་གཙང་ཞིང་བསོད་པས་ཀུན་ཏུ་ཚིམ་པར་བྱེད། ཀུན་ཏུ་སྟོབས་པར་བྱེད་དོ། །རྣམ་གྲངས་དུ་མར་རང་གི་ལག་དར་ཏེ་བཟའ་བ་དང་བཅའ་བ་གཙང་ཞིང་བསོད་པས་ཀུན་ཏུ་ཚིམ་པར་བྱས། ཀུན་ཏུ་བསྟབས་ནས་བཅོམ་ལྡན་འདས་གདུགས་
<pb id="10.205b"/>
ཚོད་གསོལ་ཏེ་ཕྱག་བཅབས་ལྷུང་བཟེད་གྱུ་བར་རིག་ནས་སྟན་ཆེས་དམའ་བ་ཞིག་བླངས་ཏེ་ཆོས་མཉན་པའི་ཕྱིར་བཅོམ་ལྡན་འདས་ཀྱི་སྤྱན་སྔར་འདུག་གོ། །དེ་ནས་བཅོམ་ལྡན་འདས་ཀྱིས་སྦྱིན་པ་དེ་ལ་རྗེས་སུ་ཡི་རང་བ་འདིས་རྗེས་སུ་ཡི་རང་བ་མཛད་དོ། །མཆོད་
སྦྱིན་ནང་ན་སྦྱིན་སྲེག་མཆོག །བསྡེབས་སྦྱར་ནང་ན་སྐྱོང་བྱེད་མཆོག །མི་ཡི་ནང་ན་རྒྱལ་པོ་མཆོག །ཆུ་བོའི་ནང་ན་རྒྱ་མཚོ་མཆོག །སྐར་མའི་ནང་ན་ཟླ་བ་མཆོག །གསལ་བའི་ནང་ན་ཉི་མ་མཆོག །སྟེང་དང་འོག་དང་ཐད་ཀར་ཡང་། །སྐྱེ་
བོའི་འགྲོ་བ་ཇི་སྙེད་པ། །ལྷ་དང་བཅས་པའི་འཇིག་རྟེན་ན། །མཆོད་བྱ་དམ་པ་རྫོགས་སངས་རྒྱས། །ཞེས་བྱ་བ་ནས་ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་བཞུད་དོ་ཞེས་བྱ་བའི་བར་སྔ་མ་བཞིན་ནོ། །དེས་ཡང་སངས་རྒྱས་
ལ་སོགས་པ་དགེ་སློང་གི་དགེ་འདུན་ཁྱིམ་དུ་བཤོས་ལ་སྤྱན་དྲངས་ནས་དེས་རྒན་རིམས་བཞིན་རྡོ་ཕྲུ་སར་པ་བྲིམས་ནས་སྤྱད་སྤྱད་པ་དེ་དག་ཉིད་ཀྱང་བྲིམ་པར་བརྩམས་པ་དང་། དགེ་སློང་རྣམས་འགྱོད་དེ་ལེན་པར་མི་བྱེད་ནས། བཅོམ་ལྡན་འདས་
ཀྱིས་བཀའ་སྩལ་པ། ཁྱིམ་པས་ཡོངས་སུ་དག་གོ་ཞེས་བྱས་ནས་བླང་བར་བྱ་སྟེ། འདི་ལ་འགྱོད་པར་མི་བྱའོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་
བཞུགས་སོ། །བཅོམ་ལྡན་འདས་ཀྱིས་ཚོན་གྱི་ལས་བྱའོ་ཞེས་བཀའ་སྩལ་པ་དང་། དགེ་སློང་དག་གིས་ཚོན་གཤེར་བར་བསྐོལ་བ་དང་། དེ་ཞོ་ཅན་ཡིན་པའི་ཕྱིར་བཙོས་པ་དང་མི་སྡུག་པར་གྱུར་ཅིང་དེ་དག་ཀྱང་མ་རུང་ནས། བཅོམ་
ལྡན་འདས་ཀྱིས་བཀའ་སྩལ་པ། བསྐམས་ནས་བསྐོལ་བར་བྱའོ། །དགེ་སློང་དག་གིས་ཉི་མ་ལ་བསྐམས་ཏེ་ནོན་ཆུང་བར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། ཉི་མ་ལ་བསྐམ་པར་མི་བྱའོ། །དགེ་སློང་
དག་གྲིབ་མ་ལ་སྐེམས་ཏེ་རླམས་ཁྱེར་ནས། བཅོམ་ལྡན་འདས་ཀྱིས་བཀའ་སྩལ་པ། གྲིབ་མ་ལ་བསྐམ་པར་མི་བྱའི་འོན་ཀྱང་ཉི་མ་ཕྱེད་ཡོད་པ་ལ་བསྐམ་པར་བྱའོ། །དགེ་སློང་དག་གིས་ཚོན་དང་ཆོས་གོས་
<pb id="10.206a"/>
དག་གཅིག་ཆར་ཆུར་བཅུག་སྟེ་བཙོས་པ་དང་། དེ་དག་མ་རུང་བར་གྱུར་ནས་བཅོམ་ལྡན་འདས་ཀྱིས་བཀའ་སྩལ་པ། ཚོན་ལོགས་ཤིག་ཏུ་བསྐོལ་བར་བྱའོ། །དགེ་སློང་དག་ལན་ཅིག་ཁོ་ན་བསྐོལ་ཏེ་འདོར་བར་བྱེད་ནས། བཅོམ་ལྡན་
འདས་ཀྱིས་བཀའ་སྩལ་པ། ལན་གསུམ་གྱི་བར་དུ་བསྐོལ་ནས་དོར་བར་བྱའོ། །དགེ་སློང་དག་གིས་ལན་གསུམ་གྱི་བར་དུ་བསྐོལ་ན་གཅིག་ཁོ་ནར་བཞག་པ་དང་། བཅོམ་ལྡན་འདས་ཀྱིས་བཀའ་སྩལ་པ། སྣོད་སོ་སོར་གཞག་པར་བྱའོ། །དགེ་སློང་དག་
གིས་དང་པོ་ནི་གང་ཡིན། གཉིས་པ་ནི་གང་ཡིན། གསུམ་པ་ནི་གང་ཡིན་མ་ཤེས་ནས། བཅོམ་ལྡན་འདས་ཀྱིས་བཀའ་སྩལ་པ། འདི་ནི་དང་པོའོ། །འདི་ནི་གཉིས་པའོ། །འདི་ནི་གསུམ་པའོ་ཞེས་ཡི་གེ་བྲི་བར་བྱའོ། །དགེ་སློང་དག་གིས་ཚོན་ཉིད་དུ་
ཆོས་གོས་དག་བཅུག་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཚོན་ཉིད་དུ་ཆོས་གོས་དག་གཞུག་པར་མི་བྱའི་འོན་ཀྱང་གཞོང་ཁུང་དུ་ཚོན་བླུགས་ལ་བསུག་པར་བྱའོ། །དགེ་སློང་གིས་ཧ་ཅང་གཤེར་བ་ལ་བསུགས་པས་དེ་འཁྲུས་ནས་
བཅོམ་ལྡན་འདས་ཀྱིས་བཀའ་སྩལ་པ། ཧ་ཅང་གཤེར་བ་ལ་བསུག་པར་མི་བྱའོ། །དགེ་སློང་དག་གིས་ཧ་ཅང་སྐམ་པ་ལ་བསུག་པས་ཆོས་གོས་དག་ཁྲ་བོར་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། ཧ་ཅང་སྐམ་པོ་ལ་བསུག་
པར་མི་བྱའི་འོན་ཀྱང་རན་ཙམ་ལ་བསུག་པར་བྱའོ། །དགེ་སློང་རྣམས་ཆོས་གོས་དག་ས་ལ་སྐེམས་པར་བྱེད་དེ། དེ་དག་རྡུལ་གྱིས་དྲི་མ་ཅན་དུ་གྱུར་ནས། བཅོམ་ལྡན་འདས་ཀྱིས་བཀའ་སྩལ་པ། ས་ལ་བསྐམ་པར་མི་བྱའོ། །དགེ་
སློང་དག་གིས་རྩྭ་བཏིང་ནས་བསྐམས་ཏེ་ཚོན་ཕྱོགས་གཅིག་ཏུ་སོང་ནས། བཅོམ་ལྡན་འདས་ཀྱིས་བཀའ་སྩལ་པ། གཟར་ཐག་ལ་བཏགས་ལ་དེར་བསྐམ་པར་བྱའོ། །དགེ་སློང་དག་གིས་དེ་བཞིན་དུ་གཟར་ཐག་ལ་བཀལ་བས་
བར་དུ་ཚོན་མ་ཆགས་ནས། བཅོམ་ལྡན་འདས་ཀྱིས་བཀའ་སྩལ་པ། གྲྭ་ནས་ཐ་གུས་བཏགས་ལ་རྒྱང་ཤིང་བྲེས་ནས་གཟུངས་བཏབ་སྟེ་བསྐམ་པར་བྱའོ། །དགེ་སློང་དག་གིས་བསུགས་ནས་མ་བཟློག་སྟེ་ཚོན་ཕྱོགས་
<pb id="10.206b"/>
གཅིག་ཏུ་འདྲིས་ནས། བཅོམ་ལྡན་འདས་ཀྱིས་བཀའ་སྩལ་པ། ཡང་དང་ཡང་དུ་བཟློག་པར་བྱའོ། །སྣམ་སྦྱར་གཞན་དག་ཅིག་ཚད་ཆེ་སྟེ་གཟར་ཐག་ལ་མ་ཤོང་ནས། བཅོམ་ལྡན་འདས་ཀྱིས་བཀའ་སྩལ་པ། རྩྭ་བཏིང་ནས་
བསྐམ་པར་བྱ་ཞིང་ཡང་དང་ཡང་དུ་བཟློག་པར་བྱའོ། །དགེ་སློང་དག་ཆོས་གོས་རྙིང་པ་དག་ལ་ནི་ཚོན་སར་པ་ལྡུགས། ཆོས་གོས་སར་པ་དག་ལ་ནི་ཚོན་རྙིང་པ་ལྡུགས་ནས། བཅོམ་ལྡན་འདས་ཀྱིས་བཀའ་སྩལ་པ། ཚོན་སར་པ་
ཡང་སར་པ་ཁོ་ན་དག་ལ་གླུགས་པར་བྱ་ཞིང་རྙིང་པ་ཡང་རྙིང་པ་དག་ལ་གླུགས་པར་བྱའོ། །དགེ་སློང་རྣམས་ཆོས་གོས་སར་པ་དག་ནི་གྲིབ་མ་ལ་སྐེམས། རྙིང་པ་དག་ནི་ཉི་མ་ལ་སྐེམས་ནས། བཅོམ་ལྡན་འདས་ཀྱིས་བཀའ་སྩལ་
པ། སར་པ་དག་ནི་ཉི་མ་ལ་བསྐམ་པར་བྱ་ཞིང་། རྙིང་པ་དག་ནི་གྲིབ་མ་ལ་བསྐམ་པར་བྱའོ། །དགེ་སློང་དག་དང་པོར་ནི་ཚོན་གསུམ་པ། དེའི་འོག་ཏུ་ནི་གཉིས་པ། དེའི་འོག་ཏུ་ནི་དང་པོ་ལྡུགས་པས་དང་པོ་ལྷག་པར་གྱུར་ནས། 
བཅོམ་ལྡན་འདས་ཀྱིས་བཀའ་སྩལ་པ། དང་པོར་དང་པོ་དང་གཉིས་པ་གླུགས་པར་བྱ་ཞིང་ཕྱིས་གསུམ་པ་གླུགས་པར་བྱའོ། །དགེ་སློང་དག་གིས་ཆུའི་ནང་དུ་མ་བསུགས་པས་ཆོས་གོས་དག་ཁྲ་བོར་གྱུར་ནས། བཅོམ་ལྡན་
འདས་ཀྱིས་བཀའ་སྩལ་པ། ཆུའི་ནང་དུ་བསུགས་པར་བྱའོ། །དགེ་སློང་དག་གིས་དེ་ཉིད་ཀྱི་ཉིན་པར་ཆུའི་ནང་དུ་བསུགས་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཕྱི་དེ་ཉིན་བསུགས་པར་བྱའོ། །དགེ་སློང་གཞན་དག་
ཅིག་ཚོན་གྱི་ལས་བྱེད་པ་ན་རླུང་དང་ཆར་པ་བྱུང་ནས་དགེ་སློང་རྣམས་ཕྱོགས་གང་དུ་བསྐམ་ཞེས་ཆོས་གོས་དག་ཕན་ཚུན་སྦེད་པར་བྱེད་ནས། བཅོམ་ལྡན་འདས་ཀྱིས་བཀའ་སྩལ་པ། རླུང་དང་ཆར་པ་བྱུང་ན་ཁང་བཟངས་
སུ་ཚོན་གྱི་ལས་བྱའོ། །བཅོམ་ལྡན་འདས་ཀྱིས་རླུང་དང་ཆར་པ་བྱུང་ན་ཁང་བཟངས་སུ་ཚོན་གྱི་ལས་བྱའོ་ཞེས་བཀའ་སྩལ་པ་དང་། དགེ་སློང་དག་གིས་ཁང་བཟངས་སུ་ཚོན་གྱི་ལས་བྱས་པས་ཁང་བཟངས་ཚོན་གྱིས་སྦགས་
<pb id="10.207a"/>
ཉེ་བར་སྦགས་ཤིང་འདུག་པ་བྲམ་ཟེ་དང་ཁྱིམ་བདག་རྣམས་ཀྱིས་མཐོང་ནས་སྨྲས་པ། འཕགས་པ་ཁྲག་འདི་ག་ལས་བོ། །དགེ་སློང་དག་གིས་སྨྲས་པ། འདི་ཁྲག་མ་ཡིན་གྱི་ཁོ་བོ་ཅག་གིས་ཕྱོགས་འདིར་ཚོན་གྱི་ལས་བྱས་སོ། །དེ་དག་
གིས་སྨྲས་པ། བདག་ཅག་གིས་ཁྲག་ཡིན་ནོ་སྙམ་དུ་བསམས་སོ། །སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཕྱོགས་དེར་བ་ལང་གི་ལྕི་བ་འམ་འཇིམ་པས་བྱུག་པར་བྱའོ། །
སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །གང་གི་ཚེ་ཁྱིམ་བདག་མགོན་མེད་ཟས་སྦྱིན་གྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་
རྒྱལ་བྱེད་ཀྱི་ཚལ་ཕུལ་བ་ན་དེའི་བློ་སྐྱེས་པ། བདག་གིས་རྒྱལ་བྱེད་ཀྱི་ཚལ་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་ཕུལ་ན་དེར་རྩིག་པ་དག་རི་མོ་མ་བྲིས་པས་སོང་ལ་བཅོམ་ལྡན་འདས་ལ་བདས་པར་གསོལ་ཏེ་བྲིའོ་སྙམ་ནས། དེ་
བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ། །ཕྱོགས་གཅིག་ཏུ་འདུག་ནས་ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ལ་འདི་
སྐད་ཅེས་གསོལ་ཏོ། །བཅོམ་ལྡན་འདས་བདག་གིས་འདིར་རྩིག་པ་དག་རི་མོ་མ་བྲིས་ཏེ་དེའི་སླད་དུ་གལ་ཏེ་བཅོམ་ལྡན་འདས་ཀྱིས་གནང་ན་ད་རྩིག་པ་རི་མོ་བྲི་བར་འཚལ་ལོ། །བཅོམ་ལྡན་འདས་ཀྱིས་བཀའ་སྩལ་པ། ཁྱིམ་བདག་གནང་
གིས་བྲིས་ཤིག །བཅོམ་ལྡན་འདས་ཀྱིས་རྩིག་པ་རི་མོ་བྲི་བར་བྱའོ་ཞེས་བཀའ་སྩལ་པ་དང་། དགེ་སློང་དག་གིས་ཚོན་སྣ་དུའི་རི་མོ་བྲི་བ་མ་ཤེས་ནས་དེ་དག་གིས་བཅོམ་ལྡན་འདས་ལ་ཞུས་པ། བཅོམ་ལྡན་འདས་ཀྱིས་ཁྱིམ་བདག་མགོན་མེད་
ཟས་སྦྱིན་ལ་གནང་སྟེ། རྩིག་པ་རི་མོ་བྲི་བར་བྱའོ་ཞེས་བཀའ་སྩལ་པ་དེ་ཚོན་སྣ་དུ་ཞིག་གིས་བྲི་བར་བགྱི་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་ཁྱིམ་བདག་མགོན་མེད་ཟས་སྦྱིན་གྱིས་མ་ཤེས་པ་དེ་ཁྱེད་ཀྱིས་
