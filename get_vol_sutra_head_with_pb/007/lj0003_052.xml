<pb id="7.135b"/>
བཅས་པ་ཡིན་ལ་འདི་ནི་གནང་བ་ཡིན་ཏེ།   ངའི་ཉན་ཐོས་རྣམས་ཀྱིས་འདུལ་བ་ལ་བསླབ་པའི་གཞི་འདི་ལྟར་གདོན་པར་བྱ་སྟེ།  འདུག་གནས་གཅིག་དུ་ཞག་ལོན་པའི་དགེ་སློང་མི་ན་བས་བསོད་སྙོམས་གཅིག་བཟའ་བར་བྱའོ།  །དེ་ལས་
ལྷག་པ་ཟ་ན་ལྟུང་བྱེད་དོ། །འདུག་གནས་གཅིག་དུ་ཞག་ལོན་པའི་ཞེས་བྱ་བ་ནི་མུ་སྟེགས་ཅན་གྱི་འདུག་གནས་སུ་ཞག་ལོན་པའི་འོ། །དགེ་སློང་ཞེས་བྱ་བ་ནི་ཆོས་འདི་པའོ། །མི་ན་བ་ཞེས་བྱ་བ་ནི་ན་བ་མ་གཏོགས་
པས་སོ། །བསོད་སྙོམས་གཅིག་བཟའ་བར་བྱའོ་ཞེས་བྱ་བ་ནི་ཟན་ལན་ཅིག་གོ། །དེ་ལས་ལྷག་པ་ཟ་ན་ཞེས་བྱ་བ་ནི་དེ་ལས་མང་དུ་ཟ་ནའོ། །ལྟུང་བྱེད་དོ་ཞེས་བྱ་བ་ནི་སེམས་ཅན་དམྱལ་བ་དང་།  དུད་འགྲོ་དང་།  ཡི་དགས་ངན་སོང་དང་། 
ངན་འགྲོ་དང་།  ལོག་པར་ལྟུང་བ་དག་ཏུ་བསྲེགས་པར་བྱེད།  འཚོད་པར་བྱེད།  ལྟུང་བར་བྱེད་པའོ། །གཞན་ཡང་ཇི་སྲིད་དུ་ལྟུང་བ་དེ་མ་བཤགས་ཤིང་སོ་སོར་མ་བཤགས་ན་དགེ་བའི་ཆོས་རྣམས་ལ་སྒྲིབས་པར་བྱེད་པ་སྟེ།  དེས་ན་ལྟུང་བྱེད་དོ་
ཞེས་གསུངས་སོ། །དེ་ལ་ལྟུང་བར་ཇི་ལྟར་འགྱུར་ཞེ་ན།  དེར་གནས་ཤིང་དེར་ཟ་ན་དེར་གནས་པ་ལ་ཉེས་བྱས་སུ་འགྱུར་ལ།  དེར་ཟ་བ་ལ་ལྟུང་བྱེད་དུ་འགྱུར་རོ། །དེར་གནས་ཤིང་གཞན་དུ་ཟ་ན། དེར་གནས་པ་ལ་ཉེས་བྱས་སུ་འགྱུར་ལ། 
གཞན་དུ་ཟ་བ་ལ་ལྟུང་བ་མེད་དོ། །གཞན་དུ་གནས་ཤིང་དེར་ཟ་ན་གཞན་དུ་གནས་པ་ལ་ལྟུང་བ་མེད་ལ།  དེར་ཟ་བ་ལ་ལྟུང་བྱེད་དུ་འགྱུར་རོ། །གཞན་དུ་གནས་ཤིང་གཞན་དུ་ཟ་ན་གཉིས་ཀ་ལ་ལྟུང་བ་མེད་དོ། །ཚོགས་ཀྱི་དང་། ཉེ་དུའི་དང་། 
སྦྱིན་བདག་ན་རེ་དེ་ཉིད་དུ་འདུག་ཤིག་ཅེས་ཟེར་བ་ལ་ལྟུང་བ་མེད་དོ། །ལས་དང་པོ་པ་དང་།  སྨྱོས་པ་དང་།  སེམས་འཁྲུགས་པ་དང་། ཚོར་བ་དག་གིས་ཉེན་པ་ལ་ལྟུང་བ་མེད་དོ། །འདུག་གནས་གཅིག་ཏུ་ཟ་བའི་ལྟུང་བྱེད་དེ་སུམ་བཅུ་རྩ་གཉིས་པ་
རྫོགས་སྷོ།།            །།འདུལ་བ་རྣམ་པར་འབྱེད་པ།  <bampo n="3.52" zh="7.325"/><head n="4" t="སུམ་བཅུ་རྩ་གསུམ་པ། ལྷུང་བཟེད་དོ་གསུམ་ཙམ་ལས་ལྷག་པར་ལེན་པའི་ལྟུང་བྱེད།"  type="tungbyed" lv="3.6.4.3" zh="7.325"/>བམ་པོ་ལྔ་བཅུ་རྩ་གཉིས་པ།  སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །བྱང་ལམ་ནས་
<pb id="7.136a"/>
དོན་འཐུན་དག་མཉན་ཡོད་དུ་ལྷག་པ་ན་དྲུག་སྡེ་དག་གིས་དེ་ཐོས་ནས་སྨྲས་པ།   དགའ་བོ་ཉེ་དགའ་བདག་ཅག་གིས་བྱང་ལམ་ནས་དོན་འཐུན་དག་མཉན་ཡོད་དུ་ལྷགས་ཤེས་ཐོས་ཀྱིས་གལ་ཏེ་ན་ཅུང་ཟད་བསྒྲུབ་པར་ནུས་ཀྱང་སྲིད་ཀྱིས་འདོང་ངོ་། །
གལ་ཏེ་བསོད་སྙོམས་ཟོ་ཤིག་ཅེས་ཟེར་ན་ལྟོ་གང་བས་ཆོག་གོ་ཞེས་རྗོད་པར་བྱའོ། །གལ་ཏེ་གོས་ལོང་ཤིག་ཅེས་ཟེར་ན་བླང་བར་བྱའོ་ཞེས་དེ་དག་དོང་སྟེ་སྨྲས་པ།  བཞིན་བཟང་དག་འཁོད་ཅིག་དང་ཆོས་བསྟན་པར་བྱའོ། །དེ་དག་གིས་
རྐང་པ་ལ་ཕྱག་འཚལ་ཏེ། མདུན་དུ་ཆོས་མཉན་པའི་ཕྱིར་འཁོད་པ་དང་།  དེ་དག་གིས་དེ་དག་ལ་ཆོས་བསྟན་ནས་དེ་དག་གིས་སྨྲས་པ།  འཕགས་པ་དག་འདི་ཉིད་དུ་བསོད་སྙོམས་གསོལ་ཅིག །བཞིན་བཟང་དག་ལྟོ་གང་བས་ཆོག་གོ། །དྲུག་སྡེ་
དག་ཡང་དང་ཡང་དུ་འོངས་ཏེ་ཆོས་བསྟན་པ་དང་།  དོན་འཐུན་དག་གིས་ཀྱང་ཡང་དང་ཡང་དུ་སྨྲས་པ། འཕགས་པ་དག་འདི་ཉིད་དུ་བསོད་སྙོམས་གསོལ་ཅིག །དྲུག་སྡེ་དག་གིས་ཀྱང་ཡང་དང་ཡང་དུ་སྨྲས་པ།  བཞིན་བཟང་དག་ལྟོ་གང་བས་ཆོག་གོ། །དུས་གཞན་
ཞིག་ན་དོན་འཐུན་དག་གིས་སྨྲས་པ།  ཤེས་ལྡན་དག་འདི་ན་གླང་དག་གི་རྩྭ་མེད་ཀྱིས་རེ་ཤིག་རི་བྲགས་གཞན་ཞིག་ཏུ་འདོང་ལ་གླང་དག་གཟན་ཞིང་འཁོད་པར་བྱ་སྟེ། ཇི་ཙམ་ན་ཟོང་བསྒྱུར་ཏེ་འགྲོ་བ་ན་མཉན་ཡོད་དུ་འདོང་བར་བྱའོ་ཞེས་དེ་དག་གིས་གླང་
དག་དེད་ནས་རི་བྲགས་ཞིག་ཏུ་གླང་དག་གཟོན་དུ་དོང་ངོ་། །དྲུག་སྡེ་དག་ཀྱང་ནང་པར་སྔར་ལངས་ཏེ་ཆོས་སྟོན་དུ་དོང་བ་དང་།  ཇི་ཙམ་ན་དོན་འཐུན་དེ་དག་མི་སྣང་ནས་དེ་དག་སེམས་ཁོངས་སུ་ཆུད་ཅིང་འཁོད་པ་དང་།  ཇི་ཙམ་ན་དེར་མི་ཞིག་འོངས་ཏེ་སྨྲས་པ། 
འཕགས་པ་དག་ཅིའི་སླད་དུ་སེམས་ཁོངས་སུ་ཆུད་ཅིང་བཞུགས། དྲུག་སྡེ་དག་གིས་སྨྲས་པ།  བཞིན་བཟང་ཕྱོགས་འདི་ན་ཁོ་བོ་ཅག་གི་མཛའ་བོ་དོན་འཐུན་དག་ཅིག་འཁོད་འཁོད་ན་དེ་དག་གིས་ཁོ་བོ་ཅག་ལ་མ་ལྟས་པ་ཁོ་ནར་དོང་ངོ་། །དེས་སྨྲས་པ། 
འཕགས་པ་དག་དེ་དག་ནི་ཐམས་ཅད་ཀྱིས་ཐམས་ཅད་དུ་མཆིས་པ་མ་ལགས་ཏེ།  འདི་ལྟར་དེ་དག་གིས་གླང་དག་གི་རན་མ་མཆིས་ནས་དེ་དག་རི་བྲགས་ཤིག་ན་གླང་དག་གསོན་ཅིང་མཆིས་ཏེ་སླར་ཡང་འདིར་མཆིས་པར་འགྱུར་རོ། །
<pb id="7.136b"/>
བཞིན་བཟང་ནད་མེད་པར་གྱུར་ཅིག་ཅེས་དྲུག་སྡེ་དག་རི་བྲགས་དེར་འོང་བ་དང་།  ཇི་ཙམ་ན་དེ་དག་གིས་དོན་འཐུན་དེ་དག་ཐག་རིང་པོ་ཁོ་ན་ནས་ཚིགས་སུ་བཅད་པ་དག་སྨྲས་པ།  རྩུབ་པའི་རི་ལ་འགྲོ་མི་བྱ།  །སོང་ནའང་ཡུན་རིང་གནས་མི་བྱ། །
རྩུབ་པའི་རི་དག་ཇི་བཞིན་དུ། །རི་ལ་འཁོད་པའང་དེ་བཞིན་ནོ། །རི་ལ་འཁོད་པ་དང་པོར་ནི། །གསེར་དག་བདར་བ་ཇི་བཞིན་ཏེ། །མི་ལ་འཚེ་བ་རྣམ་བརྟགས་ན། །རི་དག་ཇི་ལྟ་དེ་བཞིན་ནོ།  །དོན་འཐུན་དེ་དག་གིས་ཐོས་ནས་
སྨྲས་པ།  འཕགས་པ་དག་ཁྱེད་ཅག་ཅི་བཀྱོན།  བཞིན་བཟང་དག་ཁྱེད་ཅག་ཁོ་བོ་ཅག་གི་མཛའ་བོ་དག་ཡིན་པས་ཁོ་བོ་ཅག་གིས་དགེ་བའི་ཕྱོགས་དག་ཡོངས་སུ་ཉམས་པར་བྱས་ཏེ་ཁྱེད་ཅག་ལ་ཆོས་བསྟན་ན། ཁྱེད་ཅག་ཁོ་
བོ་ཅག་ལ་མ་བལྟས་པ་ཁོ་ནར་འདིར་དོང་ངོ་། །འཕགས་པ་དག་བདག་ཅག་ཐམས་ཅད་ཀྱི་ཐམས་ཅད་དུ་འདིར་མཆིས་པ་མ་ལགས་ཏེ་འདི་ལྟར་དེ་ན་བདག་ཅག་གི་གླང་དག་གི་རན་མ་མཆིས་པས་དེའི་སླད་དུ་བདག་ཅག་འདི་ན་གླང་དག་
གསོན་ཅིང་མཆིས་ཏེ།  ཇི་རྩམ་ན་ཟོང་དག་བསྒྱུར་ཏེ་མཆི་བ་ན་བདག་སླར་ཡང་མཉན་ཡོད་དུ་མཆིའོ། །བཞིན་བཟང་དག་འཁོད་ཅིག་དང་ཆོས་བསྟན་པར་བྱའོ། །དེ་དག་གིས་དྲུག་སྡེ་དག་གི་རྐང་པ་ལ་ཕྱག་འཚལ་ཏེ་སྟན་ཆེས་
དམའ་བ་དག་བླངས་ནས་མདུན་དུ་ཆོས་མཉན་པའི་ཕྱིར་འཁོད་པ་དང་།  དྲུག་སྡེ་དག་གིས་དེ་དག་ལ་ཆོས་བསྟན་ནས་དེ་དག་གིས་སྨྲས་པ་འཕགས་པ་དག་འདི་ཉིད་དུ་བསོད་སྙོམས་གསོལ་ཅིག །བཞིན་བཟང་དག་ལྟོ་གང་
བས་ཆོག་གོ། །དེད་དཔོན་གྱིས་སྨྲས་པ།  ཤེས་ལྡན་དག་འཕགས་པ་དག་ཡང་དང་ཡང་དུ་ལྟོ་གང་བས་ཆོག་གོ་ཞེས་གསུང་བ་ལས་ན་འདི་དག་ལ་ན་བཟའ་མི་མངའ་གོར་མ་ཆག་གིས་འདི་དག་ལ་ན་བཟའ་དབུལ་བར་བྱའོ། །
དེ་ལྟར་བགྱིའོ། །ཞེས་དེ་དག་གིས་དྲུག་སྡེ་དག་ལ་ལ་བ་སྲིན་བུའི་མདོག་ལྟ་བུ་རེ་རེ་བསྐོན་ཏོ་དེ་ནས་དྲུག་སྡེ་དག་གིས་སྨྲས་པ།  བཞིན་བཟང་དག་ཁྱེད་ཅག་ཡང་དང་ཡང་དུ་བསོད་སྙོམས་ཟོ་ཤིག་ཅེས་ཟེར་ན་བསོད་སྙོམས་ཇི་ལྟ་བུ་སྦྱིན་པ་
<pb id="7.137a"/>
བལྟས་འོན་ཅིག །དྲུག་སྡེ་དག་ལས་གཅིག་གིས་ཐབ་སྣོད་ལྟ་བུ་བཟེད་ནས་འདིར་ལུགས་ཤིག་ཅེས་སྨྲས་པ་དང་།  དོན་འཐུན་དེ་དག་གིས་བསམས་པ།  སྣོད་འདི་རེ་ཆེ་ཞིག་སྟེ་འདི་བཀང་བས་འདི་དག་ཐམས་ཅད་ཀྱི་ལྟོ་ཁེངས་
པའི་བསོད་སྙོམས་འབྱུང་བར་འགྱུར་རོ། །སྙམས་ནས་དེ་དག་གིས་ལམ་རྒྱག་ལམ་སྣོད་དེ་བཀང་སྟེ་ཕུལ་ལོ། །དྲུག་སྡེ་གཞན་གྱིས་ཀྱང་དེ་བཞིན་དུ་མཐར་གྱིས་རེ་རེ་ནས་ཐབ་སྣོད་ལྟ་བུ་རེ་རེ་བཟེད་པ་དང་། ཇི་ཙམ་ན་དོན་འཐུན་
དེ་དག་གིས་ལམ་རྒྱག་ལས་ཐབ་སྣོད་ལྟ་བུའི་སྣོད་དྲུག་བཀང་སྟེ་ཕུལ་བ་དང་།  དོན་འཐུན་དེ་དག་གི་ལམ་རྒྱག་ཐམས་ཅད་ཟད་པར་གྱུར་ནས་དེ་དག་གིས་སྨྲས་པ།  འཕགས་པ་དག་བདག་ཅག་གིས་འདིར་ཤུལ་རྒྱགས་ཉུང་ཤས་
ཤིག་འཚལ་ཏེ་མཆིས་པ་དེ་དག་ཐམས་ཅད་བས་ཀྱིས་བདག་ཅག་གིས་མི་འདི་ཀཱར་ཥཱ་པ་ཎ་དག་བསྐུར་ཏེ་འཕགས་པ་དག་དང་ཐབས་གཅིག་མཉན་ཡོད་དུ་གཏང་གིས་འཕགས་པ་དག་གིས་བདག་ཅག་གི་ཤུལ་རྒྱགས་དག་འཇོལ་ཏེ་སྩོལ་ལ་བསེལ་བ་དང་
བཅས་ཏེ་གཏང་དུ་གསོལ། བཞིན་བཟང་དག་དེ་ལྟར་བྱའོ། །དོན་འཐུན་དེ་དག་གིས་དྲུག་སྡེ་དག་གི་ཕྱི་བཞིན་མི་ཞིག་ཀཱར་ཥཱ་པ་ཎ་དག་བསྐུར་ཏེ་བཏང་བ་དང་།  དྲུག་སྡེ་དག་གཙུག་ལག་ཁང་དུ་སོང་སྟེ་མི་དེ་ལ་སྨྲས་པ། 
བཞིན་བཟང་ཇེ་ལས་འདི་གྱིས་ཤིག །དེས་དེ་བྱས་ནས་དྲུག་སྡེ་དག་གིས་ཡང་སྨྲས་པ།  བཞིན་བཟང་ལས་གཞན་འདི་ཡང་གྱིས་ཤིག །དེས་དེ་ཡང་བྱས་པ་དང་།  དྲུག་སྡེ་དག་གིས་མི་དེ་རིང་ཞིག་བཀོལ་བཀོལ་ནས་ཇི་ཙམ་
ན་ཉི་མ་ཡོལ་བར་གྱུར་པ་དང་།  དེའི་འོག་ཏུ་བཏང་སྟེ་སྨྲས་པ།  ད་ཉོས་ལ་སོང་ཤིག །མི་དེ་རང་གིས་ལམ་རྒྱགས་དག་ཉོས་ཏེ་འཕགས་པ་དང་།  མཉན་ཡོད་ཀྱི་ཉེན་ཀོར་ཐིབས་པོར་སོན་པ་ན་ཆོམ་རྐུན་པ་དག་གིས་བཅོམ་ནས་དེ་ཅིག་
པུ་དོན་འཐུན་དག་གི་ནང་དུ་སོང་ངོ་། །དོན་འཐུན་དག་གིས་མཐོང་ནས་སྨྲས་པ།  ཁྱོད་ཀྱིས་ཅི་ཁྱེར་ཏེ་འོངས།  དེས་སྨྲས་པ།  ཅི་ཡང་མ་འོངས་སོ། །ཅིའི་ཕྱིར་ཆོམ་རྐུན་པ་དག་གིས་བཅོམ་མོ། །དེ་དག་གིས་སྨྲས་
<pb id="7.137b"/>
པ།  འཕགས་པ་དག་གིས་ཁྱོད་ཀྱི་བསེལ་བ་མ་བཏང་ངམ།  དེས་སྨྲས་པ། ཤེས་ལྡན་དག་དོན་གྱིས་ན་དེ་དག་ཉིད་ཀྱིས་བཅོམ་མོ། །དེ་དག་གིས་སྨྲས་པ། ཇི་ལྟར་གྱུར་དེས་སྨྲས་པ། དེ་དག་གིས་ཁོ་བོ་ལས་ཤ་སྟག་བྱེད་དུ་བཅུག་
ནས་ཇི་ཙམ་ན་ཉི་མ་ཡོལ་བར་གྱུར་པ་དང་དེའི་འོག་ཏུ་བཏང་སྟེ་ད་ཉོས་ལ་སོང་ཤིག་ཅེས་ཟེར་ནས། ཁོ་བོ་རང་གིས་ལམ་རྒྱགས་དག་ཉོས་ཏེ་འཕགས་པ་དང་མཉན་ཡོད་ཀྱི་ཉེན་ཀོར་ཐིབས་པོར་སོན་པ་ན་ཆོམ་རྐུན་པ་དག་གིས་བཅོམ་མོ། །
དེ་དག་ཤཱཀྱའི་བུའི་དགེ་སྦྱོང་རྣམས་ཀྱི་དགེ་སྦྱོང་གི་ཚུལ་ནི་ཚིག་གོ། །བྲམ་ཟེའི་ཚུལ་ནི་ཚིག་སྟེ་འདི་ལྟར་ཕན་པ་བྱའོ་ཞེས་ཟེར་ལ་གནོད་པ་ཁོ་ན་བྱེད་དོ་ཞེས་སྨོད་པར་བྱེད། ཕྱར་ཀ་གཏོང་བར་བྱེད།  ཁ་ཟེར་བར་བྱེད་དོ། །
འདི་ནི་རེ་ཤིག་བྱུང་བ་ཡིན་ཏེ།  སངས་རྒྱས་བཅོམ་ལྡན་འདས་རེ་ཤིག་འདུལ་བ་ལ་ཉན་ཐོས་རྣམས་ཀྱི་བསླབ་པའི་གཞི་འཆའ་བར་ནི་མི་མཛད་དོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བྱེད་ཀྱི་ཚལ་
མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །མཉན་ཡོད་ན་ཁྱིམ་བདག་གཅིག་འདུག་པ་དེས་རིགས་མཉམ་པ་ལས་ཆུང་མ་བླངས་ནས། དེ་དེ་དང་ལྷན་ཅིག་རྩེ་བར་བྱེད།  དགའ་བར་བྱེད།  དགའ་མགུར་སྤྱོད་པར་བྱེད་དོ། །
དེ་ལ་བུ་མོ་གཡས་ཞར་མ་ཞིག་བྱུང་ནས་དེ་བསྲིངས་ཤིང་བསྐྱེད་དེ་ཆེན་མོར་གྱུར་ཏོ། །བུ་མོ་དེའི་ན་ཟླ་གཞན་ཐམས་ཅད་བག་མར་བཏང་ན་བུ་མོ་དེ་གཡས་ཞར་ཡིན་པའི་ཕྱིར་སློང་བ་འགའ་ཡང་མ་འོངས་སོ། །མཉན་ཡོད་ན་ཁྱིམ་བདག་གཞན་
ཞིག་འདུག་པ་དེས་རིགས་མཉམ་པ་ལས་ཆུང་མ་བླངས་ནས་དེའི་ཆུང་མ་དེ་རང་གི་ལས་དག་གིས་དུས་ལ་བབ་བོ། །གཉིས་པ་བླངས་པ་དང་དེ་ཡང་དུས་ལ་བབ་བོ། །དེ་བཞིན་དུ་ཆུང་མ་བདུན་པའི་བར་དུ་བླངས་པ་དང་དེ་ཡང་དུས་ལ་བབ་བོ། །ཁྱིམ་
བདག་དེ་ཡང་སྐུར་པ་གདབ་པར་འགྱུར་བའི་ལས་དག་གིས་ཆུང་མ་གསོད་པ་ཆུང་མ་གསོད་པ་ཞེས་བྱ་བའི་མིང་དུ་གྱུར་ཏོ། །ཁྱིམ་བདག་དེ་ཡང་བུ་མོ་བསླངས་པ་དང་མི་སྟེར་ཅིང་།  ངེད་ཀྱིས་ཅིའི་ཕྱིར་བུ་མོ་ཡོངས་སུ་གཏང་།  མི་སྦྱིན་ནོ་ཞེས་ཀྱང་ཟེར་རོ། །
<pb id="7.138a"/>
ཁྱིམ་བདག་དེས་ཡུགས་ས་མོ་དག་བསླངས་པ་དང་།  ཡུགས་ས་མོ་དེ་དག་ཀྱང་ཁོ་མོ་ཅག་གིས་ཅིའི་ཕྱིར་བདག་ཡོངས་སུ་བཏང་ན་ཁྱོད་ཀྱི་ཁྱིམ་དུ་འཇུག་ཅེས་ཟེར་རོ། །ཁྱིམ་བདག་དེ་རྣམ་པ་ཐམས་ཅད་དུ་ཡི་ཆད་
ནས་རང་ཉིད་ཀྱིས་ཁྱིམ་གྱི་སོ་ཚིས་དག་བྱ་བར་བརྩམས་པ་དང་།  དུས་གཞན་ཞིག་ན་ཁྱིམ་བདག་དེའི་ཆུང་པོ་གྲོགས་ཤིག་འོངས་ནས་དེས་ཁྱིམ་བདག་དེ་མཐོང་ནས་དྲིས་པ།  ཁྱོད་ཅི་བྱེད་ཁྱིམ་བདག་གིས་སྨྲས་པ།  ཁྱིམ་
གྱི་སོ་ཚིས་དག་བྱེད་དོ། །དེས་སྨྲས་པ་ཁྱོད་ཅིའི་ཕྱིར་རང་ཉིད་ཀྱིས་ཁྱིམ་གྱི་སོ་ཚིས་དག་བྱེད།  ཁྱིམ་བདག་གིས་སྨྲས་པ། ཁོ་བོས་ཆུང་མ་གཅིག་བླངས་པ་དང་དེ་རང་གི་ལས་དག་གིས་དུས་ལ་བབ་བོ། །གཉིས་པ་
བླངས་པ་དང་དེ་ཡང་དུས་ལ་བབ་བོ། །དེ་བཞིན་དུ་བདུན་པའི་བར་དུ་བླངས་པ་དང་དེ་ཡང་དུས་ལ་བབ་བོ། །དེས་སྨྲས་པ།  གཞན་དག་ཅིའི་ཕྱིར་མི་སློང་།  ཁྱིམ་བདག་གིས་སྨྲས་པ།  བསླངས་ན་མི་སྟེར་ཅིང་ངེད་ཀྱིས་
ཅིའི་ཕྱིར་བུ་མོ་ཡོངས་སུ་གཏང་།  མི་སྦྱིན་ནོ་ཞེས་ཟེར་རོ། །དེས་སྨྲས་པ། ཡུགས་ས་མོ་དག་ཅིའི་ཕྱིར་མི་སློང་།  ཁྱིམ་བདག་གིས་སྨྲས་པ།  བསླངས་ཏེ་དེ་དག་ཀྱང་ཁོ་མོ་ཅག་གིས་ཅིའི་ཕྱིར་བདག་
ཡོངས་སུ་བཏང་ན་ཁྱོད་ཀྱི་ཁྱིམ་དུ་འཇུག་ཅེས་ཟེར་རོ། །དེས་སྨྲས་པ།  གཡས་ཞར་མ་ཅིའི་ཕྱིར་མི་སློང་། མི་སྟེར་རོ། །སོང་ལ་སློངས་ཤིག་དང་།  དེ་དག་བུ་མོས་ཡོངས་སུ་དུབ་པ་ཡིན་པས་སྟེར་བར་འགྱུར་རོ། །ཁྱིམ་བདག་
དེ་གཡས་ཞར་མའི་ཕའི་ཁྱིམ་དུ་སོང་སྟེ་བདེ་ལེགས་བདེ་ལེགས་ཤེས་སྨྲས་པ་དང་།  དེ་དག་གིས་སྨྲས་པ་ཅི་སློང་།  དེས་སྨྲས་པ། བུ་མོའི་སློངས་མོ་སློང་ངོ་། །བུ་མོ་གང་གཡས་ཞར་མའོ། །དེ་དག་དེས་ཡོངས་སུ་སྐྱོ་
བ་ཡིན་པས་སྨྲས་པ།  སྦྱིན་ནོ། །དེས་སྨྲས་པ།  ནམ་བག་མར་གཏང་།  ཉི་མ་མང་གེ་མོ་ཞིག་ལའོ། །དེས་དེ་ལྟར་གྱིས་ཤིག་ཅེས་སྨྲས་ཏེ་སོང་ངོ་། །དེའི་ཆུང་པོ་གྲོགས་དེ་ཡང་འགྱོད་པ་སྐྱེས་ཏེ།  བདག་གི་གྲོགས་པོ་ལ་གཡས་ཞར་མ་སློངས་ཤིག་ཅེས་
<pb id="7.138b"/>
བསྐུལ་བ་དེ་དག་ནི་བདག་གིས་མ་ལེགས་པ་ཞིག་བྱས་ཏེ།  དེ་མཚན་ངན་པ་ཡིན་པས་དེས་གྲོགས་པོ་བསད་པར་གྱུར་ན་མི་རུང་ངོ་སྙམ་ནས་དེ་ཁྱིམ་བདག་དེའི་གན་དུ་སོང་སྟེ་སྨྲས་པ།  ཁྱོད་ཀྱིས་གཡས་ཞར་མ་ཐོབ་བམ།  ཁྱིམ་བདག་གིས་སྨྲས་པ། 
ཐོབ་བོ། །དེས་ཚིགས་སུ་བཅད་པ་དག་སྨྲས་པ།  རྒྱ་སྐྱེགས་ཤིང་གི་སོ་ཤིང་དང་། །ནུབ་དུ་སྔས་བསྟན་ཉལ་བ་དང་། །ཤིན་ཏུ་གཉིད་ཆེ་ཞོ་འཐུང་དང་། །ཆུང་མ་གཡས་ཞར་ལེན་བྱེད་ན། །ཞི་བ་འང་གནས་ནས་ཉམས་པར་འགྱུར། །འགོག་
ལ་འགོག་བྱེད་བབ་པ་དང་། །རྡོ་ལ་ཅག་ནི་བབ་པ་ལྟར། །ཁྱོད་ཀྱང་ཆུང་མ་གསོད་བྱེད་ལ། །དེ་ཡང་གཡས་ཞར་ཡིན་པས་ན། །ཁྱེད་གཉིས་གང་རྒྱལ་གང་ཕམ་བལྟའོ། །གྲོགས་པོ་བུ་མོ་དེ་མཚན་ངན་པ་ཡིན་པས་ཁྱོད་དུས་བྱེད་པར་
གྱུར་ན་མི་རུང་གིས་དེ་འོར་ལ་ཁོ་བོའི་སྲིང་མོ་ཡུགས་ས་མོ་ཞིག་ཡོད་པ་དེ་ལོང་ཤིག །ཁྱིམ་བདག་དེས་སྨྲས་པ།  གྲོགས་པོ་དོར་བར་མི་ནུས་ཏེ།  འོན་ཀྱང་འདི་ལ་ཐབ་ཀྱི་རྣམ་པ་ཞིག་བྱའོ། །གཡས་ཞར་མའི་མ་དེས་ཀྱང་བག་རྫངས་
སྟ་གོན་བྱ་བར་བརྩམས་སོ། །ཁྱིམ་དེ་དྲུག་སྡེ་དག་གི་ཁྱིམ་དུ་འགྲོ་བའི་ཁྱིམ་ཡིན་པས་དྲུག་སྡེ་དག་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ་མཉན་ཡོད་དུ་བསོད་སྙོམས་ལ་ཞུགས་ནས་མཐར་གྱིས་བསོད་སྙོམས་ལ་རྒྱུ་བ་ན་ཁྱིམ་དེར་
ཞུགས་པ་དང་།  ཇི་ཙམ་ན་ཁུར་བ་དག་སྲེག་པ་མཐོང་ནས་དེ་དག་གིས་སྨྲས་པ།  སྲིང་མོ་དུས་སྟོན་ལ་བབ་ཏུ་ཉེ་འམ་ཅི།  དེས་སྨྲས་པ། འཕགས་པ་དག་ཁྱེད་ཀྱི་ལྕམ་མོ་བག་མར་མཆི་བ་ལ་ཐུགས་ནས་དེའི་བག་རྫངས་སྟ་གོན་བགྱིད་དོ། །
དྲུག་སྡེ་དག་གིས་སྨྲས་པ།  སྲིང་མོ་ཁོ་བོ་ཅག་གིས་ཅུང་ཟད་མི་ཐོབ་བམ།  འཕགས་པ་དག་ཁྱེད་ཅག་ལ་སུ་ཞིག་གིས་དབུལ་འཚལ་འདི་ཁྱེད་ཉིད་ཀྱི་ལགས་སོ། །དྲུག་སྡེ་དག་གིས་སྨྲས་པ།  སྲིང་མོ་རེ་ཤིག་ཕུགས་ན་ཡོད་པ་གཞན་ཐམས་
ཅད་ལྟ་ཞོག་ཤིག །ད་འཕྲལ་དུ་ཅི་སྦྱིན་པ་བལྟས་འོན་ཅིག །དེས་བག་བརྐྱང་སྟེ་དེ་དག་གིས་ལྷུང་བཟེད་ཐམས་ཅད་ཁུར་བ་དག་གིས་བཀང་ནས་དྲུག་སྡེ་དག་གིས་དེའི་ཁ་ཟས་ཐམས་ཅད་བསྡུས་ཏེ་དོང་ངོ་། །ཇི་ཙམ་ན་ཁྱིམ་བདག་
<pb id="7.139a"/>
དེ་འོངས་པ་དང་།  ཆུང་མས་སྨྲས་པ།  རྗེའི་སྲས་སྦྱིན་གནས་དག་བྱོན་པར་གྱུར་ནས་དེ་དག་གིས་ཁ་ཟས་ཐམས་ཅད་བཞེས་ཀྱིས་བཞུད་ལ།  ཁྱོག་དེ་ལ་བག་རྫངས་སྟ་གོན་བྱེད་ཀྱི་བར་དུ་རེ་ཤིག་ཉི་མ་ཉུང་ཤས་ཤིག་སྡོད་ཅིག་
ཅེས་གསུངས་ཤིག །ཁྱིམ་བདག་གིས་སྨྲས་པ།  བཟང་མོ་དེས་སྡོད་པར་མི་ནུས་ཀྱིས་ཇེ་བུ་མོ་བག་མར་གཏང་བར་གྱིས་ཤིག་དང་ཕྱིས་ཉེ་དུ་དག་ཟན་སྦྱིན་པར་བྱའོ། །ཆུང་མས་སྨྲས་པ། རྗེའི་སྲས་དེ་ནི་ཆུང་མ་གསོད་
པ་ལགས་པས་དེ་ལ་གཞན་སུས་ཀྱང་བུ་མོ་སྩལ་བར་མི་འགྱུར་གྱིས་བཞུད་ཅིག་དང་སྡོད་པར་འགྱུར་རོ། །ཁྱིམ་བདག་དེ་དེའི་གན་དུ་སོང་སྟེ་སྨྲས་པ།  བུ་བདག་ཅག་གིས་ཁ་ཟས་དག་སྟ་གོན་བྱས་པར་འགྱུར་བ་གང་ཡིན་པ་དེ་སྦྱིན་
གནས་དག་གིས་བཞེས་ཀྱིས། ད་ཉེ་དུ་དག་གི་ཕྱིར་ཁ་ཟས་སྟ་གོན་བྱེད་ཀྱི་བར་དུ་ཉི་མ་ཉུང་ཤས་ཤིག་སྡོད་ཅིག །དེས་སྨྲས་པ།  ཁོ་བོ་མི་སྡོད་དེ་གལ་ཏེ་ཉི་མ་དེ་ཉིད་ལ་བག་མ་རྫོངས་ཞིང་སྦྱིན་ན་བག་མར་བླང་ངོ་། །གལ་ཏེ་
མི་སྦྱིན་ན་ཁོ་བོ་ཆུང་མ་གཞན་ལེན་གྱིས་ཁྱོད་ཀྱི་བུ་མོ་དོར་བར་བྱའོ། །ཁྱིམ་བདག་དེ་ཆུང་མའི་གན་དུ་སོང་སྟེ་སྨྲས་པ།  བཟང་མོ་ཁྱོ་ག་དེ་ན་རེ་གལ་ཏེ་ཉི་མ་དེ་ཉིད་ལ་བག་མ་རྫོངས་ཞིང་སྦྱིན་ན་བག་མར་བླངས་བར་བྱའོ། །གལ་
ཏེ་མི་སྦྱིན་ན་ཁོ་བོ་ཆུང་མ་གཞན་ལེན་གྱིས་ཁྱོད་ཀྱི་བུ་མོ་དོར་བར་བྱའོ་ཞེས་ཟེར་རོ། །ཆུང་མས་སྨྲས་པ།  རྗེའི་སྲས་དེ་ཆུང་མ་གསོད་པ་ལགས་པས་གཞན་སུ་ཞིག་གིས་དེ་ལ་བུ་མོ་སྩོལ་བར་འགྱུར་ཞེས་དེས་བག་རྫངས་སྟ་གོན་བྱ་བར་བརྩམས་
སོ། །ཁྱོ་ག་དེས་ཀྱང་གྲོགས་པོའི་སྲིང་མོ་ཡུགས་ས་མོ་དེ་བླངས་སོ། །གཡས་ཞར་མའི་མ་དེས་ཀྱང་ཁ་ཟས་སྟ་གོན་བྱས་ནས་ཡང་ཁྱིམ་བདག་དེ་ལ་སྨྲས་པ།  རྗེའི་སྲས་ད་ཁྱོ་ག་དེའི་གན་དུ་བཞུད་ལ་བག་མ་
ལེན་དུ་ཤོག་ཤིག་ཅེས་གསུངས་ཤིག །ཁྱིམ་བདག་དེ་དེའི་གན་དུ་སོང་སྟེ་སྨྲས་པ། བུ་ད་བག་མ་ལེན་དུ་ཤོག་ཤིག །དེས་སྨྲས་པ།  ཁྱེད་ཀྱིས་ཉི་མ་དེ་ལས་ཡོལ་བར་བྱས་པས་ད་ཁོ་བོ་མི་ལེན་ཏོ། །ཁྱིམ་བདག་
<pb id="7.139b"/>
དེས་ཁྱོ་ག་དེ་བཟུང་སྟེ་རྒྱལ་པོའི་ཕོ་བྲང་དུ་འོ་དོད་བོས་ནས་ཤགས་ལ་བཀུག་པ་དང་།  ཁྱོ་ག་དེས་ཁྱིམ་བདག་དེ་ཕམ་པར་བྱས་སོ། །གཡས་ཞར་མའི་མ་དེ་བདག་གི་བུ་མོ་མ་ལོམ་མོ་ཞེས་ངུ་ཞིང་འདུག་པ་དང་།  དེའི་ངོས་ཀྱི་སྡུམ་ཚེས་
དག་ཤཱཀྱའི་བུའི་དགེ་སྦྱོང་རྣམས་ཀྱི་དགེ་སྦྱོང་གི་ཚུལ་ནི་ཚིག་གོ། །བྲམ་ཟེའི་ཚུལ་ནི་ཚིག་སྟེ།  འདི་ལྟར་བུ་མོ་བྱིན་ཟིན་པའི་བར་ཆད་བྱེད་དོ། །ཞེས་སྨོད་པར་བྱེད།  ཕྱར་ཀ་གཏོང་བར་བྱེད།  ཁ་ཟེར་བར་བྱེད་པའི་སྐབས་དེ་དགེ་
སློང་རྣམས་ཀྱིས་བཅོམ་ལྡན་འདས་ལ་གསོལ་ཏོ། །དེ་ནས་བཅོམ་ལྡན་འདས་ཀྱིས་བྱུང་བ་འདི་དང་། གླེང་གཞི་འདི་དང་།  སྐབས་འདི་ལ་དགེ་སློང་གི་དགེ་འདུན་བསྡུ་བ་མཛད་དོ་ཞེས་བྱ་བ་ལ་སོགས་པ་སྔ་མ་བཞིན་ནོ། །སངས་རྒྱས་
བཅོམ་ལྡན་འདས་ཀྱིས་དྲུག་སྡེ་དག་ལ་སྨྲས་པ། དགེ་སློང་དག་ཁྱོད་ཀྱིས་མི་མཛེས་པ་དེ་ལྟ་བུ་དེ་བྱས་པར་གྱུར་པ་བདེན་ནམ། བཙུན་པ་མད་དོ། །སངས་རྒྱས་བཅོམ་ལྡན་འདས་ཀྱིས་དགེ་སྦྱོང་གི་ཚུལ་མ་ཡིན་པ།  རྗེས་སུ་འཐུན་
པ་མ་ཡིན་པ།  རུང་བ་མ་ཡིན་པ།  ཚུལ་དང་འཐུན་པ་མ་ཡིན་པ་དེ་ནི་རབ་ཏུ་བྱུང་བས་བྱ་བ་མ་ཡིན་ནོ། །ཞེས་རྣམ་པར་སྨད་པ་མཛད་དོ། །དེ་ནས་བཅོམ་ལྡན་འདས་ཀྱིས་རྣམ་གྲངས་དུ་མས་རྣམ་པར་སྨད་ནས་དགེ་སློང་རྣམས་ལ་བཀའ་སྩལ་པ། 
དགེ་སློང་དག་དེ་ལྟ་བས་ན་ཕན་ཡོན་བཅུ་ཡང་དག་པར་གཟིགས་པས།  འདུལ་བ་ལ་ཉན་ཐོས་རྣམས་ཀྱི་བསླབ་པའི་གཞི་བཅའ་བར་བྱ་སྟེ་ཞེས་བྱ་བ་ལ་སོགས་པ་སྔ་མ་བཞིན་ནོ། །ངའི་ཉན་ཐོས་རྣམས་ཀྱིས་འདུལ་བ་
ལ་བསླབ་པའི་གཞི་འདི་ལྟར་གདོན་པར་བྱ་སྟེ།  དགེ་སློང་རབ་ཏུ་མང་པོ་དག་ཁྱིམ་རྣམས་སུ་དོང་བ་ལས་གལ་ཏེ་དེ་དག་ལ་བྲམ་ཟེ་དང་། ཁྱིམ་བདག་དད་པ་ཅན་དག་གིས་ཕྱེ་དག་དང་།  ཁུར་བ་དག་དུས་ཀྱིས་སྟོབས་
པར་གྱུར་ལ།  འདོད་ན་དགེ་སློང་དེ་དག་གིས་ལྷུང་བཟེད་གང་བ་གཉིས་སམ། གསུམ་བླང་བར་བྱའོ། །དེ་ལས་ལྷག་པར་ལེན་ན་ལྟུང་བྱེད་དོ། །ལྷུང་བཟེད་གང་བ་གཉིས་སམ།  གསུམ་བླངས་ནས་
<pb id="7.140a"/>
ཕྱི་རོལ་ཀུན་དགའ་ར་བར་དོང་ལ་དགེ་སློང་འཁོད་པ་རྣམས་ལ་འང་བགོ་བཤའ་བྱ།  བདག་ཅག་ཀྱང་བཟའ་བར་བྱ་སྟེ། དེ་ལ་དེ་ནི་ཆོ་ག་ཡིན་ནོ། །དགེ་སློང་ཞེས་བྱ་བ་ནི་དྲུག་སྡེ་དག་གོ། །རབ་ཏུ་མང་པོ་དག་ཅེས་བྱ་བ་
ནི་གཉིས་ལས་ལྷག་པ་ནི་རབ་ཏུ་མང་པོ་དག་གོ། །ཁྱིམ་རྣམས་སུ་ཞེས་བྱ་བ་ནི་བྲམ་ཟེ་དང་།  ཁྱིམ་བདག་དག་གི་ཁྱིམ་རྣམས་སུའོ། །དོང་བ་ལས་ཞེས་བྱ་བ་ནི་སོང་བ་ལས་སོ། །གལ་ཏེ་དེ་དག་ལ་ཞེས་བྱ་བ་ནི་དགེ་
སློང་དེ་དག་ལའོ། །བྲམ་ཟེ་དང་། ཁྱིམ་བདག་དད་པ་ཅན་དག་གིས་ཤེས་བྱ་བ་ལ།  དད་པ་ཅན་ཞེས་བྱ་བ་ནི་སངས་རྒྱས་ལ་མངོན་པར་དད་པ་དང་།  ཆོས་དང་དགེ་འདུན་ལ་མངོན་པར་དད་པ་དང་།  སངས་རྒྱས་ལ་བསྐྱབས་སུ་སོང་བ་དང་། 
ཆོས་དང་དགེ་འདུན་ལ་སྐྱབས་སུ་སོང་བ་དག་གོ། །ཕྱེ་དག་ཅེས་བྱ་བ་ནི་ཕྱེ་དང་། འདེའ་གུ་དག་གོ། །ཁུར་བ་དག་ཅེས་བྱ་བ་ནི་བག་ཚོས་དག་གོ། །དུས་ཀྱིས་སྟོབས་པར་གྱུར་ལ་ཞེས་བྱ་བ་ནི་ཡང་དང་ཡང་དུ་སྟོབས་པར་གྱུར་པའོ། །
འདོད་ན་ཞེས་བྱ་བ་ནི་གལ་ཏེ་དོན་དུ་གཉེར་ནའོ། །དགེ་སློང་དེ་དག་གིས་ཤེས་བྱ་བ་ནི་དགེ་སློང་གང་ཡིན་པ་དག་གིས་སོ། །ལྷུང་བཟེད་གང་བ་གཉིས་སམ། གསུམ་བླང་བར་བྱའོ་ཞེས་བྱ་བ་ལ།  ལྷུང་བཟེད་ནི་གསུམ་ཏེ། 
ཆེན་པོ་དང་།  འབྲིང་དང་།  ཆུང་ངུའོ། །དེ་ལ་ཆེན་པོ་ནི་གང་དུ་འབྲས་ཐུག་པོ་ཆེ་མ་ག་དྷཱའི་བྲེའུ་ཆུང་དོ་བཙོས་པ་སྲན་ཚོད་དང་བཅས།  ཚོད་མ་དང་བཅས་པ་བླུགས་ན་ཁའི་ཆའི་མཐའ་ཁོ་ན་ནས་མཐེ་བོའི་ལྟོ་གང་གིས་མི་རེག་པའོ། །
ཆུང་ངུ་ནི་གང་དུ་འབྲས་ཐུག་པོ་མ་གདྷཱའི་བྲེ་ཆུང་གང་བཙོས་པ་སྲན་ཚོད་དང་བཅས།  ཚོད་མ་དང་བཅས་པ་བླུགས་ན་ཁའི་ཆའི་མཐའ་ཁོ་ན་ནས་མཐེ་བོའི་ལྟོ་གང་གིས་མི་རེག་པའོ། །འབྲིང་དེ་གཉིས་ཀྱི་བར་རོ། །
དེ་ལས་ལྷག་པར་ལེན་ན་ཞེས་བྱ་བ་ནི་དེ་ལས་མང་དུའོ། །ལྟུང་བྱེད་དོ་ཞེས་བྱ་བ་ནི་སེམས་ཅན་དམྱལ་བ་དང་།  དུད་འགྲོ་དང་།  ཡི་དགས། ངན་སོང་དང་།  ངན་འགྲོ་དང་།  ལོག་པར་ལྟུང་བ་དག་ཏུ་སྲེག་པར་བྱེད། 
<pb id="7.140b"/>
འཚོད་པར་བྱེད།  ལྟུང་བར་བྱེད་པའོ། །གཞན་ཡང་ཇི་སྲིད་དུ་ལྟུང་བ་དེ་མ་བཤགས་ཤིང་སོ་སོར་མ་བཤགས་ན་དགེ་བའི་ཆོས་རྣམས་ལ་སྒྲིབས་པར་བྱེད་པ་སྟེ།  དེས་ན་ལྟུང་བྱེད་དོ་ཞེས་གསུངས་སོ། །ལྷུང་བཟེད་གང་བ་གཉིས་སམ་
གསུམ་བླང་ནས་ཕྱི་རོལ་ཀུན་དགའ་ར་བར་དོང་ལ།  དགེ་སློང་འཁོད་པ་རྣམས་ལ་ཡང་བགོ་བཤའ་བྱ་ཞེས་བྱ་བ་ནི་ཁྱིམ་གྱི་ཕྱི་རོལ་གཙུག་ལག་ཁང་དུ་དོང་ལ་དེ་ན་དགེ་སློང་གང་དག་འཁོད་པ་རྣམས་ལ་ཡང་སྦྱིན་པར་བྱའོ། །དེ་ལ་ལྟུང་བར་
ཇི་ལྟར་འགྱུར་ཞེ་ན།  དགེ་སློང་གིས་ལྷུང་བཟེད་ཆེན་པོ་གསུམ་ལེན་པར་བྱེད་ན།  དེ་ལེན་པ་ལ་ཉེས་བྱས་སུ་འགྱུར་ལ།  ཟ་བ་ལ་ལྟུང་བྱེད་དུ་འགྱུར་རོ། །དགེ་སློང་གིས་ལྷུང་བཟེད་ཆེན་པོ་གཉིས་དང་།  འབྲིང་གཅིག་ལེན་པར་བྱེད་ན། 
དེ་ལེན་པ་ལ་ཉེས་བྱས་སུ་འགྱུར་ལ།  ཟ་བ་ལ་ལྟུང་བྱེད་དུ་འགྱུར་རོ། །དགེ་སློང་གིས་ལྷུང་བཟེད་ཆེན་པོ་གཉིས་དང་།  ཆུང་ངུ་ཅིག་ལེན་པར་བྱེད་ན།  དེ་ལེན་པ་ལ་ཉེས་བྱས་སུ་འགྱུར་ལ།  ཟ་བ་ལ་ལྟུང་བྱེད་དུ་འགྱུར་རོ། །དགེ་སློང་
གིས་ལྷུང་བཟེད་འབྲིང་གཉིས་དང་ཆེན་པོ་གཅིག་ལེན་པར་བྱེད་ན།  དེ་ལེན་པ་ལ་ཉེས་བྱས་སུ་འགྱུར་ལ།  ཟ་བ་ལ་ལྟུང་བྱེད་དུ་འགྱུར་རོ། །དགེ་སློང་གིས་ཇི་ཙམ་དུ་བྲེའུ་ཆུང་ཕྱེད་དང་ལྔ་ལས་ལྷག་པའི་བསོད་སྙོམ་
ལེན་ན་ཐམས་ཅད་དུ་ལྟུང་བྱེད་དུ་འགྱུར་རོ། །སྦྱིན་བདག་གིས་ཅི་བདེར་བྱས་པ་ལ་ལྟུང་བ་མེད་དོ། །ལས་དང་པོ་པ་དང་།  སྨྱོས་པ་དང་།  སེམས་འཁྲུགས་པ་དང་།  ཚོར་བ་དག་གིས་ཉེན་པ་ལ་ལྟུང་བ་མེད་དོ། །
ལྷུང་བཟེད་དོ་གསུམ་ཙམ་ལས་ལྷག་པར་ལེན་པའི་ལྟུང་བྱེད་དེ་སུམ་བཅུ་རྩ་གསུམ་པ་རྫོགས་སྷོ།།            །།<head n="4" t="སུམ་བཅུ་རྩ་བཞི་པ། སྟན་གཅིག་པའི་ཟས་ཀྱི་ལྟུང་བྱེད།"  type="ltungbyed" lv="3.6.4.4" zh="7.336"/>བར་སྡོམ་ལ།  སྟན་གཅིག་དང་ནི་ཆུ་བཞིན་སྤོང་། །འབགས་དང་ཟས་ཡོད་རུང་བ་དང་། །ཐོང་ཤིག་ལྷག་པོར་ཐུག་པ་དང་། །
སྐྱོ་མའི་སྡེ་ཚན་བསྡུས་པ་ཡིན། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ།  དགེ་སློང་དག་ང་ནི་
<pb id="7.141a"/>
སྟན་གཅིག་པའི་ཟས་ཟ་སྟེ།  ང་སྟན་གཅིག་པའི་ཟས་ཟ་བ་ན།  སྙིང་ལས་ཆུང་ངུར་འཚོ་ཞིང་།  གནོད་པ་ཉུང་བ་དང་།  ཉམ་ང་བ་ཆུང་བ་དང་།  བསྐྱོད་པ་ཡང་བ་དང་།  འཚོ་བ་དང་།  སྟོབས་དང་ལྡན་པ་དང་།  བདེ་བ་དང་། ཁ་ན་མ་ཐོ་བ་མེད་པ་
དང་།  བདེ་བ་ལ་རེག་པར་གནས་པར་འཚོའོ། །དགེ་སློང་དག་ཁྱེད་ཀྱང་ཚུར་ཤེག་ལ་སྟན་ཅིག་པའི་ཟས་ཟོ་ཤིག་དང་།  ཁྱེད་ཀྱང་སྟན་ཅིག་པའི་ཟས་ཟ་བ་ན་སྙིང་ལས་ཆུང་ངུར་འཚོ་ཞིང་།  གནོད་པ་ཉུང་བ་དང་།  ཉམ་ང་བ་ཆུང་བ་དང་། 
བསྐྱོད་པ་ཡང་བ་དང་།  འཚོ་བ་དང་། སྟོབས་དང་ལྡན་པ་དང་།  བདེ་བ་དང་།  ཁ་ན་མ་ཐོ་བ་མེད་པ་དང་།  བདེ་བ་ལ་རེག་པར་གནས་པར་འཚོ་བར་འགྱུར་རོ། །དགེ་སློང་རྣམས་སྟན་ཅིག་པའི་ཟས་ཟ་བར་བྱེད་དེ།  དེ་དག་སྟན་ཅིག་པའི་ཟས་ཟ་བ་ན་
སློབ་དཔོན་མཐོང་ན་ཡང་ལྡང་བར་བྱེད།  མཁན་པོ་དང་།  བླ་མ་དང་།  བླ་མ་ལྟ་བུ་མཐོང་ན་ཡང་ལྡང་བར་བྱེད་པས་དེ་དག་བདག་ཅག་གིས་སྤངས་སོ་ཞེས་ཟ་བར་མི་བྱེད་པས་དེ་དག་རིད་པ་དང་།  ཉམ་ཆུང་བ་དང་།  རྐེ་བ་དང་། སྐམ་པ་དང་།  ལུས་མ་ཐོབ་པར་གྱུར་
ཏོ། །སངས་རྒྱས་བཅོམ་ལྡན་འདས་རྣམས་ནི་མཁྱེན་བཞིན་དུ་རྨེད་པར་མཛད་པས་སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་སྨྲས་པ།  ཀུན་དགའ་བོ་ངས་དགེ་སློང་དག་ང་ནི་སྟན་ཅིག་པའི་ཟས་ཟ་སྟེ།  ང་སྟན་གཅིག་པའི་
ཟས་ཟ་བ་ན་སྙིང་ལས་ཆུང་ངུར་འཚོ་ཞིང་།  གནོད་པ་ཉུང་བ་དང་།  ཉམ་ང་བ་ཆུང་བ་དང་། སྐྱོད་པ་ཡང་བ་དང་།  འཚོ་བ་དང་།  སྟོབས་དང་ལྡན་པ་དང་།  བདེ་བ་དང་།  ཁ་ན་མ་ཐོ་བ་མེད་པ་དང་།  བདེ་བ་ལ་རེག་པར་
གནས་པར་འཚོའོ། །དགེ་སློང་དག་ཁྱེད་ཀྱང་ཚུར་ཤོག་ལ་སྟན་ཅིག་པའི་ཟས་ཟོ་ཤིག་དང་། ཁྱེད་ཀྱང་སྟན་གཅིག་པའི་ཟས་ཟ་བ་ན་སྙིང་ལས་ཆུང་ངུར་འཚོ་ཞིང་གནོད་པ་ཉུང་བ་དང་།  ཉམ་ང་བ་ཆུང་བ་དང་།  བསྐྱོད་པ་ཡང་
བ་དང་།  འཚོ་བ་དང་།  སྟོབས་དང་ལྡན་པ་དང་།  བདེ་བ་དང་།  ཁ་ན་མ་ཐོ་བ་མེད་པ་དང་།  བདེ་བ་ལ་རེག་པར་གནས་པར་འཚོ་བར་འགྱུར་རོ། །ཞེས་བྱས་ན།  གང་གིས་ད་ལྟར་དགེ་སློང་དག་རིད་པ་དང་།  ཉམ་ཆུང་བ་དང་རྐེ་བ་
<pb id="7.141b"/>
དང་། སྐམ་པ་དང་།  ལུས་མ་ཐོབ་པར་གྱུར་པའི་རྒྱུ་ནི་གང་ཡིན་རྐྱེན་ནི་གང་ཡིན།  བཙུན་པ་བཅོམ་ལྡན་འདས་ཀྱིས་དགེ་སློང་དག་ང་ནི་སྟན་གཅིག་པའི་ཟས་ཟ་སྟེ། བསྟན་གཅིག་པའི་ཟས་ཟ་བ་ན་སྙིང་ལས་ཆུང་ངུ་འཚོ་ཞིང་གནོད་པ་ཉུང་བ་དང་ཉམ་
ང་བ་ཆུང་བ་དང་།  བསྐྱོད་པ་ཡང་བ་དང་།  འཚོ་བ་དང་། སྟོབས་དང་ལྡན་པ་དང་།  བདེ་བ་དང་།  ཁ་ན་མ་ཐོ་བ་མེད་པ་དང་།  བདེ་བ་ལ་རེག་པར་གནས་པར་འཚོའོ། །དགེ་སློང་དག་ཁྱེད་ཀྱང་ཚུར་ཤེག་ལ་སྟན་གཅིག་པའི་ཟས་ཟོ་ཤིག་དང་།  ཁྱེད་ཀྱང་སྟན་ཅིག་
པའི་ཟས་ཟ་བ་ན་སྙིང་ལས་ཆུང་ངུར་འཚོ་ཞིང་གནོད་པ་ཉུང་བ་དང་།  ཉམ་ང་བ་ཆུང་བ་དང་།  བསྐྱོད་པ་ཡང་བ་དང་།  འཚོ་བ་དང་།  སྟོབས་དང་ལྡན་པ་དང་།  བདེ་བ་དང་། ཁ་ན་མ་ཐོ་བ་མེད་པ་དང་།  བདེ་བ་ལ་རེག་པར་གནས་པར་འཚོ་བར་འགྱུར་རོ་ཞེས་བཀའ་
སྩལ་ནས།  དགེ་སློང་རྣམས་སྟན་ཅིག་པའི་འཚལ་མ་འཚལ་བར་བགྱིད་དེ།  དེ་དག་སྟན་གཅིག་པའི་འཚལ་མ་འཚལ་བ་ན།  སློབ་དཔོན་མཐོང་བ་ན་ཡང་ལྡང་བར་བགྱིད།  མཁན་པོ་དང་།  བླ་མ་དང་།  བླ་མ་ལྟ་བུ་མཐོང་ན་ཡང་
ལྡང་བར་བགྱིད་པ་དེ་དག་བདག་ཅག་གིས་སྤངས་སོ་ཞེས་འཚལ་བར་མི་བགྱིད་པས་དེ་དག་རིད་པ་དང་།  ཉམ་ཆུང་བ་དང་།  རྐེ་བ་དང་།  སྐམ་པ་དང་།  ལུས་མ་ཐོབ་པར་གྱུར་ཏེ།  བཙུན་པ་གང་གིས་ད་ལྟར་དགེ་སློང་དག་རིད་པ་དང་། 
ཉམ་ཆུང་བ་དང་།  རྐེ་བ་དང་།  སྐམ་པ་དང་།  ལུས་མ་ཐོབ་པར་གྱུར་པའི་རྒྱུ་ནི་དེ་ལགས།  རྐྱེན་ནི་དེ་ལགས་སོ། །ཀུན་དགའ་བོ་དེ་ལྟ་བས་ན་མ་སྤངས་པས་ཇི་ཙམ་གྱིས་ཆོག་པ་བཟའ་བར་བྱ་ཞིང་།  ཟས་བརྩམས་པས་སློབ་དཔོན་དང་། 
མཁན་པོ་དང་།  བླ་མ་དང་།  བླ་མ་ལྟ་བུ་མཐོང་ན་ལྡང་བར་མི་བྱའོ། །བཅོམ་ལྡན་འདས་ཀྱིས་མ་སྤངས་པས། ཇི་ཙམ་གྱིས་ཆོག་པ། བཟའ་བར་བྱ་ཞིང་།  ཟས་བརྩམས་པས་སློབ་དཔོན་དང་།  མཁན་པོ་དང་།  བླ་མ་དང་། 
བླ་མ་ལྟ་བུ་མཐོང་ན་ལྡང་བར་མི་བྱའོ། །ཞེས་བཀའ་སྩལ་ནས་དེ་དག་ཆུ་བཞིན་དུ་སྤངས་པས་ལོ་མ་དང་།  སྲན་ཚོད་དང་།  ལྡམ་ལྡུམ་དང་།  སྐམ་ཚོད་ཀྱིས་ཀྱང་སྤོང་བར་བྱེད་ཅིང་།  དེ་དག་བདག་ཅག་གིས་སྤངས་སོ་ཞེས་ཟ་བར་མི་
<pb id="7.142a"/>
བྱེད་པས་དེ་དག་རིད་པ་དང་།  ཉམ་ཆུང་བ་དང་།  རྐེ་བ་དང་།  སྐམ་པ་དང་།  ལུས་མ་ཐོབ་པར་གྱུར་ཏོ། །སངས་རྒྱས་བཅོམ་ལྡན་འདས་རྣམས་ནི་མཁྱེན་བཞིན་དུ་རྨེད་པར་མཛད་པས།  སངས་རྒྱས་བཅོམ་ལྡན་འདས་ཀྱིས་ཚེ་
དང་ལྡན་པ་ཀུན་དགའ་བོ་ལ་སྨྲས་པ།  ཀུན་དགའ་བོ་ངས་མ་སྤངས་པས་ཇི་ཙམ་གྱིས་ཆོག་པ་བཟའ་བར་བྱ་ཞིང་།  ཟས་བརྩམས་པས་སློབ་དཔོན་དང་།  མཁན་པོ་དང་།  བླ་མ་དང་།  བླ་མ་ལྟ་བུ་མཐོང་ན་ལྡང་བར་མི་བྱའོ། །
ཞེས་བྱས་ན་གང་གིས་ད་ལྟར་དགེ་སློང་དག་རིད་པ་དང་།  ཉམ་ཆུང་བ་དང་།  རྐེ་བ་དང་།  སྐམ་པ་དང་།  ལུས་མ་ཐོབ་པར་གྱུར་པའི་རྒྱུ་ནི་གང་ཡིན།  རྐྱེན་ནི་གང་ཡིན།  བཙུན་པ་བཅོམ་ལྡན་འདས་ཀྱིས་མ་སྤངས་པས་ཇི་ཙམ་གྱིས་
ཆོག་པ་བཟའ་བར་བྱ་ཞིང་།  ཟས་བརྩམས་པས་སློབ་དཔོན་དང་།  མཁན་པོ་དང་།  བླ་མ་དང་།  བླ་མ་ལྟ་བུ་མཐོང་ན་ལྡང་བར་མི་བྱའོ་ཞེས་བཀའ་སྩལ་ནས།  དེ་དག་ཆབ་བཞིན་དུ་སྤངས་པས་ལོ་མ་དང་།  སྲན་ཚོད་དང་།  ལྡམ་ལྡུམ་དང་།  སྐམས་
ཚོད་ཀྱིས་ཀྱང་སྤོང་བར་བགྱིད་ཅིང་དེ་དག་བདག་ཅག་གིས་སྤངས་སོ་ཞེས་འཚལ་བར་མི་བགྱིད་པས་དེ་དག་རིད་པ་དང་།  ཉམ་ཆུང་བ་དང་།  རྐེ་བ་དང་།  སྐམ་པ་དང་། ལུས་མ་ཐོབ་པར་གྱུར་ཏེ།  བཙུན་པ་གང་གིས་ད་ལྟར་དགེ་སློང་དག་རིད་པ་དང་། 
ཉམ་ཆུང་བ་དང་།  རྐེ་བ་དང་།  སྐམ་པ་དང་།  ལུས་མ་ཐོབ་པར་གྱུར་པའི་རྒྱུ་ནི་དེ་ལགས།  རྐྱེན་ནི་དེ་ལགས་སོ། །ཀུན་དགའ་བོ་དེ་ལྟ་བས་ན།  བཅའ་བ་ལྔ་པོ་དག་གིས་ནི་སྤངས་པར་མི་འགྱུར་ལ།  བཟའ་བ་ལྔ་པོ་དག་གིས་
ནི་སྤངས་པར་འགྱུར་ཏེ།  བཅའ་བ་ལྔ་པོ་གང་དག་གིས་སྤངས་པར་མི་འགྱུར་ཞེ་ན།  བཅའ་བར་བྱ་བ་རྩ་བ་དང་།  སྡོང་བུ་དང་། འདབ་མ་དང་།  མེ་ཏོག་དང་།  འབྲས་བུ་དག་སྟེ།  བཅའ་བ་ལྔ་པོ་དེ་དག་གིས་ནི་སྤངས་པར་མི་འགྱུར་རོ། །
བཟའ་བ་ལྔ་པོ་གང་དག་གིས་སྤངས་པར་འགྱུར་བ་དག་གང་ཞེ་ན།  བཟའ་བར་བྱ་བ་འབྲས་ཆན་དང་།  ཟན་དྲོན་དང་།  ཤ་དང་།  སྣུམ་ཁུར་དང་།  འདེའ་གུ་དག་སྟེ།  བཟའ་བ་ལྔ་པོ་དེ་དག་གིས་ནི་སྤངས་པར་འགྱུར་རོ། །བཅའ་བ་
<pb id="7.142b"/>
ལྔ་པོ་དག་འཆོས་ནས་ནི་བཟའ་བ་ལྔ་པོ་དག་བཟའ་བར་བྱའི།  བཟའ་བ་ལྔ་པོ་དག་ཟོས་ནས་ནི་བཅའ་བ་ལྔ་པོ་དག་བཅའ་བར་མི་བྱའོ། །དགེ་སློང་གིས་བཟའ་བ་ལྔ་པོ་དག་ཟོས་ནས་བཅའ་བ་ལྔ་པོ་དག་འཆའ་ན་འགལ་ཚབས་ཅན་དུ་འགྱུར་རོ། །
བཅོམ་ལྡན་འདས་ཀྱིས་བཅའ་བ་ལྔ་པོ་དག་གིས་ནི་སྤངས་པར་མི་འགྱུར་ལ།  བཟའ་བ་ལྔ་པོ་དག་གིས་ནི་སྤངས་པར་འགྱུར་རོ་ཞེས་བཀའ་སྩལ་ནས་དེ་དག་དེས་འབགས་པའི་ལག་པ་དག་དང་།  དེས་གོས་པའི་ལྷུང་བཟེད་དག་གིས་བདག་ཅག་གིས་
སྤངས་སོ་ཞེས་ཟ་བར་མི་བྱེད་པས་དེ་དག་རིད་པ་དང་།  ཉམ་ཆུང་བ་དང་། རྐེ་བ་དང་།  སྐམ་པ་དང་།  ལུས་མ་ཐོབ་པར་གྱུར་ཏོ། །སངས་རྒྱས་བཅོམ་ལྡན་འདས་རྣམས་ནི་མཁྱེན་བཞིན་དུ་རྨེད་པར་མཛད་པས། 
སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་སྨས་པ།  ཀུན་དགའ་བོ་ངས་བཅའ་བ་ལྔ་པོ་དག་གིས་ནི་སྤངས་པར་མི་འགྱུར་ལ།  བཟའ་བ་ལྔ་པོ་དག་གིས་ནི་སྤངས་པར་འགྱུར་རོ་ཞེས་བྱས་ནས།  གང་དག་གིས་
ད་ལྟར་དགེ་སློང་དག་རིད་པ་དང་།  ཉམ་ཆུང་བ་དང་།  རྐེ་བ་དང་།  སྐམ་པ་དང་།  ལུས་མ་ཐོབ་པར་གྱུར་པའི་རྒྱུ་ནི་གང་ཡིན།  སྐྱེན་ནི་གང་ཡིན།  བཙུན་པ་བཅོམ་ལྡན་འདས་ཀྱིས་བཅའ་བ་ལྔ་པོ་དག་གིས་ནི་སྤངས་པར་མི་འགྱུར་ལ།  བཟའ་
བ་ལྔ་པོ་དག་གིས་ནི་སྤངས་པར་འགྱུར་རོ་ཞེས་བཀའ་སྩལ་ནས་དེ་དག་དེས་འབགས་པའི་སུག་པ་དག་དང་།  དེས་གོས་པའི་ལྷུང་བཟེད་དག་གིས་བདག་ཅག་གིས་སྤངས་སོ་ཞེས་འཚལ་བར་མི་བགྱིད་པས་དེ་དག་རིད་པ་དང་། 
ཉམ་ཆུང་བ་དང་།  རྐེ་བ་དང་།  སྐམ་པ་དང་།  ལུས་མ་ཐོབ་པར་གྱུར་ཏེ། བཙུན་པ་གང་གིས་ད་ལྟར་དགེ་སློང་དག་རིད་པ་དང་།  ཉམ་ཆུང་བ་དང་། རྐེ་བ་དང་།  སྐམ་པ་དང་།  ལུས་མ་ཐོབ་པར་གྱུར་པའི་རྒྱུ་ནི་དེ་ལགས། རྐྱེན་ནི་དེ་ལགས་སོ། །
ཀུན་དགའ་བོ་དེ་ལྟ་བས་ན་རྒྱུ་ལྔས་ནི་སྤངས་པར་བརྗོད་པར་བྱ་ཞིང་།  རྒྱུ་ལྔས་ནི་མ་སྤངས་པར་བརྗོད་པར་བྱའོ། །རྒྱུ་ལྔ་པོ་གང་དག་གིས་སྤངས་པར་བརྗོད་པར་བྱ་ཞེ་ན།  ཟས་ཡོད་པ་དང་།  ཟས་སྟོབས་པ་ཡོད་པ་དང་། 
<pb id="7.143a"/>
ཟས་བརྩམ་པ་ཡོད་པ་དང་།  ཟས་སྤངས་པ་ཡོད་པ་དང་།  སྤྱོད་ལམ་ལས་ཉམས་པས་སོ། །ཇི་ལྟར་ཟས་ཡོད་པས་ཤེ་ན། བཅའ་བ་ལྔ་པོ་དང་།  བཟའ་བ་ལྔ་པོ་དག་ཡོད་པས་ཏེ།  དེ་ལྟར་ཟས་ཡོད་པས་སོ། །
ཇི་ལྟར་ཟས་སྟོབས་པ་ཡོད་པས་ཤེ་ན།  བུད་མེད་དམ།  སྐྱེས་པ་འམ།  མ་ནིང་ཡོད་པས་ཏེ།  དེ་ལྟར་ཟས་སྟོབས་པ་ཡོད་པས་སོ། །ཇི་ལྟར་ཟས་བརྩམས་པ་ཡོད་པས་ཤེ་ན།  བཅའ་བ་ལྔ་པོ་དང་།  བཟའ་བ་ལྔ་པོ་དག་ཀུན་
དུ་བརྩམས་པ་ཡོད་པས་ཏེ།  དེ་ལྟར་ཟས་བརྩམས་པ་ཡོད་པས་སོ། །ཇི་ལྟར་ཟས་སྤངས་པ་ཡོད་པས་ཤེ་ན།  བཅའ་བ་ལྔ་པོ་དང་།  བཟའ་བ་ལྔ་པོ་དག་སྤངས་པ་ཡོད་པས་ཏེ།  དེ་ལྟར་ཟས་སྤངས་པ་ཡོད་པས་སོ། །
ཇི་ལྟར་སྤྱོད་ལམ་ལས་ཉམ་པས་ཤེ་ན།  སྟན་གང་ལ་འདུག་པར་གྱུར་པའི་སྟན་དེ་ལས་ལངས་པར་གྱུར་པ་སྟེ།  དེ་ལྟར་སྤྱོད་ལམ་ལས་ཉམས་པས་ཏེ།  རྒྱུ་ལྔ་པོ་དེ་དག་གིས་ནི་སྤངས་པར་བརྗོད་པར་བྱའོ། །རྒྱུ་ལྔ་པོ་གང་
དག་གིས། མ་སྤངས་པར་བརྗོད་པར་བྱ་ཞེ་ན།  ཟས་མེད་པ་དང་།  ཟས་སྟོབས་པ་མེད་པ་དང་།  ཟས་བརྩམས་པ་མེད་པ་དང་།  ཟས་སྤངས་པ་མེད་པ་དང་།  སྤྱོད་ལམ་ལས་མ་ཉམས་པས་སོ། །ཇི་ལྟར་ཟས་མེད་པས་
ཤེ་ན།  བཅའ་བ་ལྔ་པོ་དང་།  བཟའ་བ་ལྔ་པོ་དག་མེད་པས་སྟེ།  དེ་ལྟར་ཟས་མེད་པས་སོ། །ཇི་ལྟར་ཟས་སྟོབས་པ་མེད་པས་ཤེ་ན།  བུད་མེད་དམ།  སྐྱེས་པ་འམ།  མ་ནིང་མེད་པས་ཏེ།  དེ་ལྟར་ཟས་སྟོབས་པ་མེད་
པས་སོ། །ཇི་ལྟར་ཟས་བརྩམས་པ་མེད་པས་ཤེ་ན།  བཅའ་བ་ལྔ་པོ་དག་དང་།  བཟའ་བ་ལྔ་པོ་དག་ཀུན་ཏུ་བརྩམས་པ་མེད་པས་སྟེ།  དེ་ལྟར་ཟས་བརྩམས་པ་མེད་པས་སོ། །ཇི་ལྟར་ཟས་སྤངས་པ་མེད་པས་ཤེ་ན།  བཅའ་བ་ལྔ་པོ་དག་དང་།  བཟའ་བ་ལྔ་པོ་
དག་སྤངས་པ་མེད་པས་ཏེ།  དེ་ལྟར་ཟས་སྤངས་པ་མེད་པས་སོ། །ཇི་ལྟར་སྤྱོད་ལམ་ལས་མ་ཉམས་པས་ཤེ་ན།  སྟན་གང་ལ་འདུག་པར་གྱུར་པའི་སྟན་དེ་ལས་ལངས་པར་མ་གྱུར་པས་ཏེ།  དེ་ལྟར་སྤྱོད་ལམ་ལས་མ་ཉམས་པས་ཏེ། རྒྱུ་ལྔ་པོ་དེ་དག་གིས་ནི་མ་
<pb id="7.143b"/>
སྤངས་པར་བརྗོད་པར་བྱའོ། །གཞན་ཡང་རྒྱུ་ལྔས་ནི་སྤངས་པར་བརྗོད་པར་བྱ་ཞིང་།  རྒྱུ་ལྔས་ནི་མ་སྤངས་པར་བརྗོད་པར་བྱའོ། །རྒྱུ་ལྔ་པོ་གང་དག་གིས་སྤངས་པར་བརྗོད་པར་བྱ་ཞེ་ན།  རུང་བས་སྤངས་བར་བྱེད་པ་དང་།  གསོག་འཇོག་མ་བྱས་
པས་སྤངས་བར་བྱེད་པ་དང་།  གསོག་འཇོག་མ་བྱས་པ་དང་། འདྲེས་པས་སྤངས་བར་བྱེད་པ་དང་།  སྤྱོད་ལམ་ལས་ཉམས་པས་ཏེ།  རྒྱུ་ལྔ་པོ་དེ་དག་གིས་སྤངས་བར་བརྗོད་པར་བྱའོ། །རྒྱུ་ལྔ་པོ་གང་དག་གིས་མ་སྤངས་པར་བརྗོད་པར་བྱ་ཞེ་ན། 
མི་རུང་བས་སྤངས་བར་བྱེད་པ་དང་།  མི་རུང་བ་དང་འདྲེས་པས་སྤངས་བར་བྱེད་པ་དང་།  གསོག་འཇོག་བྱས་པས་སྤངས་བར་བྱེད་པ་དང་།  གསོག་འཇོག་བྱས་པ་དང་འདྲེས་པས་སྤངས་བར་བྱེད་པ་དང་།  སྤྱོད་ལམ་ལས་མ་ཉམས་པས་ཏེ། 
རྒྱུ་ལྔ་པོ་དེ་དག་གིས་ནི་མ་སྤངས་པར་བརྗོད་པར་བྱའོ། །གཞན་ཡང་ཚིག་ལྷག་མ་མེད་པ་ལྔས་ནི་སྤངས་པར་བརྗོད་པར་བྱ་ཞིང་།  ཚིག་ལྷག་མ་དང་བཅས་པ་ལྔས་ནི་མ་སྤངས་པར་བརྗོད་པར་བྱའོ། །ཚིག་ལྷག་མ་མེད་པ་ལྔ་གང་ཞེ་ན། 
ཐོང་ཤིག་ཅེས་བྱ་བ་དང་།  བྱིན་ཅིག་ཅེས་བྱ་བ་དང་།  སོང་ཤིག་ཅེས་བྱ་བ་དང་།  ཟོས་ཟིན་ཏོ་ཞེས་བྱ་བ་དང་།  ཆོག་གོ་ཞེས་བྱ་བ་སྟེ།  ཚིག་ལྷག་མ་མེད་པ་ལྔ་པོ་དེ་དག་གིས་ནི་སྤངས་པར་བརྗོད་པར་བྱའོ། །ཚིག་ལྷག་མ་
དང་བཅས་པ་ལྔ་གང་ཞེ་ན།  རེ་ཤིག་ཐོང་ཤིག་ཅེས་བྱ་བ་དང་།  རེ་ཤིག་བྱིན་ཅིག་ཅེས་བྱ་བ་དང་།  རེ་ཤིག་སོང་ཤིག་ཅེས་བྱ་བ་དང་།  རེ་ཤིག་ཟོས་ཟིན་ཏོ་ཞེས་བྱ་བ་དང་།  རེ་ཤིག་ཆོག་གོ་ཞེས་བྱ་བ་སྟེ།  ཚིག་ལྷག་
མ་དང་བཅས་པ་ལྔ་པོ་དེ་དག་གིས་ནི་མ་སྤངས་པར་བརྗོད་པར་བྱའོ། །བཅོམ་ལྡན་འདས་ཀྱིས་དགེ་སློང་གིས་སྤངས་པས་བཟའ་བར་མི་བྱའོ་ཞེས་བཀའ་སྩལ་ནས་དྲུག་སྡེ་དག་སྤངས་པས་ཀྱང་ཟ་བར་བྱེད།  མ་སྤངས་པས་ཀྱང་ཟ་བར་
བྱེད་ནས་དགེ་སློང་དོན་ཉུང་ངུ་དག་བཅོམ་ལྡན་འདས་ཀྱིས་དགེ་སློང་གིས་སྤངས་པས་བཟའ་བར་མི་བྱའོ། །ཞེས་བཀའ་སྩལ་ན་ཅིའི་ཕྱིར་དགེ་སློང་དག་སྤངས་པས་ཀྱང་ཟ་བར་བྱེད།  མ་སྤངས་པས་ཀྱང་ཟ་བར་བྱེད་ཅེས་
<pb id="7.144a"/>
སྨོད་པར་བྱེད།  ཕྱར་ཀ་གཏོང་བར་བྱེད།  ཁ་ཟེར་བར་བྱེད་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་ཏོ། །དེ་ནས་བཅོམ་ལྡན་འདས་ཀྱིས་བྱུང་བ་འདི་དང་།  གླེང་གཞི་འདི་དང་།  སྐབས་འདི་ལ་དགེ་
སློང་གི་དགེ་འདུན་སྡུ་བ་མཛད་དོ་ཞེས་བྱ་བ་ལ་སོགས་པ་སྔ་མ་བཞིན་ནོ། །སངས་རྒྱས་བཅོམ་ལྡན་འདས་རྣམས་ནི་མཁྱེན་བཞིན་ཏུ་རྨེད་པར་མཛད་པ་སྟེ་ཞེས་བྱ་བ་ལ་སོགས་པ་ཡང་སྔ་མ་བཞིན་ཏེ།  སངས་རྒྱས་བཅོམ་ལྡན་འདས་ཀྱིས་
དགེ་སློང་དྲུག་སྡེ་དག་ལ་སྨྲས་པ།  དགེ་སློང་དག་ངས་དགེ་སློང་གིས་སྤངས་པས་བཟའ་བར་མི་བྱའོ་ཞེས་བཀའ་སྩལ་ན་ཁྱེད་སྤངས་པས་ཀྱང་ཟ་བར་བྱེད།  མ་སྤངས་པས་ཀྱང་ཟ་བར་བྱེད་པ་བདེན་ནམ།  བཙུན་པ་མད་དོ། །སངས་རྒྱས་
བཅོམ་ལྡན་འདས་ཀྱིས་དགེ་སྦྱོང་གི་ཚུལ་མ་ཡིན་པ།  རྗེས་སུ་མཐུན་པ་མ་ཡིན་པ།  རུང་བ་མ་ཡིན་པ།  ཚུལ་དང་འཐུན་པ་མ་ཡིན་པ་དེ་ནི་རབ་ཏུ་བྱུང་བས་བྱ་བ་མ་ཡིན་ནོ། །ཞེས་རྣམ་པར་སྨད་པ་མཛད་དོ། །དེ་ནས་
བཅོམ་ལྡན་འདས་ཀྱིས་རྣམ་གྲངས་དུ་མས་རྣམ་པར་སྨད་ནས་དགེ་སློང་རྣམས་ལ་བཀའ་སྩལ་པ།  དགེ་སློང་དག་དེ་ལྟ་བས་ན་ཕན་ཡོན་བཅུ་ཡང་དག་པར་གཟིགས་པས་འདུལ་བ་ལ་ཉན་ཐོས་རྣམས་ཀྱི་བསླབ་པའི་གཞི་
བཅའ་བར་བྱ་སྟེ། ཞེས་བྱ་བ་ལ་སོགས་པ་སྔ་མ་བཞིན་ནོ། །ངའི་ཉན་ཐོས་རྣམས་ཀྱིས་འདུལ་བ་ལ་བསླབ་པའི་གཞི་འདི་ལྟར་གདོན་པར་བྱ་སྟེ།  ཡང་དགེ་སློང་གང་ཟས་ཟོས་ཟིན་ཅིང་སྤངས་པ་ལས་བཅའ་བ་འམ།  བཟའ་བ་
འཆའ་འམ་ཟ་ན་ལྟུང་བྱེད་དོ་ཞེས་བཅོམ་ལྡན་འདས་ཀྱིས་འདུལ་བ་ལ་ཉན་ཐོས་རྣམས་ཀྱི་བསླབ་པའི་གཞི་དེ་ལྟར་བཅའ་བ་མཛད་དོ། །སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་
ར་བ་ན་བཞུགས་སོ། །ཁྱིམ་བདག་ཅིག་གིས་སངས་རྒྱས་ལ་སོགས་པ་དགེ་སློང་གི་དགེ་འདུན་ཁྱིམ་གཞན་དུ་གདུགས་ཚོད་ལ་སྤྱན་དྲངས་ནས་དགེ་སློང་ནད་པ་རབ་ཏུ་མང་པོ་དག་གི་ནད་གཡོག་རབ་ཏུ་མང་པོ་དག་ཡོད་པ་དེ་དག་གིས་བདག་
<pb id="7.144b"/>
ཉིད་ཟོས་ནས་ནད་པ་རྣམས་ཀྱི་ལྟོ་ཁེངས་པའི་བསོད་སྙོམས་དག་མནོས་པ་དང་།  དགེ་སློང་ནད་པ་རྣམས་ཀྱིས་ཟ་བར་མ་ནུས་ཤིང་།  དགེ་སློང་ནད་གཡོག་གིས་ཀྱང་བདག་ཅག་སྤངས་སོ་ཞེས་ཟ་བར་མི་བྱེད།  ཀུན་དགའ་ར་བ་པ་དང་། 
དགེ་ཚུལ་དག་ཀྱང་མེད་ནས་དེ་དག་གིས་ཀུན་དགའ་ར་བའི་ནང་དུ་ཟས་ཀྱི་ཕུང་པོ་ཆེན་པོ་རྣམ་པར་བཞག་པ་དང་།  དེར་བྱ་རོག་དག་ཟ་བ་ན་བྱ་རོག་གིས་སྒྲ་འབྱིན་པ་ཆེན་པོ་བྱུང་བར་གྱུར་ཏོ། །སངས་རྒྱས་བཅོམ་ལྡན་འདས་རྣམས་ནི་མཁྱེན་བཞིན་
དུ་རྨེད་པར་མཛད་པ་སྟེ་སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།  ཀུན་དགའ་བོ་ཀུན་དགའ་ར་བའི་ནང་ན་བྱ་རོག་གིས་སྒྲ་འབྱིན་པ་ཆེན་པོ་བྱུང་བར་གྱུར་པ་འདི་ཅི་ལས་གྱུར།  བཙུན་པ་ཁྱིམ་
བདག་ཅིག་གིས་སངས་རྒྱས་ལ་སོགས་པ་དགེ་སློང་གི་དགེ་འདུན་སྡུམ་པ་གཞན་དུ་གདུགས་ཚོད་ལ་སྤྱན་དྲངས་ནས།  དགེ་སློང་བྲོ་འཚལ་བ་རབ་ཏུ་མང་པོ་དག་གི་བྲོ་གཡོག་རབ་ཏུ་མང་པོ་དག་མཆིས་པ་དེ་དག་གིས་བདག་ཉིད་འཚལ་ནས་བྲོ་
འཚལ་བ་རྣམས་ཀྱི་གཡར་བལྟམ་པའི་བསོད་སྙོམས་དག་མནོས་པ་དང་།  དགེ་སློང་བྲོ་འཚལ་བ་རྣམས་ཀྱིས་འཚལ་བར་རྔོ་མ་ཐོག་ཅིང་དགེ་སློང་བྲོ་གཡོག་དག་གིས་ཀྱང་བདག་ཅག་གིས་སྤངས་སོ་ཞེས་འཚལ་བར་མི་
བགྱིད།  ཀུན་དགའ་ར་བ་པ་དང་།  དགེ་ཚུལ་དག་ཀྱང་མ་མཆིས་ནས། དེ་དག་གིས་ཀུན་དགའ་ར་བའི་ནང་དུ་ཟས་ཀྱི་ཕུང་པོ་ཆེན་པོ་རྣམ་པར་བཞག་པ་དང་།  དེར་བྱ་རོག་དག་འཚལ་བ་ན་བྱ་རོག་གིས་སྒྲ་འབྱིན་པ་ཆེན་པོ་
བྱུང་བར་གྱུར་ཏོ། །དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ། ངས་དགེ་སློང་རྣམས་བདེ་བ་ལ་རེག་པར་གནས་པར་བྱ་བའི་ཕྱིར་དང་།  སྦྱིན་པ་པོ་རྣམས་ཀྱི་སྦྱིན་པར་བྱ་བའི་ཆོས་ཡོངས་སུ་ལོངས་སྤྱད་པར་བྱ་བའི་ཕྱིར་
ལྷག་པོར་གནང་བར་བྱའོ་སྙམ་དུ་དགོངས་ནས་དགེ་སློང་རྣམས་ལ་བཀའ་སྩལ་པ། དགེ་སློང་དག་དེ་ལྟ་བས་ན་ལྷག་པོར་བྱས་ཏེ་བཟའ་བར་རྗེས་སུ་གནང་ངོ་། །བཅོམ་ལྡན་འདས་ཀྱིས་ལྷག་པོར་བྱས་ཏེ་བཟའ་བར་རྗེས་
<pb id="7.145a"/>
སུ་གནང་ངོ་ཞེས་བཀའ་སྩལ་ནས།  དགེ་སློང་རྣམས་ཀྱིས་ལྷག་པོར་ཇི་ལྟར་བྱ་བ་མི་ཤེས་ནས།  བཅོམ་ལྡན་འདས་ཀྱིས་བཀའ་སྩལ་པ།  དགེ་སློང་ཟས་ཟོས་ཟིན་ཅིང་སྤངས་ཏེ།  ཡོངས་སུ་རྫོགས་ཤིང་མཐར་
ཐུག་པར་བྱས་པ་གང་ཡང་རུང་བ་ཞིག་གིས་བཅའ་བ་འམ།  བཟའ་བ་རྙེད་ཅིང་ཟ་བར་འདོད་ན་དགེ་སློང་དེས་ལག་པ་གཉིས་སྐན་ཏེ་བྱིན་ལེན་བྱས་ལ་དགེ་སློང་ཟས་ཟོས་ཟིན་ཅིང་མ་སྤངས་ལ་སྤྱོད་ལམ་ལས་མ་ཉམས་པ་གང་ཡིན་པ་འམ། 
དགེ་སློང་ཟས་ཟོས་ཟིན་ཅིང་སྤངས་ལ་སྤྱོད་ལམ་ལས་མ་ཉམས་པ་གང་ཡིན་པ་དེའི་མདུན་དུ་ཙོག་པུར་འདུག་སྟེ་འདི་སྐད་ཅེས་བརྗོད་པར་བྱའོ། །ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ་འཚལ་མ་འཚལ་
ལགས་ཤིང་སྤངས་ཏེ་ཡོངས་སུ་རྫོགས་ཤིང་མཐར་ཐུག་པར་བགྱིས་པ་ལས་བཅའ་བ་དང་བཟའ་བ་རྙེད་ཅིང་འཚལ་བར་འཚལ་ན་ལྷག་པོར་བགྱིས་ཏེ་བདག་ལ་སྩལ་དུ་གསོལ། །དེས་ཁམས་གཉིས་སམ། གསུམ་ཟོས་
ནས་འདི་སྐད་ཅེས་ཁྱོད་ཀྱིར་གྱུར་གྱིས་བཞུད་ཅིག་ཅེས་བརྗོད་པར་བྱའོ། །དེ་ལ་དགེ་སློང་ཟས་ཟོས་ཟིན་ཅིང་མ་སྤངས་ལ་སྤྱོད་ལམ་ལས་མ་ཉམས་པ་གང་ཡིན་པ་དེ་ནི་བདག་ཉིད་ཀྱིས་ཁམ་གཉིས་སམ།  གསུམ་ཟོས་ནས་
ལྷགས་པོར་བྱའོ། །དེ་ལ་དགེ་སློང་ཟས་ཟོས་ཟིན་ཅིང་སྤངས་ལ་སྤྱོད་ལམ་ལས་མ་ཉམས་པ་གང་ཡིན་པ་དེས་ནི་བཟའ་བར་མི་བྱ་བར་ལག་པར་བྱིན་ནས་ཁྱོད་ཀྱིར་གྱུར་གྱིས་བཞུད་ཅིག་ཅེས་བརྗོད་པར་བྱ་བས་ལྷག་པོར་བྱའོ། །
གལ་ཏེ་ཟ་ན་འགལ་ཚབས་ཅན་དུ་འགྱུར་རོ། །རྒྱུ་ལྔས་ལྷག་པོར་མ་བྱས་པར་བརྗོད་པར་བྱ་སྟེ།  ལྔ་གང་ཞེ་ན།  མཚམས་ཀྱི་ཕྱི་རོལ་དུ་དང་།  མི་ཐོབ་པའི་ཕྱོགས་སུ་དང་།  རྒྱབ་ནས་དང་།  གློ་ནས་དང་། སྤྱོད་
ལམ་ལས་ཉམས་པ་བྱེད་དུ་འཛུད་པ་སྟེ།  རྒྱུ་ལྔ་པོ་དེ་དག་གིས་ནི་ལྷག་པོར་མ་བྱས་པར་བརྗོད་པར་བྱའོ། །རྒྱུ་ལྔས་ནི་ལྷག་པོར་བྱས་པར་བརྗོད་པར་བྱ་སྟེ།  ལྔ་གང་ཞེ་ན།  མཚམས་ཀྱི་ཕྱི་རོལ་མ་ཡིན་པར་དང་། 
<pb id="7.145b"/>
འཐོབ་པའི་ཕྱོགས་སུ་དང་།  རྒྱབ་མ་ཡིན་པ་ནས་དང་།  གློ་མ་ཡིན་པ་ནས་དང་། སྤྱོད་ལམ་ལས་མ་ཉམས་པ་བྱེད་དུ་འཛུད་པ་སྟེ།  རྒྱུ་ལྔ་པོ་དེ་དག་གིས་ནི་ལྷག་བོར་བྱས་པར་བརྗོད་པར་བྱའོ། །གཞན་ཡང་རྒྱུ་ལྔས་ནི་ལྷག་བོར་མ་བྱས་
པར་བརྗོད་པར་བྱ་སྟེ།  ལྔ་གང་ཞེ་ན།  མཚམས་ཀྱི་ཕྱི་རོལ་དུ་དང་།  མི་ཐོབ་པའི་ཕྱོགས་སུ་དང་།  ལྷུང་བཟེད་ཀྱི་གཞིར་དང་།  ཐུ་བར་དང་།  སྤྱོད་ལམ་ལས་ཉམས་པ་བྱེད་དུ་འཛུད་པ་སྟེ།  རྒྱུ་ལྔ་པོ་དེ་དག་གིས་ནི་ལྷག་
བོར་མ་བྱས་པར་བརྗོད་པར་བྱའོ། །རྒྱུ་ལྔས་ནི་ལྷག་བོར་བྱས་པར་བརྗོད་པར་བྱ་སྟེ། ལྔ་གང་ཞེ་ན།  མཚམས་ཀྱི་ཕྱི་རོལ་མ་ཡིན་པར་དང་།  འཐོབ་པའི་ཕྱོགས་སུ་དང་།  ལྷུང་བཟེད་ཀྱི་གཞི་མ་ཡིན་པར་དང་།  ཐུ་བར་མ་ཡིན་པ་
དང་སྤྱོད་ལམ་ལས་མ་ཉམས་པ་བྱེད་དུ་འཛུད་པ་སྟེ།  རྒྱུ་ལྔ་པོ་དེ་དག་གིས་ནི་ལྷག་བོར་བྱས་པར་བརྗོད་པར་བྱའོ། །གཅིག་གིས་ལྷག་བོར་བྱས་པ་མང་པོ་དག་གིས་བཟའ་བར་བྱ་སྟེ།  འདི་ལ་འགྱོད་པར་མི་བྱའོ། །དེ་ནས་བཅོམ་ལྡན་འདས་
ཀྱིས་བསླབ་པ་འདོད་པ་དང་།  བསླབ་པ་ལ་གུས་པ་དང་།  བསླབ་པ་ལ་ཡོ་བྱད་བས་ཉུང་བའི་བསྔགས་པ་བརྗོད་ནས།  དགེ་སློང་རྣམས་ལ་དེ་དང་འཐུན་པ་དང་།  དེའི་ཤས་ཆེ་བ་དང་།  དེ་དང་འཚམ་པའི་ཆོས་དང་ལྡན་པའི་བཀའ་
མཆིད་མཛད་ནས་དགེ་སློང་རྣམས་ལ་བཀའ་སྩལ་པ།  དགེ་སློང་དག་དེ་ལྟ་བས་ན་སྔ་མ་ནི་བཅས་པ་ཡིན་ལ།  འདི་ནི་གནང་བ་ཡིན་ཏེ། ངའི་ཉན་ཐོས་རྣམས་ཀྱིས་འདུལ་བ་ལ་བསླབ་པའི་གཞི་འདི་ལྟར་གདོན་པར་བྱ་སྟེ།  ཡང་དགེ་
སློང་གང་ཟས་ཟོས་ཟིན་ཅིང་སྤངས་པ་ལས་ལྷག་བོར་མ་བྱས་པར་བཅའ་བ་འམ། བཟའ་བ་འཆའ་འམ། ཟ་ན་ལྟུང་བྱེད་དོ། །ཡང་དགེ་སློང་གང་ཞེས་བྱ་བ་ནི་དྲུག་སྡེ་འམ།  གཞན་ཡང་དེ་ལྟ་བུ་གང་ཡིན་པའོ། །ཟས་ཟོས་ཟིན་ཅིང་
སྤངས་པ་ལས་ཞེས་བྱ་བ་ནི་ཡོངས་སུ་རྫོགས་ཤིང་མཐར་ཐུག་པར་བྱས་པ་ལས་སོ། །ལྷག་བོར་མ་བྱས་པར་ཞེས་བྱ་བ་ནི་ལྷག་མར་མ་བྱས་ཤིང་མ་བོར་ཡོངས་སུ་མ་གཏང་བར་རོ། །བཅའ་བ་འམ། བཟའ་བ་ཞེས་བྱ་བ་ནི་བཅའ་བ་ལྔ་པོ་དང་། བཟའ་
<pb id="7.146a"/>
བ་ལྔ་པོ་དག་གོ། །འཆའ་བ་འམ། ཟ་ན་ཞེས་བྱ་བ་ནི་མགུལ་དུ་མིད་ན་འོ། །ལྟུང་བྱེད་དོ་ཞེས་བྱ་བ་ནི་སེམས་ཅན་དམྱལ་བ་དང་། དུད་འགྲོ་དང་། ཡི་དགས་ངན་སོང་དང་།  ངན་འགྲོ་དང་། ལོག་པར་ལྟུང་བ་དག་ཏུ་སྲེག་པར་བྱེད། 
འཚོད་པར་བྱེད། ལྟུང་བར་བྱེད་པའོ། །གཞན་ཡང་ཇི་སྲིད་དུ་ལྟུང་བ་དེ་མ་བཤགས་ཤིང་སོ་སོར་མ་བཤགས་ན་དགེ་བའི་ཆོས་རྣམས་ལ་སྒྲིབས་པར་བྱེད་པ་སྟེ།  དེས་ན་ལྟུང་བྱེད་དོ་ཞེས་གསུངས་སོ། །དེ་ལ་ལྟུང་བར་ཇི་ལྟར་འགྱུར་ཞེ་ན།  དགེ་སློང་གིས་
སྤངས་པ་ལ་སྤངས་པར་འདུ་ཤེས་པས་ལྷག་བོར་མ་བྱས་པར་བཅའ་བ་འམ།  བཟའ་བ་འཆའ་འམ། ཟ་ན་ལྟུང་བྱེད་དུ་འགྱུར་རོ། །དགེ་སློང་གིས་སྤངས་པ་ལ་ཡིད་གཉིས་ཟ་བས་ལྷག་བོར་མ་བྱས་པར་བཅའ་བ་འམ།  བཟའ་བ་འཆའ་འམ། 
ཟ་ན་ལྟུང་བྱེད་དུ་འགྱུར་རོ། །དགེ་སློང་གིས་མ་སྤངས་པ་ལ་སྤངས་པར་འདུ་ཤེས་པས་ལྷག་བོར་མ་བྱས་པར་བཅའ་བ་འམ།  བཟའ་བ་འཆའ་འམ། ཟ་ན་ཉེས་བྱས་སུ་འགྱུར་རོ། །དགེ་སློང་གིས་མ་སྤངས་པ་ལ་ཡིད་གཉིས་
ཟ་བས་ལྷག་བོར་མ་བྱས་པར་བཅའ་བའམ།  བཟའ་བ་འཆའ་འམ། ཟ་ན་ཉེས་བྱས་སུ་འགྱུར་རོ། །སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཉེ་བ་འཁོར་གྱིས་ཞུས་པ།  བཙུན་པ་ཐུག་པ་ཇི་ལྟ་བུ་སྤངས་པར་བགྱི་
འཚལ་ཉེ་བ་འཁོར་གང་ལ་ཁ་གཟར་གྱེན་དུ་འགྲེང་བའོ། །བཙུན་པ་སྐྱོ་མ་ཇི་ལྟ་བུ་སྤངས་པར་བགྱི་འཚལ།  ཉེ་བ་འཁོར་གང་ལ་སོར་མོ་ལྔ་མངོན་པའོ། །ཉེ་བ་འཁོར་མགུལ་དུ་བཏུང་བ་ལ་ནི་སྤངས་པ་མེད་དོ། །ལས་དང་པོ་པ་དང་། 
སྨྱོས་པ་དང་།  སེམས་འཁྲུགས་པ་དང་།  ཚོར་བ་དག་གིས་ཉེན་པ་ལ་ལྟུང་བ་མེད་དོ། །སྟན་གཅིག་པའི་ཟས་ཀྱི་ལྟུང་བྱེད་དེ་སུམ་བཅུ་རྩ་བཞི་པ་རྫོགས་སྷོ།།            །།<head n="4" t="སུམ་བཅུ་རྩ་ལྔ་པ། སྤངས་པ་ལ་སྟོབས་པའི་ལྟུང་བྱེད།"  type="ltungbyed" lv="3.6.4.5" zh="7.349"/>སངས་རྒྱས་བཅོམ་ལྡན་འདས་མཉན་ཡོད་ན་རྒྱལ
བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །མཉན་ཡོད་ན་ཁྱིམ་བདག་ཅིག་འདུག་པ་དེས་རིགས་མཉམ་པ་ལས་ཆུང་མ་བླངས་ནས་དེ་དེ་དང་ལྷན་ཅིག་རྩེ་བར་བྱེད།  དགའ་བར་བྱེད།  དགའ་མགུར་སྤྱོད་
<pb id="7.146b"/>
པར་བྱེད་དོ། །དེ་རྒས་པའི་གནས་སྐབས་སུ་ཉེ་དུ་ཟད་པ་དང་།  ནོར་ཟད་པ་དང་།  ལོངས་སྤྱོད་ཟད་པར་གྱུར་ནས་དེས་ཆུང་མ་ལ་སྨྲས་པ།  བཟང་མོ་ཁོ་བོས་རྒས་པའི་གནས་སྐབས་སུ་ནོར་བསྒྲུབ་པར་མི་ནུས་ཀྱིས་རབ་ཏུ་འབྱུང་
དུ་འགྲོ་འོ། །རྗེའི་སྲས་དེ་བཞིན་མཛོད་ཅིག །དེ་རྒྱལ་བྱེད་ཀྱི་ཚལ་དུ་སོང་སྟེ།  དགེ་སློང་གི་གན་དུ་སོང་སྟེ་ཕྱིན་ནས་རྐང་པ་གཉིས་ལ་ཕྱག་འཚལ་ཏེ་སྨྲས་པ།  འཕགས་པ་བདག་རབ་ཏུ་འབྱུང་གིས་རབ་ཏུ་དབྱུང་དུ་གསོལ། 
དེས་སྨྲས་པ།  བཞིན་བཟང་ཁོ་བོ་རབ་ཏུ་བྱུང་ནས་གསར་བུ་ཡིན་པས་ཁོ་བོས་རབ་ཏུ་འབྱིན་དུ་མི་རུང་ངོ་། །དེས་སྨྲས་པ།  འཕགས་པ་བདག་དང་པོ་ཁོ་ནར་ཁྱོད་ཀྱི་གན་དུ་མཆིས་པས་ཁྱོད་ཀྱིས་བདག་དགེ་སློང་འགའ་ཞིག་ལ་གཏད་
དུ་གསོལ།  དགེ་སློང་དེའི་མཁན་པོ་སྤོང་བ་པ་དགོན་པ་ན་བསམ་གཏན་བྱེད་པ་ཞིག་ཡོད་ནས་དེས་དེ་ཁྲིད་དེ་མཁན་པོའི་གན་དུ་སོང་ནས་སྨྲས་པ།  མཁན་པོ་རིགས་ཀྱི་བུ་འདི་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་
འཚལ་ན་མཁན་པོ་ཐུགས་བརྩེ་བའི་སླད་དུ་འདི་རབ་ཏུ་དབྱུང་དུ་གསོལ།  རྫོགས་པར་བསྙེན་པར་མཛད་དུ་གསོལ།  མཁན་པོས་སྨྲས་པ།  བཅོམ་ལྡན་འདས་ཀྱིས་དགེ་སློང་དག་ཤིན་པའི་གནས་སུ་གཏུང་བ་ནི་བླའི་རབ་ཏུ་ཕྱུང་
ཞིང་རྫོགས་པར་བསྙེན་པར་བྱས་ནས་འདོམས་པར་མི་བྱེད།  རྗེས་སུ་སྟོན་པར་མི་བྱེད་པ་ནི་མི་རུང་ངོ་ཞེས་བཀའ་སྩལ་ཏོ། །དེས་སྨྲས་པ།  མཁན་པོ་རབ་ཏུ་འབྱུང་བ་དང་རྫོགས་པར་བསྙེན་པ་འབའ་ཤིག་མཛོད་ཅིག་དང་བདག་གིས་འདི་ཀློག་པ་
དང་།  སློབ་ཏུ་སྩལ་ཏོ། །དགེ་སློང་དེས་དེ་རབ་ཏུ་ཕྱུང་ཞིང་རྫོགས་པར་བསྙེན་པར་བྱས་ནས་སྨྲས་པ།  བཞིན་བཟངས་འདི་ཁྱོད་ཀྱི་སློབ་དཔོན་ཡིན་པས་ཀློག་པ་དང་།  སླབ་ཏུ་འཇུད་པར་འགྱུར་གྱིས་ཀུན་དུ་སྤྱད་པ་གང་ཡིན་པ་དེ་འདི་ལ་
དྲིས་ཏེ་གྱིས་ཤིག །དེས་དེ་ཀློག་པ་དང་།  སློབ་ཏུ་འཛུད་པ་ན་རྒན་ཞུགས་དེ་བརྗེད་ངས་པས་ཡང་དང་ཡང་དུ་ལྟུང་བ་འབྱིན་ནས། དེས་དེ་མདུན་དུ་ཙོག་པུར་འདུག་ཏུ་བཅུག་སྟེ་ལྟུང་བ་འཆགས་སུ་འཛུད་པར་བྱེད་དོ། །རྒན་ཞུགས་དེས་
<pb id="7.147a"/>
བསམ་པ།  བདག་གི་སློབ་དཔོན་འདིས་བདག་རྟག་ཏུ་མདུན་དུ་ཙོག་པུར་འདུག་ཏུ་བཅུག་སྟེ་ལྟུང་བ་འཆགས་སུ་འཛུད་པས། བདག་གིས་ཀྱང་འདི་མདུན་དུ་ཙོག་པུར་འདུག་ཏུ་བཅུག་སྟེ་ལྟུང་བ་འཆགས་སུ་གཞུགས་པའི་
ཐབས་ཅི་ཡོད་སྙམ་མོ། །ཁྱིམ་བདག་ཅིག་གིས་སངས་རྒྱས་ལ་སོགས་པ་དགེ་སློང་གི་དགེ་འདུན་ཁྱིམ་གཞན་དུ་གདུགས་ཚོད་ལ་སྤྱན་དྲངས་ནས་སངས་རྒྱས་ལ་སོགས་པ་དགེ་སློང་གི་དགེ་འདུན་གཤེགས་ཏེ།  བཅོམ་ལྡན་
འདས་ཀྱིས་གདུགས་ཚོད་གསོལ་ནས་ཁྱིམ་བདག་དེ་ལ་ཆོས་བསྟན་པར་བརྩམས་སོ། །དགེ་སློང་དེས་རྒན་ཞུགས་དེ་ལ་སྨྲས་པ།  རྒན་ཞུགས་ཚུར་ཤོག །ཁྱིམ་དུ་འགྲོ་བའི་ཁྱིམ་དག་ལྟར་འདོང་ངོ་། །དེ་གཉིས་ཁྱིམ་དུ་
འགྲོ་བའི་ཁྱིམ་དག་ཏུ་དོང་བ་དང་། དེ་དག་གིས་སྨྲས་པ། འཕགས་པ་གཉིས་གདུགས་ཚོད་གསོལ་ཅིག །ཁྱིམ་བདག་ཁོ་བོ་ཅག་གཉིས་ཟན་ཟོས་ཟིན་ཏོ། །དེས་སྨྲས་པ།  སྣོམས་ཏེ་བཞུད་ལ་ལྷག་བོར་མཛོད་དེ་གསོལ་ཅིག ། 
དེས་རྒན་ཞུགས་ཀྱི་གདོང་དུ་བལྟས་ཏེ་སྨྲས་པ།  རྒན་ཞུགས་འདོད་དམ་འཚལ་ལོ། །དེ་གཉིས་ཀྱིས་བྱིན་ལེན་བྱས་ཏེ་དོང་ནས་རྒྱལ་བྱེད་ཀྱི་ཚལ་དུ་ཕྱིན་པ་དང་།  དགེ་སློང་དེས་སྨྲས་པ། རྒན་ཞུགས་ཁྱོད་ཆུ་འཚག་གམ། 
འོན་ཏེ་གཙུག་ལག་ཁང་དུ་སོང་སྟེ་ལྷག་བོར་བྱེད་དུ་འཛུད།  རྒན་ཞུགས་ཀྱིས་སྨྲས་པ།  ལྷག་བོར་བགྱིད་དུ་སྩལ་ཏོ། །དགེ་སློང་དེས་ཆུ་བཙག་པར་བརྩམ་པ་དང་།  རྒན་ཞུགས་ཀྱིས་བསོད་སྙོམས་ཁྱེར་ཏེ་གཙུག་ལག་ཁང་དུ་
ཞུགས་ནས།  དེས་བདག་ཉིད་ཀྱིས་བསོད་སྙོམས་ལ་ལྷག་བོར་བྱེད་དུ་བཅུག་ཅིང་དེའི་བསོད་སྙོམས་ལ་ལྷག་བོར་བྱེད་དུ་མ་བཅུག་གོ། །དགེ་སློང་དེས་ཆུ་བཙགས་ཏེ།  གཙུག་ལག་ཁང་དུ་ཞུགས་ནས་སྨྲས་པ་རྒན་ཞུགས་ལྷག་བོར་བྱེད་དུ་བཅུག་གམ།  དེས་སྨྲས་པ། 
བགྱིད་དུ་སྩལ་ཏོ། །དགེ་སློང་དེས་འདུག་སྟེ་ཟོས་པ་དང་།  རྒན་ཞུགས་ཀྱིས་སྨྲས་པ།  སློབ་དཔོན་ཇེ་སྐབས་ཕྱེ་ཤིག །ཕྱེའོ། །རྒན་ཞུགས་ཀྱིས་སྨྲས་པ།  ཁྱོད་ལ་ལྟུང་བ་བྱུང་གིས།  ཆོས་བཞིན་དུ་སླར་
<pb id="7.147b"/>
མཛོད་ཅིག །དེས་སྨྲས་པ།  ལྟུང་བ་མ་མཐོང་ངོ་། །རྒན་ཞུགས་ཀྱིས་སྨྲས་པ།  ཁྱོད་ཀྱིས་ལྷག་བོར་མ་བྱས་པའི་བཅའ་བ་དང་བཟའ་བ་ཟོས་སོ། །དེས་སྨྲས་པ།  ཁོ་བོས་ཁྱོད་ལ་ལྷག་བོར་བྱེད་ཏུ་བཅུག་གམ་
ཞེས་མ་དྲིས་སམ།  རྒན་ཞུགས་ཀྱིས་སྨྲས་པ།  བདག་གིས་བདག་ཉིད་ཀྱི་བགྱིད་དུ་སྩལ་ཏོ། །དེས་སྨྲས་པ།  རྒན་ཞུགས་ཁོ་བོ་ལྟུང་བ་མི་འཆགས་ཀྱི་འདི་ལྟར་ཁྱོད་ཉིད་ལྟུང་བ་དང་བཅས་པར་འགྱུར་བ་
གང་ཡིན་པ་དེ་ལྟ་བུའི་གནས་ཡོད་པར་འགྱུར་རོ། །ཞེས་དེས་དགེ་སློང་རྣམས་ལ་བརྗོད་པ་དང་།  དགེ་སློང་དོན་ཉུང་ངུ་དག་ཅིའི་ཕྱིར་དགེ་སློང་དག་ཤེས་བཞིན་དུ་དགེ་སློང་ཟས་ཟོས་ཟིན་ཅིང་སྤངས་པ་ལ་སྐབས་ཚོལ་ཞིང་
ཅི་ནས་ཀྱང་དགེ་སློང་འདི་ཉེས་པ་འབྱུང་བར་བྱའོ་སྙམ་པ་དེ་ཉིད་རྐྱེན་དུ་བྱས་ནས་ཚེ་དང་ལྡན་པ་འདི་ཆོ་ཤིག །འདི་ཟོ་ཤིག་ཅེས་ལྷག་བོར་མ་བྱས་པའི་བཅའ་བ་དང་བཟའ་བ་དུས་ཀྱིས་སྟོབ་པར་བྱེད་ཅེས་སྨོད་པར་བྱེད། 
ཕྱར་ཀ་གཏོང་བར་བྱེད།  ཁ་ཟེར་བར་བྱེད་པའི་སྐབས་དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་ཏོ། །དེ་ནས་བཅོམ་ལྡན་འདས་ཀྱིས་བྱུང་བ་འདི་དང་། གླེང་གཞི་འདི་དང་།  སྐབས་འདི་ལ་
དགེ་སློང་གི་དགེ་འདུན་བསྡུ་བ་མཛད་དོ། །ཞེས་བྱ་བ་ལ་སོགས་པ་སྔ་མ་བཞིན་ནོ། །སངས་རྒྱས་བཅོམ་ལྡན་འདས་རྣམས་ནི་མཁྱེན་བཞིན་དུ་རྨེད་པར་མཛད་པ་སྟེ། ཞེས་བྱ་བ་ལ་སོགས་པ་ཡང་སྔ་མ་བཞིན་ཏེ་
སངས་རྒྱས་བཅོམ་ལྡན་འདས་ཀྱིས་དགེ་སློང་དེ་ལ་སྨས་པ།  དགེ་སློང་ཁྱོད་ཤེས་བཞིན་དུ་དགེ་སློང་ཟས་ཟོས་ཟིན་ཅིང་སྤངས་པ་ལ་སྐབས་ཚོལ་ཞིང་ཅི་ནས་ཀྱང་དགེ་སློང་འདི་ཉེས་པ་འབྱུང་བར་བྱའོ། །སྙམ་པ་དེ་ཉིད་རྐྱེན་ཏུ་
བྱས་ནས་ཚེ་དང་ལྡན་པ་འདི་འཆོ་ཤིག །འདི་ཟོ་ཤིག་ཅེས་ལྷག་བོར་མ་བྱས་པའི་བཅའ་བ་དང་བཟའ་བ་དུས་ཀྱིས་སྟོབས་པ་བདེན་ནམ།  བཙུན་པ་མད་དོ། །སངས་རྒྱས་བཅོམ་ལྡན་འདས་ཀྱིས་དགེ་སྦྱོང་གི་ཚུལ་མ་ཡིན་
<pb id="7.148a"/>
པ།  རྗེས་སུ་འཐུན་པ་མ་ཡིན་པ།  རུང་བ་མ་ཡིན་པ།  ཚུལ་དང་འཐུན་པ་མ་ཡིན་པ། དེ་ནི་རབ་ཏུ་བྱུང་བས་བྱ་བ་མ་ཡིན་ནོ། །ཞེས་རྣམ་པར་སྨད་པ་མཛད་དོ། །དེ་ནས་བཅོམ་ལྡན་འདས་ཀྱིས་རྣམ་
གྲངས་དུ་མས་རྣམ་པར་སྨད་ནས་དགེ་སློང་རྣམས་ལ་བཀའ་སྩལ་པ།  དགེ་སློང་དག་དེ་ལྟ་བས་ན་ཕན་ཡོན་བཅུ་ཡང་དག་པར་གཟིགས་པས་འདུལ་བ་ལ་ཉན་ཐོས་རྣམས་ཀྱི་བསླབ་པའི་གཞི་བཅའ་བར་བྱ་སྟེ་ཞེས་བྱ་བ་ལ་སོགས་པ་སྔ་མ་
བཞིན་ནོ། །ངའི་ཉན་ཐོས་རྣམས་ཀྱིས་འདུལ་བ་ལ་བསླབ་པའི་གཞི་འདི་ལྟར་གདོན་པར་བྱ་སྟེ།  ཡང་དགེ་སློང་གང་ཤེས་བཞིན་དུ་དགེ་སློང་ཟས་ཟོས་ཟིན་ཅིང་སྤངས་པ་ལ་སྐབས་ཚོལ་ཞིང་ཅི་ནས་ཀྱང་དགེ་སློང་འདི་ཉེས་པ་འབྱུང་
བར་བྱའོ་སྙམ་པ་དེ་ཉིད་རྐྱེན་དུ་བྱས་ནས།  ཚེ་དང་ལྡན་པ་འདི་འཆོ་ཤིག །འདི་ཟོ་ཤིག་ཅེས་ལྷག་བོར་མ་བྱས་པའི་བཅའ་བ་དང་བཟའ་བ་དུས་ཀྱིས་སྟོབས་ན་ལྟུང་བྱེད་དོ། །ཡང་དགེ་སློང་གང་ཞེས་བྱ་བ་ནི་ཆོས་འདི་
པའོ། །ཤེས་བཞིན་དུ་ཞེས་བྱ་བ་ནི་དེ་རང་ཉིད་ཀྱིས་རེག་པ་འམ། གཞན་དག་གིས་བརྗོད་པས་སོ། །དགེ་སློང་ཞེས་བྱ་བ་ནི་ཆོས་འདི་པའོ། །ཟས་ཟོས་ཟིན་ཅིང་སྤངས་པའི་ཞེས་བྱ་བ་ནི་ཡོངས་སུ་རྫོགས་ཤིང་
མཐར་ཐུག་པར་བྱེད་པ་ལའོ། །སྐབས་ཚོལ་ཞིང་ཞེས་བྱ་བ་ནི་ཀླན་ཀ་ཚོལ་ཞིང་ངོ་། །ཅི་ནས་ཀྱང་དགེ་སློང་འདི་ཉེས་པ་འབྱུང་བར་བྱའོ་སྙམས་པ་ཞེས་བྱ་བ་ནི་ཅི་ནས་ཀྱང་དགེ་སློང་འདི་ལྟུང་བ་དང་བཅས་པར་བྱས་པར་འགྱུར་རོ། །སྙམས་པའོ། །
དེ་ཉིད་རྐྱེན་དུ་བྱས་ནས་ཞེས་བྱ་བ་ནི་གཞན་མ་ཡིན་པའོ། །ཚེ་དང་ལྡན་པ་འདི་འཆོ་ཤིག །འདི་ཟོ་ཤིག་ཅེས་བྱ་བ་ནི་བཅའ་བ་དང་བཟའ་བའོ། །ལྷག་བོར་མ་བྱས་པའི་ཞེས་བྱ་བ་ནི་ལྷག་མར་མ་བྱས་ཤིང་མ་བོར་ཡོངས་སུ་མ་བཏང་བའོ། །བཅའ་
བ་དང་བཟའ་བ་ཞེས་བྱ་བ་ནི་བཅའ་བ་ལྔ་པོ་དང་བཟའ་བ་ལྔ་པོ་དག་གོ། །དུས་ཀྱིས་སྟོབས་ན་ཞེས་བྱ་བ་ནི་ཡང་དང་ཡང་དུ་སྟོབས་ནའོ། །ལྟུང་བྱེད་དོ་ཞེས་བྱ་བ་ནི་སེམས་ཅན་དམྱལ་བ་དང་།  དུད་འགྲོ་དང་།  ཡི་དགས་ངན་སོང་དང་ངན་འགྲོ་དང་ལོགས་པར་
