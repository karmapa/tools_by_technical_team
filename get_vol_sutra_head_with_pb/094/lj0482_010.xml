<pb id="94.127b"/>
དང་། ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱི་མིག་ཏུ་གྱུར་པ་ཤ་སྟག་གོ །ལག་ན་རྡོ་རྗེ་དབང་བསྐུར་བའི་དཀྱིལ་འཁོར་ཆེན་པོ་བཀོད་པ་དེ་བཞིན་གཤེགས་པའི་སྔོན་གྱི་སྤྱོད་པའི་རྒྱུ་མཐུན་པ་བསྟན་པ་དང་ཆོ་འཕྲུལ་རྣམ་པར་འཕྲུལ་པའི་
གནས་ཕྱག་རྒྱ་རབ་འབྱམ་ཇི་སྙེད་པའོ།།  །།<head n="2" t="སྟང་སྟབས་ཀྱི་རིམ་པར་ཕྱེ་བ།" type="lewu" zh="87.290"/><bampo n="482.10"/>འཕགས་པ་ལག་ན་རྡོ་རྗེ་དབང་བསྐུར་བ་བམ་པོ་བཅུ་པ། དེ་ནས་ཡང་ལག་ན་རྡོ་རྗེས་བདུད་ཐམས་ཅད་ཕམ་པར་བྱེད་པ། བཀོད་པ་རྣམ་པར་སྤྲུལ་པ་ཞེས་བྱ་བའི་ཏིང་ངེ་འཛིན་
ལ་སྙོམས་པར་ཞུགས་སོ། །བྱང་ཆུབ་སེམས་དཔའ་ལག་ན་རྡོ་རྗེ་སྙོམས་པར་ཞུགས་མ་ཐག་ཏུ། དེ་ནས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་ཕྱག་གཡས་པ་བརྐྱང་སྟེ། ལག་ན་རྡོ་རྗེའི་མགོ་ལ་བྱུགས་ནས་
ལེགས་སོ་ཞེས་བྱ་བ་བྱིན་ཏེ། སེམས་ཅན་ཀུན་ལ་ཕན་བྱེད་པ། །དཔའ་བོ་ཆེན་པོ་ལེགས་སོ་ལེགས། །གསང་སྔགས་སྤྱོད་ལས་བྱུང་བ་ཡི། །རྡོ་རྗེ་སྟངས་སྟབས་ཆེད་ཀྱི་ཕྱིར། །སྡང་བའི་སེམས་ཅན་འཇིགས་བྱེད་པ། །
ཏིང་འཛིན་འདི་ལ་སྙོམས་པར་ཞུགས། །རྡོ་རྗེ་སྟངས་སྟབས་ཆོ་གའི་རིམ། །སེམས་ཅན་ཆེན་པོ་ཁྱོད་ཀྱིས་སྟོན། །རྡོ་རྗེ་འབྱུང་བའི་རྐང་སྟབས་ནི། །སྔགས་རྒྱལ་རྣམས་ཀྱི་སྤྱི་ཡིན་ཏེ། །འདུག་པ་དང་ནི་འགྲོ་བ་དང་། །
ལྡང་དང་རྣམ་པར་གཏོར་བ་དང་། །དགུག་པ་དང་ནི་བརྐྱང་བ་དང་། །རྐང་པས་བཅིང་དང་བསྐུམ་པ་དང་། །སྤོ་བ་དང་ནི་བཞག་པ་དང་། །ཁུ་ཚུར་བཅངས་པས་བཟུང་བ་དང་། །གཟིར་དང་རྡོ་རྗེས་གཞོམ་པ་དང་། །རྡོ་རྗེའི་
ཕྱག་རྒྱས་ཕུར་བཏབ་དང་། །སེང་གེ་ལྟ་ཕུར་མཆོང་བ་དང་། །ཧཱུྃ་ཞེས་བྱ་བས་བསྡིགས་པ་དང་། །སྟན་ལས་ལངས་ནས་མཆུ་གནོན་དང་། །ཁྲོ་གཉེར་དཔྲལ་བར་བལྟ་བ་དང་། །སྨིན་མ་བསྐྱོད་པར་བྱ་བ་དང་། །དེ་
བཞིན་མིག་གཉིས་བསྒྲད་པ་དང་། །རྐང་སྟབས་རྣམ་པར་དབྱེ་བ་དང་། །ལག་གཉིས་སྦྱར་བར་བྱ་བ་དང་། །དེ་བཞིན་ལག་པ་བསྐྱོད་པ་དང་། །རྐང་པ་གཉིས་ཀྱིས་མཆོང་བ་དང་། །ལུས་ནི་བསྙེམས་དང་བཅས་པར་ཡང་། །
<pb id="94.128a"/>
བྱེ་བྲག་ཏུ་ནི་སྟོན་པ་དང་། །བཅད་དང་གཏུབ་དང་རྒད་པ་དང་། །བཟའ་དང་རྣམ་པར་རྒད་པ་དང་། །ཀུན་དུ་སྒྲ་དང་རྣམ་སྒྲ་དང་། །དྲག་ཏུ་བྱེད་དང་བཅིང་བ་དང་། །སྡང་བ་ཐམས་ཅད་ཚར་བཅད་དང་། །རེངས་པར་བྱ་དང་རྨོངས་
བྱ་དང་། །གྱེན་དུ་མཆོང་དང་བསྣུན་པ་དང་། །མཛེས་པའི་སྟབས་དང་གཙུབ་པ་དང་། །བསྒྲུབ་པའི་དང་པོར་སྔར་སྤྱད་དང་། །དེ་བཞིན་ལྷ་ལ་བསྙེན་བྱ་དང་། །སྔགས་པ་ཡིས་ནི་དཀྱིལ་འཁོར་དང་། །དངོས་གྲུབ་ཅི་འདྲ་ཡིན་པ་
དང་། །སེམས་ཅན་ཁམས་ལ་རྣམ་ཀུན་དུ། །བསྲུང་དང་སྦ་བ་བྱ་བ་དང་། །དཔའ་བོ་འདི་དག་ཐམས་ཅད་དང་། །གཞན་ཡང་ཡིད་ལ་ཅི་འདོད་དང་། །སྡང་སེམས་ལྡན་པ་དེ་དག་ལ། །དེ་བཞིན་ཕྱིར་གསོ་བྱ་བ་དང་། །འདི་
དག་ཐམས་ཅད་རྒྱ་ཆེར་ནི། །སེམས་ཅན་ཐར་བར་འདོད་པས་སྨྲོས། །དེ་ནས་དེ་བཞིན་གཤེགས་པ་དེ་དག་གིས་རྐང་སྟབས་ཀྱི་ཐབས་ཀྱིས་རྣམ་པར་རྒྱལ་བར་བྱ་བའི་ཕྱིར་གསང་སྔགས་འདི་གསུངས་སོ། །ན་མཿསརྦ་ཏ་
ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ། ཙཎྜ་བཛྲ་པྲ་ཛྭ་ལི་ཏ་མུྰརྟི་སྭཱ་ཧཱ། དེ་ནས་ལག་ན་རྡོ་རྗེས་གསང་སྔགས་འདི་ཐོས་ནས་དགའ་ཞིང་མགུ་ལ། རབ་ཏུ་དགའ་བའི་ཡིད་ཀྱིས་ཐམས་ཅད་དང་ལྡན་པའི་འཁོར་
ལ་རྣམ་པར་བལྟས་ནས་སྨྲས་པ། ཀྱེ་གྲོགས་པོ་དག་ཉོན་ཅིག །སེམས་ཅན་གང་ལ་ལ་དག་སངས་རྒྱས་དང་ཆོས་དང་དགེ་འདུན་ལ་སྐྱབས་སུ་དོང་བ་རྣམས་དང་། བྱང་ཆུབ་སེམས་དཔའ་གང་དག་གསང་སྔགས་ཀྱི་སྤྱད་པ་སྤྱོད་ཅིང་། 
གསང་སྔགས་ཀྱི་ཚུལ་ལ་བརྩོན་པ་དེ་དག་ལ་ཅི་ནས་སྟོན་པའི་བསྟན་པ་ཡུན་རིང་དུ་གནས་པར་བྱ་བའི་ཕྱིར། དེང་ཕྱིན་ཅད་བསྲུང་བར་གྱིས་ཤིག །བསྟི་སྟང་དུ་གྱིས་ཤིག །རི་མོར་གྱིས་ཤིག །མཆོད་པ་གྱིས་ཤིག །
དེ་ནས་ཐམས་ཅད་དང་ལྡན་པའི་འཁོར་དེས་མགྲིན་གཅིག་ཏུ་ཚིག་སྨྲས་པ། ཆོས་ཀྱི་རྗེས་བཀའ་སྩལ་པ་བཞིན་འཚལ་ལོ་ཞེས་བརྗོད་ནས་ཅང་མི་སྨྲ་བར་འཁོད་དོ། །དེ་ནས་ལག་ན་རྡོ་རྗེས་ཡང་ཐམས་ཅད་དང་ལྡན་པའི་འཁོར་གྱི་
<pb id="94.128b"/>
དཀྱིལ་འཁོར་ལ་སྨྲས་པ། རིགས་ཀྱི་བུ་དག་གང་ལ་ལ་ཞིག་མ་འོངས་པའི་དུས་ན་དེ་བཞིན་གཤེགས་པའི་སྔོན་གྱི་སྤྱོད་པའི་དཀྱིལ་འཁོར་ལ་བསྲུང་བ་སྒྲུབ་པར་བརྩོན་པ། བྱང་ཆུབ་སེམས་དཔའི་སྤྱོད་པ་གསང་སྔགས་ཀྱི་སྒོ་སྤྱོད་པའི་
བྱང་ཆུབ་སེམས་དཔའ་རྣམས་ཀྱི་དམ་ཚིག་ལས་འགལ་བར་བྱེད་ན། རིག་པའི་རྒྱལ་པོ་དྲག་པོས་རྡོ་རྗེ་འབར་བ་རབ་ཏུ་འབར་བ་ཀུན་དུ་མཆེད་ཅིང་རབ་ཏུ་འབར་བས་དེའི་མགོ་ཚལ་པ་བདུན་དུ་འགེམས་སོ། །དེ་ནས་བྱང་ཆུབ་སེམས་དཔའ་
སེམས་དཔའ་ཆེན་པོ་ལག་ན་རྡོ་རྗེས། བྱང་ཆུབ་སེམས་དཔའ་ཞི་བའི་བློ་གྲོས་ལ་འདི་སྐད་ཅེས་སྨྲས་སོ། །ཞི་བའི་བློ་གྲོས་སྟངས་སྟབས་ཀྱི་མཚན་ཉིད་སྔོན་གྱི་སངས་རྒྱས་རྣམས་ཀྱིས་གསུངས་པ་བཤད་ཀྱིས་ཉོན་ཅིག །
མཐུན་པའི་རྐང་སྟབས་བྱས་ནས་སུ། །དེ་བཞིན་གཤེགས་ལ་ཕྱག་བྱས་ནས། །སྔགས་པས་ཤར་ཕྱོགས་ཁ་བལྟས་ཏེ། །འགྲེང་ལ་ཐལ་མོ་མཚོགས་མར་གཞག །སྔངས་སྔངས་ལྟ་བུར་འཇོ་མཆོག་གིས། །
རྡོ་རྗེ་སྟངས་ཚུལ་གར་བྱེད་ཅིང་། །མཚོགས་ནས་ཐལ་མོ་ཕབ་ནས་སུ། །སྙིང་གར་གཞག་པའི་ཚུལ་གྱིས་ནི། །ཕྱོགས་རྣམས་ཀུན་དུ་བསྐོར་བར་བྱ། །རྡོ་རྗེ་ཁུ་ཚུར་བཅངས་ནས་སུ། །ལག་པ་གཡས་པ་བཏེག་
བྱས་ལ། །གཡོན་པ་རྐེད་པའི་རྒྱབ་ཏུ་གཞག །རྐང་པ་གཡས་པ་བཏེག་ནས་སུ། །གཡས་པ་བསྐུམ་པར་ལེགས་པར་སྦྱར། །གཡོན་པ་མཚོག་མར་སྟོད་ནས་སུ། །སྡང་བ་ཀུན་ལ་བསྡིགས་པར་བྱ། །རྐང་པ་
གཡས་པ་བརྐྱང་བྱ་ཞིང་། །གཉིས་ག་རྡོ་རྗེ་ཁུ་ཚུར་བཅང་། །ཁྲོས་བཅས་ཧཱུྃ་ཞེས་བྱ་བས་བསྒྱིངས། །རྡོ་རྗེ་བསྣུན་པས་བསྣུན་པར་བྱ། །རྡོ་རྗེ་གར་གྱིས་བསྒྱུར་ནས་སུ། །རྐང་པ་གཡོན་པ་བསྐུམ་བྱས་ལ། །
དེ་ལྟར་ཕྱོགས་བཞི་རྣམས་སུ་ཡང་། །རྡོ་རྗེའི་གནོན་འགྲོས་གནོན་པར་བྱ། །རྡོ་རྗེ་ཐལ་མོ་སྦྱར་ནས་སུ། །རྐེད་པའི་གནས་སུ་གཞག་པར་བྱ། །རྟིང་སྤྲད་གནས་ལ་གནས་ནས་སུ། །མིག་ནི་ཐུར་དུ་བལྟ་བར་བྱ། །
<pb id="94.129a"/>
རྡོ་རྗེ་ཕུར་བུས་བཏབ་ནས་ནི། །ས་འོག་རྣམ་བདུན་གཡོ་བར་འགྱུར། །འབྲུག་སྒྲ་དང་འདྲ་ཧཱུྃ་ལྡན་ཞིང་། །རབ་འབར་རྡོ་རྗེ་འཆང་འདྲ་བར། །རྡོ་རྗེ་གྱེན་དུ་འགྱེད་པར་བྱ། །རྒྱབ་ཏུ་ཐལ་མོ་སྦྱར་བར་བྱ། །དེ་ནས་རྡོ་རྗེ་གར་
བྱ་ཞིང་། །ལྟེ་བའི་གནས་སུ་བཞག་པར་བྱ། །འདི་འདྲའི་གནས་ལ་གནས་ནས་སུ། །མྱུར་འགྲོལ་ཤིན་ཏུ་བསླབས་པས་བཞག །སངས་རྒྱས་བྱང་ཆུབ་སེམས་དཔའ་དང་། །ཁྲོ་བོ་ཕྱག་བརྙན་བྲན་མོ་ཡི། །མཚོན་
ཆའི་ཕྱག་རྒྱ་ཇི་སྙེད་པ། །རྡོ་རྗེ་བེ་ཅོན་དབྱུག་ཐོ་དང་། །མདུང་ཐུང་མདའ་ཆེན་འཁོར་ལོ་དང་། །རྡོ་རྗེ་རྩེ་གཅིག་གཏུན་ཤིང་སོགས། །ཕོ་ཉ་ཕོ་སྨོས་གང་ཡིན་དང་། །བགེགས་ལ་སོགས་པ་རྣམ་པར་ཟློག །ཕྱག་རྒྱའི་ཚོགས་གཞན་
གང་གསུངས་པ། །བགེགས་རྣམས་བཤིག་པར་བྱ་བའི་ཕྱིར། །དཀྱིལ་འཁོར་འདི་ནི་བསྟན་རྣམས་ཀྱིས། །སྤྱི་ཡི་ཆོ་ག་རྒྱས་པར་ནི། །བསླབས་པའི་སྔགས་པས་ལྷར་བཅས་དང་། །ལྷ་མིན་གསང་བ་ཀུན་དུ་གཞོམ། །
དཀྱིལ་འཁོར་ལ་ནི་བགེགས་བྱའི་ཕྱིར། །ཚངས་པའི་སྡོང་བུར་ཐུག་པ་ནས། །ས་སྟེང་གནས་པའི་ལྷ་ཡི་བར། །གཅིག་ཏུ་འདུས་ནས་ལྷགས་གྱུར་ཀྱང་། །གཏོར་བྱའི་ཆོ་ག་ཤེས་པ་ཡི། །སྔགས་པས་ཧཱུྃ་ཞེས་བྱ་བ་ཡིས། 
།ཐམས་ཅད་རྣམ་པར་གཏོར་འགྱུར་ཏེ། །ཤིང་བལ་འདབ་མ་རླུང་གཏོར་བཞིན། །རྡོ་རྗེ་འབར་བའི་མེར་གྱུར་ནས། །བསྐལ་པའི་མེ་འདྲར་ལངས་ནས་སུ། །རྡོ་རྗེ་རྐང་པ་ལྡན་པར་ནི། །རྡོ་རྗེ་ཕྱག་རྒྱས་ཀུན་དུ་གཞོམ། །
རྡོ་རྗེས་གནོན་དང་ལྡན་པར་ནི། །རྡོ་རྗེའི་ཕྱག་རྒྱས་བཅོམ་ནས་སུ། །སྔགས་པས་ས་གསུམ་ཕུང་བྱེད་ན། །བགེགས་དང་ལོག་འདྲེན་སྨོས་ཅི་དགོས། །ཆེན་པོའི་རྡོ་རྗེ་ཕྱག་རྒྱ་ཡི། །སྟངས་སྟབས་འདི་ནི་སྤྱི་ཡིན་ཏེ། །
བསྒྲུབ་མིན་དོན་ཀྱང་སྒྲུབ་བྱེད་ན། །ཆོ་ག་ཞིབ་ལས་བྱུང་ཅི་སྨོས། །རྡོ་རྗེ་འབྱུང་བ་དམ་པ་ནི། །ཐོག་མར་བཅིང་བ་བྱས་ནས་སུ། །དེ་ནས་རྡོ་རྗེ་མཆོག་རིག་ལས། །བྱུང་བ་གཞན་ཡང་བཅིང་བར་བྱ། །འདི་ལས་གསང་སྔགས་རྣམས་
<pb id="94.129b"/>
དང་ནི། །སྟངས་སྟབས་རྣམ་པ་ཐམས་ཅད་འབྱུང་། །དེ་ལྟ་བས་ན་རྣམ་ཀུན་དུ། །སྔགས་པས་བསྒྲིམས་ཏེ་བསླབ་པར་བྱ། །དམ་ཚིག་ཆེན་པོ་རྡོ་རྗེ་འབྱུང་བའི་རྩ་བའི་སྟངས་སྟབས་སོ། །རྡོ་རྗེ་འབྱུང་བར་འདུག་ནས་སུ། །སེང་གེ་བཞིན་དུ་ཕ་རོལ་
གནོན། །རྡོ་རྗེ་ཕྱག་རྒྱས་ཀུན་དུ་གཞོམ། །རྡོ་རྗེ་རྐང་པ་བརྐྱང་བར་བྱ། །ཧཱུྃ་ཞེས་བྱ་བའི་སྒྲ་སྒྲོགས་ཤིང་། །རྡོ་རྗེའི་ཕྱག་རྒྱས་བཅོམ་ནས་སུ། །ས་རྣམས་ཀུན་ཀྱང་གཡོ་འགྱུར་ན། །གསང་དང་ཀླུ་རྣམས་སྨོས་ཅི་དགོས། །སེང་གེའི་ཚུལ་
དུ་མཆོངས་ནས་ནི། །བགེགས་གང་སེང་གེའི་གཟུགས་འདྲ་དང་། །གླང་ཆེན་ཤིང་རྟ་སྤྲེའུ་དང་རྟ། །གཞན་ཡང་གང་དག་རྐང་བཞི་པ། །དེ་ནས་རྣམ་པར་འབྲོས་པ་འམ། །འཆི་བར་འགྱུར་ཏེ་ཐེ་ཙོམ་མེད། །ཚངས་པས་བྱས་པའི་བགེགས་
རྣམས་ཀྱང་། །སྐད་ཅིག་དེ་ལ་མྱུར་དུ་འཇིག །སེང་གེ་ལྟར་ཕ་རོལ་གནོན་པའི་སྟངས་སྟབས་སོ། །རྡོ་རྗེ་འབྱུང་བར་ཡང་འདུག་སྟེ། །རྐང་པ་བསྣོལ་བའི་ཚུལ་གྱིས་སུ། །རྡོ་རྗེ་ཁུ་ཚུར་གཉིས་ག་ནི། །རྐེད་པའི་གནས་སུ་གཞག་པར་བྱ། །
ཧཱུྃ་བརྗོད་མགུལ་པ་བསལ་བའི་སྒྲས། །རྡོ་རྗེ་གར་གྱིས་གར་བྱ་ཞིང་། །རྐང་པ་གཡོན་པ་བཏེག་ནས་ནི། །དེ་ཡི་རྩེ་མོ་སར་བཙུགས་ལ། །རྐང་པ་གཡོན་པ་བཏེག་ནས་ནི། །ལག་པ་རྡོ་རྗེ་གསོར་བཅས་པར། །ལག་གཡོན་སྙིང་གར་གཞག་
ནས་ནི། །སྔགས་པས་འཁོར་ལོ་བཞིན་དུ་བསྐོར། །རྡོ་རྗེ་འབར་བའི་མེར་བསྒྱུར་ནས། །རྡོ་རྗེའི་ཉི་མའི་མིག་ལྡན་པར། །རྡོ་རྗེ་མགུལ་པ་བསལ་བའི་སྒྲས། །ཕྱོགས་ཀུན་ཡོངས་སུ་རྫོགས་པར་བྱ། །བགེགས་ཀྱི་གནས་སུ་
དམིགས་ནས་ནི། །མྱུར་དུ་རྡོ་རྗེ་གོམ་སྟབས་ཀྱིས། །རྐང་གཡས་བརྐྱང་བའི་གནས་ན་ནི། །རྡོ་རྗེ་ཕྱག་རྒྱས་ཀུན་དུ་གཞོམ། །དེ་བཞིན་ཕྱོགས་དང་མཚམས་རྣམས་ཀྱང་། །ཀུན་དུ་ཡང་དག་གཞོམ་པར་བྱ། །བདུད་
སྡེ་མི་བཟད་ཆེན་པོ་དང་། །ཕྱོགས་རྣམས་ཀུན་ནས་བྱུང་བ་ཀུན། །གཡས་བརྐྱང་གོམ་པའི་སྟབས་སྦྱར་ཏེ། །རྡོ་རྗེ་ཕྱག་རྒྱས་ཀུན་དུ་གཞོམ། །ས་གསུམ་ཐམས་ཅད་གཡོ་འགྱུར་ན། །བགེགས་དང་ལོག་འདྲེན་སྨོས་ཅི་དགོས། །
<pb id="94.130a"/>
རྡོ་རྗེ་ཕྱག་རྒྱ་བལྟས་ནས་ནི། །བགེགས་དང་ལོག་འདྲེན་ཐམས་ཅད་དང་། །མི་བཟད་གཟུགས་ཅན་སྲིན་པོ་རྣམས། །ཕྱོགས་རྣམས་ཀུན་དུ་འབྲོས་པར་འགྱུར། །རྡོ་རྗེ་གཡས་པ་བརྐྱང་བའོ། །རྡོ་རྗེ་འབྱུང་བར་འདུག་
ནས་སུ། །མཚོགས་མར་རྡོ་རྗེ་ཐལ་སྦྱར་ཏེ། །རྡོ་རྗེར་བཅས་པའི་ལག་བསྐོར་ཞིང་། །སྤྲིན་ལྟར་ཡོངས་སུ་ཁྱབ་པར་བྱ། །རྡོ་རྗེ་གར་གྱིས་གར་བྱ་ཞིང་། །མཆུ་ནི་སོ་ཡིས་གནོན་པར་བྱ། །ཁུ་ཚུར་གཡོན་པ་བཏེག་པར་བྱ། །
གཡས་པ་སྙིང་གར་བཞག་པར་བྱ། །རྐང་པ་གཡོན་པ་བཏེག་ནས་སུ། །གཡས་རོལ་དུ་ནི་གཅུ་བར་བྱ། །འབྲུག་སྒྲ་དལ་འདྲའི་ཧཱུྃ་བརྗོད་པ། །གཡོན་པ་བརྐྱང་བའི་རྐང་གནོན་ཏེ། །རྡོ་རྗེ་རྐང་པས་བསྣུན་པར་བྱ། །གཡས་པ་ས་ལ་གཟུག་
པར་བྱ། །རྡོ་རྗེ་རྐང་པ་ས་འོག་ཏུ། །བསྣུན་ན་ཐམས་ཅད་གཡོ་བར་བྱེད། །ས་ཡི་འོག་ན་གནས་པའི་ཀླུ། །གསང་དང་ལྷ་མིན་སྲིན་པོར་བཅས། །ཐམས་ཅད་གཡོས་པ་འདི་ཅི་ཞེས། །ཡ་མཚན་འཛིན་པའི་སེམས་གྱུར་ནས། །ཡ་
མཚན་འཛིན་པའི་སྙིང་གིས་སུ། །འདི་དག་ཐམས་ཅད་ཅིར་འགྱུར་ཀྱེ། །སྐལ་པ་ཟད་པར་མ་གྱུར་གྲང་། །དེ་སྐད་ཕན་ཚུན་འདྲི་བར་བྱེད། །གནས་དེ་ནས་ནི་ཡང་བསྐྱོད་ནས། །རྡོ་རྗེ་འབར་བའི་མིག་ལྡན་པར། །རྡོ་རྗེ་ཕྱག་རྒྱས་
ཧཱུྃ་བརྗོད་དེ། །རྡོ་རྗེ་རྐང་པས་བསྣུན་པར་བྱ། །ཀླུ་དང་གསང་བ་ཐམས་ཅད་དང་། །གཞན་ཡང་གང་དག་སར་གནས་པ། །གང་ན་སྔགས་འཆང་འདུག་པ་ཡི། །གནས་དེར་ཐམས་ཅད་ལྷགས་ནས་སུ། །ལུང་ནི་ཡོངས་སུ་ནོད་བྱེད་ཅིང་། །
རྡོ་རྗེ་འབར་བས་རབ་ཉེན་པས། །ཇོ་བོ་ཅི་ཞིག་ཚོལ་གཅིག་པ། །བཀའ་ལུང་མྱུར་དུ་བདག་ཅག་སྩོལ། །བཅུད་ཀྱིས་ལེན་ཏམ་དངུལ་ཆུ་འམ། །འོན་ཏེ་མིག་སྐུའི་སྨན་རྫས་སམ། །གནོད་སྦྱིན་ཕོ་སྨོས་འབངས་སུ་འམ། །
འོན་ཏེ་རྒྱལ་སྲིད་བཞེད་གྱུར་ཏམ། །འོན་ཏེ་དཔལ་གྱི་སྒོ་བཞེད་དམ། །འོན་ཏེ་ཡུལ་ས་གཞན་བཞེད་ན། །རྡོ་རྗེ་འབར་བས་གཟིར་གྱུར་པས། །བཞེད་པ་ཐམས་ཅད་བརྐང་བར་བགྱི། །སྔགས་པས་འགའ་ཞིག་བླངས་ནས་སུ། །
<pb id="94.130b"/>
དེ་དག་ལ་ནི་བྱམས་པར་བྱ། །རྡོ་རྗེ་གར་ནི་ལེགས་བྱ་ཞིང་། །ཕྱག་རྒྱ་དེ་ནི་བསྡུ་བར་བྱ། །ཆོ་ག་མཐོང་བའི་ལས་ཀྱིས་སུ། །རྡོ་རྗེ་གནས་སུ་གཞག་པར་བྱ། །གཞན་དུ་ན་ནི་བསང་བ་དང་། །སྲིན་པོ་ཐམས་ཅད་གནོད་བྱེད་དེ། །
གླགས་ལྟ་ཀླན་ཀ་ཚོལ་བྱེད་པ། །གཟིར་བ་དེ་དག་གནོད་པར་བྱེད། །གླགས་སུ་གྱུར་པ་རྟོགས་ནས་སུ། །སྔགས་པ་ལ་ནི་གནོད་པར་བྱེད། །དེ་ལྟ་བས་ན་རྣམ་ཀུན་དུ། །བློ་དང་ལྡན་པའི་སྒྲུབ་པ་པོས། །རྡོ་རྗེའི་གནས་ནི་རིག་
བྱས་ལ། །སྟངས་སྟབས་བྱ་བ་སྦྱར་བར་བྱ། །གཡོན་པ་བརྐྱང་བའི་རྐང་པའི་སྟངས་སྟབས་སོ། །རྡོ་རྗེ་འབྱུང་བར་འདུག་ནས་སུ། །དཔྲལ་བར་ཐལ་མོ་སྦྱར་བར་བྱ། །རྡོ་རྗེ་གར་ནི་བྱས་ནས་སུ། །ཐལ་མོ་སྙིང་གར་གཞག་
པར་བྱ། །ཚངས་པའི་རྐང་སྟབས་བྱས་ནས་སུ། །པད་མའི་ཐལ་མོ་རྒྱས་པར་བྱ། །གཉིས་ག་ཁུ་ཚུར་བཅངས་ནས་སུ། །གཡས་པ་གྱེན་དུ་བརྐྱང་བར་བྱ། །གཡོན་པ་སྙིང་གར་བཞག་ནས་སུ། །ཧཱུྃ་དང་ཕཊ་བཅས་ཁྲོས་
བསྒྱིངས་ཤིང་། །སོས་ནི་མཆུ་ཡང་མནན་བྱས་ནས། །རྡོ་རྗེ་ཉི་མའི་མིག་ལྡན་ཞིང་། །བཞིན་ནི་ཁྲོ་གཉེར་རིམ་འཆས་པས། །གར་བྱེད་པ་ཡི་ཚུལ་གྱིས་ནི། །རྐང་པ་གཡས་པ་དགུག་པར་བྱ། །གཡོན་པ་ཡང་ནི་དེ་བཞིན་དགུག །
རྡོ་རྗེ་གསོར་བའི་ཕྱག་རྒྱ་ཡིས། །ལག་པ་གྱེན་དུ་བསྒྲེང་བར་བྱ། །གྱེན་དུ་བལྟས་ན་དྲག་ཏུ་ནི། །རྡོ་རྗེ་ཕྱག་རྒྱས་བསྣུན་པར་བྱ། །རྡོ་རྗེ་ཕྱག་རྒྱས་བསྣུན་པས་ནི། །ཚངས་པ་བཅས་དང་བརྒྱ་བྱིན་བཅས། །གནས་དང་བཅས་པ་
ཐམས་ཅད་འགུལ། །ཕན་ཚུན་གཅིག་ལ་གཅིག་ལྟ་ཞིང་། །གྲོགས་དག་བསྐལ་པ་འཁྲུགས་གྱུར་ཏམ། །འོན་ཏེ་སེམས་ཅན་ཆེ་བྱུང་ངམ། །འོན་ཏེ་སངས་རྒྱས་བྱུང་གྱུར་ཏམ། །ཅི་ཞེས་ཐམས་ཅད་ཕན་ཚུན་སྨྲ། །
མྱོས་ཆེས་གྱུར་ནས་ཕན་ཚུན་དང་། །ཕྱོགས་བཅུ་དག་ཏུ་ལྟ་བར་བྱེད། །རྡོ་རྗེ་འབར་བས་གཟིར་བས་ན། །གནས་དེ་ནས་ནི་དོང་ནས་སུ། །རྡོ་རྗེའི་ལྡན་པ་ཅི་བཞེད་པ། །གསུངས་ཤེས་ལུང་ནི་ནོད་པར་བྱེད། །བདག་ཅག་ནོངས་པ་
<pb id="94.131a"/>
མ་མཆིས་ཤིང་། །བཀའ་དང་འགལ་བར་བགྱིད་མ་ལགས། །རྡོ་རྗེ་འབར་བས་གཟིར་གྱུར་ནས། །བཀའ་ལུང་མྱུར་དུ་བདག་ལ་སྩོལ། །རྡོ་རྗེ་ཅན་གྱིས་རྡོ་རྗེ་ལ། །མིག་མི་འཛུམས་པར་རྟག་ཏུ་བལྟ། །ལྷ་ཕལ་
གཞན་རྣམས་དེ་དག་ཀྱང་། །རྡོ་རྗེ་འབར་བས་བརྒྱལ་གྱུར་ནས། །རྡོ་རྗེའི་དམ་པ་ལྡན་པ་ལ། །ཐུགས་ལ་ཅི་དགོངས་བླང་མཛོད་དང་། །གལ་ཏེ་རྒྱལ་སྲིད་བཞེད་གྱུར་ཏམ། །དེ་བཞིན་མི་དང་ལྷ་བཞེད་དམ། །ལྷ་ཡི་བུ་མོ་བསྙེམས་
པ་དང་། །ལྷ་ཡི་བདེ་བ་ཡིད་མཐུན་བཞེད། །ཐུགས་ལ་གང་བཞེད་དེ་དག་རྣམས། །དེ་དག་དབུལ་བར་བགྱིད་པར་འགྱུར། །དེ་ནས་ལྷ་མང་རྫུ་འཕྲུལ་ཆེ། །དེ་དག་ཡིད་ནི་རབ་དགའ་ནས། །རྡོ་རྗེ་འབར་བས་གཟིར་བ་དག །
སྒྲུབ་པ་པོ་ལ་མྱུར་དུ་དབུལ། །དེ་ནས་བྱམས་པའི་སེམས་ཀྱིས་ནི། །སྔགས་པས་བལྟས་ནས་བཏང་བར་བྱ། །གཞན་དུ་ན་ནི་གཟིར་དེ་དག །གླགས་རྙེད་གནོད་པ་བྱེད་པར་འགྱུར། །རྡོ་རྗེ་འབྱུང་བར་ཡང་འདུག་
སྟེ། །རྡོ་རྗེ་གར་ནི་རབ་ཏུ་བྱ། །མཚོགས་མར་ཐལ་མོ་སྦྱར་ནས་སུ། །ཕྱོགས་རྣམས་ཀུན་དུ་རྒྱས་པར་བྱ། །རྐང་པ་སྤོ་བའི་ཚུལ་གྱིས་སུ། །གཡས་པ་བཏེག་ཅིང་དེ་བཞིན་གཡོན། །རྡོ་རྗེ་ཁུ་ཚུར་ཚུལ་
གྱིས་ནི། །གཡས་པ་གྱེན་དུ་བགྲང་བར་བྱ། །གཡོན་པ་སྙིང་གར་བཞག་ནས་སུ། །སྨིན་མ་དགུག་ཅིང་བསྒུལ་བསྐྱོད་དེ། །མིག་གིས་བགེགས་ལ་བལྟས་བྱས་ན། །ཧཱུྃ་དང་བཅས་པས་རང་བསྐུལ་ན། །གལ་ཏེ་
ཚངས་པ་ཉིད་གྱུར་ཏམ། །གལ་ཏེ་ཁྱབ་འཇུག་ཉིད་གྱུར་ཏམ། །དྲག་པོ་བརྒྱ་བྱིན་ཉིད་གྱུར་ཡང་། །བལྟས་པས་མྱུར་དུ་འཇིགས་པར་འགྱུར། །ཅི་སྟེ་ཁྱབ་འཇུག་དྲག་པོ་རྣམས། །བདག་གི་དབང་དུ་གྱུར་འདོད་པས། །
ཀུན་དུ་བསྐྱོད་པའི་ཚུལ་གྱིས་སུ། །རྡོ་རྗེ་ཉི་མའི་མིག་ཅན་གྱིས། །རྐང་པ་ཐབས་སྦྱར་ཚུལ་གྱིས་སུ། །རྡོ་རྗེ་ཕྱག་རྒྱས་བསྣུན་པར་བྱ། །རྡོ་རྗེ་ཕྱག་རྒྱས་བསྣུན་པས་ན། །ས་རྣམས་ཐམས་ཅད་རབ་ཏུ་གཡོ། །དེ་ནས་བརྒྱ་བྱིན་
<pb id="94.131b"/>
ལྷ་རྣམས་དང་། །ལྷ་མིན་སྲིན་པོ་གསང་བ་པ། །སྟན་ལས་ཉམས་པར་བདག་ཉིད་ཀྱིས། །མ་ཤེས་ཤིག་ནི་བརྒྱལ་བར་འགྱུར། །དེ་ནས་ཁྱབ་འཇུག་དྲག་པོའི་རྣམས། །ཡིད་ནི་གློང་ཞེས་གྱུར་ནས་སུ། །རྡོ་རྗེ་རྣལ་འབྱོར་ཆེར་ལྡན་
པ། །ག་ལ་བ་དེར་ཐལ་སྦྱར་དོང་། །བདག་ཅག་ནོངས་པ་མ་མཆིས་པར། །སྔགས་ཀྱིས་བདག་ཅག་ཤིན་ཏུ་གཟིར། །གཟིར་བའི་ལྷ་རྣམས་དེ་དག་ཀུན། །བསྟན་ལས་སེམས་ནི་ཉམས་པར་འགྱུར། །ཅི་ལྟར་ཅི་བགྱི་བཀའ་
སྩོལ་ཅེས། །ལུང་ལ་གུས་པས་ལྟ་ཞིང་འཁོད། །ཀུན་ལ་བྱམས་པ་བྱས་ནས་སུ། །སྙིང་ལ་བསམ་པ་གཅིག་བླངས་ན། །དེ་ཡི་མོད་ལ་དེ་དག་རྣམས། །དགའ་ཞིང་མགུ་ནས་སྦྱིན་པར་བྱེད། །སྔགས་པ་མཉམ་པར་བཞག་ནས་སུ། །
དེ་དག་ཕྱག་རྒྱའི་རྒྱལ་པོ་བཏང་། །རྐང་པ་སྤོ་བའི་ཚུལ་གྱིས་སུ། །རྡོ་རྗེའི་གནས་སུ་བཞག་པར་བྱ། །རྡོ་རྗེ་འཛིན་པ་ཐམས་ཅད་ཀྱི། །རྡོ་རྗེའི་གནས་ནི་རྐེད་ནས་གཅོད། །རྡོ་རྗེ་འབྱུང་བར་འདུག་ནས་སུ། །དབང་པོ་ཆེན་པོ་གནས་
སུ་བརྟེན། །མཚོགས་མར་ཐལ་མོ་སྦྱར་བྱས་ལ། །ཕྱོགས་རྣམས་ཀུན་དུ་རྒྱས་པར་བྱ། །རྐང་པ་སྤོ་བའི་ཚུལ་གྱིས་སུ། །རྡོ་རྗེ་ཁུ་ཚུར་བཅངས་བྱས་ལ། །གར་བྱེད་པ་ཡི་ལག་པ་ཡིས། །བགེགས་ཀྱི་གཟུགས་རྣམས་
བསྡིགས་པར་བྱ། །དེ་བཞིན་གཡས་དང་གཡོན་གྱིས་ཀྱང་། །གནས་ནས་སོང་གི་བར་དུ་བྱ། །ཅི་སྟེ་བགེགས་ཆེན་རབ་སྡང་བ། །བསྡིགས་ནས་འགྲོ་བར་མི་བྱེད་ན། །རྡོ་རྗེ་གོམ་པ་མྱུར་བོར་ལ། །གྱེན་དུ་ལག་པ་ཀུན་དུ་བསྐྱོད། །
ལག་གཉིས་ས་ལ་བརྡབས་ནས་སུ། །འབྲུག་སྒྲ་དལ་འདྲའི་ཧཱུྃ་བརྗོད་ལ། །གསང་སྔགས་བློ་ལྡན་རྐང་བསྐུམས་ཏེ། །རྣམ་པ་ཀུན་དུ་ལུས་བསྐོར་རོ། །དེ་ནས་སྡང་བའི་ཚུལ་གྱིས་སུ། །རྡོ་རྗེ་ལག་པ་གཉིས་བརྐྱང་ལ། །རྡོ་རྗེ་ལྕགས་
ཀྱུའི་ཕྱག་རྒྱ་ཡིས། །བགེགས་རྣམས་ཐམས་ཅད་དགུག་པར་བྱ། །གཡས་དང་གཡོན་གྱི་ཚུལ་གྱིས་ནི། །རེ་རེ་ཚངས་པའི་བྱེད་བྱས་ལ། །འབྲུག་སྒྲ་དལ་འདྲའི་ཧཱུྃ་རྣམས་དང་། །ཕཊ་རྣམས་ཀྱིས་ནི་རབ་བསྐུལ་ཏེ། །རྡོ་རྗེ་གཟིར་བའི་ཕྱག་
<pb id="94.132a"/>
རྒྱ་ཡིས། །བགེགས་རྣམས་ཐམས་ཅད་གཟིར་བར་བྱ། །བདེ་གཤེགས་གོ་འཕང་མ་གཏོགས་པར། །རྡོ་རྗེ་ཅན་དང་འཁོར་ལོ་ཅན། །སངས་རྒྱས་སྲས་པོ་གང་གཞན་གྱི། །དེ་ཡི་ལུས་ལ་མི་སེམས་ན། །ལྷ་དང་དྲི་ཟ་གསང་
བ་དང་། །གཞན་ཡང་གང་དག་གླུ་རྣམས་དང་། །ཤིང་བལ་འདབ་མ་རླུང་གཏོར་བཞིན། །ཧཱུྃ་བརྗོད་འཇིགས་འགྱུར་སྨོས་ཅི་དགོས། །ལྷ་མིན་སྲིན་པོ་མ་རུངས་པ། །ཡི་དགས་གྲུལ་བུམ་མངག་གཞུག་དང་། །བདུད་དང་བདུད་ཀྱི་ཕོ་ཉ་
རྣམས། །འདི་ལྟར་གྱུར་པ་ཅི་ཞིག་སྨོས། །བྱམས་པའི་སེམས་ལ་མཉམ་བཞག་ཅིང་། །སྙིང་རྗེ་ལ་ཡང་མཉམ་བཞག་ནས། །བྱང་ཆུབ་སེམས་དྲན་སྔགས་པ་ཡིས། །ཕྱག་རྒྱ་བསྡུ་བ་བསམ་པར་བྱ། །ཉེས་པ་ཅུང་ཟད་ཙམ་གྱི་
ཕྱིར། །བགེགས་རྣམས་ལ་ནི་གནོད་མི་བྱ། །ཤིན་ཏུ་སྡང་བར་རིག་ནས་སུ། །གལ་ཏེ་བགེགས་ལ་གནོད་བྱ་ན། །ཤིན་ཏུ་སྡང་བ་དྲགས་རྣམས་ལ། །འཇམ་དེས་ཉིད་དུ་མི་བྱའོ། །གལ་ཏེ་འཇམ་དེས་ཉིད་བྱས་ན། །དེ་ཡི་མོད་ལ་
གནོད་པ་བྱེད། །ཐོག་མར་འཇམ་པོར་སྦྱར་བར་བྱ། །ལན་གཉིས་ཚེ་ན་དབྱེ་བར་བརྩོན། །གསུམ་ཚེ་མཆོད་ཡོན་ཐོགས་ནས་སུ། །མེ་ཏོག་སྙིམ་པར་གནས་བྱས་ལ། །དེ་ནས་བགེགས་ལ་མཆོད་པར་བྱ། །འབྱུང་པོ་ཀུན་ཕན་གཏོར་
བྱིན་ན། །འདི་སྐད་ཀྱི་ནི་ཚིག་བརྗོད་དེ། །བདག་གིས་དེ་རིང་ཁྱོད་མཆོད་ཀྱིས། །སོང་ཤིག་བགེགས་ཆེན་འགྲོ་བར་གྱིས། །ཕྱིན་ཆད་དེ་ལྟར་མ་བྱེད་ཅིག །ཁྱོད་ཀྱི་སྟོབས་དང་རྩལ་མཐོང་སྟེ། །ཁྱོད་ནི་བགེགས་ཀྱང་བྱེད་པར་
ནུས། །ཁྱོད་ནི་ལྷ་ཡི་སྤྲུལ་པ་སྟེ། །ཁྱོད་ནི་བགེགས་བྱེད་མི་ནུས་མིན། །སྔོན་ཅད་མཆོད་པ་མ་ཐོབ་པ། །དེ་རིང་བདག་གིས་མཆོད་བྱས་ན། །ཁྱོད་ཀྱིས་ད་ནི་མཆོད་ཁྱེར་ལ། །བགེགས་ཀྱི་དབང་པོ་སོང་ཞེས་བརྗོད། །གལ་
ཏེ་འདུག་ཀྱང་བགེགས་མིན་ན། །དེ་ནི་སྤྱོད་པ་བཟང་པོ་ཡིན། །སྔགས་པས་མཆོད་བྱས་འོས་ཀྱང་ནི། །ཅི་སྟེ་བགེགས་ནི་ཡང་བྱེད་ན། །ཕྱོགས་བཅུ་སངས་རྒྱས་དབང་གྱུར་པས། །མི་མཆོག་རྣམས་ཀྱིས་མཁྱེན་པར་
<pb id="94.132b"/>
གསོལ། །བགེགས་ལ་ཆད་པས་བཅད་སླད་དུ། །སྦྱོར་བ་བགྱིས་ཀྱང་ནོངས་མ་མཆིས། །སངས་རྒྱས་རྣམས་དང་སངས་རྒྱས་སྲས། །བྱང་ཆུབ་སེམས་དཔའ་པ་རྣམས་ཀྱིས། །བཀའ་དང་བདག་འགལ་མི་བགྱིད་བརྗོད། །ལྷ་
དང་ལྷ་མིན་གསང་རྣམས་དང་། །ཕྱོགས་བཅུ་ཀུན་གྱི་དྲི་ཟ་དང་། །གཟའ་དང་མི་འམ་ཅི་གང་དག །མགོན་པོ་མགོན་པོ་ཆེ་རྣམས་ལ། །བགེགས་ཀྱིས་གཙེས་པ་བསྒྲག་པར་བྱ། །གལ་ཏེ་ཆུང་ཞིག་བསྐྱབ་ཅེ་ན། །མྱུར་དུ་ཡོངས་
སུ་སྐྱོབས་ཤིག་ཅེས། །བསྒྲགས་པ་གལ་ཏེ་མཉན་བྱས་ནས། །བགེགས་བྱེད་ཞི་བར་གྱུར་ན་ནི། །དེ་ནས་ཕྱོགས་རྣམས་ཐམས་ཅད་ཀྱི། །ལྷ་རྣམས་ལ་ནི་མཆོད་པར་བྱ། །གལ་ཏེ་དེ་ལྟར་མི་འདུག་ན། །མེ་ཏོག་ཐལ་མོ་མཆོད་
ཡོན་གྱིས། །སངས་རྒྱས་ལ་སོགས་རབ་བསྐུལ་ལ། །དེ་ལ་ཆད་པས་བཅད་པར་བྱ། །དྲག་པོ་ཤིན་ཏུ་སྡང་སེམས་ཅན། །བཀའ་ལུང་ལས་ནི་འགལ་བྱེད་ཅིང་། །སྲོག་ཀྱང་ཤིན་ཏུ་འཕྲོག་བྱེད་ལ། །སངས་རྒྱས་རྣམས་ཀྱང་མི་
གཡེལ་བ། །དེ་ལ་ཕན་པར་ཤེས་ནས་སུ། །བསྐལ་པ་བྱེ་བ་དུ་མར་ནི། །སེམས་དམྱལ་རྣམས་སུ་སྐྱེ་བ་ཡི། །སྡུག་བསྔལ་མང་པོ་འདིར་འགྱུར་ཞེས། །ཇི་ལྟར་སྨན་པས་སེམས་ཅན་གྱི། །ནད་རྣམས་གསོ་བར་བྱེད་པ་བཞིན། །
གཟིར་བས་བདག་ལ་ཉེས་པ་མེད། །མཁས་པས་རྣམ་པར་སྤངས་མ་ཡིན། །དེ་ལྟར་སེམས་ནི་མཉམ་བཞག་ཅིང་། །སྙིང་རྗེ་ཡིད་དང་ལྡན་པ་ཡིས། །བྱང་ཆུབ་སེམས་ནི་བརྟན་བྱས་ཏེ། །དེ་ལ་ཆད་པས་བཅད་པ་བརྩམ། །ཇི་ལྟར་སྨན་
པ་མཁས་པ་ཡིས། །ཉེས་ཏེ་ཡལ་བར་མི་འདོར་ཞིང་། །ཐབས་དང་ཤེས་རབ་མཁས་པ་ཡང་། །མི་བྱེད་མཁས་ན་འང་ཉེས་དང་བཅས། །ཇི་ལྟར་སྨན་པ་མི་མཁས་པ། །ཐབས་དང་ཤེས་རབ་བྲལ་བ་ཡིས། །ནད་པ་ཡལ་བར་འདོར་བྱེད་
ཅིང་། །གསོ་བའི་ཆོ་ག་མི་བྱེད་པ། །དེ་བཞིན་ཤེས་དང་བྲལ་བ་ཡིས། །གལ་ཏེ་གསོ་བར་བརྩོན་ན་ཡང་། །ཐབས་དང་ཤེས་རབ་བྲལ་བ་ལ། །སངས་རྒྱས་རྣམས་ནི་བསྔགས་མི་མཛད། །ནད་པ་ནད་པ་རྣམས་ལ་ནི། །
<pb id="94.133a"/>
སྨན་པ་ཇི་ལྟར་སྨན་བྱིན་ན། །ཚ་དང་ཁ་དང་བསྐ་བ་ཡང་། །འཇིག་རྟེན་སྨོད་པར་མི་བྱེད་པ། །དེ་བཞིན་འདུལ་བའི་བྱེ་བྲག་གིས། །ཅི་རིགས་པ་ནི་གསོ་བར་བྱ། །སྡང་བའི་སེམས་ཅན་རྣམས་ལ་ནི། །ཕྱས་ཏེ་སངས་རྒྱས་རྣམས་
མི་སྨོད། །འདས་པའི་དུས་ན་སྔོན་བྱུང་བ། །ཤིན་ཏུ་རྨད་བྱུང་རྒྱལ་བ་བྱུང་། །དེ་བཞིན་གཤེགས་པའི་གསུང་རབ་ལས། །འགྲོ་བའི་ཆོས་ནི་འདི་འདྲ་སྟེ། །ཤིན་ཏུ་སྡང་སེམས་དྲག་པོ་ཡི། །སེམས་ཅན་ཐམས་ཅད་དེ་ཚེ་བྱུང་། །ཤིན་ཏུ་དྲག་པོ་མཐོང་
ནས་ནི། །འཇམ་པོ་ཉིད་དུ་མི་སྦྱོར་རོ། །ཤེས་རབ་ཐབས་ཀྱི་སྙིང་སྟོབས་ཅན། །རྡོ་རྗེ་སེམས་དཔའ་དེ་བཞིན་གཤེགས། །སྙིང་རྗེའི་སྙིང་སྟོབས་ཁྲོས་གྱུར་པ། །སེམས་ཅན་རྣམས་ལ་ཕན་བྱེད་པས། །དེ་ནས་ཕ་རོལ་གནོན་པ་ཡིས། །སེམས་
ཅན་ཁམས་ནི་དུ་མ་གནོན། །སྡིག་མེད་ནན་གྱི་སྟོབས་ཀྱིས་སུ། །ཐམས་ཅད་དབང་དུ་དགོད་པར་བྱ། །ཕ་རོལ་གནོན་པའི་རིགས་ཚུལ་གྱིས། །ཇི་ལྟར་བྱང་ཆུབ་འདོད་བྱས་ནས། །སེམས་ཅན་ཁམས་ནི་དུ་མ་དག །ཐམས་ཅད་དབང་དུ་དགོད་
པར་བྱས། །རྡོ་རྗེ་སློབ་དཔོན་ཆེན་པོ་ཡིས། །ལོག་འདྲེན་བགེགས་རྣམས་དེ་ལྟར་དགོད། །བྱང་ཆུབ་སེམས་དྲན་བསྒོམ་བྱས་ན། །སྐྱོན་གྱིས་གོས་པར་མི་འགྱུར་རོ། །དེ་ཕྱིར་སྔགས་པ་ཆེ་ཁྲོས་ལ། །བསྐལ་པའི་མེ་ཡི་མཐུ་ལྟ་བུས། །རྡོ་རྗེ་རལ་
གྲི་ཕྱག་རྒྱ་ཡིས། །བགེགས་རྣམས་ཐམས་ཅད་བཅད་པར་བྱ། །རྐང་པའི་ཚུལ་ནི་དེ་ཉིད་ཀྱིས། །རྡོ་རྗེ་གར་གྱིས་གར་བྱས་ལ། །རྐང་པ་གཡོན་པ་བརྐྱང་ཞེས་འདོར། །རྐང་གཡས་བརྐྱང་བའི་གནས་བརྟེན་ཏེ། །བསྣུན་བྱ་རྐེད་པའི་གནས་སུ་ནི། །
རལ་གྲི་ཤུབས་སུ་ཞུགས་པར་བྱ། །མནན་པ་མེད་པའི་ཚུལ་གྱིས་ནི། །ཤུགས་ཀྱིས་ལག་པ་སར་བསྡམས་ལ། །རྐང་པ་སྤོ་བའི་ཚུལ་གྱིས་སུ། །རལ་གྲི་ཕྱུང་བ་འདྲ་བར་བཟུང་། །རལ་གྲི་ཚུལ་དུ་གཞུག་པ་ནི། །འཛུབ་མོ་གུང་མོ་གཤིབ་པར་
བྱ། །དེ་ནས་ལག་པ་གཡོན་པ་ཡིས། །རལ་གྲི་ཤུབས་སུ་བྱ་བ་ནི། །མཐེའུ་ཆུང་དང་ནི་སྲིན་ལག་དང་། །མཐེ་བོས་རལ་གྲི་ཤུབས་སུ་བྱ། །དེ་ནས་རྐང་པ་གཡས་པ་ཡིས། །ས་ལ་བགེགས་ཀྱི་གཟུགས་བྲིས་ཏེ། །སོ་ཡིས་མཆུ་མནན་ཁྲོས་བྱས་ལ། །རང་གི་
<pb id="94.133b"/>
རྡོ་རྗེ་ཉི་འབར་བས། །རྐང་པས་མགོ་ནི་མནན་བྱས་ལ། །ལག་པས་རལ་གྲི་ཕྱུང་ནས་སུ། །དེ་ནི་རྡོ་རྗེ་གོམ་སྟབས་ཀྱིས། །གར་གྱི་ཚུལ་དུ་ཀུན་བསྐྱོད་ཅིང་། །རྡོ་རྗེ་རལ་གྲི་ཕྱག་རྒྱ་ཡིས། །བགེགས་རྣམས་ཐམས་ཅད་གཅད་པར་བྱ། །རྡོ་རྗེ་
ལྡན་དེས་གང་བཅོམ་པ། །དེ་ཡི་སྲོག་ལ་མི་སེམས་སོ། །དེ་ནས་དེ་དག་ཞི་བར་འགྱུར། །ཡང་ན་འཆིར་འགྱུར་ཐེ་ཙོམ་མེད། །བརྒྱ་བྱིན་མཚུངས་པའི་བགེགས་ཤིག་ན། །དེ་ཡི་མོད་ལ་བརླག་པར་འགྱུར། །དེ་ནས་རྡོ་རྗེ་སློབ་དཔོན་ཆེ། །སྙིང་རྗེ་
སྙིང་བརྩེ་སེམས་ལྡན་པས། །ཇི་ལྟར་དེ་ཡང་སྐྱེ་བར་འགྱུར། །དེ་ལྟར་དེ་ལ་སྙིང་བརྩེར་བྱ། །རྡོ་རྗེ་རལ་གྲི་སྟངས་སྟབས་སོ། །དེ་ནས་རྡོ་རྗེ་སློབ་དཔོན་ཆེས། །རྡོ་རྗེ་གཏུབ་པར་བྱ་བ་བྱས། །རྡོ་རྗེ་འཁོར་ལོའི་ཕྱག་རྒྱ་ཡིས། །གནོད་པར་སེམས་
པ་ཐམས་ཅད་གཏུབ། །རྡོ་རྗེ་འབྱུང་བར་འདུག་ནས་སུ། །རྡོ་རྗེ་མཐུ་རྩལ་བརྩམ་བྱས་ལ། །རྐང་པ་བཏེག་ཅིང་བཞག་ཚུལ་གྱིས། །རྡོ་རྗེ་གར་ནི་རབ་ཏུ་བྱ། །འཁོར་ལོ་རྒྱས་པར་བྱ་རིམས་ཀྱིས། །པད་མ་ཐལ་མོ་སྦྱར་བྱས་ལ། །རྐང་པ་
རྣམ་པར་བཞག་བྱས་ནས། །ས་ལ་འཁོར་ལོ་འཕང་བར་བྱ། །རྟིང་སྤྲད་གནས་སུ་འདུག་བྱས་ནས། །འབྲུག་སྒྲ་དལ་འདྲའི་ཧཱུྃ་བརྗོད་དེ། །ཐལ་མོ་བརྡབ་པའི་ཚུལ་གྱིས་སུ། །ས་ལ་འཁོར་ལོས་བསྣུན་པར་བྱ། །བཟློག་སྟེ་ལན་བུར་
བྱས་ནས་སུ། །ལག་པ་སྦྱོར་བའི་ཚུལ་གྱིས་ནི། །འཁོར་ལོ་ལྟ་བུར་བྱས་ནས་སུ། །གྱེན་དུ་འཕངས་ལ་གཞིག་པར་བྱ། །བཀུག་སྟེ་རྐང་པས་མགོ་མནན་ནས། །བགེགས་རྣམས་ལ་ནི་བསྣུན་པར་བྱ། །འོན་ཏམ་རབ་ཏུ་ཞི་བར་
འགྱུར། །ཡང་ན་ཤི་འགྱུར་ཐེ་ཙོམ་མེད། །དེ་ལྟར་རིམ་པའི་ཚུལ་འདི་ཡིས། །བགེགས་རྣམས་ལ་ནི་གནོད་པར་བྱ། །སྡིག་པའི་གནོད་པ་མེད་པར་ནི། །བསྐུལ་ཡང་བདེ་བར་མི་འགྱུར་རོ། །གལ་ཏེ་རྡོ་རྗེ་སེམས་དཔའ་ཆེ། །སྙིང་རྗེ་
སེམས་དང་ལྡན་འགྱུར་བས། །བགེགས་ལ་ཞི་བར་བྱ་འདོད་ན། །ཆོ་ག་འདི་ཡི་ཚུལ་དུ་བྱ། །བ་ལང་གི་ནི་ལྕི་བ་ལས། །དེ་འདྲ་བ་ཡི་གཟུགས་བྱས་ལ། །སྔགས་པས་ཞི་བའི་སེམས་ཀྱིས་ནི། །སྔགས་པས་འོ་མས་བཀྲུས་ནས་སུ། །
<pb id="94.134a"/>
མོད་ལ་སྔ་མཁོ་བཞིན་དུ་འགྱུར། །དེ་ལྟར་ཀུན་དུ་བགེགས་རྣམས་ནི། །ཀུན་ལ་ཆོ་ག་བཞིན་དུ་བྱ། །རིམ་པ་འདི་ཡི་ཚུལ་གྱིས་ནི། །གསང་སྔགས་རྣམས་ལ་འང་སྦྱར་བྱ་སྟེ། །བཅད་དང་གནོན་པ་བྱས་པ་དང་། །བཀག་པ་དང་ནི་
བཅིངས་པ་འང་རུང་། །གལ་ཏེ་བསྒྲུབ་པར་འདོད་ན་ནི། །དེ་ནས་སྔ་མཁོ་བཞིན་དུ་འགྱུར། །འོན་ཏམ་གསང་སྔགས་རྣམས་ལ་ནི། །བྱེ་བྲག་ཏུ་ནི་སྤོས་ཀྱིས་བྱ། །བ་ནི་སེར་མོའི་འོ་མ་འམ། ཡང་ན་མར་གྱི་སྦྱིན་བསྲེག་བྱ། །ཡང་ན་བརྒྱ་
ནི་རྩ་བརྒྱད་ཀྱིས། །སྦྱིན་སྲེག་གིས་ནི་ཀུན་ཞིར་འགྱུར། །ཞི་བའི་སེམས་ཀྱིས་ཞི་བ་སྟེ། །དགའ་བའི་སེམས་ཀྱིས་རྒྱས་པར་རོ། །དྲག་ཤུལ་སྤྱོད་ལས་གང་ཡིན་པ། །དེ་ནི་ཁྲོས་པ་བརྩམ་པར་བྱ། །ཇི་ལྟར་ལས་ནི་ཅི་རིགས་པར། །
གསང་སྔགས་རྣམས་ལ་སྔགས་པས་བྱ། །གཞན་དུ་ན་ནི་མི་བྱ་སྟེ། །ལས་ཀྱི་འབྲས་བུ་མེད་པར་འགྱུར། །རྡོ་རྗེ་འཁོར་ལོ་སྟངས་སྟབས་སོ། །རྡོ་རྗེ་ཚུལ་གྱིས་དེ་ནས་ཀྱང་། །རྡོ་རྗེ་འབྱུང་བར་བྱས་ནས་སུ། །མཚོགས་མར་ཐལ་མོ་
སྦྱར་ནས་དེ། །རྡོ་རྗེ་གར་ནི་རབ་ཏུ་བྱ། །རྟིང་སྤྲད་གནས་ཀྱི་ཚུལ་གྱིས་སོ། །སྨིན་བསྒྱུར་རྐེད་པར་རེག་པར་བྱ། །ལག་པ་གཉིས་ག་ས་ལ་བྱུག །དེ་བཞིན་ཕྱོགས་བཞི་རྣམས་སུ་ཡང་། །ཡིད་ཀྱིས་བསྐོར་བའི་ཚུལ་གྱིས་སོ། །
རྐང་པ་འཁོར་ལོ་བཞིན་དུ་བསྐོར། །ལག་གཉིས་རྐེད་པའི་གནས་བཞག་ལ། །རྡོ་རྗེ་བརྒད་པ་རབ་བྱེད་ཅིང་། །ལག་པ་གཡས་པ་བསྒྲེང་བར་བྱ། །རྡོ་རྗེ་འཛུབ་མོས་རབ་ཏུ་བསྡིགས། །ཧཱུྃ་བརྗོད་བསྒྱིངས་དང་བཅས་
པར་བྱ། །རྡོ་རྗེ་ཉི་མའི་མིག་ལྡན་པས། །རྡོ་རྗེའི་མཛུབ་མོས་བསྡིགས་ནས་ནི། །བདུད་ཀྱི་དབང་ཕྱུག་བདག་ཉིད་ཀྱང་། །བལྟས་པས་དེ་ནི་མོད་ལ་འབྲོས། །བྱ་རོག་བོང་རྡོ་འཕེན་མཐོང་བཞིན། །རྡོ་རྗེ་བརྒད་པའོ། །དེ་ནས་
རྡོ་རྗེ་སྔགས་པ་ཆེས། །རྡོ་རྗེ་འབྱུང་བྱ་བྱས་ནས་སུ། །མི་མཐུན་རྐང་བསྟབས་བྱས་ནས་སུ། །ལག་པ་བསྣོལ་ཏེ་ཁུ་ཚུར་བཅང་། །མཐེ་བོ་གྱེན་དུ་བསྒྲེང་བྱས་ལ། །གུང་མོ་གཤིབས་ཏེ་བསྒྲེང་བར་བྱ། །འཛུབ་
<pb id="94.134b"/>
མོ་དེ་གཉིས་ཟླ་བ་བསྒྲེང་། །རྡོ་རྗེ་ཁ་ཞེས་བརྗོད་པ་ཡིན། །རྐང་པ་གཡས་པ་བཏེག་པར་བྱ། །གཡོན་པ་གཟུགས་ཤིང་དེ་བཞིན་བྱ། །རྡོ་རྗེ་ལྕེ་ནི་མེ་ལྟར་འབར། །རྒོད་མའི་ཁ་ལྟར་མངོན་སུམ་བྱ། །འབྲུག་སྒྲ་དལ་འདྲའི་ཧཱུྃ་བརྗོད་དེ། །
ཁ་ཡི་ཐད་ཀར་བཞག་པར་བྱ། །ཕྱོགས་བཞི་དག་ནི་ཐམས་ཅད་ཀྱི། །རྒྱ་མཚོ་བཞི་ཡི་ཆུ་འཐུང་ན། །མིག་སྔར་སྣང་བར་འགྱུར་པ་ཡིན། །སྡང་བ་ཀུན་ལྟ་སྨོས་ཅི་དགོས། །དེ་ལྟར་བྱས་ན་ཕྱོགས་བཞི་པོ། །ཀུན་ནས་འབྱུང་བ་ཐམས་
ཅད་སྐེམས། །ཚུབ་མ་ཀུན་དང་ལྕེ་འབབ་དང་། །སྤྲིན་རྣམས་ཀུན་ནས་འདུ་བ་ཡང་། །རྡོ་རྗེ་ཁ་ནི་གླལ་བ་དང་། །གཏོར་བས་རབ་ཏུ་འཐོར་བར་འགྱུར། །འཇིག་རྟེན་དུ་ནི་ལྟས་བྱུང་བ། །ཀུན་ནས་གནས་གྲུབ་གང་ཡིན་པ། །སྔགས་
པས་རྡོ་རྗེ་མེ་ལྕེ་ཡི། །མེ་ལྕེ་ལྟར་བསྒྱུར་དེ་ཀུན་ཞི། །རྡོ་རྗེ་ཁ་ཡི་ཕྱག་རྒྱ་ཡིས། །བགེགས་རྣམས་ཐམས་ཅད་བཟའ་བར་བྱ། །རྡོ་རྗེ་འབར་བའི་ཕྱག་རྒྱ་ཡིས། །བགེགས་རྣམས་ཐམས་ཅད་བཅའ་བར་བྱ། །རྡོ་རྗེ་ཁ་གླལ་
བའི་སྟངས་སྟབས་སོ། །དེ་ནས་རྡོ་རྗེ་རྣལ་འབྱོར་ཆེ། །རྡོ་རྗེ་ཡེ་ཤེས་བསྒྱུར་ནས་སུ། །བགེགས་ལ་གསོ་བ་བྱས་ནས་ནི། །ཉེས་པ་ཡོད་པ་མ་ཡིན་ནོ། །རྒྱལ་བའི་ཡེ་ཤེས་ལས་བྱུང་བའི། །རྡོ་རྗེ་སློབ་དཔོན་གསོ་བྱེད་པས། །
བདག་འདྲ་བསྔགས་པ་དེ་འདྲ་སྟེ། །སྔགས་པ་ཅི་འདྲ་རྒྱལ་དེ་བཞིན། །སེམས་ཅན་ཀུན་ལ་སྙིང་རྗེ་དང་། །བྱང་ཆུབ་སེམས་ནི་བརྟན་བྱ་སྟེ། །ཐབས་ཀྱིས་དམ་པ་ཐོབ་འགྱུར་བས། །རྣམ་པར་འཕྲུལ་བ་ཐམས་ཅད་ལ། །གཞན་དུ་
ན་ནི་ཕྱོགས་རྣམས་ན། །བཞུགས་པའི་སངས་རྒྱས་བསྔགས་མི་འགྱུར། །བྱང་ཆུབ་སེམས་དང་བྲལ་བ་ནི། །ལྷ་ཡི་མཆོད་འོས་མ་ཡིན་ནོ། །ཐབས་དང་ཤེས་རབ་བྲལ་འགྱུར་བ། །རྒྱལ་བའི་སྲས་པོ་ཉན་ཐོས་དང་། །གང་ཡང་རང་སངས་
རྒྱས་རྣམས་ནི། །དཀའ་ཐུབ་གནས་ལ་གནས་པ་སྟེ། །བདག་དོན་ཕན་པའི་སེམས་ལྡན་པས། །དེ་དག་ལ་ནི་བྱ་བ་མེད། །ཐབས་དང་ཡེ་ཤེས་ལས་བྱུང་བའི། །བྱང་ཆུབ་སེམས་ནི་སྙིང་རྗེ་ཅན། །བྱང་ཆུབ་སེམས་ཀྱི་ཤིང་རྟ་དང་། །བྱམས་
<pb id="94.135a"/>
དང་སྙིང་རྗེའི་ཁ་སྒྱུར་དང་། །ས་དང་ཕ་རོལ་ཕྱིན་པ་དང་། །བསྡུ་བ་བཞི་ཡི་རྡོ་རྗེ་དང་། །ཐམས་ཅད་མཁྱེན་པ་ཉིད་ས་དང་། །བྱང་ཆུབ་ཕྱོགས་ཀྱི་རྩ་ལག་ལ། །བརྟེན་ནས་སངས་རྒྱས་སྲས་པོ་རྣམས། །སེམས་ཅན་དོན་དགའ་རྩེ་བས་རྩེ། །
དེ་ལྟར་སློབ་དཔོན་རྡོ་རྗེ་འཆང་། །ཐབས་དང་ཡེ་ཤེས་མཁས་པ་ཡིས། །སྡང་བ་རྣམས་ནི་ཐམས་ཅད་ཀྱི། །སེམས་ནི་རབ་ཏུ་གསོ་བར་བྱ། །རྡོ་རྗེའི་ཚུལ་གྱིས་དེ་ནས་ཡང་། །རྡོ་རྗེ་འབྱུང་བར་བྱས་ནས་ནི། །རྐང་པ་མཐུན་པའི་གནས་བཞག་སྟེ། །རྡོ་རྗེ་
ཐལ་མོ་གཞུམ་བྱས་ལ། །རྡོ་རྗེ་གར་ནི་བྱས་ནས་སུ། །ལག་པ་གཡས་པ་གྱེན་དུ་བསྒྲེང་། །གཡོན་པ་ཀོས་ཀོར་བརྟེན་ནས་སུ། །གུང་མོ་དང་ནི་འཛུབ་མོ་གཤིབ། །མཐེའུ་ཆུང་མཐེ་བོ་སྤྲད་པར་བྱ། །གཡས་པ་ལྷ་ཡི་བ་དན་གསུམ། །གཡས་བརྐྱང་རྐང་པར་མནན་
ནས་སུ། །རྡོ་རྗེ་བརྒད་པའི་ཚུལ་གྱིས་ནི། །ཀྱེ་མའོ་བདག་ཉིད་རྡོ་རྗེ་ཅན། །བདག་ཉིད་དུ་ནི་བདག་གནས་སོ། །ཧཱུྃ་བརྗོད་བསྙེམས་དང་ཁྲོས་པ་ཡིས། །རྡོ་རྗེ་གར་གྱིས་གཏང་བར་བྱ། །ཕྱག་རྒྱ་འདི་ནི་རྡོ་རྗེས་བསྡིགས། །རྡོ་རྗེ་བརྒད་པས་བསྡིགས་པས་ན། །ལྷ་དང་
ལྷ་མིན་གསང་བར་བཅས། །དཀྱིལ་འཁོར་ཚེ་འམ་བསྒྲུབ་པའི་ཚེ། །བགེགས་བྱེད་ཕྱིར་ནི་འགྲོ་མི་འགྱུར། །རྡོ་རྗེ་འཛིན་གྱིས་ཐོག་མར་བཅིང་། །གཅུག་ནས་བྱུང་བ་ཉིད་ཀྱང་ནི། །བགེགས་བྱེད་ཕྱིར་ནི་འགྲོ་མི་འགྱུར། །རྡོ་རྗེ་འཛིན་པ་མངོན་སུམ་ཤེས། །
བགེགས་རྣམས་ཕན་ཚུན་སྨྲ་བྱེད་ཅིང་། །བསྲུང་བའི་ཕྱིར་ནི་དེ་དག་ཀུན། །ལྷན་ཅིག་དཀྱིལ་འཁོར་དྲུང་དུ་དོང་། །རྡོ་རྗེ་སྟངས་ཀྱིས་བསྐུལ་བས་ན། །རྡོ་རྗེ་སློབ་དཔོན་སྐལ་བ་ཆེ། །བསོད་ནམས་ཚོགས་ནི་བསགས་པ་ལ། །གཞན་རྣམས་ཐམས་ཅད་ཕྱག་
འཚལ་ལོ། །རྡོ་རྗེའི་ཚུལ་གྱིས་དེ་ན་ཡང་། །རྡོ་རྗེ་གར་ནི་རབ་བྱས་ལ། །པད་མ་ཐལ་མོ་སྦྱར་ནས་སུ། །ཕྱོགས་རྣམས་ཀུན་དུ་རྒྱས་པར་བྱ། །གཡས་པ་བརྐྱང་བའི་སྟབས་བྱས་ཏེ། །བསྐལ་པའི་མེ་ཡི་འོད་འདྲ་བས། །ཐལ་མོ་བརྡབ་པའི་ཚུལ་གྱིས་སུ། །
ཁྲོས་པས་ལག་པ་བརྡབ་པར་བྱ། །ལག་གཉིས་རྡོ་རྗེ་ཚུལ་གྱིས་སུ། །མཐེའུ་ཆུང་མཐེ་བོ་སྤྲད་བྱས་ལ། །གཡོན་པ་ཀོས་ཀོར་བརྟེན་ནས་སུ། །གཡས་པ་གྱེན་དུ་བསྒྲེང་བྱས་ལ། །ཨཱཿཧཱུྃ་ཧཱུྃ་ཧཱུྃ་བརྗོད་དེ་བསྐུལ་བ་ཡིས། །སྔགས་པས་ཀུན་དུ་སྒྲ་ཡང་
<pb id="94.135b"/>
བརྗོད། །རྡོ་རྗེ་སྒྲ་ནི་བྱུང་བ་ན། །སྡང་བ་ཐམས་ཅད་ཕུང་བར་འགྱུར། །བརྒྱ་བྱིན་ཚངས་དང་ཟླ་བ་སོགས། །རྫུ་འཕྲུལ་ཆེ་བའི་གཟའ་ཆེན་ཡང་། །ཐོས་པ་ཙམ་གྱིས་ཀུན་གཡོས་ཏེ། །ཀུན་དུ་སྒྲ་ཡི་སེམས་ཀྱང་ཉམས། །དེ་ཚེ་ཐལ་མོ་སྦྱར་ཏེ་འདུད། །
རྡོ་རྗེ་སྒྲ་ཆེན་གང་ན་བར། །ཐམས་ཅད་ལྷན་ཅིག་ལྷགས་ནས་སུ། །རྡོ་རྗེ་སྒྲ་ཡིས་གཟིར་འགྱུར་ཞིང་། །སྟན་ལས་སེམས་ནི་ཉམས་པས་ན། །མངའ་བདག་སུག་ལས་ཅི་འཚལ་བ། །བདག་ཅག་མྱུར་དུ་བཀའ་སྩོལ་ཅེས། །སྔགས་པ་
ལ་ནི་ལུང་ཡང་ནོད། །སྔགས་པས་བསམས་ཏེ་གར་བྱས་ན། །ལྷ་རྣམས་མྱུར་དུ་གྲོལ་བར་འགྱུར། །དེ་ནས་བྱམས་པའི་སེམས་བསྐྱེད་ལ། །བརྟུལ་ཞུགས་ཅན་གྱིས་ཕྱག་རྒྱ་དགྲོལ། །རྡོ་རྗེ་ཀུན་དུ་སྒྲའོ། །རྡོ་རྗེ་འབྱུང་བར་འདུག་ནས་སུ། །རྡོ་རྗེ་
གར་ནི་འབར་བྱས་ལ། །རྡོ་རྗེ་ཐལ་མོ་སྦྱར་ནས་སུ། །ཕྱོགས་རྣམས་ཀུན་དུ་རྒྱས་བྱས་ཏེ། །མི་མཐུན་རྐང་སྟབས་བྱས་ནས་སུ། །བསྣོལ་ཏེ་ཁུ་ཚུར་བཅངས་བྱས་ལ། །མཐེ་བོ་གཉིས་ནི་གཤིབས་ཏེ་བསྒྲེང་། །གུང་མོ་གཉིས་ནི་གཤིབས་བྱས་
ལ། །འཛུབ་མོ་དབུ་མའི་ཚིགས་བཀུག་སྟེ། །གུང་མོ་གཉིས་ལ་སྦྱར་བར་བྱ། །རྡོ་རྗེ་ཁ་ན་བྱས་པས་ན། །སྡང་བ་ཐམས་ཅད་ཞི་བར་འགྱུར། །ཁ་ཡི་ཐད་ཀར་བཞག་ན་ནི། །རྡོ་རྗེ་སྒྲ་ཡང་འབྱུང་བར་འགྱུར། །བདག་ནི་རྡོ་རྗེ་ཆེན་པོ་ཅན། །རྡོ་རྗེ་
ཡེ་ཤེས་སྟོབས་དང་ལྡན། །ཧྲི་ཧ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ། །རྡོ་རྗེ་གོམ་སྟབས་ཚུལ་གྱིས་ནི། །རྡོ་རྗེ་གནོན་པོའི་གོམ་པ་ཡིས། །བཞད་དང་འདེགས་པས་འགྲོ་བྱེད་ཅིང་། །ཕྱོགས་རྣམས་བཞི་པོར་བརྗོད་པར་བྱ། །རྡོ་རྗེ་སྒྲ་འབྱུང་བསྐུལ་
བས་ན། །བགེགས་ཆེན་རྣམས་དང་གྲགས་རྣམས་དང་། །རྫུ་འཕྲུལ་ཆེན་པོ་ལྷ་རྣམས་ཀྱང་། །དེ་ཡི་མདུན་དུ་འགྲོ་བར་བྱེད། །རྡོ་རྗེ་སྒྲ་ཡིས་བདག་ཅག་ཚིག །རྡོ་རྗེ་སྒྲ་ཡིས་བསྐུལ་བ་ནས། །བདག་ཅག་རང་གི་གནས་ནས་
གཡོས། །རྡོ་རྗེ་དབང་པོ་བཀའ་མྱུར་སྩོལ། །གལ་ཏེ་དཔལ་གྱི་སྒོ་བཞེད་དམ། །རྒྱལ་སྲིད་དངུལ་ཆུ་མིག་བསྐུས་དང་། །ཀུན་ནས་གཏེར་རྣམས་གཟིགས་བཞེད་དམ། །བཀའ་སྩོལ་ཅིག་ཅེས་དེ་སྐད་སྨྲ། །དགའ་བས་བྱིན་ནས་སྒྲུབ་
<pb id="94.136a"/>
པོ་ལ། །ཕྱག་འཚལ་མཆོད་པ་བྱས་ནས་དོང་། །རྡོ་རྗེ་ཚུལ་གྱིས་དེ་ནས་ཡང་། །རྡོ་རྗེ་སློབ་དཔོན་མཐུ་ཆེན་གྱིས། །རྡོ་རྗེ་གར་ནི་རབ་བྱས་ལ། །རྡོ་རྗེ་ཅན་གྱིས་ཕྱག་རྒྱ་བཅིང་། །རྐང་པ་པུས་མོར་བཙུགས་ནས་སུ། །ལག་པ་
གཉིས་ནི་ཁུ་ཚུར་བཅང་། །གུང་མོ་གཉིས་ནི་བསྒྲེང་ནས་སུ། །འཛུབ་མོ་གཉིས་ནི་ངོས་ལ་སྦྱར། །གཡས་བརྐྱང་གོམ་སྟབས་བྱས་ནས་སུ། །མྱུར་དུ་རྡོ་རྗེའི་གོམ་སྟབས་ཀྱིས། །འཁྲུལ་འཁོར་ཀུན་ལས་བསྣུན་བྱས་ལ། །སྒོ་རྣམས་
ཐམས་ཅད་དབྱེ་བར་བྱ། །ལྷ་མིན་གནོད་སྦྱིན་རྒྱལ་པོ་དང་། །སྲིན་པོ་རྫུ་འཕྲུལ་ཆེ་རྣམས་ཀྱང་། །ཐམས་ཅད་རང་གི་གནས་ནས་གཡོས། །བསྐལ་པ་ཟད་དམ་ཇི་སྙམ་སེམས། །རྡོ་རྗེ་ཕྱག་རྒྱས་བསྣུན་པས་ན། །སེམས་ནི་གློང་ཞེས་གྱུར་
ནས་སུ། །རྡོ་རྗེ་ཡེ་ཤེས་ཆེར་ལྡན་པ། །ག་ལ་བ་དེར་ཉེ་བར་དོང་། །རྡོ་རྗེ་འབར་བས་བདག་ཅག་ཚིག །སྔགས་པས་དཔལ་གྱི་སྒོ་བཞེད་དམ། །འོན་ཏེ་དངུལ་ཆུ་བཅུད་ལེན་བཞེད། །རྡོ་རྗེ་དབང་པོས་བཀའ་མྱུར་སྩོལ། །སྨྲས་ནས་ཀུན་
གྱིས་དེ་མོད་ལ། །ཡིད་ལ་འདོད་པ་སྦྱིན་པར་བྱེད། །གལ་ཏེ་ལྷ་དང་ལྷ་མིན་དང་། །གསང་བ་བཀོལ་བར་འདོད་ན་ཡང་། །འདོད་པས་དེ་དག་ལྷགས་ནས་སུ། །འདོད་པ་བཞིན་དུ་ལས་བྱེད་དོ། །ལུང་དང་འགལ་བར་བྱེད་པ་དག །ཅི་སྟེ་དམ་བཅས་
མི་འོང་ན། །སློབ་དཔོན་རྡོ་རྗེ་འཆང་བ་པོ། །རྡོ་རྗེའི་ཕྱག་རྒྱ་ཡོངས་ལྡན་པ། །སོས་ནི་མཆུ་མནན་ཁྲོས་པ་དང་། །མེ་འབར་ལྟ་བུར་འཇིགས་རུང་བས། །མྱུར་དུ་རྡོ་རྗེའི་གོམ་སྟབས་ཀྱིས། །ས་རྣམས་ཀུན་ལ་བསྣུན་པར་བྱ། །གཡས་བརྐྱང་
གོམ་སྟབས་བྱས་ནས་སུ། །རྡོ་རྗེ་ཕྱག་རྒྱས་བསྣུན་པར་བྱ། །རྡོ་རྗེ་ཕྱག་རྒྱས་བསྣུན་པས་ན། །ཨ་ལ་ལ་ཞེས་དེ་སྐད་སྨྲ། །སྟན་ལས་ལུས་ཀྱང་རབ་ཏུ་ཉམས། །ལུས་ནི་མེ་ཡིས་རབ་ཏུ་འབར། །རྡོ་རྗེ་རྣལ་འབྱོར་ཆེན་པོ་པ། །
ག་ལ་བ་དེར་ཉེ་བར་དོང་། །སྐལ་བ་ཆེན་པོས་ཡོངས་སུ་སྐྱོབས། །བཀའ་ལུང་མྱུར་དུ་བདག་ཅག་སྩོལ། །ཀླུ་དང་གསང་བ་ལྷ་མིན་རྣམས། །འཕྲལ་དུ་བསྒོ་བའི་ལུང་བཞིན་བྱེད། །བསྒོ་བའི་ལུང་ནི་བསྒྲུབས་ནས་སུ། །རང་
<pb id="94.136b"/>
རང་གི་ནི་གནས་སུ་དོང་། །དེ་ལྟ་ན་ནི་ལྷ་དབང་སོང་། །དེ་ལྟ་མ་ཡིན་མི་བཏང་ངོ་། །དེ་ནས་བསྒོ་ལུང་བཞིན་བྱས་ནས། །དེ་དག་མྱུར་དུ་གནས་སུ་དོང་། །སློབ་དཔོན་རྡོ་རྗེ་འཆང་བ་པོ། །དེ་ནས་ཕྱག་རྒྱ་བཏང་བྱས་ཏེ། །རྡོ་རྗེ་གར་གྱི་ཚུལ་གྱིས་
སུ། །རྐེད་པའི་གནས་སུ་བཞག་པར་བྱ། །རྡོ་རྗེའི་ཚུལ་གྱིས་དེ་ནས་ཡང་། །རྡོ་རྗེའི་གར་ནི་རབ་བྱས་ལ། །རྡོ་རྗེ་ཞགས་པའི་ཕྱག་རྒྱ་ཡིས། །སྡང་བ་ཐམས་ཅད་བཅིང་བར་བྱ། །དུས་བཞི་རབ་ཏུ་བསྐུལ་བྱས་ལ། །གལ་ཏེ་བསྒོ་ལུང་
འགལ་བྱེད་ན། །རྡོ་རྗེ་ལྕགས་ཀྱུས་དགུག་བྱ་ཞིང་། །རྡོ་རྗེའི་ཞགས་པས་བཅིང་བར་བྱ། །རྡོ་རྗེ་རྣམ་པའི་སྒྲའོ། །རྡོ་རྗེ་ཐལ་མོ་བཙུམ་ནས་སུ། །མཐུན་པའི་སྟབས་སུ་གནས་བྱས་ཏེ། །ལག་པས་རྒྱབ་ཏུ་བསྣུན་བྱས་ལ། །རྡོ་རྗེ་གྱེན་དུ་
འཕང་བར་བྱ། །དེ་ནས་རྡོ་རྗེ་བལྟ་བྱས་ལ། །འབྲུག་སྒྲ་དལ་འདྲའི་ཧཱུྃ་བརྗོད་དེ། །རྐང་པ་སྤོ་བའི་ཚུལ་གྱིས་སུ། །གཡས་དང་དེ་བཞིན་གཡོན་པ་སྤོ། །ལག་པ་གཡོན་པའི་འཛུབ་མོ་དང་། །མཐེ་བོ་སྤྲད་དེ་ཞགས་པར་བྱ། །ལག་
པ་གཡས་པའི་འཛུབ་མོ་ཡིས། །རྩེ་བཀུག་ལྕགས་ཀྱུས་བརྟན་པོར་བྱ། །རྡོ་རྗེ་རྒྱས་པའི་མིག་ལྡན་པ། །སོ་ཡིས་མཆུ་མནན་ཁྲོས་པ་ཡིས། །གང་ལ་བགེགས་ནི་ཡོད་པ་དེར། །རྡོ་རྗེ་སྟབས་ཀྱིས་མྱུར་སོང་ལ། །རྐང་པ་གཡས་
བརྐྱང་སྟངས་བྱས་ལ། །རྡོ་རྗེ་ལྕགས་ཀྱུའི་ཕྱག་རྒྱ་ཡིས། །བགེགས་རྣམས་ཐམས་ཅད་དགུག་བྱ་ཞིང་། །རྡོ་རྗེ་ཞགས་པས་བཅིང་བར་བྱ། །གལ་ཏེ་འཁོར་ལོ་ཅན་དང་ནི། །དབང་བཅས་དྲག་པོ་ཚངས་བཅས་པ། །གལ་ཏེ་
རྡོ་རྗེ་འཆང་སྲུང་ཡང་། །སྔགས་པས་གཞི་ནས་དྲངས་ཏེ་དགུག །བཀུག་ནས་རྡོ་རྗེས་བཅིངས་པ་ཡིས། །རྡོ་རྗེའི་གཟེབ་ཏུ་གཞུག་པར་བྱ། །ཇི་སྲིད་འདོད་པ་རྫོགས་འགྱུར་བ། །དེ་སྲིད་བར་དུ་བཞག་པར་བྱ། །བསྒོ་བའི་ལུང་ནི་མི་ཉན་ཏེ། །
གལ་ཏེ་འདོད་པ་མ་རྫོགས་ན། །བདག་གི་འདོད་པ་འབྱོར་འདོད་པས། །དེ་ལ་ཆད་པས་བཅད་པར་བྱ། །དེ་ཡི་གཟུགས་ནི་བྱས་ནས་སུ། །རྡོ་རྗེ་རྐང་པས་གཟིར་བྱས་ན། །ཨ་ལ་ལ་ཞེས་སྒྲ་འབྱིན་ཅིང་། །ལྷ་ཡི་དབང་པོ་འང་འོང་
<pb id="94.137a"/>
བར་འགྱུར། །དེ་ལ་བསྒོ་བའི་ལུང་ཡང་དབོག །རྡོ་རྗེ་གར་གྱིས་དེ་ནས་ཡང་། །ཐལ་མོ་ཤིན་ཏུ་སྦྱར་བྱས་ལ། །དབང་ཆེན་སྟབས་ཀྱིས་འདུག་ནས་སུ། །ཕྱོགས་རྣམས་ཀུན་དུ་རྒྱས་པར་བྱ། །རྐང་པ་སྤོ་བའི་ཚུལ་
གྱིས་སུ། །གཡས་དང་དེ་བཞིན་གཡོན་པ་སྤོ། །ལག་པ་གཉིས་ནི་སྦྱར་ནས་སུ། །ཕན་ཚུན་བསྣོལ་ཏེ་ཁུ་ཚུར་བཅང་། །གུང་མོ་གཉིས་ནི་གཤིབས་ནས་སུ། །འཛུབ་མོ་དེ་ལ་གཟུགས་པར་བྱ། །ང་ཡི་རྡོ་རྗེ་ཕྱག་རྒྱ་དེ། །
བགེགས་རྣམས་ཀུན་གྱི་དམ་ཚིག་ཡིན། །སྔ་མ་བཞིན་གྱི་སྟངས་ཚུལ་གྱིས། །ཕྱག་རྒྱས་བགེགས་རྣམས་བཀུག་ནས་སུ། །ཁྲོ་བོ་ཡི་ནི་རྡོ་རྗེ་འདི། །དེ་ལ་དམ་ཚིག་སྦྱིན་པར་བྱ། །རྡོ་རྗེ་སྟངས་ཀྱི་ཕྱག་རྒྱ་བཅིང་། །ཧཱུྃ་
ཞེས་བྱ་བའི་སྒྲ་ཕྱུང་ལ། །བདག་ཉིད་རྡོ་རྗེར་བསྒྱུར་ནས་སུ། །བགེགས་རྣམས་ཐམས་ཅད་དགུག་པར་བྱ། །ལན་ནི་སྨྲ་བར་མི་བྱེད་ན། །དེ་ནི་བཏང་བར་མི་བྱའོ། །གལ་ཏེ་ཅུང་ཟད་མི་སྨྲ་ན། །དེ་ལ་ཆད་པས་བཅད་བྱ་སྟེ། །
ཤིང་གི་དུག་དང་སྟར་བུ་དང་། །ཡུངས་ཀར་དག་ནི་བསྲེས་པ་ལས། །དེ་ཡི་གཟུགས་ནི་བྱས་ནས་སུ། །མེ་ཡི་ནང་དུ་བོར་བྱས་ན། །གལ་ཏེ་ཚངས་པས་བསྲུངས་ན་ཡང་། །བགེགས་དེ་དེ་ཡི་མོད་ལ་འགྲོ། །སྔགས་པས་དེ་ལ་
བསྒོ་བར་བྱ། །དེ་ནས་དེ་ལ་རྒྱས་པར་བྱ། །བྱམས་པའི་སེམས་ནི་བསྐྱེད་ནས་སུ། །ཕྱག་རྒྱ་བཏང་བར་བསམ་བྱས་ན། །གཟིར་དང་བཅིང་དང་དགུག་པ་རྣམས། །ཐར་ནས་བདེ་བར་གནས་པར་འགྱུར། །དེ་ནས་སློབ་དཔོན་རྡོ་རྗེ་
འཆང་། །ཡེ་ཤེས་ཆེ་ལ་རབ་གཞོལ་ཞིང་། །སེམས་ཅན་དོན་ལ་སྙིང་རྗེ་བས། །རྡོ་རྗེ་ཉིད་དུ་ཡང་བསྒྱུར་ཏེ། །མཐུན་པའི་རྐང་སྟབས་བྱས་ནས་སུ། །རྡོ་རྗེ་གར་ནི་རབ་བྱས་ལ། །རྡོ་རྗེ་ཐལ་མོ་ལེགས་སྦྱར་ཏེ། །ཕྱོགས་རྣམས་
ཀུན་དུ་རྒྱས་པར་བྱ། །གོམ་པ་སྤོ་བའི་ཚུལ་གྱིས་སུ། །གཡས་དང་དེ་བཞིན་གཡོན་པ་སྤོ། །ལག་པ་གར་བྱེད་ཚུལ་གྱིས་ནི། །དེ་ནས་ཐལ་མོ་རབ་སྦྱར་རོ། །གོམ་པ་བསྐྱོད་པའི་ཚུལ་གྱིས་སུ། །མཁས་པས་ཕྱོགས་
<pb id="94.137b"/>
བཞི་རྣམས་སུ་བསྐོར། །རྡོ་རྗེས་རེངས་བྱེད་ཕྱག་རྒྱ་ཡིས། །བགེགས་རྣམས་ཐམས་ཅད་རེངས་པར་བྱ། །མྱུར་དུ་རྡོ་རྗེ་གོམ་པ་ཡིས། །ཕྱོགས་རྣམས་རྡོ་རྗེ་རེངས་པར་བྱ། །རྩེ་མོ་བརྒྱད་པའི་ལྷུན་པོ་ཆེ། །རྡོ་རྗེ་མཚན་ཅན་བསམ་
པར་བྱ། །འོག་ཏུ་ལག་པ་རྡོ་རྗེ་ཅན། །སྟེང་དུ་གཡས་པ་འང་རྡོ་རྗེ་ཅན། །རྡོ་རྗེས་རེངས་བྱེད་རབ་བྱེད་ཅིང་། །ཕྱོགས་རྣམས་ཀུན་དུ་བསྐོར་བྱས་ན། །གང་དག་སྡང་བའི་སེམས་ལྡན་པའི། །བགེགས་རྣམས་ཐམས་ཅད་རེངས་པར་
འགྱུར། །རྡོ་རྗེ་རེངས་བྱེད་བྱས་པས་ན། །བགེགས་བྱེད་ཕྱིར་ནི་འཚེ་མི་བྱེད། །དེ་ཡི་སྤྱི་བོར་རྡོ་རྗེ་ནི། །ལེགས་པར་འདུག་པར་བསམས་བྱས་ན། །ཚངས་པའི་གནས་ལ་ཐུག་པ་ནས། །ས་འོག་བདུན་ལ་ཐུག་པའི་བར། །རྡོ་རྗེས་
རེངས་པས་རེངས་འགྱུར་ཏེ། །རྨོངས་ཤིང་སེམས་ཀྱང་མེད་པར་འགྱུར། །སྔགས་པ་མཁས་པས་འདོད་བར་དུ། །དེ་སྲིད་དུ་ནི་རེངས་པར་བྱ། །རྡོ་རྗེ་ཚུལ་གྱིས་དེ་ནས་ཀྱང་། །རྡོ་རྗེའི་གར་ནི་རབ་བྱས་ལ། །མཚོགས་མར་ཐལ་མོ་སྦྱར་
བྱས་ཏེ། །ཕྱོགས་རྣམས་ཀུན་དུ་རྒྱས་བྱས་ན། །ཀུན་ནས་བྱུང་བའི་ཆུ་རྣམས་ཀྱང་། །སྔགས་པས་བསྐམ་པར་བྱེད་པར་ནུས། །མཐུན་པའི་རྐང་སྟབས་བྱས་ནས་སུ། །རྡོ་རྗེའི་ཐལ་མོ་གཞུམ་བྱས་ལ། །ལག་པ་གཡས་པ་
གྱེན་དུ་ནི། །ཞགས་པ་བཅས་པས་བརྐྱང་བར་བྱ། །དེ་བཞིན་རྐང་པ་གཡོན་པ་ནི། །གཡོན་དང་ལྷན་ཅིག་གདེག་པར་བྱ། །དེ་བཞིན་ཕྱོགས་བཞི་རྣམས་སུ་ཡང་། །གོམ་པ་འདོར་བའི་ཚུལ་གྱིས་ནི། །མངོན་དུ་བསྐལ་པའི་མེ་ལྟ་
བུ། །སོ་ཡིས་མཆུ་མནན་ཁྲོས་པ་ཡིས། །འོག་ལོགས་སུ་ནི་མིག་བལྟས་ཏེ། །རྡོ་རྗེའི་གོམ་པས་མྱུར་སོང་ལ། །རྐང་པ་གཡོན་པ་བསྐུམ་བྱས་ཏེ། །ལྷུན་པོ་རྩེ་མོར་བཞག་པར་བྱ། །འོག་མ་མཛོད་ནས་འབྱིན་པའི་ལག །
གཡས་པ་སྟེང་ནས་དེ་བཞིན་ཏེ། །མཆོད་པའི་རྐང་སྟབས་སྦྱར་བ་ཡིས། །ཁ་ཡི་ཚུལ་དུ་འདུག་པར་བྱ། །རྒོད་མ་རྟ་ཡི་ཁ་ཚུལ་གྱིས། །རྒྱ་མཚོ་ཆུ་རྣམས་བཏུང་བར་བྱ། །རྡོ་རྗེ་ལྡན་པས་བཤད་པ་ཡི། །བསམ་གཏན་
<pb id="94.138a"/>
སྔགས་པ་ལྡན་གྱུར་ན། །ཆུ་ནི་ཨ་ལ་ལ་ཞེས་སུ། །སྒྲ་འབྱིན་ཀུན་ནས་འདུ་འགྱུར་ན། །འབབ་ཆུ་དང་ནི་ཆུ་ཀླུང་དང་། །སྤྲིན་ལས་བྱུང་བ་སྨོས་ཅི་དགོས། །བསྐྱོད་ན་གལ་ཏེ་འོ་མ་ཡི། །ཆུ་ལས་བྱུང་བ་འང་སྐམ་པར་འགྱུར། །
རྡོ་རྗེའི་ཚུལ་གྱིས་དེ་ནས་ཡང་། །རྡོ་རྗེའི་ཐལ་མོ་མཚོགས་མར་སྦྱར། །ཕྱོགས་རྣམས་ཀུན་དུ་རྒྱས་བྱས་ཏེ། །སྤྲིན་བཞིན་ཡོངས་སུ་རྒྱས་པར་བྱ། །དབང་ཆེན་གོམ་སྟབས་བྱས་ནས་སུ། །རྐང་པ་སྤོ་བའི་ཚུལ་གྱིས་ནི། །རྐང་པ་
གཡོན་པ་བཏེག་བྱ་སྟེ། །དེ་ནས་ས་ལ་བཞག་པར་བྱ། །རྐང་པ་གཡས་པ་བཏེག་ནས་སུ། །གཡས་ཕྱོགས་སུ་ནི་བསྐོར་བར་བྱ། །ལག་གཉིས་ཁུ་ཚུར་ཚུལ་གྱིས་སུ། །རྡོ་རྗེ་ལྡན་པ་གཡས་པ་བསྒྲེང་། །གཡོན་པ་མཁུར་བར་བརྟེན་
ནས་སུ། །འཁོར་ལོ་བཞིན་དུ་ཡོངས་སུ་བསྐོར། །དེ་བཞིན་གཡས་པ་བཞག་ནས་སུ། །ལག་པ་གཡོན་པས་ཡོངས་སུ་བསྐོར། །གཡས་པ་མཁུར་བར་བརྟེན་ནས་སུ། །རྡོ་རྗེ་ལྡན་པའི་གཡོན་པ་བསྒྲེང་། །རྡོ་རྗེ་གོམ་པས་མྱུར་
སོང་ལ། །གཡས་པ་བརྐྱང་བའི་གོམ་སྟབས་ཀྱིས། །ཏི་སེ་རྩེ་མོར་རྐང་བཞག་སྟེ། །རྐང་སྟབས་སྦྱར་བའི་ཚུལ་གྱིས་ནི། །ལུས་ནི་འདུད་པ་བྱས་ནས་སུ། །རེངས་བྱེད་རྩེ་བར་སྦྱོར་ལྡན་པས། །སོ་ཡིས་མཆུ་མནན་ཁྲོས་གྱུར་
ཅིང་། །བདག་ཉིད་མ་དང་འདྲར་གྱུར་པ། །སྟོབས་ཆེན་སྒྲ་ཡང་ཆེར་ལྡན་པ། །གཏུམ་པོ་ཆེན་པོ་ཕ་རོལ་གནོན། །རྡོ་རྗེ་ཚུལ་གྱིས་སྟེང་བསྐོར་ལ། །ངེས་པར་གནོན་པ་བླང་བར་བྱ། །སྔགས་པ་སྔགས་ལ་འཇིགས་མེད་པ། །དེ་ནི་གང་
དུ་ཁྲོས་པ་འདོར། །རྡོ་རྗེ་དེས་གནས་ཚུལ་གྱིས་ནི། །རྐང་པ་གཡོན་པ་བཙུགས་ནས་སུ། །རྡོ་རྗེ་གནོན་པས་བསྣུན་བྱས་ན། །དབང་པོ་ཆེན་པོ་འང་ཕྱེ་མར་རློག །རྡོ་རྗེ་གནོན་པས་བསྣུན་བྱས་ན། །ས་རྣམས་ཐམས་ཅད་རབ་ཏུ་
གཡོ། །ལྷུན་པོ་མ་དཱར་ཏི་སེ་དང་། །འཁོར་རི་རྣམས་ནི་གཡོ་འགྱུར་ན། །ལྷ་མིན་སྒོ་ལྟ་སྨོས་ཅི་དགོས། །རྡོ་རྗེ་ལྡན་པས་བཤད་ནའོ། །བསྣུན་པས་རྣམ་པ་བརྒྱར་འགྱུར་ཏེ། །ཕུབ་མ་སྦར་གང་རླུང་གཏོར་བཞིན། །སློབ་
<pb id="94.138b"/>
དཔོན་རྡོ་རྗེ་འཆང་བ་པོས། །ས་སྦྱང་བརྩམ་པར་བྱ་བ་ནི། །རྡོ་རྗེའི་ཐལ་མོ་སྦྱར་ནས་སུ། །སྙིང་གར་བཞག་སྟེ་རྒྱས་པར་བྱ། །རྐང་པ་རྟིང་པ་སྤྲད་ནས་སུ། །ལག་པ་གར་བྱེད་སྦྱོར་བ་དང་། །རྐང་པ་བཞག་པའི་ཚུལ་གྱིས་སུ། །
གཡས་དང་གཡོན་པ་བཞག་པར་བྱ། །རྐང་པ་བསྐྱོད་པ་བྱས་ནས་སུ། །དེ་ནས་རྟིང་པ་ཡང་སྤྲད་དེ། །གར་གྱི་ཚུལ་ནི་དེ་ཉིད་ཀྱིས། །ཕྱོགས་བཞིར་ཡོངས་སུ་བསྐོར་བར་བྱ། །ཁྲོས་པས་དབུས་ཀྱི་གནས་སུ་ནི། །རྡོ་རྗེ་གོམ་པས་མྱུར་
སོང་ལ། །རྡོ་རྗེ་ཐལ་མོ་སྦྱར་ནས་སུ། །གུང་མོས་སྲིན་ལག་འཁྱུད་བྱས་ལ། །གཉི་ག་ཁུ་ཚུར་བཅངས་བྱས་ལ། །རྟིང་པ་སྤྲད་པའི་རྐང་སྟབས་ཀྱིས། །ས་ལ་བཞག་དང་བཏེག་བྱ་སྟེ། །གཡས་སུ་ཡོངས་སུ་རྒྱས་བྱས་ལ། །བ
བར་བུར་ཐམས་ཅད་བསལ་བར་བྱ། །མེ་མེ་ཞེས་ནི་བརྗོད་བྱས་ལ། །ནང་ན་གང་དག་ཅི་ཡོད་པ། །སྔགས་པས་ཐམས་ཅད་བསལ་བར་བྱ། །ཧཱུྃ་དང་བཅས་ཤིང་ཕཊ་བཅས་པའི། །གསང་སྔགས་མཁས་པས་བརྗོད་པར་བྱ། །འོག་ད
དང་ས་ཡི་སྟེང་ན་ནི། །བར་བུར་ཐམས་ཅད་ཞིར་འགྱུར་ཏེ། །ཀུན་དུ་བགེགས་ནི་མེད་གྱུར་ན། །སྔགས་པས་མཉམ་གཞག་ལས་རྣམས་བྱ། །དེ་ནས་སློབ་དཔོན་རྡོ་རྗེ་འཆང་། །རྡོ་རྗེ་བཞག་པ་ལེགས་བསླབས་པས། །རྡོ་རྗེ་གར་
ནི་རབ་བྱས་ལ། །ཚངས་པའི་རྐང་སྟབས་བྱས་ནས་སུ། །པད་མའི་ཐལ་མོ་སྦྱར་བྱས་ཏེ། །སྙིང་གའི་ཐད་ཀར་བསྐོར་བར་བྱ། །གར་བྱེད་ཚུལ་གྱིས་ལག་པ་གཉིས། །རྡོ་རྗེ་ཁུ་ཚུར་བཅང་པར་བྱ། །གཡོན་པ་གཡོན་དུ་བརྐྱང་
བར་བྱ། །གཡས་པ་གཡས་སུ་བརྐྱང་བར་བྱ། །མཐུན་པའི་རྐང་སྟབས་བྱས་ནས་སུ། །ཧཱུྃ་ཞེས་བྱ་བའི་སྒྲ་བརྗོད་ལ། །སྔགས་པས་འཁོར་ལོ་བཞིན་དུ་བསྐོར། །རྡོ་རྗེ་གོམ་པས་མྱུར་སོང་ལ། །གཡས་བརྐྱང་
གོམ་པའི་ཚུལ་གྱིས་ནི། །རྐང་པ་བཞག་པའི་ཚུལ་གྱིས་སུ། །དེ་ཉིད་ཀྱིས་ནི་ཡང་བསྐོར་རོ། །ཧཱུྃ་ཞེས་བྱ་བའི་སྒྲ་ཕྱུང་ལ། །དེ་བཞིན་ཕྱོགས་བཞི་རྣམས་སུ་ཡང་། །རྡོ་རྗེ་ཁུ་ཚུར་བསྐོར་བས་ན། །བགེགས་རྣམས་
<pb id="94.139a"/>
ཐམས་ཅད་འདར་བར་འགྱུར། །རྡོ་རྗེ་བློ་དང་ལྡན་པ་ཡིས། །ས་བསྡུས་འདོར་བར་འདོད་ན་ནི། །གོམ་པ་བཞག་པའི་འགྲོས་ཀྱིས་སུ། །མྱུར་དུ་གཡས་པ་བརྐྱང་བྱས་ལ། །གཅིག་ནི་རི་རབ་རྩེ་ལ་བཞག །གཅིག་
ཤོས་ཏི་སེའི་རྩེ་མོར་བཞག །དེ་ལྟར་རྐང་སྟབས་བཞག་པ་ནི། །ཀུན་དུ་འདོར་བར་རབ་བྱེད་ཅིང་། །ས་འོག་ན་ནི་ལག་པ་གཡོན། །གཡས་པ་ས་ཡི་སྟེང་ན་སྟེ། །ཨ་ལ་ལ་ཞེས་སྒྲ་འབྱིན་ཅིང་། །འཇིག་རྟེན་ཁམས་ཀུན་
འཕེན་བྱེད་ན། །བགེགས་རྣམས་གཞན་ལྟ་ཅི་ཞིག་སྨོས། །ལོག་འདྲེན་སྡང་བ་དྲག་པོ་རྣམས། །མི་ཡི་འཇིག་རྟེན་འདི་ནས་ནི། །གཞན་དུ་འཕེན་པ་ཅི་ཞིག་སྨོས། །ཅི་སྟེ་འཇིག་རྟེན་ཁམས་རྣམས་ཀྱང་། །ཀུན་ནས་
ཚིག་པར་བྱེད་འདོད་ན། །རྐང་སྟབས་ཚུལ་ནི་དེ་ཉིད་ཀྱིས། །ཕྱོགས་བཞི་དག་ཏུ་འཇུག་པར་འགྱུར། །རྡོ་རྗེ་གོམ་པས་མྱུར་སོང་ལ། །གཡས་པ་བརྐྱང་བའི་སྟངས་ཚུལ་གྱིས། །ཉི་མ་བཅུ་གཉིས་ལྟ་བུར་ནི། །མེ་ལྕེ་ཕྲེང་
ལྡན་བཟོད་དཀའ་བ། །རྐང་པ་གཡོན་པ་བརྟན་བྱས་ལ། །རྡོ་རྗེ་འཛིན་དེ་ལག་པ་བསྒྲེང་། །ལུས་ནི་བཏུད་པར་བྱས་ནས་སུ། །རྐང་པ་གཡས་པ་བཏེག་བྱས་ལ། །སྔགས་པས་འཁོར་ལོ་བཞིན་དུ་བསྐོར། །རླུང་རྣམས་
ཀུན་ཡང་སྡུད་བྱེད་ཅིང་། །ནམ་མཁའ་མེ་འདྲར་བསྒྱུར་ནས་སུ། །བསྲེག་པའི་བསྐལ་པ་ལྟ་བུར་འཇུག །ལག་ན་འཛིན་པའི་རྡོ་རྗེ་ནི། །ཀུན་དུ་རི་རབ་འདྲར་བསམས་ལ། །ཧཱུྃ་ཞེས་བྱ་བའི་སྒྲས་གནོན་ཞིང་། །རྡོ་རྗེ་འོག་
ཏུ་འཕངས་བྱས་ན། །རི་དང་ནགས་སུ་བཅས་པ་ཡི། །ས་རྣམས་ཐམས་ཅད་འཁྲུག་པར་འགྱུར། །དེ་ནས་ཐལ་བ་ཉིད་གྱུར་ཏེ། །མེར་ནི་ཤིང་བལ་བཅུག་པ་བཞིན། །སློབ་དཔོན་རྡོ་རྗེ་འཆང་བ་པོས། །དེ་ནས་བསྡུ་
བ་བརྩམ་བྱས་ཏེ། །རྐང་སྟབས་ཚུལ་ནི་དེ་ཉིད་དེ། །བྱེ་བྲག་ཏུ་ནི་ལག་པ་བསྒྲེང་། །རྡོ་རྗེ་གོམ་པས་མྱུར་སོང་ལ། །མཆོངས་པ་བསྐོར་བ་བྱས་ནས་སུ། །ཕྱག་རྒྱ་ཡི་ནི་སྟངས་སྟབས་བྱ། །རྒྱབ་ནས་སྟངས་སྟབས་
<pb id="94.139b"/>
ཚུལ་གྱིས་ནི། །དབུས་ཀྱི་གནས་སུ་ཕྱིན་པར་བྱ། །དེ་བཞིན་ཕྱོགས་བཞི་རྣམས་སུ་ཡང་། །རྡོ་རྗེ་བསྣུན་པས་བརྡེག་པར་བྱ། །སྟངས་སྟབས་ཚུལ་ནི་དེ་ཉིད་དང་། །སྔགས་པ་བློ་ལྡན་ལག་ཚུལ་གྱིས། །ས་རྣམས་
ཐམས་ཅད་བླང་བྱས་ལ། །དེ་ཉིད་དུ་ནི་བཞག་པར་བྱ། །ཀུན་ནས་བསྡུ་བར་བྱེད་ཅིང་ནི། །མཁས་པས་གསང་སྔགས་བརྗོད་བྱས་ལ། །རྡོ་རྗེ་ཅན་གྱིས་བཤད་པ་བཞིན། །ས་རྣམས་ཀུན་དུ་བཞག་པར་བྱ། །རིམ་པ་ཡི་
ནི་འདི་ཉིད་ཀྱིས། །མཁས་པ་ཐམས་ཅད་ཀུན་དུ་བཞག །དེ་ནས་སློབ་དཔོན་རྡོ་རྗེ་འཆང་། །རྡོ་རྗེ་ཞགས་པ་ལེགས་བསླབས་པས། །སྡང་བ་ལྷ་དང་ལྷ་མིན་དང་། །མི་རྣམས་བཞག་བྱ་གདུལ་བར་བྱ། །བསམ་
དབང་བཞིན་དུ་འབྱུང་བ་ཡི། །རྡོ་རྗེ་ཡེ་ཤེས་ལེགས་བསླབས་པས། །འདུལ་བའི་ཚོགས་ནི་ཐ་དད་པ། །ཐམས་ཅད་རྣམ་པར་གདུལ་བར་བྱ། །གདུང་བས་འདུལ་བའི་འཇིག་རྟེན་ནི། །གདུང་བ་ཉིད་ཀྱིས་འགྲུབ་པར་འགྱུར། །
གཡས་དང་གཡོན་གྱི་ཚུལ་གྱིས་སུ། །དཔའ་བོ་ལྔ་པོ་ཀུན་དུ་བྱ། །མཐུན་པའི་རྐང་སྟབས་བྱས་ནས་སུ། །གཡས་བརྐྱང་སྟབས་ཀྱིས་གནོན་པར་བྱ། །རྐང་སྟབས་བཞག་པའི་ཚུལ་གྱིས་ནི། །འབེན་ལ་ལྟ་ཞིང་ལག་
པས་གཏང་། །སྲིན་ལག་མཐེའུ་ཆུང་སྤྲད་བྱས་ལ། །ལག་གཉིས་ལུ་གུ་རྒྱུད་དུ་བྱ། །གཡོན་པའི་གུང་མོ་མཐེབ་མཚུངས་སྦྱར། །གཡས་པ་ཡི་ནི་འཛུབ་མོ་དེ། །བརྐྱང་བའི་ཚུལ་དུ་བྱས་པ་ནི། །གཞུ་དང་མདའ་ཞེས་
བརྗོད་པ་ཡིན། །གུང་མོ་ཡི་ནི་རྒྱབ་ལོགས་སུ། །འཛུབ་མོ་མདའ་ཡི་ཚུལ་དུ་བཞག །གཡས་བརྐྱང་སྟངས་སྟབས་ཚུལ་གྱིས་སུ། །ཧཱུྃ་བཅས་བརྗོད་དེ་ཕོག་པར་བསྣུན། །གལ་ཏེ་ས་ཡི་འོག་གནས་སམ། །ཚངས་
པའི་གནས་ན་གནས་གྱུར་ཏམ། །དྲག་པོས་བསྲུངས་པར་གྱུར་ཀྱང་རུང་། །རྡོ་རྗེ་འཕང་བར་སྦྱར་ནས་སུ། །རྡོ་རྗེ་མདའ་ཡིས་ཕོག་གྱུར་ན། །དེ་ནི་གསོན་པར་མི་བསམ་མོ། །འཕང་བའི་སྟངས་སྟབས་སོ། །དེ་ནས་སློབ་དཔོན་རྡོ་རྗེ་འཆང་། །
<pb id="94.140a"/>
ཐབས་ཤེས་པ་ལ་མཁས་གྱུར་ཅིང་། །འཕང་པའི་ཚུལ་དུ་ལེགས་བསླབས་པ། །སྡང་བའི་སེམས་ཅན་གདུལ་བར་བྱ། །དེ་ནས་སློབ་དཔོན་རྡོ་རྗེ་འཆང་། །རྡོ་རྗེ་བཞགས་པ་ལེགས་བསླབས་པས། །སྲིད་པ་གསུམ་ལ་ཁྱབ་
ལུས་ཀྱིས། །བགེགས་རྣམས་ཐམས་ཅད་འདར་བར་བྱ། །འཐུན་པའི་རྐང་བསྟབས་བྱས་ནས་སུ། །རྐང་པ་བཞག་པའི་ཚུལ་གྱིས་ནི། །ལག་པ་གཡས་དང་གཡོན་པ་ཡིས། །ཐལ་མོ་ཁོང་སྟོང་སྦྱར་བར་བྱ། །དེ་ཡི་ཕྱག་རྒྱ་བཅིངས་
ནས་སུ། །ཕྱོགས་རྣམས་ཀུན་དུ་བསྐོར་བྱས་ན། །སྲིད་པ་གསུམ་ཡང་འགུགས་འགྱུར་ན། །ལོག་འདྲེན་བགེགས་རྣམས་སྨོས་ཅི་དགོས། །དགུག་པའི་རྡོ་རྗེའི་ཕྱག་རྒྱའོ། །དེ་ནས་སློབ་དཔོན་རྡོ་རྗེ་འཆང་། །འཐུན་པའི་རྐང་སྟབས་
བྱས་ནས་སུ། །པད་མའི་ཐལ་མོ་སྦྱར་བྱས་ལ། །ཕྱོགས་རྣམས་ཀུན་དུ་རྒྱས་པར་བྱ། །རྐང་སྟབས་བཞག་པའི་ཚུལ་གྱིས་སུ། །གནས་ནི་མྱུར་དུ་གཟུང་བྱས་ལ། །རྡོ་རྗེ་ཁུ་ཚུར་སྙིང་གར་བཞག །ཁྲོས་པས་ཧཱུྃ་གི་སྒྲ་བརྗོད་དེ། །རྒྱ་
མཚོ་བཞི་པོའི་ཀླུ་རྣམས་ལ། །རྡོ་རྗེ་ལག་པས་བསྣུན་པར་བྱ། །ཀླུ་སྐྲག་ཐལ་མོ་སྦྱར་བ་དག །རྒྱ་མཚོ་ནས་ནི་ཐོན་པར་གྱུར། །གང་དག་ས་ཡི་འོག་གནས་པ། །ལྷ་མིན་སྲིན་པོ་གསང་བ་རྣམས། །བསྒོ་བའི་ལུང་ལ་བརྩེན་ཡིད་ཀྱིས། །
ཅི་ཚོལ་ཅིག་ཅེས་འཁོད་པར་བྱེད། །རྡོ་རྗེ་འབར་བས་བདག་ཉིད་གཟིར། །གནོད་སྦྱིན་མོ་འམ་སྲིན་མོ་འམ། །ལྷ་མིན་མོ་འམ་ཀླུ་མོ་འམ། །བཅུད་ཀྱིས་ལེན་ནམ་དངུལ་ཆུ་འམ། །རིན་ཆེན་རྣམས་དང་ནོར་བུ་རྒྱལ། །དཔལ་དང་ཕུན་སུམ་འདོད་
ལྡན་ནམ། །ཐུགས་ལ་ཅི་དང་ཅི་བཞེད་པ། །བདག་ཅག་རྣམས་ལ་བཀའ་མྱུར་སྩོལ། །སྔགས་པས་གང་ཡང་རུང་བླངས་ལ། །གསང་བ་ཀུན་དུ་བཏང་བར་བྱ། །བསྒོ་བའི་ལུང་དང་འགལ་བར་བྱེད། །ཅི་སྟེ་བསྒོ་ཡང་མི་འོང་ན། །རྐང་སྟབས་
ཚུལ་ནི་དེ་ཉིད་ཀྱིས། །གཡོན་བརྐྱང་སྟབས་ཀྱིས་གནོན་པར་བྱ། །ལྷུན་པོ་ལ་ནི་རྐང་བཞག་སྟེ། །ལག་པས་དབྱུག་པའི་སྦྱོར་བ་ཡིས། །སྒྲ་སྒྲོག་ཅིང་ནི་ཐམས་ཅད་གནས། །ས་འོག་ཐམས་ཅད་གནོན་པར་བྱ། །ཧ་ཧ་ཞེས་
<pb id="94.140b"/>
ནི་སྒྲ་འདོན་ཅིང་། །བསྒོ་བའི་ལུང་དང་འགལ་བྱེད་པ། །ཐམས་ཅད་ཀྱིས་ནི་གཟུང་ནས་སུ། །ཤིན་ཏུ་མྱུར་དུ་དབུག་པར་བྱེད། །སྔགས་པས་དེ་གཅིག་ཚར་བཅད་དེ། །ལྷག་མ་ཐམས་ཅད་བཏང་བར་བྱ། །བསྒོ་བའི་ལུང་ལ་དེ་བཞག་ལ། །
མཁས་པས་ལེགས་པར་བསླབ་པར་བྱ། །གསང་བ་སྲིན་པོ་ཐམས་ཅད་ལ། །དགྱེས་པའི་སེམས་ནི་ཡང་བསྐྱེད་དེ། །དེ་དག་དམ་ཚིག་བྱིན་ནས་ནི། །དེ་རྣམས་ཀུན་དུ་བཏང་བར་བྱ།།  །།འཕགས་པ་ལག་ན་རྡོ་རྗེ་དབང་བསྐུར་བ་
བམ་པོ་བཅུ་གཅིག་པ། དེ་ནས་སློབ་དཔོན་རྡོ་རྗེ་འཆང་། །སྙིང་བརྩེ་སྙིང་རྗེ་སེམས་ལྡན་པས། །མི་དང་མི་མིན་ལ་སོགས་པ། །ཤིན་དུ་གནོད་བྱེད་ལྷ་རྣམས་དང་། །ལྷ་མིན་གསང་བར་བཅས་རྣམས་དང་། །གཞན་ཡང་སྡང་
བའི་གདོན་ལ་སོགས། །ནད་སྦྲུལ་དུག་ལ་སོགས་རྣམས་ཀྱིས། །སེམས་ཅན་རྣམས་ལ་གནོད་བྱེད་ཅིང་། །དམ་ཚིག་ལ་ནི་མི་གནས་ཏེ། །རྒྱགས་པའི་ཡིད་དང་ལྡན་པ་དག །ནད་དང་མུ་གེ་ལ་སོགས་པས། །སེམས་ཅན་རྣམས་
ལ་གནོད་བྱེད་དེ། །ཕ་རོལ་གནོད་བྱེད་མངོན་དགའ་བ། །དེ་དག་སྙིང་རྗེ་མེད་པ་དང་། །བསྟན་པ་ལ་ནི་འགལ་བྱེད་ཅིང་། །ཤིན་ཏུ་རྒྱགས་པའི་ཤས་ཆེ་བ། །མཐོང་ནས་དེ་དག་ཚར་བཅད་ཕྱིར། །སྔགས་ལ་མཁས་པས་སྦྱར་བར་
བྱ། །བདག་ལ་སྡིག་པར་འགྱུར་སྙམ་དུ། །བདག་ཉིད་ལ་ནི་མི་སེམས་ཤིང་། །བདག་ཉིད་ལམ་མིན་ཞུགས་གྱུར་ལ། །གཞན་དང་གཞན་ཡང་ཕུང་བྱེད་པ། །གཞན་ལ་གནོད་པ་དེ་དག་ལ། །སྔགས་པས་བཟོད་པ་མི་བྱ་སྟེ། །སྐྲག་པར་
བྱ་ཞིང་བཅིང་བར་བྱ། །གཏུབ་པར་བྱ་ཞིང་བསད་པར་བྱ། །དེ་ནས་སློབ་དཔོན་རྡོ་རྗེ་འཆང་། །རྡོ་རྗེ་ཞགས་པ་ལེགས་བསླབས་པས། །ནམ་མཁའ་གོ་སྐབས་མེད་བྱས་ཏེ། །རྡོ་རྗེ་དབྱིབས་སུ་བསྒྱུར་ནས་སུ། །གུས་པས་
བསྒྲིམས་བཅས་འཇོ་ཚུལ་དང་། །བཞིན་འཛུམ་རྒྱས་དང་ལྡན་པ་ཡིས། །རྡོ་རྗེ་གར་ནི་རབ་བྱས་ལ། །ལག་པ་བསྐྱོད་པའི་སྦྱོར་བ་ཡིས། །ཕྱོགས་རྣམས་ཀུན་དུ་གར་བྱ་ཞིང་། །དངོས་དང་མཐུན་པར་བཟུང་བྱས་ལ། །བསྒོམ་
<pb id="94.141a"/>
པ་ལ་ནི་སེམས་བཞག་ཅིང་། །རྡོ་རྗེ་རང་བཞིན་ལུས་སྲ་བས། །མི་མཐུན་རྐང་སྟབས་ཚུལ་གྱིས་ནི། །རྡོ་རྗེ་འཆང་བས་ལག་བསྒྲེང་སྟེ། །རྡོ་རྗེ་མིག་གིས་ཀུན་བལྟས་ལ། །སྲིད་པ་གསུམ་པོ་ཐམས་ཅད་
གནོན། །དཔའ་བོའི་གནས་སུ་གནས་ནས་སུ། །རྐང་པ་གདེངས་པའི་ཚུལ་གྱིས་སུ། །ཧཱུྃ་བརྗོད་འཇིགས་པ་འཇིགས་སུ་རུང་། །མིག་གཉིས་ཉི་མ་ཟླ་བ་སྟེ། །ཁ་ནི་རྒོད་མ་རྟ་ཡི་ཁ། །ལྟེ་བ་དགའ་བོ་ཉེ་དགའ་བོ། །ལྟོ་
བ་རྒྱ་མཚོར་བསམ་པར་བྱ། །ལྷུན་པོ་དེ་ཡི་མགོ་བོར་བྱ། །དེ་བཞིན་ལག་པ་འཁོར་ཡུག་རི། །ས་ནི་རྐང་པ་གཉིས་ཡིན་ཏེ། །ནོར་རྒྱས་བུ་སྤྲུལ་གསང་བསྲེལ་ཡིན། །རླུང་ནི་དེ་ཡི་རྣ་བ་གཉིས། །དེ་ཡི་སྐྲ་རྣམས་མེ་ཡིན་ཏེ། །
ལྕེ་ནི་འཇིགས་པ་ཆེན་པོ་གློག །ཨ་ལ་ལ་ཞེས་སྒྲ་ཆེན་ལྡན། །འབྲུག་སྒྲ་ཧཱུྃ་ཞེས་སྒྲ་ཕྱུང་བས། །ཕྱོགས་རྣམས་ཀུན་དུ་ཡོངས་སུ་བསྐོར། །རབ་ཏུ་བསྐུལ་བས་དེ་ནས་ནི། །རྡོ་རྗེ་སྒྲ་ཡིས་བསྒྱེལ་གྱུར་ནས། །ཀླུ་དང་དྲི་
ཟ་སྲིན་པོ་དང་། །ལྷ་དང་ལྷ་མིན་སོགས་ཀུན་དོང་། །ཧཱུྃ་བརྗོད་པས་ནི་འཇིགས་གྱུར་ཞིང་། །འཆི་བར་འགྱུར་ཏེ་ཐེ་ཚོམ་མེད། །རྡོ་རྗེ་སྒྲ་ཡིས་ཚིག་འགྱུར་ཞིང་། །བློང་བར་གྱུར་ཅིང་དམན་པར་བལྟ། །རྡོ་རྗེ་རྣལ་འབྱོར་ཆེར་
ལྡན་པ། །ག་ལ་བ་དེར་ཉེ་བར་དོང་། །རྡོ་རྗེ་ཆེན་པོས་བཀའ་སྩལ་ལ། །སླན་ཅད་དེ་ལྟར་མ་མཛད་ཅིག །དེ་ནས་དམ་ཚིག་བཞག་བྱས་ལ། །ལྷ་རྣམས་ཐམས་ཅད་བཏང་བར་བྱ། །རྡོ་རྗེ་འཇིགས་པ་གཏུམ་ཆེ་བ། །
འཇིགས་པ་ཆེན་པོ་འཇིགས་བྱེད་པ། །འཇིགས་པར་བྱ་རྣམས་འཇིགས་བསྐྱེད་པ། །ཆེན་པོས་མཆོད་འོས་རྨད་བྱུང་བས། །མི་དང་མི་མ་ཡིན་རྣམས་ལ། །འཇིགས་ཆེན་ལྟས་འབྱུང་ཆེ་འབྱུང་དང་། །ལྷ་དང་
ཀླུ་དང་ཤ་ཟ་དང་། །གཟའ་དང་མ་མོ་བརྩེ་མེད་རྣམས། །ནད་དང་མུ་གེ་ལ་སོགས་དང་། །ཡུལ་འཁྲུགས་པ་དང་འཆི་བྱེད་དང་། །བདུད་རྣམས་དང་ནི་ལོག་འདྲེན་དང་། །སྲུལ་པོ་སྲིན་པོ་ལ་སོགས་པའང་། །བདག་
<pb id="94.141b"/>
ཡུལ་གཞན་ཡུལ་ལས་བྱུང་བའི། །གནོད་པ་གཞན་ཡང་དུ་མ་རྣམས། །དེ་དག་རྣམ་པར་གཞིག་པའི་ཕྱིར། །རྡོ་རྗེ་འཇིགས་བྱེད་སྦྱར་བར་བྱ། །རྐང་པ་རྒྱས་པར་བྱ་ཚུལ་གྱིས། །ཧཱུྃ་ཞེས་བྱ་བའི་སྒྲ་བརྗོད་ན། །རྡོ་རྗེ་
འཇིགས་པས་རབ་བསྐུལ་བས། །ཐམས་ཅད་མྱུར་དུ་འཇིགས་པར་འགྱུར། །འདི་ནི་དོན་ཡོད་ཐོགས་པ་མེད། །རྡོ་རྗེ་འཇིགས་པ་མི་བཟད་པ། །སྔགས་པས་ཀུན་དུ་སྦྱོར་བྱས་ནས། །སྲིད་པ་གསུམ་ཡང་དབང་འགྱུར་ན། །མི་
ཡི་འཇིག་རྟེན་མངག་གཞུག་པ། །བྱེད་པར་གྱུར་པ་སྨོས་ཅི་དགོས། །ཚིག་གིས་ཅུང་ཟད་བསྐུལ་བས་ན། །གང་དག་ཤིན་ཏུ་དྲེགས་ལྡན་པས། །སྲིན་པོ་ལྷ་མིན་གསང་བ་པ། །དེ་དག་ཐམས་ཅད་དབང་དུ་འགྱུར། །རྡོ་རྗེ་
ཡེ་ཤེས་ལེགས་བསླབས་པས། །དབང་ཕྱུག་ཀུན་དང་ཡོན་ཏན་ཐོབ། །ལྷ་རྣམས་ཀུན་གྱི་རྒྱལ་པོར་འགྱུར། །མཁས་པས་དབང་ལ་འགོད་པར་བྱེད། །ཀླུ་ཡི་གནས་སུ་ཀླུ་རྣམས་དང་། །གནོད་སྦྱིན་རྒྱལ་དང་གནོད་སྦྱིན་
དང་། །དྲི་ཟ་རྣམས་ཀྱི་བདག་པོར་འགྱུར། །ལྷ་མིན་གནས་སུ་ལྷ་མིན་དང་། །མཁའ་ལྡིང་གནས་སུ་མཁའ་ལྡིང་དང་། །མི་ཅི་རྣམས་ཀྱི་བདག་པོར་འགྱུར། །ལྷ་དང་ལྷ་མིན་མིར་བཅས་པ། །བསྒོ་བའི་ལུང་བཞིན་གུས་
སེམས་ཀྱིས། །རྡོ་རྗེ་འཇིགས་སྒྲ་ཆེར་ལྡན་པ། །དེ་ཡི་དབང་དུ་ཐམས་ཅད་འགྱུར། །རྡོ་རྗེ་འཇིགས་སུ་རུང་བ་ཡི། །སྒྲ་ཆེན་པོ་ཡི་ཕྱག་རྒྱའོ། །ཀུན་ལ་རྡོ་རྗེ་རབ་འཕྲུལ་བ། །དེ་ཡི་འོག་ཏུ་བརྗོད་པར་བྱ། །དཔལ་ལྡན་
མཆོད་པ་བྱེད་པ་པོས། །ཕྱོགས་བཅུ་དག་ན་བཞུགས་རྣམས་ཀྱི། །སངས་རྒྱས་རྣམ་པ་ཀུན་དུ་མཆོད། །སྲིད་པར་བདག་ཉིད་ཆེ་རྣམས་ཀྱི། །བསམ་ཡས་མཆོད་མིན་གང་ཡང་མེད། །འཛུམ་དང་བཅས་ཤིང་མིག་རྒྱས་
པས། །གཡས་པ་དང་ནི་གཡོན་ཚུལ་གྱིས། །རྡོ་རྗེ་ཐལ་མོ་བཙུམ་བྱས་ལ། །ཕྱོགས་བཅུ་རྣམ་པ་ཀུན་དུ་འདུད། །དཔྲལ་བར་ཐལ་མོ་སྦྱར་བྱས་ལ། །ཕྱོགས་རྣམས་ཀུན་དུ་ཡོངས་བསྐོར་ཞིང་། །དུས་གསུམ་རྣམ་པར་བཞུགས་པ་ཡི། །
<pb id="94.142a"/>
སངས་རྒྱས་ཀུན་ལ་ཕྱག་བྱའོ། །བདེ་གཤེགས་ཀུན་ལ་ཕྱག་བྱ་མཆོད། །སེམས་ཅན་འདུལ་བའི་མཆོད་པ་ནི། །བསམ་པ་ཇི་བཞིན་འཇུག་པ་སྟེ། །བསམ་པ་ཐ་དད་སེམས་ཅན་ཁམས། །བསམ་པ་སྣ་ཚོགས་
རྣམ་པར་འཕེལ། །བསམ་པ་སྣ་ཚོགས་རྣམ་རྟོག་པ། །བསམ་པ་ཆགས་མེད་དེ་དང་དེས། །སྔགས་པས་རྣམ་པ་ཐམས་ཅད་དུ། །སེམས་ཅན་ཁམས་མང་གདུལ་བར་བྱ། །དེ་ནས་སློབ་དཔོན་རྡོ་རྗེ་འཆང་། །ཀུན་ལ་ཤེས་པའི་ཆེར་
བྱུང་བའི། །སྒེག་དང་དཔའ་དང་སྙིང་རྗེ་དང་། །རྒོད་དང་ཁྲོ་དང་འཇིགས་བྱེད་དང་། །འཇིགས་རུང་རྨད་བྱུང་ཞི་བ་རྣམས། །བསམ་པ་ཆགས་པས་རྣམ་དགུར་དགོངས། །དེ་ནས་སློབ་དཔོན་རྡོ་རྗེ་འཆང་། །ཀུན་ལ་ཡེ་ཤེས་འབྱུང་བྱེད་
པའི། །རྐང་པ་གཡས་དང་གཡོན་པ་ནི། །གོམ་པས་མཛེས་དང་ལྡན་པ་ཡིས། །ལག་པ་གཡས་དང་གཡོན་པ་ནི། །གར་བྱེད་པ་ཡི་ཚུལ་གྱིས་སུ། །འཛུབ་མོ་མཐེ་བོ་རྩེ་སྤྲད་ལ། །གཡོན་ཕྱོགས་སུ་ནི་བལྟ་བར་བྱ། །
གཡས་དང་གཡོན་པ་སྦྱར་ཚུལ་གྱིས། །འཛུམ་བཅས་རྒྱས་པ་གུས་བསྒྲིམས་ཤིང་། །ལག་ན་རྡོ་རྗེ་གསོར་ལྡན་པས། །རྗེས་སུ་ཆགས་པས་གར་བྱའོ། །ལྷ་རྣམས་ཀུན་དང་གསང་བ་དང་། །ལྷ་མ་ཡིན་དང་མི་རྣམས་དང་། །
འདོད་ཁམས་དབང་ཕྱུག་དབང་པོ་དང་། །ས་གསུམ་གནས་རྣམས་ཆགས་བྱེད་ཅིང་། །མིག་ཟུར་བརྒད་དང་ལྟ་བ་ཡིས། །དེ་དག་ཐམས་ཅད་དབང་དུ་འགྱུར། །ས་གསུམ་ཐམས་ཅད་འགུགས་བྱེད་ན། །ས་སྟེང་མི་
རྣམས་སྨོས་ཅི་དགོས། །ལྷ་ཡི་རྒྱལ་པོ་སོགས་བཀུག་ནས། །སྡོམ་པ་ཅན་གྱི་དབང་འཇོག་སྟེ། །ཐམས་ཅད་བསྒོ་བ་བཞིན་བྱེད་ཅིང་། །མངག་གཞུག་པར་ནི་རབ་ཏུ་དགོད། །རྡོ་རྗེ་ཆེར་ལྡན་ཀུན་ཤེས་ནས། །རྡོ་རྗེ་གླུ་
ནི་བླང་བར་བྱ། །རྡོ་རྗེ་གླུ་ཡིས་བསྐུལ་བས་ན། །རྗེས་སུ་ཆགས་དང་ཆགས་ཆེན་འགྱུར། །རྡོ་རྗེ་སེམས་དཔར་མོས་པ་ཡིས། །གླུ་དང་གར་ནི་རབ་ཏུ་བྱ། །བསམ་པ་ཆགས་པས་རྒྱལ་གྱུར་ནས། །སེམས་ཅན་ཁམས་
<pb id="94.142b"/>
ནི་རྗེས་ཆགས་བྱ། །རྡོ་རྗེ་གླུ་ནི་འདི་ཡིན་ནོ། །ས་གསུམ་དག་ན་འབར་བའི་སྐུ་མངའ་རྗེས་སུ་ཆགས་མཛད་འདུལ་ལྡན་པས། །ཉི་མ་སྟོང་ཕྲག་བཅུ་བས་རྣོ་བའི་འོད་ཟེར་སྟོང་དང་ལྡན་པ་པོས། །རྣམ་མང་ཆ་བྱད་གཟུགས་ཀྱིས་
སེམས་ཅན་འགྲོ་བ་རྗེས་སུ་ཆགས་མཛད་པ། །རྡོ་རྗེ་སེམས་དཔའ་དབང་ཕྱུག་དམ་པ་མཛེས་པའི་སྟོབས་ལྡན་གར་མཛད་གསོལ། ཥ་ཊ་བ་ལ་སོགས་པའི་གླུ། །རྡོ་རྗེ་གར་གྱིས་བྱ་བ་ན། །ས་གསུམ་ཐམས་ཅད་འགུགས་
བྱེད་ན། །ས་སྟེང་མི་རྣམས་སྨོས་ཅི་དགོས། །རྡོ་རྗེ་གར་གྱི་ཕྱག་རྒྱའོ། །དེ་ནས་སློབ་དཔོན་རྡོ་རྗེ་འཆང་། །རྡོ་རྗེ་ཉིད་དུ་ཡང་སྒྱུར་ཞིང་། །རྡོ་རྗེ་གར་གྱི་སྦྱོར་བ་ཡིས། །ཐམས་ཅད་ལ་ནི་གར་མཁན་བྱ། །གོམ་སྟབས་ཐམས་ཅད་
མཛེས་ལྡན་པར། །གཡས་པ་དགུག་པའི་ཕྱག་རྒྱ་དང་། །གཡོན་པས་བཏང་བའི་ཕྱག་རྒྱ་བྱ། །མིག་ཟུར་བརྒད་དང་ལྟ་བ་ཡིས། །ལག་པ་གཡས་དང་གཡོན་པ་ཡིས། །འཁྱུད་པར་བྱེད་པའི་སྦྱོར་ལྡན་པས། །ཚངས་པ་ལ་སོགས་ལྷ་རྣམས་
ནི། །རྣམ་པ་ཀུན་དུ་དབང་བསྒྱུར་ཏེ། །མངག་གཞུག་པ་ནི་རབ་བྱེད་ཅིང་། །རྡོ་རྗེ་ཅན་གྱི་ལུང་ལ་བརྩོན། །རྡོ་རྗེ་ཆགས་པས་ཆགས་བྱས་པས། །ཤིན་ཏུ་ཆགས་པས་དྲེགས་མྱོས་པའི། །ལྷ་དང་མི་དང་གསང་བ་པ། །བསྒྲུབ་བྱ་རྣམས་ཀྱང་
སྔགས་པས་བསྒྲུབ། །རྡོ་རྗེའི་ལུས་ལ་ཡོངས་ཆགས་པས། །འདོད་ཆགས་ཐམས་ཅད་ཡོངས་སུ་འདོར། །རྡོ་རྗེ་གླུ་སྙན་ལྡན་པ་ཡིས། །སེམས་ཅན་ཁམས་རྣམས་ཆགས་པར་བྱ། །རྗེས་སུ་ཆགས་པས་ཆགས་པའི་ཕྱིར། །
ལྷ་རྣམས་ཐམས་ཅད་དབང་དུ་འགྱུར། །རྡོ་རྗེ་གླུ་ཡི་སྙན་པའི་སྒྲ་རྣམས་ཐམས་ཅད་དང་། །བཟོད་ནས་རང་བཞིན་དག་པས་རྡོ་རྗེ་སེམས་དཔའ་བསྐུལ། །སྒྱུ་མའི་དངོས་པོ་རྣམ་མང་དང་། །སྙན་པའི་སྒྲ་ནི་དེ་ཉིད་དང་། །སངས་རྒྱས་
རྣམ་འཕྲུལ་ཐམས་ཅད་ཀྱིས། །དབང་བསྒྱུར་དེ་ནས་སངས་རྒྱས་སྣང་། །འཇིག་རྟེན་ཐམས་ཅད་ཡོངས་སུ་འདྲེན། །བདུད་རྣམས་ཐམས་ཅད་ཡོངས་སུ་འདུལ། །ཤེས་པ་ཐམས་ཅད་ཡོངས་སུ་སྦྱོང་། །སེམས་ཅན་ཐམས་ཅད་ཡོངས་
<pb id="94.143a"/>
སྨིན་བྱེད། །གླུ་འདི་རབ་ཏུ་ལེན་བྱེད་ཅིང་། །རྡོ་རྗེ་གར་ནི་རབ་བྱས་ན། །ལྷ་དང་གང་དག་གནོད་སྦྱིན་དང་། །ལྷ་མིན་ཀླུར་བཅས་ཐམས་ཅད་འགྲུབ། །རྡོ་རྗེ་གླུ་ཡིས་འདྲེན་པའོ། །དེ་ནས་སློབ་དཔོན་རྡོ་རྗེ་འཆང་། །རྡོ་རྗེ་སེམས་
དཔར་ཡང་བསྒྱུར་ཏེ། །དཔའ་ཆེན་བསམ་པར་ཀུན་ཆགས་པས། །དཔའ་བོ་ལྔ་པོ་བསྟེན་པར་བྱ། །འཐུན་པའི་རྐང་སྟབས་བྱས་ནས་སུ། །གཡས་པ་བརྐྱང་བས་ཕ་རོལ་གནོན། །གཡོན་པ་བརྐྱང་བའི་ཚུལ་གྱིས་ནི། །སེང་གེ་བཞིན་དུ་
བསྒྱིངས་པར་བྱ། །ཚངས་པའི་གནས་ལ་ཡང་གནས་ཏེ། །རྡོ་རྗེ་སེ་གོལ་སྦྱོར་བ་དང་། །རྡོ་རྗེ་བསྣུན་སྟབས་ཚུལ་གྱིས་ནི། །ཚངས་པ་ལ་སོགས་བསྡུ་བར་བྱ། །རྡོ་རྗེ་གླུ་ནི་ལེན་བྱེད་ཅིང་། །ས་གསུམ་འབར་བའི་སྐུ་ལྡན་པ། །ཉི་མ་བྱེ་བ་
འབར་མཚུངས་པ། །ནམ་མཁའ་མཚུངས་ཤིང་མཉམ་མེད་པ། །ཆོས་དང་རྒྱལ་མཆོག་རྣམས་ཀྱི་གཙོ། །སངས་རྒྱས་སྐུ་མཆོག་དེ་ལ་འདུད། །སོ་ཡིས་མཆུ་ནི་རབ་གནོན་ཅིང་། །ཀུན་ནས་མིག་ཅན་ཁྲོ་གཉེར་བཞིན། །རྐེད་པར་
རྡོ་རྗེ་བརྟེན་ནས་སུ། །ཕྱོགས་བཅུ་ཀུན་དུ་བལྟ་བར་བྱ། །གཡས་པ་རྡོ་རྗེ་ཚུལ་གྱིས་ནི། །ཕྱོགས་རྣམས་ཀུན་དུ་རབ་བསྒྲགས་པས། །ལྟ་འཇིགས་འོད་ཟེར་འབར་ལྡན་ཞིང་། །བསྲེག་པའི་བསྐལ་པ་གཞན་ལྟ་བུ། །གྲུབ་འགྱུར་
རྡོ་རྗེ་མེ་འབར་བ། །འཇིགས་པ་ཆེ་ལྟར་བཟོད་དཀའ་བས། །བགེགས་རྣམས་ལ་ནི་སྦྱོར་བར་བྱ། །འཇིག་རྟེན་གསུམ་པོ་ཐལ་བར་རློག །ཉེས་པ་ཆེན་པོ་མ་ཡིན་ལ། །ཕྱག་རྒྱ་འདི་ནི་སྦྱར་མི་བྱ། །ཐུན་མོང་མ་ཡིན་དགོས་པ་ནི། །
ཐ་མའི་ཚེ་ན་སྦྱར་བར་བྱ། །རྡོ་རྗེ་འཆང་བས་བསྲུངས་གྱུར་ཀྱང་། །ཧཱུྃ་བརྗོད་པས་ནི་ཐལ་བར་རློག །འཇིག་པའི་མེ་ལྟར་བཟོད་དཀའ་བ། །རྡོ་རྗེ་ཆེན་པོ་ཕྱག་རྒྱའོ། །དེ་ནས་སློབ་དཔོན་རྡོ་རྗེ་འཆང་། །རྡོ་རྗེའི་ཡེ་ཤེས་ལེགས་
བསླབས་པས། །སྙིང་གར་རྡོ་རྗེ་ཁུ་ཚུར་གཉིས། །བཞག་ནས་འདི་སྙམ་བསམ་པ་སྟེ། །སེམས་དམྱལ་ཡི་དགས་དུད་འགྲོ་དང་། །གང་གཞན་སྡུག་བསྔལ་སྡུག་བསྔལ་རྣམས། །ལག་པས་དྲང་བའི་སྦྱོར་བ་ཡིས། །བདེ་
<pb id="94.143b"/>
བ་ཀུན་གྱིས་བསྟབ་པར་བྱ། །གཟའ་བཏུང་ལ་སོགས་ཆར་པ་དང་། །གོས་དང་རིན་ཆེན་རྒྱན་གྱི་ཆར། །དེ་དག་རྣམས་ལ་ཀུན་དུ་དབབ། །ཅི་བདེར་ཡང་དག་བསྟབས་པས་ན། །སྙིང་རྗེ་སྤྱན་རས་གཟིགས་དབང་བཞིན། །ཀུན་དུ་ཡོངས་སུ་
རྒྱས་པར་བྱ། །སེམས་ཅན་ཀུན་གྱི་བླ་མེད་བདེ། །ཐོབ་པར་ཤོག་ཅེས་བསམ་པར་བྱ། །སྙིང་རྗེའི་ཕྱག་རྒྱའོ། །དེ་ནས་སློབ་དཔོན་རྡོ་རྗེ་ཅན། །རྡོ་རྗེ་ཡེ་ཤེས་ལེགས་བསླབས་པས། །རྡོ་རྗེའི་ཕྱག་རྒྱ་བཅིང་བྱ་ཞིང་། །མཚོགས་
མར་ཐལ་མོ་སྦྱར་བར་བྱ། །བརྒད་དང་སྒེག་པའི་སྦྱོར་བ་ཡིས། །དེ་ནས་མྱུར་དུ་མད་པར་བྱ། །རྡོ་རྗེ་བརྒད་ཆེན་ཕྱག་རྒྱ་འདི། །རྡོ་རྗེ་འཆང་ཉིད་བཞིན་དུ་རྒོད། །བརྒད་པ་ཆེན་པོའི་ཕྱག་རྒྱའོ། །དེ་ནས་ལག་པ་གཡས་བཏེག་སྟེ། །
གཡོན་པ་རྐེད་པའི་ཕྱོགས་སུ་བཞག །གཡོན་བརྐྱང་རྐང་སྟབས་བྱས་ནས་སུ། །དེ་ནས་ཐལ་མོ་ཡང་སྦྱར་ཏེ། །འཇིགས་རུང་སྒྲས་ནི་རྒྱས་བྱེད་ཅིང་། །ཐལ་མོ་སྦྱར་བ་བཏུད་པར་བྱ། །འཇིགས་སུ་རུང་བ་ཆེན་པོའི་སྒྲའི་ཕྱག་རྒྱའོ། །
གཡས་བརྐྱང་རྐང་པའི་སྟབས་བྱས་ཏེ། །ལག་པ་གཉིས་ཀྱིས་རྒྱལ་རོལ་དུ། །ཁུ་ཚུར་གཉིས་ནི་བཅང་བར་བྱ། །བགེགས་ཀུན་འདར་བར་བྱ་བའི་ཕྱིར། །མགུལ་པ་ངེས་པར་སྨད་བྱ་ཞིང་། །སྒྲ་ཆེན་རབ་ཏུ་བརྗོད་བྱས་ན། །ཕྱག་རྒྱ་འདི་
ཡི་སྦྱོར་བ་ཡིས། །བགེགས་རྣམས་ཐམས་ཅད་འདར་བར་འགྱུར། །མཐུན་པའི་རྐང་སྟབས་བྱས་ནས་སུ། །མཚོགས་མར་ཐལ་མོ་སྦྱར་བྱས་ལ། །ལག་པ་གཉིས་ག་ལྟོ་བར་གཞག །གཡས་བརྐྱང་རྐང་སྟབས་
སྦྱོར་བ་ཡིས། །སྔགས་པས་འཁོར་ལོ་བཞིན་དུ་བསྐོར། །ཧ་ཧ་ཞེས་པས་རབ་བརྒྱན་པ། །ཕྱག་རྒྱ་འདི་ནི་རྒྱ་ཆེན་ཏེ། །རི་རྣམས་ཕྱེ་མར་རློག་བྱེད་ན། །སྡང་བའི་སེམས་ཅན་ཅི་སྨོས་ཏེ། །སྔགས་པའི་
འདོད་པ་བཞིན་དུ་འགྱུར། །འཐུན་པའི་རྐང་སྟབས་བྱས་ནས་སུ། །ལག་པ་གྱེན་དུ་བསྒྲེང་བྱས་ལ། །གདུ་བུའི་ཕྱག་རྒྱ་བཅིང་བར་བྱ། །དེ་བཞིན་སོ་ཡིས་མ་མཆུ་མནན། །གཡོན་པ་བརྐྱང་བ་ལགས་སྦྱར་བས། །བགེགས་
<pb id="94.144a"/>
རྣམས་ཀུན་ལ་བསྣུན་པར་བྱ། །ཕྱག་རྒྱ་འདི་ནི་རྒྱ་ཆེན་ཏེ། །བགེགས་རྣམས་ཐམས་ཅད་བཟློག་པ་ཡིན། །ཕྱག་རྒྱ་འདི་ནི་ལེགས་སྦྱར་བས། །ཐམས་ཅད་བཟློག་པར་གྱུར་པ་ཡིན། །མཐུན་པའི་རྐང་སྟབས་བྱས་ནས་
སུ། །ལག་གཉིས་བྲང་ལ་སྦྱར་བ་ལས། །ལག་པ་གཡས་པ་བསྒྲེང་བྱས་ཏེ། །ལག་པ་གཡོན་བརྐྱང་ལེགས་སྦྱར་བས། །ཐོ་བ་ཡི་ནི་ཕྱག་རྒྱ་ཡིས། །རྡོ་རྗེ་འཆང་ཉིད་ཡིན་པ་འང་བསྣུན། །དེ་ཡི་མོད་ལ་ཕྱེ་མར་འགྱུར། །ཐོ་
བའི་སྟངས་ཐབས་སོ། །གཡས་དང་གཡོན་པའི་སྦྱོར་བ་ཡང་། །ལག་པ་མཆན་ཁུང་གཞུག་པར་བྱ། །ཉི་མ་འབར་འདྲའི་ལྟ་འདྲ་བས། །ཧཱུྃ་བརྗོད་བསྙེམས་པས་མཐུར་དུ་བལྟ། །ལག་ན་རྡོ་རྗེ་ཉིད་བསྒྱུར་ཏེ། །འཇིགས་སུ་རུང་
བའི་སྒྲ་ཕྱུང་ལ། །རྒྱ་མཚོ་མ་དཱར་བཅས་པ་ཡིས། །ས་རྣམས་ཐམས་ཅད་གཡོ་བར་བྱ། །སོ་ཡིས་མཆུ་ནི་མནན་བྱ་ཞིང་། །རྡོ་རྗེ་རྐང་པས་བསྣུན་པར་བྱ། །ཕྱག་རྒྱ་འདི་ནི་ལེགས་སྦྱར་བས། །དེ་དག་ཐམས་ཅད་འདར་བར་
འགྱུར། །གཡས་བརྐྱང་རྐང་སྟབས་བྱས་ནས་སུ། །ལག་གཉིས་ཁུ་ཚུར་བཅང་ཚུལ་གྱིས། །གཡོན་པ་བྲང་ལ་སྦྱར་བར་བྱ། །གཡས་པ་གྱེན་དུ་བསྒྲེང་བྱས་ལ། །འཛུབ་མོ་མྱུར་དུ་བསྒྲེང་བྱས་ཤིང་། །རྡོ་རྗེ་སྒྲ་ནི་དབྱུང་བྱས་ན། །
གལ་ཏེ་སངས་རྒྱས་ཉིད་བསྒྱུར་ཀྱང་། །བགེགས་རྣམས་ཐམས་ཅད་བསྒྱེལ་བར་བྱ། །རྡོ་རྗེ་ཅན་གྱིས་བཤད་ཡིན་ནོ། །སྡང་བའི་སེམས་ཅན་སྨོས་ཅི་དགོས། །ཕྱག་རྒྱ་འདི་ནི་བསྐྱོད་པས་ན། །དེ་དག་ཐམས་ཅད་དུལ་
བར་འགྱུར། །མཐུན་པའི་རྐང་སྟབས་བྱས་ནས་སུ། །གཡས་པ་གྱེན་དུ་བསྒྲེང་བྱས་ལ། །ལག་པ་ཐལ་མོ་བརྐྱང་བར་བྱ། །གཡོན་པ་བྲང་དུ་སྦྱར་བར་བྱ། །ལག་པས་མྱུར་དུ་བསྣུན་སྟབས་ཀྱིས། །ཧཱུྃ་དང་བཅས་
པས་ས་ལ་བསྣུན། །ནམ་མཁའ་མེ་འབར་འདྲ་བ་ཡི། །རལ་གྲི་ཕྱག་རྒྱ་བཅིང་བྱས་ལ། །བགེགས་རྣམས་ཐམས་ཅད་གཏུབ་པར་བྱ། །རྡོ་རྗེ་ཅན་གྱིས་བཤད་ཡིན་ནོ། །འཐུན་པའི་རྐང་སྟབས་བྱས་ནས་སུ། །ལག་པ་འོག་
<pb id="94.144b"/>
ཏུ་བཅུག་ནས་ནི། །རྐང་པའི་དབུས་ནས་བཟུང་བྱས་ལ། །དེ་ནི་གྱེན་དུ་བཏེག་པར་བྱ། །ཧཱུྃ་ཞེས་རྡོ་རྗེ་སྒྲ་དང་ནི། །ཁྲོས་ཤིང་ཁྲོ་གཉེར་བཅས་པ་ཡིས། །རྐང་པ་དེ་ཡིས་ཡང་བསྣུན་ལ། །དེར་ནི་བགེགས་ནི་བསམ་པར་བྱ། །རྡོ་རྗེ་
རྐང་པས་བསྣུན་བྱས་ན། །རི་རབ་རྣམས་ཀྱང་ཕྱེ་མར་རློག །རྡོ་རྗེ་རྐང་པའི་སྟངས་སྟབས་སོ། །གཡས་བརྐྱང་རྐང་སྟབས་སྦྱོར་བ་ཡིས། །ལག་གཉིས་འཁོར་ལོའི་ཚུལ་དུ་བརྐྱང་། །སོ་ཡིས་མཆུ་མནན་ཁྲོས་པ་ཡིས། །
ཀུན་དུ་འཁོར་ལོ་འཕང་བར་བྱ། །ཕྱོགས་རྣམས་ཀུན་ནས་གནས་པ་ཡི། །སངས་རྒྱས་ཞིང་རྣམས་ཞིག་པར་འགྱུར། །ཞིག་པར་འགྱུར་བའི་ཞིང་རྣམས་ནས། །རྒྱལ་བ་དམ་པ་རྣམས་ཀྱང་འབྱོན། །བྱང་ཆུབ་སེམས་དཔའ་རྫུ་
འཕྲུལ་ཆེ། །གང་གཞན་དབང་ནི་ཐོབ་འགྱུར་རྣམས། །གློང་ཞེས་གྱུར་ནས་བློ་ལྡན་པ། །ལག་ན་རྡོ་རྗེའི་གན་དུ་དོང་། །སྲོག་ཟད་ན་ནི་མི་རུང་གིས། །བུ་གཅིག་ངེད་ཀྱིས་ཅི་ཞིག་བྱ། །ཁྱོད་ནི་ཇི་ལྟར་འདོད་པ་བཞིན། །ངེད་ཀྱིས་
མྱུར་དུ་བསྒྲུབ་བོ་ཞེས། །རྡོ་རྗེ་སེམས་དཔའ་བློ་ལྡན་ལ། །ལུང་ནི་ཡོངས་སུ་ནོད་པར་མཛད། །བསྐལ་པ་མེ་ལྟར་གྱུར་པ་ཡིས། །གཡས་བརྐྱང་སྟངས་སྟབས་བྱས་ནས་སུ། །འབར་བའི་ཕྱག་རྒྱ་ལེགས་སྦྱར་བས། །
ས་གསུམ་ཐམས་ཅད་འབར་བར་བྱ། །ས་གསུམ་འབར་བར་མཐོང་གྱུར་ནས། །སྔགས་པ་རྣམས་ལ་རྟག་འཚེ་བ། །བགེགས་བྱེད་མ་རུངས་ཆེན་པོ་པ། །སྲིན་པོ་སྡང་བ་རྣམས་སྐྲག་གོ །ཕྱག་རྒྱ་འདི་
འདྲ་མཐོང་གྱུར་ནས། །དེ་ནས་དེ་དག་ཞི་བར་འགྱུར། །མཐུན་པའི་རྐང་སྟབས་བྱས་ནས་སུ། །དེ་ཚེ་ངེས་པར་བསྣུན་བླངས་ལ། །ས་བས་གྱེན་དུ་འཕང་བར་བྱ། །དེ་ཚེ་སོས་ནི་མཆུ་མནན་ལ། །མྱུར་དུ་གཡོ་བ་གཅིག་བོར་ཏེ། །ངེས་པར་
བསྣུན་པ་བསྣུན་དེ་ཚེ། །སྲིན་པོ་སྡང་བ་བགེགས་བྱེད་པ། །དེ་དག་ཐམས་ཅད་ཕྱེ་མར་འགྱུར། །རྡོ་རྗེ་ངེས་བསྣུན་ཕྱག་རྒྱ་ཡིས། །དེ་དག་ཐམས་ཅད་བཟློག་པར་བྱ། །དབང་ཆེན་གནས་ལ་གནས་ནས་སུ། །ལག་པ་གཉིས་ནི་བསྒྲེང་བྱས་ལ། །ལྷུན་པོ་
<pb id="94.145a"/>
རྒྱལ་པོ་བླངས་ནས་སུ། །ལག་པ་གཉིས་སུ་དེ་བཞག་ནས། །སྔགས་པ་ལ་ནི་བགེགས་བྱེད་པ། །སྡང་བའི་སེམས་ཅན་རྣམས་ལ་བསྣུན། །བསྣུན་པས་རྣམ་པར་ཕུང་འགྱུར་ཅིང་། །འཆི་བར་འགྱུར་ཏེ་ཐེ་ཚོམ་མེད། །རྣལ་འབྱོར་གཞོལ་བའི་
སྔགས་པ་ལ། །གལ་ཏེ་བསྲེས་ཤིང་བགེགས་བྱེད་ན། །དེ་ཚེ་སྔགས་པ་སྟོབས་ཆེན་གྱིས། །ཕྱག་རྒྱ་འདི་ལ་སྦྱར་བར་བྱ། །ཕྱག་རྒྱ་འདི་ལ་རབ་སྦྱར་བ། །མཐོང་ནས་དེ་དག་འདར་བར་འགྱུར། །དེ་ནས་སློབ་དཔོན་རྡོ་རྗེ་འཆང་། །རྡོ་རྗེ་ཡེ་ཤེས་ལེགས་
བསླབས་པས། །རྒྱལ་བ་ཀུན་ལ་ཕྱག་བྱས་ནས། །ཅོད་པན་སྟངས་ཀྱི་སྟབས་བཤད་དོ། །སྔགས་པས་ཤར་ཕྱོགས་ཁ་བལྟས་ལ། །ལག་པ་གཡས་པ་མཚོགས་མར་བཞག །གཡོན་པ་རྐེད་པའི་ཕྱོགས་སུ་བཞག །ཧཱུྃ་ཞེས་བྱ་བའི་སྒྲ་ཕྱུང་ལ། །
འབྲུག་སྒྲ་དལ་འདྲའི་ཕྱག་རྒྱ་ཡིས། །ཕྱོགས་རྣམས་ཀུན་དུ་བསྐོར་བར་བྱ། །གཡས་བརྐྱང་བ་ཡི་ཚུལ་གྱིས་ཀྱང་། །ངང་པའི་རྩལ་གྱི་སྦྱོར་བ་ཡིས། །ལག་པ་གཡས་པ་གདེངས་བྱས་ན། །རྒྱ་མཚོ་རྣམས་ཀྱང་བཏེག་པར་འགྱུར། །ངང་པའི་རྩལ་
གྱི་ཕྱག་རྒྱའོ། །རྐང་པ་གཡས་པ་བཏེག་ནས་སུ། །ལག་པ་གཉིས་ནི་སར་བཙུགས་ལ། །ཨ་ལ་ལ་ཞེས་རྣམ་བརྒྱན་པས། །ས་གསུམ་ཐམས་ཅད་བཏེག་བྱས་ན། །རྒྱ་མཚོར་བཅས་པའི་རི་རབ་ཀྱང་། །ཐམས་ཅད་ཤིན་ཏུ་བཏེག་པར་འགྱུར། །
མན་དཱ་ར་དང་ཏི་སེ་དང་། །གཞན་ཡང་གང་དག་རི་རྣམས་ཀྱང་། །ཧ་ལ་ཧ་ལའི་ཕྱག་རྒྱ་ཡིས། །བསྣུན་པ་དེ་དག་སླར་མི་འཆགས། །གཡས་དང་གཡོན་པའི་སྦྱོར་བ་ཡང་། །ལག་པ་གཉིས་ནི་ལྟོ་བར་བཞག །ཧཱུྃ་བརྗོད་སྙེམས་པས་མར་བལྟས་
ཏེ། །སོ་ཡིས་མཆུ་ནི་མནན་བྱས་ལ། །རྡོ་རྗེ་ཅོད་པན་ཕྱག་རྒྱ་ཡིས། །བགེགས་རྣམས་ཐམས་ཅད་བཟའ་བར་བྱ། །གཡོན་པ་བརྐྱང་བའི་སྦྱོར་བ་ཡིས། །དེ་ཡི་ཚེ་ན་གཡོན་བཏེག་སྟེ། །ཁྲོས་དང་བཅས་པས་རྐང་བཞག་པས། །ས་
གསུམ་ཐམས་ཅད་དྲང་བར་བྱ། །དྲང་བའི་ཅོད་པན་གྱི་ཕྱག་རྒྱའོ། །མཐུན་པའི་རྐང་སྟབས་བྱས་ནས་སུ། །ལག་པ་གཉིས་ནི་བཏེག་བྱས་ལ། །བགེགས་རྣམས་ཐམས་ཅད་འཆིང་བྱེད་ཅིང་། །འཁོར་ལོ་བཞིན་དུ་ཕྱོགས་སུ་བསྐོར། །
<pb id="94.145b"/>
ཕྱག་རྒྱ་འདི་ལ་ལེགས་སྦྱར་བས། །དེ་དག་བཅིངས་དང་གཟིར་བར་འགྱུར། །བགེགས་རྣམས་ཐམས་ཅད་སེལ་བར་བྱེད། །རྡོ་རྗེ་ཅན་གྱིས་ཉིད་ཀྱིས་བཤད། །བགེགས་སྐྲག་པར་བྱེད་པའི་ཕྱག་རྒྱའོ། །རྣལ་འབྱོར་སྟན་ལ་འདུག་ནས་སུ། །
རྐང་པ་གཡས་པ་བཏེག་ནས་ནི། །ལག་གཉིས་འཁོར་ལོའི་ཚུལ་དུ་བྱ། །རྐང་པ་གཅིག་ནི་ཡོངས་སུ་བསྐོར། །འཁོར་ལོ་ཅོད་པན་ཕྱག་རྒྱ་ཡིས། །བགེགས་རྣམས་ཐམས་ཅད་བསྒྱེལ་བར་བྱ། །འཐུན་པའི་རྐང་སྟབས་བྱས་ནས་སུ། །
མེ་ཏོག་ཐལ་མོ་སྦྱར་ཚུལ་གྱིས། །དེ་ཡི་ཚེ་ན་ས་ལ་བཞག །དེ་ནས་མྱུར་དུ་ཡང་བཏེག་གོ །འདིས་མཆོད་པས་ན་སྔགས་པ་ལ། །ཐམས་ཅད་བགེགས་བྱེད་མི་འགྱུར་རོ། །མཆོད་པའི་ཅོད་པན་གྱི་ཕྱག་རྒྱའོ། །དེ་ནས་བཅོམ་
ལྡན་འདས་རྣམ་པར་སྣང་མཛད་ཀྱིས། བྱང་ཆུབ་སེམས་དཔའ་ལག་ན་རྡོ་རྗེ་ལ་བཀའ་སྩལ་པ། གསང་བ་པའི་བདག་པོ་སྐྲག་པར་བྱེད་པ་ཞེས་བྱ་བའི་སྟངས་སྟབས་ཡོད་དེ། ང་བྱང་ཆུབ་སེམས་དཔར་གྱུར་པ་ན། བསྐལ་པ་དཔག་
ཏུ་མེད་པར་གྱུར་པ་དེའི་ཚེ་དེའི་དུས་ན། བཅོམ་ལྡན་འདས་དེ་བཞིན་གཤེགས་པ་སངས་རྒྱས་རྒྱན་གྱི་དབྱངས་ལས་ངས་ཐོས་ཀྱིས། དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་ངས་ཁྱོད་ལ་བཤད་དོ། །དེ་ཡིས་སྐྲག་པར་
བྱས་ནས་བགེགས། །ལོག་འདྲེན་ཐམས་ཅད་གདུངས་པར་འགྱུར། །ཕྱོགས་རྣམས་ཀུན་དུ་འབྲོས་བྱེད་ཅིང་། །འཆི་བར་གྱུར་ཏེ་ཐེ་ཚོམ་མེད། །ལག་གཉིས་ཕན་ཚུན་བསྣོལ་ནས་སུ། །གཡོན་པ་བརྐྱང་བར་རབ་སྦྱར་ཏེ། །ཕྱོགས་
རྣམས་ཀུན་དུ་བསྐོར་བར་བྱ། །དེ་ནས་རྐང་པས་ཡང་མནན་ནོ། །སྐྲག་བྱེད་འདི་ནི་སྐྲག་པ་ཆེ། །བགེགས་རྣམས་ཐམས་ཅད་བཟློག་པ་སྟེ། །སྐྲག་པས་རྣམ་པར་ཕུང་འགྱུར་ཞིང་། །འཆི་བར་གྱུར་ཏེ་ཐེ་ཚོམ་མེད། །དེ་ནས་རྐང་
པའི་ཚུལ་གྱིས་ཀྱང་། །མིག་ནི་མཐུར་དུ་ལྟ་བྱས་ལ། །ལག་པ་གཡས་པ་བསྒྲེང་ནས་ནི། །གཡོན་པ་བྲང་ལ་བཅར་བྱས་ཏེ། །ལག་པ་ས་ལ་བརྡབས་ནས་ནི། །རྡོ་རྗེ་ཐལ་མོས་བསྣུན་པར་བྱ། །རྡོ་རྗེ་ཐལ་མོའི་སྟངས་སྟབས་སོ། །རྣལ་འབྱོར་
<pb id="94.146a"/>
སྟན་ལ་ཡང་འདུག་སྟེ། །མཚོགས་མར་ཐལ་མོ་སྦྱར་བྱས་ལ། །རྐང་པ་གཡས་པ་བཏེག་ནས་སུ། །འཁོར་ལོ་བཞིན་དུ་ཡོངས་སུ་བསྐོར། །འདི་ནི་རླུང་འཆིང་ཆེན་པོ་སྟེ། །སྔོན་གྱི་རྒྱལ་བ་རྣམས་ཀྱིས་གསུངས། །
གལ་ཏེ་རྣམ་འཐོར་རླུང་བྱུང་ཡང་། །དེ་ཡང་མི་གཡོ་འདུག་པར་འགྱུར། །རླུང་འཆིང་བ་ཡི་སྟངས་སྟབས་སོ། །གར་གྱི་ཚུལ་གྱིས་ལེགས་བསླབས་པས། །རྐང་པ་སྤོ་བར་བྱས་པས་ཡང་། །ལག་པ་ཐུར་དུ་སྨད་བྱས་ལ། །ལག་གཉིས་
མཐེ་བོ་སྲིན་ལག་སྤྲད། །གཡོན་པ་བརྐྱང་བ་ལེགས་སྦྱར་ཏེ། །ལག་པ་གཡས་པས་གར་བྱའོ། །གར་གྱིས་བགེགས་རྣམས་ཐམས་ཅད་ནི། །ཤིན་ཏུ་དགའ་བ་སྐྱེ་བར་འགྱུར། །དགའ་བས་བསྔགས་པ་དེ་ལ་ནི། །དེ་དག་ཕྱིན་
ཅད་བགེགས་མི་བྱེད། །མཐུན་པའི་རྐང་སྟབས་བྱས་ནས་སུ། །ལག་པ་གཡས་པ་བསྒྲེང་བྱ་སྟེ། །གཡོན་པ་རལ་གྲིའི་ཚུལ་བྱས་ལ། །གཉིས་ག་གཅིག་ཏུ་སྦྱར་བར་བྱ། །གལ་ཏེ་རྡོ་རྗེ་འཆང་གྱུར་ཀྱང་། །བགེགས་རྣམས་ཐམས་ཅད་དྲང་
བར་བྱ། །ཀུན་ནས་ཤིན་ཏུ་དྲངས་ནས་ཀྱང་། །དེ་ནས་ཕྱག་རྒྱ་བཏང་བར་བྱ། །རྡོ་རྗེ་ཞགས་པས་བཅིང་བྱས་ན། །གནོད་པར་གྱུར་པས་ཀུན་དུ་ཡང་། །ཨ་ལ་ལ་ཞེས་སྒྲ་འབྱིན་ཅིང་། །སེམས་ནི་གློང་ཞེས་གྱུར་པ་ཡིས། །བློ་ལྡན་ལག་ན་རྡོ་རྗེ་ལ། །
ལུང་ནི་ཡོངས་སུ་མནོད་པར་བྱེད། །ཕྱིན་ཅད་བགེགས་ནི་མ་བྱེད་ཅེས། །ལག་ན་རྡོ་རྗེས་ལུང་བསྒོའོ། །རྡོ་རྗེ་གཟིར་བའི་ཕྱག་རྒྱའོ། །སྔགས་པ་ཅི་ལྟར་འདོད་པ་བཞིན། །དེ་ནས་སྙིང་རྗེ་ཡང་བསྐྱེད་དེ། །སྔགས་པས་མཉམ་བཞག་ས་ལ་ནི། །མེ་ཏོག་
ཐལ་མོ་སྦྱར་ནས་སུ། །དེ་ཡི་ཚེ་ན་དེ་དག་ལ། །གང་ཚེ་སྔགས་པ་མཉམ་བཞག་སྟེ། །ཁྱེད་ཅག་བགེགས་ནི་མ་བྱེད་པར། །གནས་སུ་དེང་ཞེས་བརྗོད་པར་བྱ། །གཡས་བརྐྱང་སྟངས་སྟབས་བྱས་ནས་སུ། །ལག་པ་གྱེན་དུ་བསྒྲེང་བར་བྱ། །
གཡས་དང་གཡོན་པའི་ཚུལ་གྱིས་ཀྱང་། །ཁུ་ཚུར་མཆན་ཁུང་གཉིས་སུ་གཞག །ཧཱུྃ་ཞེས་བྱ་བའི་སྒྲ་ལྡན་པ། །སྔགས་པ་དྲག་པོའི་ལས་བྱེད་པས། །ཕྱོགས་རྣམས་ཐམས་ཅད་ཀུན་ནས་ཀྱང་། །རྡོ་རྗེ་གཟིར་བས་གཟིར་བར་བྱ། །གཞན་ཡང་
<pb id="94.146b"/>
གང་དག་ལོག་འདྲེན་བགེགས། །སྲིན་པོ་གང་དག་གྲགས་པ་དང་། །རྒོད་མ་རྟ་ཡི་ཁ་གདངས་པར། །དེ་དག་ཐམས་ཅད་གཟིར་གྱུར་ཅིག །རྡོ་རྗེ་གཟིར་བའི་ཕྱག་རྒྱ་ཡིས། །གཟིར་ནས་དེ་དག་ལྷགས་གྱུར་ཏེ། །ཤིན་ཏུ་མི་བཟད་འདར་བྱེད་ཅིང་། །སྲོག་
ཟད་གྱུར་ན་མི་རུང་གིས། །ཅི་ཚོལ་བཀའ་ནི་མྱུར་གསོལ་ཅེས། །བསྒོ་བའི་ལུང་ནི་གནོད་པར་བྱེད། །སྔགས་པས་ཅི་འདོད་ལུང་བཞིན་དུ། །གལ་ཏེ་ལུང་ནི་ནོད་བྱེད་ན། །དེ་ལྟ་ན་ནི་ཐར་བར་འགྱུར། །གཞན་དུ་ན་ནི་ནམ་ཡང་མིན། །ཤིན་ཏུ་མི་བཟད་གཟིར་བས་ན། །ཁྱོད་ནི་ཅི་བཞེད་དེ་
བཞིན་དུ། །བགྱིད་ཀྱིས་བཀའ་ལུང་སྩོལ་ཅིག་ཅེས། །དེ་ཚེ་དེ་དག་དེ་སྐད་སྨྲ། །མཚོགས་མར་རྡོ་རྗེ་ཐལ་བཞག་ནས། །དེ་ནས་དེ་དག་དམ་ཚིག་སྦྱིན། །ས་ལ་བགེགས་ཀྱི་གཟུགས་བྲིས་ལ། །གཡས་པ་བརྐྱང་བས་མནན་ནས་སུ། །རྡོ་རྗེ་རལ་གྲི་ཕྱག་
རྒྱ་ཡིས། །བགེགས་རྣམས་ཐམས་ཅད་གཏུབ་པར་བྱ། །གཏུབ་པར་བྱས་པས་དེ་དག་ཀུན། །དེ་ལ་སྐྱབས་སུ་འགྲོ་བར་བྱེད། །སྙིང་རྗེར་ལྡན་པའི་སེམས་ཀྱིས་སུ། །དེ་ནས་ཕྱག་རྒྱ་བཏང་བར་བྱ། །སྙིང་རྗེ་སེམས་ཀྱིས་དེ་དག་ལ། །མ་འཇིགས་ཤིག་
ཅེས་སྨྲ་བར་བྱ། །སྔགས་པས་དེ་ཡི་འདོད་པ་བཞིན། །དེ་ནས་དེ་དག་རང་གནས་འདོད། །དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས་ཐམས་ཅད་དང་ལྡན་པའི་འཁོར་ལ་བཀའ་སྩལ་པ། རིགས་ཀྱི་བུ་དག་ཕྱག་རྒྱ་གསུམ་ཡོད་དེ། གང་ངས་
བསྐལ་པ་དགུ་བཅུ་རྩ་གཅིག་ཏུ་བྱང་ཆུབ་སེམས་དཔའི་སྤྱད་པ་སྤྱོད་པ་དེའི་ཚེ། བཅོམ་ལྡན་འདས་དེ་བཞིན་གཤེགས་པ་སྤྱོད་པའི་རྒྱན་གྱི་སྙིང་པོ་ལ་ཕྱག་རྒྱ་གསུམ་ཐོབ་སྟེ། བསྐལ་པ་དུ་མར་དེ་བསྟན་པ་ཙམ་གྱིས་བགེགས་རྣམས་ཀྱིས་ང་ལ་མ་གཙེས་ཀྱིས་
སེམས་རྩེ་གཅིག་ཏུ་སྒྲིམས་ལ་དེ་ཉོན་ཅིག །གཡས་བརྐྱང་རྐང་སྟབས་བྱས་ནས་སུ། །ལག་པ་གཡོན་པ་སྙིང་ཀར་བཞག །གཡས་པ་གར་དང་བཅས་པ་ཡིས། །མཚོགས་མར་ལེགས་པར་བཞག་པར་བྱ། །བགེགས་རྣམས་རྟག་ཏུ་གཞིག་པ་ཡི། །
དམ་ཚིག་འདི་ནི་བརྗོད་པ་ཡིན། །འདི་ནི་བསྟན་པ་ཙམ་གྱིས་ཀྱང་། །འབྲོས་པར་འགྱུར་ཏེ་ཐེ་ཙོམ་མེད། །ཕྱིར་ཟློག་པ་ནི་ཡང་བྱས་ལ། །ས་ལ་ལག་པ་བརྡབ་པར་བྱ། །ལག་པ་གཉིས་ནི་བཏེག་ནས་སུ། །དེ་ཚེ་མཁུར་བ་བུད་པར་བྱ། །རྡོ་རྗེ་
<pb id="94.147a"/>
ཕྱག་རྒྱ་བཅིང་བས་ན། །དེ་ཚེ་བགེགས་རྣམས་བཅོམ་པར་འགྱུར། །རྡོ་རྗེ་ཅན་ནི་ཉྀད་གྱུར་ཀྱང་། །རྡོ་རྗེ་ཕྱག་རྒྱས་བཅོམ་འགྱུར་ན། །མཐོང་བ་ཙམ་གྱིས་བགེགས་རྣམས་ཀུན། །ཕུང་བར་གྱུར་པ་སྨོས་ཅི་དགོས། །སྔགས་པ་ཤར་ཕྱོགས་
བལྟས་འདུག་ལ། །ལག་པ་གཡས་པ་དཀུར་བརྟེན་ཏེ། །གཡོན་པ་བརྐྱང་བ་ལེགས་བྱས་ལ། །གཡོན་པས་ཐམས་ཅད་དགུག་པར་བྱ། །ཐམས་ཅད་ནས་ནི་བཀུག་ནས་སུ། །རྡོ་རྗེ་ཕྱག་རྒྱས་བསྣུན་པར་བྱ། །རྡོ་རྗེ་ཕྱག་རྒྱས་བསྣུན་པས་
ན། །དེ་ཡི་མོད་ལ་ཕྱེ་མར་འགྱུར། །དེ་ནས་བཅོམ་ལྡན་འདས་རྣམ་པར་སྣང་མཛད་ཀྱིས། བྱང་ཆུབ་སེམས་དཔའ་ལག་ན་རྡོ་རྗེ་ལ་བཀའ་སྩལ་པ། ལག་ན་རྡོ་རྗེ་ངའི་སློབ་མ་རྣམས་མ་གཏོགས་པར་ཁྱོད་ཀྱིས་སུ་ལ་སྙད་པར་མི་བྱའོ། །དེ་ཅིའི་
ཕྱིར་ཞེ་ན། སེམས་ཅན་མ་དད་པ་དེ་དག་ནི་ཚུལ་འདི་ལ་ཡིད་མི་ཆེས་ཤིང་དེ་དག་འདི་སྐད་དུ། འདི་ནི་སངས་རྒྱས་ཀྱིས་གསུངས་པ་མ་ཡིན་ནོ་ཞེས་སྨྲ་བར་འགྱུར་བས། དེ་དག་གི་རྣ་ལམ་དུ་ཡང་བསྒྲག་པར་མི་བྱ་ན་ཕྱག་རྒྱ་ལྟ་ཅི་སྨོས། 
གསང་བ་པའི་བདག་པོ་དེ་ལ་སློབ་དཔོན་གྱིས་སློབ་མ་རྣམས་ཀྱི་མཚན་ཉིད་ཤེས་ནས་སྦྱིན་པར་བྱའི་གཞན་དུ་ནི་མ་ཡིན་ནོ། །དེ་ནས་ལག་ན་རྡོ་རྗེས་བཅོམ་ལྡན་འདས་ཀྱི་ཞབས་ལ་གཏུགས་ནས། བཅོམ་ལྡན་འདས་ལ་འདི་སྐད་ཅེས་གསོལ་
ཏོ། །བཅོམ་ལྡན་འདས་གང་དག་སློབ་དཔོན་ལ་བརྙས་པར་བགྱིད་པ་དེ་དག་གི་རྣམ་པར་སྨིན་པ་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། ལག་ན་རྡོ་རྗེ་ལྷ་དང་བཅས་པའི་འཇིག་རྟེན་སྐྲག་པར་འགྱུར་གྱིས་དེ་སྐད་
མ་སྨྲ་ཤིག །གསང་བ་པའི་བདག་པོ་འོན་ཀྱང་ཅུང་ཞིག་བརྗོད་པར་བྱའི། དཔའ་བོ་བསྒྲིམས་ཏེ་དེ་ཉོན་ཅིག །མཚམས་མེད་ལ་སོགས་མི་བཟད་པ། །དམྱལ་བ་གང་དག་ངས་བཤད་པ། །དེ་རྣམས་ཀྱི་ནྀ་གནས་སུ་བརྗོད། །དེར་
ནི་བསྐལ་པ་མཐའ་ཡས་སོ། །དེ་ལྟ་བས་ན་རྣམ་ཀུན་དུ། །དེ་ལ་ནམ་ཡང་བརྙས་མི་བྱ། །གསང་བ་པའི་བདག་པོ་སློབ་དཔོན་ལ་སློབ་མས་ཇི་ལྟར་བལྟ་བར་བྱ་ཞེ་ན། སངས་རྒྱས་བཅོམ་ལྡན་འདས་ལ་ཇི་ལྟ་བ་བཞིན་དུའོ། །
<pb id="94.147b"/>
དེ་ཡི་སེམས་ནི་དེ་ལྟ་ན། །རྟག་ཏུ་དགའ་བ་སྐྱེ་བར་འགྱུར། །དེ་ནི་འཇིག་རྟེན་ཐམས་ཅད་ལ། །ཕན་པར་བྱེད་པའི་སངས་རྒྱས་འགྱུར། །ལག་ན་རྡོ་རྗེ་དབང་བསྐུར་བའི་མདོ་སྡེའི་དབང་པོའི་རྒྱལ་པོ་ལས། སྟངས་སྟབས་ཀྱི་རིམ་པར་
ཕྱེ་བ་རྫོགས་སྷོ།།  །།<head n="2" t="དེ་བཞིན་གཤེགས་པ་ཐམས་ཅད་ཀྱི་ཡུམ་རྣམས་ཀྱི་དངོས་གྲུབ་བསྒྲུབ་པའི་ཆོ་ག" type="lewu" zh="87.336"/>དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ལག་ན་རྡོ་རྗེ། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཤིན་ཏུ་རྒྱས་པ་ཆེན་པོས་བདག་ཉིད་རྒྱས་པ་དེ་དག་གི་ཚིག་གི་འཁོར་ལོའི་དཀྱིལ་
འཁོར་དུ་འཇུག་པར་བྱ་བའི་ཕྱིར་ཆོས་ཀྱི་དབྱིངས་ཡངས་པ་ལ་དམིགས་ནས་འདུག་ཅིང་། བཅོམ་ལྡན་འདས་རྣམ་པར་སྣང་མཛད་དུ་བདག་ཉིད་བྱིན་གྱིས་བརླབས་ནས། སངས་རྒྱས་འབྱུང་བ་མངོན་དུ་བྱེད་ཅིང་སངས་རྒྱས་ཀྱི་གསུང་དབྱངས་བཀོད་པའི་
རྒྱན་གྱི་སྙིང་པོ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །བཅོམ་ལྡན་འདས་སྙོམས་པར་ཞུགས་མ་ཐག་ཏུ། དེ་ནས་དེའི་མོད་ལ་དེ་བཞིན་གཤེགས་པ་སངས་རྒྱས་གྱི་ཞིང་བཅུའི་རྡུལ་ཕྲ་རབ་ཀྱི་རྡུལ་སྙེད་དག་
གིས། ཡེ་ཤེས་ཤིན་ཏུ་རྒྱས་པ་དཔག་ཏུ་མེད་པ་བསྒྲུབ་པའི་དོན་དུ་ཐུགས་སུ་ཆུད་ནས་དེ་དག་ཉིད་ན་བཞུགས་བཞིན་དུ་ཕྱག་བརྐྱང་སྟེ་ལག་ན་རྡོ་རྗེའི་སྤྱི་བོར་བཞག་གོ །བཞག་ནས་ལག་ན་རྡོ་རྗེ་ལ་འདི་སྐད་ཅེས་བཀའ་སྩལ་
ཏོ། །སེམས་དཔའ་ཆེན་པོ་ལེགས་སོ་ལེགས། །རྡོ་རྗེ་ཡེ་ཤེས་རྫོགས་བྱེད་པ། །ཁྱེད་ནི་སངས་རྒྱས་བྱས་པ་གཟོ། །སངས་རྒྱས་སྲས་པོ་རྫུ་འཕྲུལ་ཆེ། །ཐམས་ཅད་མཁྱེན་པའི་ཡེ་ཤེས་མཆོག །དམ་པ་གསང་
བ་ཁྱོད་ཀྱིས་ཤོད། །གཟུང་སྔགས་ཚུལ་དུ་དགོད་བྱོས་ལ། །གང་དུ་ཞུགས་མ་ཐག་ཏུ་ནི། །སྡིག་པ་ཐམས་ཅད་མེད་གྱུར་པ། །དཀྱིལ་འཁོར་འདིར་ནི་བཤད་པར་གྱིས། །དེ་ནས་དེ་བཞིན་གཤེགས་པ་སངས་རྒྱས་
ཀྱི་ཞིང་བཅུའི་རྡུལ་ཕྲ་རབ་ཀྱི་རྡུལ་སྙེད་དེ་དག་ཐམས་ཅད་ཕྱག་སླར་བསྐུམས་སོ། །དེ་ནས་ལག་ན་རྡོ་རྗེ་ཏིང་ངེ་འཛིན་དེ་ལས་ལངས་ཏེ། དེ་བཞིན་གཤེགས་པ་ཐམས་ཅད་སྐྱེད་མ། སྡིག་པ་ཐམས་ཅད་བྱང་བར་བྱེད་མ། ནད་ཐམས་
<pb id="94.148a"/>
ཅད་རབ་ཏུ་ཞི་བར་བྱེད་མ། བགེགས་ཐམས་ཅད་རྣམ་པར་འཇིག་པར་བྱེད་མ། ཕུན་སུམ་ཚོགས་པ་ཐམས་ཅད་སྐྱེད་མ། གཟུངས་སྔགས་ཆེན་མོའི་མཆོག་འདི་སྨྲས་སོ། །ན་མཿསརྦ་ཏ་ཐཱ་ག་ཏེ་བྷྱཿ སརྦ་མུ་
ཁེ་བྷྱཿ སརྦ་ཐཱ་ཧེ་བུད་དྷ་མ་ཏི་རི། སརྦ་པཱ་པ་ནི་ཥ་ནི་གརྫ་གརྫ། བྷཉྫ་བྷཉྫ། མརྡ་མརྡ་གམྦྷཱི་རི་གམྦྷཱི་ར། ཧ་ས་ཧ་ས། ད་མ་ད་མ། མ་ཐ་མ་ཐ། བིདྷྭ་ན་ས་ཡ་བིདྷྭ་ན་ས་ཡ། སརྦ་ཤ་ཏྲུན་ཏ་ར་མ་ཏི། བི་མ་ལེ། པུ་ར་
ཡ་པུ་ར་ཡ། པྲ་ཏི་ཛྙཱ་ན། སརྦ་བྷཱུ་ཏ་པ་རུྰ་པ་སི་ཏེ། བྷ་ག་བ་ཏི། ག་ན་ག་ན། ཛ་ཧི་ཛ་ཧི། བི་མ་ལ་ས་ནི། ཀྲ་མ་ཎི་ཧ་ད་བ་ནི། ར་མ་ཎ། མ་ཏྃ་གི་ཀེ་སྭཱ་ཧཱ། ལག་ན་རྡོ་རྗེས་གཟུངས་སྔགས་གསང་བ་འདི་སྨྲས་མ་ཐག་ཏུ་དེ་
ནས་དེའི་མོད་ལ་ས་ཆེན་པོ་འདི་འགུལ་ལོ། །འུར་འུར་རབ་ཏུ་འུར་འུར་རོ། །ལྡེག་རབ་ཏུ་ལྡེག་གོ །ལྷོ་ཕྱོགས་མཐོ་ན། ནུབ་ཕྱོགས་དམའོ། །བྱང་མཐོ་ན། ཤར་ཕྱོགས་དམའོ། །ཉི་མ་དང་ཟླ་བ་ཡང་ས་ལ་ལྷུང་ངོ་། །
རིག་སྔགས་འཆང་རྣམས་ཀྱང་ལྷུང་ངོ་། །བྱང་ཆུབ་སེམས་དཔའ་གང་དག་གཟུངས་ཐམས་ཅད་ལ་དབང་ཐོབ་པ་དེ་དག་ཀྱང་མྱོས་མྱོས་པོར་གྱུར་ཏོ། །ཐམས་ཅད་དང་ལྡན་པའི་འཁོར་དེ་ཡང་གློང་གློང་པོར་གྱུར་ཏེ། འཇམ་དཔལ་
གཞོན་ནུར་གྱུར་པ་ལ་ཡིད་ཀྱིས་ཕྱག་འཚལ་ཞིང་གནས་པར་གྱུར་ཏོ། །དེ་ནས་འཇམ་དཔལ་གཞོན་ནུར་གྱུར་པས་འཁོར་དེ་གློང་གློང་པོར་གྱུར་པ་མཐོང་ནས་དེ་དག་ལ་འདི་སྐད་ཅེས་སྨྲས་སོ། །ཀྱེ་གྲོགས་པོ་དག་ཁྱོད་ཀྱིས་ཡེ་ཤེས་
ཆེན་པོར་དབང་བསྐུར་བའི་གཟུངས་སྔགས་ཆེན་མོ་དྲན་པར་གྱིས་ཤིག །དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ལག་ན་རྡོ་རྗེ་ལ་འདི་སྐད་ཅེས་སྨྲས་སོ། །ལག་ན་རྡོ་རྗེ་གཟུངས་འདི་ནི་མཐུ་ཆེན་
པོ་ནི་ཡིན་ན། སྒྲུབ་པ་པོ་གང་ལ་ལ་ཞིག་འདི་འཛིན་པ་དང་ཡིད་ལ་བྱེད་པ་དང་མཆོད་པ་བྱེད་པའི་མཐུ་ཅི་ལྟ་བུར་རིག་པར་བྱ་དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་ལག་ན་རྡོ་རྗེས་འཇམ་དཔལ་གཞོན་ནུར་
<pb id="94.148b"/>
གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་གཟུངས་སྔགས་འདིའི་མཐུ་འམ་ནུས་མཐུ་འམ་མཐུ་བསྒྱིངས་པ་ཅི་འདྲའོ། །འཇམ་དཔལ་ཤར་ཕྱོགས་ལོགས་ན་འཇིག་རྟེན་གྱི་ཁམས་འོད་ཟེར་དྲི་མ་མེད་པ་ཞེས་བྱ་བ་ཡོད་དེ། 
འཇིག་རྟེན་གྱི་ཁམས་དེར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་ཟེར་དྲི་མ་མེད་པ་ཞེས་བྱ་བ་འཇིག་རྟེན་དུ་བྱུང་ནས། བཅོམ་ལྡན་འདས་དེས་ཐམས་ཅད་འབྱུང་བ་ཞེས་བྱ་བའི་གཟུངས་
སྔགས་འདི་བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེ་ཏོག་ལ་འཛིན་དུ་གཞུག་པའི་ཕྱིར་བྱིན་ནོ། །བྱང་ཆུབ་སེམས་དཔའ་དེ་ལ་བྱིན་མ་ཐག་ཏུ་དེའི་མོད་ལ་གཟུངས་སྔགས་འདིའྀ་མཐུས་དེའི་སྤུའི་ཁུང་བུ་ཐམས་ཅད་ནས་
སངས་རྒྱས་ཀྱི་གཟུགས་རྣམས་བྱུང་ཞིང་ཞུགས་ཏེ། མཐའ་རྟོགས་པར་ནི་མི་ནུས་སོ། །སངས་རྒྱས་ཀྱིས་བྱིན་གྱིས་བརླབས་མ་གཏོགས་པར། བྱང་ཆུབ་སེམས་དཔའ་སེམས་དཔའ་ཆེན་པོ་གང་དག་གཟུངས་ཐམས་
ཅད་ལ་དབང་ཐོབ་པ་དེ་དག་གིས་ཀྱང་འདི་ཅི་འདྲ་བ་ཡིན་ཞེས་བསྟན་པར་མི་ནུས་སོ། །དེ་བཞིན་གཤེགས་པའི་གཟུགས་དེ་དག་གིས་ནམ་མཁའི་དཀྱིལ་འཁོར་ཏིལ་གྱི་གང་བུ་བཞིན་དུ་གང་བར་གྱུར་ནས་གནས་ཏེ། དེ་བཞིན་
གཤེགས་པའི་གཟུགས་དེ་དག་གིས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལ་འོད་ཟེར་གྱིས་དབང་བསྐུར་ནས་སྐུ་དེ་ཉིད་དུ་ཞུགས་སོ། །དེ་ཅིའི་ཕྱིར་ཞེ་ན། གཟུངས་སྔགས་ཆེན་པོ་འདི་ཉིད་ཀྱི་མཐུས་སོ། 
།དེ་སྐད་ཅེས་སྨྲས་པ་དང་། འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ལག་ན་རྡོ་རྗེ་ལ་འདི་སྐད་ཅེས་སྨྲས་སོ། །བྱང་ཆུབ་སེམས་དཔའ་ཆེན་པོ་ཁྱོད་དེ་བཞིན་གཤེགས་པ་ཐམས་ཅད་ཀྱིས་ཆོས་ཐམས་ཅད་
ཀྱི་བདག་པོར་དབང་བསྐུར་བ་ཡིན་ན། ཁྱོད་ཀྱིས་ཀྱང་གཟུངས་སྔགས་ཆེན་པོའི་དཀྱིལ་འཁོར་བསྟན་པའི་ཕྱིར་གཟུངས་སྔགས་ཆེན་པོའི་དཀྱིལ་འཁོར་ཤོད་ཅིག །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་ཆེན་པོ་
<pb id="94.149a"/>
ལག་ན་རྡོ་རྗེས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་ལས་དོན་ཡོད་པར་གྲུབ་པར་བྱ་བའི་ཕྱིར་དེ་བཞིན་གཤེགས་པ་ཐམས་ཅད་ཀྱིས་ཡེ་ཤེས་གང་དག་གཟུངས་སྔགས་ཀྱི་ཚུལ་དུ་
གནས་ཤིང་། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་པ་དག་ཉོན་ཅིག་དེ་དག་གང་ཞེ་ན། ན་མཿསརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ། ཨ་མ་རི། ཨ་མ་རི། ཊ་ཏ། བཉྫ་ཛྷ་ཛྷ། མི་ཙི་མི་ཙི། སྤོ་ཊ་སྤོ་ཊ། མ་ཏ་མ་ཏ། 
དུ་ར་དནྟ་ད་མ་ཀ་སྭཱ་ཧཱ། ན་མཿསརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་ཧེ་ཧེ་ཀ་ནི་ཊི་ཀ་ནི་ཏི། སརྦ་ཏ་ཐཱ་ག་ཏ་བ་ན་ཀེ་བོ་དནྡི་དེ། ཏྲ་ཊ་ཊ་ཏྲ་ཊ་ཊ། ཧཱུྃ་ཕཊ་ཧཱུྃ་ཕཊ། གརྫ་གརྫ། བ་ར་མ་ཏི། བི་ཧཱུྂ་རི་ཀ་སྭཱ་ཧཱ། ན་མཿསརྦ་ཏ་ཐཱ་ག་ཏེ་
བྷྱཿ སརྦ་མུ་ཁེ་བྷྱཿ སརྦ་ཐཱ་བྷ་ག་བ་ཏེ། པྲཛྙཱ་པ་ར་མི་ཏཱ་ཨཱ། སརྦ་པཱ་པཀྵ་ཡྃ་ཀ་རི། ཛྙཱ་ན་ཨ་པ་ས་སྤ་ར་ཎི། བྷཉྫ་བྷཉྫ། མ་ཐ་མ་ཐ། ད་མ་ད་མ། ཨཱ་ན་ཡ། ཨཱ་ན་ཡ། ས་ར་ས་ར། མཱ་ར་ཡ་མཱ་ར་ཡ། སརྦ་བྷཱུ་ཏེ་ཛ་ན་ཏྲི་ཡེ་སྭཱ་ཧཱ། ན་མཿ
སརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ། གརྫ་གརྫ། མ་ཐ་མ་ཐ། ཧཱ་མ་ཧཱ་མ། བྷཉྫ་བྷཉྫ། དུནྡུ་བྷི་སྭ་ར་ནི་ར་གྷོ་ཥེ། ཧ་ན་ཧ་ན། བི་དྷཱ་ན་ས་ཡ་བི་དྷྭན་ས་ཡ། མོ་ཊ་ཡ་མོ་ཊ་ཡ། ད་ཧ་ད་ཧ། བི་པུ་ལ་ནིརྨཱ་ལ་ནི་ར་ཛཱ་ཏེ། ཨཱ་ཧ་ར་ཨཱ་ཧ་ར་ཨཱ་
གཙྪ་ཨཱ་གཙྪ། སརྦ་བུད་དྷ་ས་རུ་པ་པི་ཏེ་མཱ་བི་བྃ་བ་སྭཱ་ཧཱ། འཇམ་དཔལ་གཟུངས་སྔགས་ཆེན་པོ་འདི་ནི་དེ་བཞིན་གཤེགས་པ་ཐམས་ཅད་ཀྱི་དབྱིངས་ཕྱུག་མ་ཞེས་བྱ་བ། དེ་བཞིན་གཤེགས་པ་ཐམས་ཅད་སྐྱེད་མ། བྱང་ཆུབ་ཀྱི་སྙིང་པོ་
སྟོན་པར་བྱེད་མ། དེ་བཞིན་གཤེགས་པ་ཐམས་ཅད་ཀྱི་གསུང་མ་ནོར་བའོ། །དེ་ནས་འཇམ་དཔལ་གཞོན་ནུར་གྱུར་པས་མིག་མི་འཛུམས་པར་བྱང་ཆུབ་སེམས་དཔའ་ལག་ན་རྡོ་རྗེ་ལ་བལྟས་ཏེ་འདི་སྐད་ཅེས་སྨྲས་སོ། །རིགས་ཀྱི་
བུ་ཁྱོད་ཀྱང་དེ་བཞིན་གཤེགས་པ་ཉིད་དུ་བལྟ་བར་བྱའོ། །དེ་ཅིའི་ཕྱིར་ཞེ་ན། ཁྱོད་ནི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཆེན་པོ་སྔོན་མ་མཐོང་བ་རྣམས་དང་དམ་ཚིག་ལ་སོགས་པ་སངས་རྒྱས་ཀྱི་མཛད་པ་གཅིག་ནས་
<pb id="94.149b"/>
གཅིག་ཏུ་རྒྱུན་མི་འཆད་པར་བྱ་བའི་ཕྱིར། ཡེ་ཤེས་ཆེན་པོར་དབང་བསྐུར་བ་དང་ལྡན་པའི་གཟུངས་སྔགས་འདི་ཡིད་ལ་བྱེད་པའི་ཕྱིར་རོ། །དེ་ནས་དེའི་མོད་ལ་འཇམ་དཔལ་གཞོན་ནུར་གྱུར་པས་དབང་ཆེན་པོ་བསྐུར་བའི་གཟུངས་སྔགས་
ལ་སོགས་པ་ཡེ་ཤེས་བྱེ་བ་ཕྲག་དགུ་བཅུ་རྩ་དགུ་ལས་ངེས་པར་བྱུང་བའི་ཡེ་ཤེས་ཆེན་པོའི་རྡོ་རྗེ་རྟོགས་པར་གྱུར་ཏོ། །ཡེ་ཤེས་ཆེན་པོའི་རྡོ་རྗེ་རྟོགས་མ་ཐག་ཏུ་དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་དུ་མཆོད་པའི་
སྤྲིན་ཆེན་པོ་དག་བྱུང་བར་གྱུར་ཏོ། །ཀྱེ་མའོ་ཡེ་ཤེས་ཆེན་པོར་དབང་བསྐུར་བས། །འཇམ་དཔལ་འདི་ལ་དབང་བསྐུར་ཏོ་ཞེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་དུ་སྒྲ་འུར་ཅེས་གྲགས་སོ། །དེའི་མཐུས་འཇམ་
དཔལ་གཞོན་ནུར་གྱུར་པས་དེ་བཞིན་གཤེགས་པའི་གཟུགས་སངས་རྒྱས་ཀྱི་ཞིང་བཅུའི་རྡུལ་ཕྲ་རབ་ཀྱི་རྡུལ་སྙེད་དག་ཨུཏ་པ་ལ་ཆེན་པོའི་ནང་དུ་ཞུགས་པར་མཐོང་ངོ་། །དེ་བཞིན་གཤེགས་པའི་གཟུགས་རྣམས་ཞུགས་མ་
ཐག་ཏུ། དེ་ནས་ཆོས་ཀྱི་སྐུ་རྟོགས་པའི་མཐུས་དེའི་མོད་ལ་འཇམ་དཔལ་གཞོན་ནུར་གྱུར་པའི་སྤུའི་ཁུང་བུའི་མཚན་རྣམས་དང་ཅོད་པན་དང་རྒྱན་དང་ཡན་ལག་དང་ཉིང་ལག་ཐམས་ཅད་ནས་དེ་བཞིན་གཤེགས་པའི་གཟུགས་
རྣམས་བྱུང་ཞིང་ཞུགས་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་ས་བཅུ་ལ་གནས་པ། སེམས་ཀྱི་དབང་ཐམས་ཅད་ཐོབ་པ་དེ་དག་གིས་ཀྱང་སྤུའི་ཁུང་བུ་གཅིག་གི་ཚད་ཀྱང་རྟོགས་པར་མ་ནུས་ན་ཉན་ཐོས་དང་རང་སངས་
རྒྱས་རྣམས་དང་གཞན་འཇིག་རྟེན་པ་རྣམས་ཀྱིས་ལྟ་ཅི་སྨོས། དེ་ནས་འཇམ་དཔལ་གཞོན་ནུར་གྱུར་པས་ཡིད་ལ་བྱེད་པ་དེ་བཏང་སྟེ། ཡང་བྱང་ཆུབ་སེམས་དཔའ་ལག་ན་རྡོ་རྗེ་ལ་མིག་མི་འཛུམས་པར་རིང་དུ་བལྟས་
ནས། ཞིང་རྣམས་འདི་དག་ཡོངས་སུ་སྦྱང་བར་བྱ། །རྒྱལ་སྲས་ཀུན་གྱི་སྨོན་ལམ་མཐུ་རྫོགས་བྱ། །སེམས་ཅན་ཕན་དང་སྙིང་བརྩེ་ནད་མེད་ཅིང་། །ཞི་བ་བདུད་རྩི་རྙེད་དཀའ་ཡེ་ཤེས་བསྟན། །ཡེ་ཤེས་
<pb id="94.150a"/>
དམ་པ་གཅེས་པ་འདི་ཐོབ་ནས། །སངས་རྒྱས་ཞིང་ནས་སེམས་ཅན་ཁྲག་ཁྲིག་ཕྲག །གྲངས་མེད་ཁྱོད་ཀྱིས་བརྗོད་པ་དགྲོལ་བར་བྱ། །ཁྱོད་ཀྱིས་ཏིང་འཛིན་བསྟན་པ་མཆོག་ཏུ་བྱ། །ཞེས་ཆེད་དུ་བརྗོད་པ་འདི་
ཆེད་དུ་བརྗོད་དོ། །དེ་ནས་བྱང་ཆུབ་སེམས་དཔའ་ལག་ན་རྡོ་རྗེས། འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་ལེགས་སོ་ལེགས་སོ། །འཇམ་དཔལ་ཁྱོད་ཀྱིས་ཚིག་འདི་སྨྲས་པ་ནི་ཤིན་ཏུ་གཙིགས་ཏེ་ཁྱོད་ཡང་
ལེགས་སོ། །འཇམ་དཔལ་ཁྱོད་འདི་ལྟ་བུའི་གཟུངས་སྔགས་ཆེན་པོའི་གསང་སྔགས་ཀྱི་གཞི་རྣམས་ཡིད་ལ་བྱེད་པ་ནི་ཤིན་ཏུ་དཀའ་བ་བྱེད་པའོ། །འཇམ་དཔལ་ཡང་བྱང་ཆུབ་སེམས་དཔའ་ཆེན་པོ་གང་དག་ཡེ་ཤེས་ཆེན་པོ་འདི་ལྟ་བུ་དག་
ཡིད་ལ་བྱེད་པ་དང་འཛིན་པ་དང་བསྒྲུབ་པ་དང་གླེགས་བམ་དུ་བྱས་ནས་ཉིན་གཅིག་བཞིན་དུ་ཕྱག་འཚལ་བ་དེ་དག་ནི་ཤིན་ཏུ་དཀའ་བ་བྱེད་པ་སྟེ། དེ་དག་ནི་ངེས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འགྱུར་རོ། །དེ་དག་
འཆི་བའི་དུས་ཀྱི་ཚེ་ཉེ་བར་གནས་པ་ན་ཡང་དེ་བཞིན་གཤེགས་པ་སངས་རྒྱས་ཀྱི་ཞིང་བཅུའི་རྡུལ་ཕྲ་རབ་ཀྱི་རྡུལ་སྙེད་དག་མཐོང་བ་སྦྱིན་པར་འགྱུར་ཏེ། རྟག་ཏུ་དེ་བཞིན་གཤེགས་པ་རྣམས་ཀྱིས་བྱིན་གྱིས་བརླབས་པར་འགྱུར་
རོ། །དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ལག་ན་རྡོ་རྗེ་ལ་འདི་སྐད་ཅེས་སྨྲས་སོ། །གང་གི་ཚེ་འདི་ཉིད་ལ་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་ཚུལ་འདི་རྟོགས་ནས། ཐམས་ཅད་མཁྱེན་པ་ཉིད་
ཀྱི་གོ་འཕང་ཐོབ་པར་བྱ་བའི་ཕྱིར་མངོན་པར་བརྩོན་པར་བྱེད་པ་དག་གོ་འཕང་དེ་ཐོབ་པར་གྱུར་པ་ཡེ་ཤེས་ཆེན་པོར་དབང་བསྐུར་བའི་གཟུངས་སྔགས་ཀྱི་དཀྱིལ་འཁོར་ཆོས་ཀྱི་འཁོར་ལོ་བསྐོར་བ་སྔོན་མ་བྱུང་བ་དེ་སེམས་ཅན་
ཆེན་པོ་ཤོད་ཅིག །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་ལག་ན་རྡོ་རྗེས། འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་གང་དུ་ཞུགས་པ་ཙམ་གྱིས་མཚམས་མེད་པ་ལྔ་བདག་
<pb id="94.150b"/>
ཡོངས་སུ་བྱང་བར་འགྱུར་བ་དང་དོན་ཐམས་ཅད་ཀྱང་འབྱོར་པར་འགྱུར་བ་དང་། དཔལ་ཐམས་ཅད་སྐྱེད་པར་འགྱུར་བ་དང་སྡིག་པ་ཐམས་ཅད་ལས་རབ་ཏུ་གྲོལ་བར་འགྱུར་བ་ཡེ་ཤེས་ཆེན་པོས་དབང་བསྐུར་བའི་གཟུངས་
སྔགས་ཀྱི་དཀྱིལ་འཁོར་གྱི་རྣམ་པར་དགོད་པ་དེ་ཉོན་ཅིག །འཇམ་དཔལ་དཀྱིལ་འཁོར་བརྗོད་པར་བྱའོ། །འཇམ་དཔལ་དེ་ལ་ལུས་ཅན་ཐམས་ཅད་ལ་གསང་ཆེན་དང་བཅས་པ་སློབ་དཔོན་རྣམས་ཀྱི་གསང་ཆེན་མཆོག །
གསང་བ་བས་ཀྱང་ཆེས་གསང་བ་དེ་བཞིན་གཤེགས་པ་ཐམས་ཅད་གཟུངས་སྔགས་འདི་དག་གི་མིང་དུ་གྱུར་པའི་དཀྱིལ་འཁོར་བརྗོད་པར་བྱའོ། །འཇམ་དཔལ་དེ་ལ་དཀྱིལ་འཁོར་གྱི་ཚད་ལ། ཚད་ནི་ཁྲུ་བརྒྱ་ཐམ་པ་སྟེ། །
སློབ་དཔོན་ཉིད་ཀྱི་ཁྲུ་ཡིས་བྱ། །ཡེ་ཤེས་འབྱུང་བའི་དཀྱིལ་འཁོར་དེར། །ཆ་ནི་རྣམ་པ་གསུམ་དུ་བྱ། །བློ་དང་ལྡན་པས་ཆ་གསུམ་དུ། །དེར་ནི་སྒོ་ཁྱུད་རྣམས་བྱས་ཏེ། །དེར་ནི་སྒོ་ཡང་བཞི་གདོད་དོ། །གྲུ་བཞི་ལྷམ་པ་ཁ་
ཁྱེར་བཅས། །སྔོན་གྱི་བཞིན་དུ་ཆ་གསུམ་ལ། །ཆ་ནི་རྣམ་པ་བརྒྱད་བརྒྱད་བྱ། །མཁས་པས་ཆ་བརྒྱད་བྱས་ནས་སུ། །དབུས་ཀྱི་ཆར་ནི་འཇུག་པར་བྱ། །ཆོས་རྣམས་ཐམས་ཅད་མ་སྐྱེས་པར། །ཐང་ཅིག་ཐང་ཅིག་བསམ་
བྱས་ལ། །ཕུན་སུམ་ཚོགས་པ་ཀུན་བྱེད་པ། །དཀྱིལ་འཁོར་རྒྱལ་པོ་བྲི་བར་བྱ། །སྔགས་པས་དེ་ཡི་དབུས་སུ་ནི། །པད་མ་མཆོག་ཏུ་མཛེས་པ་བྲི། །ཀུན་ཀྱང་མ་རྒད་འདྲ་བ་སྟེ། །འདབ་མ་བརྒྱད་པ་བརྗོད་པ་ཡིན། །དེ་ཡི་
སྟེང་དུ་བུམ་པ་སྟེ། །བུམ་པའི་སྟེང་དུ་ཨུཏ་པ་ལ། །ཨུཏ་པལ་སྟེང་དུ་དུང་བྲི་སྟེ། །མེ་ལྕེ་ཕྲེང་བས་འཁྲིགས་པས་མཛེས། །ཤེས་རབ་ཕ་རོལ་ཕྱིན་དེ་ནི། །ཡེ་ཤེས་ཆེན་པོར་དབང་བསྐུར་ལྡན། །ཆ་བརྒྱད་གང་དག་བརྗོད་པ་ཡང་། །དབུས་
ཀྱི་ཆ་ལས་བྱུང་བ་སྟེ། །གཟུངས་ཀྱི་ཚུལ་དུ་བྲི་བ་ཡང་། །ཆོ་ག་རིམ་བཞིན་འཐུན་པར་བྱ། །དེ་ལ་ཤར་ཕྱོགས་སུ་ནི་བཅོམ་ལྡན་འདས་མ་སོ་སོར་འབྲང་བ་ཆེན་མོ་དབང་པོ་ཆེན་པོའི་དཀྱིལ་འཁོར་ན་གནས་པ་ཨུཏྤ་ལའི་ཕྱག་རྒྱར་བྲི་བར་བྱ་
<pb id="94.151a"/>
སྟེ། མཐའ་རྣམས་སུ་ཨུཏྤ་ལ་བཀྲམ་ཞིང་མེ་ལྕེ་འབར་བའི་དཀྱིལ་འཁོར་གྱི་དབུས་སུ་གནས་པར་བྱའོ། །བཅོམ་ལྡན་འདས་མ་སོ་སོར་འབྲང་བ་ཆེན་མོའི་གཟུངས་སྔགས་ནི་འདི་ཡིན་ཏེ། ན་མཿསརྦ་ཏ་ཐཱ་ག་ཏེ་བྷྱཿ སརྦ་མུ་
ཁེ་བྷྱཿ སརྦ་ཐཱ་རཱ་ཨོྃ་བྷ་ག་བ་ཏི། སརྦ་ཏ་ཐཱ་ག་ཏི་ཛ་ནི་གེ། །སུ་ར་ཡ་པྲ་ཏི་ཛྙཱ་ན། ཏ་ཏ་ཊ་ཊ། མརྡ་མརྡ། ཨཱ་ཧ་ར་ཨཱ་ཧ་ར། ཧཱུྃ་ཧཱུྃ་ཛ་ཧི་ཛ་ཧི་སྭཱ་ཧཱ། དབང་ལྡན་གྱི་ཕྱོགས་སུ་བཅོམ་ལྡན་འདས་མ་རྡོ་རྗེ་མི་ཕམ་མ་ཞེས་བྱ་བའི་གཟུངས་བྲི་བར་བྱ་སྟེ། 
ཆུའི་དཀྱིལ་འཁོར་དབུས་སུ་ནི། །པད་མ་ཤིན་ཏུ་མཛེས་པ་བྲི། །དེ་ཡི་སྟེང་དུ་འཁོར་ལོ་སྟེ། །མེ་ལྕེ་ཕྲེང་བས་འཁྲིགས་པ་མཛེས། །དེ་ལ་གཟུངས་སྔགས་ནི་འདི་ཡིན་ཏེ། ན་མཿསརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་ཧཱུྃ་ཧྲཱིཿ སརྦ་
པདྨ། ཏ་ཧྲཱིཿ བྷཉྫ་བྷཉྫ། མ་ཐ་མ་ཐ། ད་མ་མ་ནི་ད་མ་མ་ནི། གརྒྒ་རི་གརྒྒ་རི་ཧྲཱིཿསྭཱ་ཧཱ། མེའི་ཕྱོགས་སུ་བརྟེན་ནས། བཅོམ་ལྡན་འདས་མ་སྡིག་པ་ཐམས་ཅད་སྤོང་བ་ཞེས་བྱ་བའི་གཟུངས་བྲི་བར་བྱ་སྟེ། ཆུ་དང་དབང་ཆེན་ལྡན་པ་ཡི། །
ཕྱག་རྒྱ་གཟུགས་རྣམས་བྲི་བར་བྱ། །པད་མའི་སྟེང་དུ་རྡོ་རྗེ་སྟེ། །མེ་ལྕེ་ནང་དུ་ཤིན་ཏུ་མཛེས། །དེ་ལ་གཟུངས་སྔགས་འདི་ཡིན་ཏེ། །ན་མཿསརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་ཏྲ་ཊ་ཏྲ་ཊ། མུ་ཧཱུ་མུ་ཧཱུ། སརྦ་པཱ་པྃ་ཤོ་དྷ་ནེ་སྭཱ་ཧཱ། ལྷོ་ཕྱོགས་
སུ་ནི་གདུལ་དཀའ་བ་ཞེས་བྱ་བའི་གཟུངས་བྲི་བར་བྱ་སྟེ། མེ་དང་རླུང་དང་ལྡན་པ་ཡི། །ཨུཏྤ་ལ་ནི་དེར་བྲིའོ། །དེ་ཡི་སྟེང་དུ་རིན་པོ་ཆེ། །བསམ་པ་ཐམས་ཅད་ཡོངས་སྐོང་སྟེ། །མེ་ལྕེ་ཕྲེང་བ་འཁྲིགས་ཞི་བ། །པད་མ་རྣམས་
ཀྱིས་ཡོངས་སུ་བསྐོར། །དེ་ལ་གཟུངས་སྔགས་ནི་འདི་ཡིན་ཏེ། ན་མཿསརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿསརྦ་ཐཱ་དྷ་ཀ་དྷ་ཀ །མོ་ཊ་མོ་ཊ། ད་ཧ་ད་ཧ། སརྦ་ཏ་ཐཱ་ག་ཏ་ཛྙཱ་ན་ནི་ཪྫཱ་ཏེ་སྭཱ་ཧཱ། བདེན་བྲལ་ཕྱོགས་སུ་ནི་བདུད་
ཐམས་ཅད་རྣམ་པར་འཇོམས་པ་ཞེས་བྱ་བའི་གཟུངས་བྲི་བར་བྱ་སྟེ། དེ་ཡི་མེ་ཡི་དཀྱིལ་འཁོར་ཏེ། །པད་མའི་དབུས་སུ་གནས་པ་ཡིན། །དེ་ཡི་སྟེང་དུ་བསྔགས་པ་ཡིས། །ལྕགས་ཀྱུ་ཤིན་ཏུ་མཛེས་པ་བྲི། །ཕན་ཚུན་
<pb id="94.151b"/>
འབྲེལ་པའི་རྡོ་རྗེ་དག །བློ་དང་ལྡན་པས་དེར་དགོད་དོ། །དེ་ལ་གཟུངས་སྔགས་འདི་ཡིན་ཏེ། ན་མཿསརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་ཧ་ཧ། མི་ཧུ་མི་ཧུ། ད་མ་ད་མ། ཁཱ་ཧི་ཁཱ་ཧི། དྷུ་ན་དྷུ་ན། མི་ཙི་མི་ཙི། དུར་
དཱནྟ་ད་མ་ནི་སྭཱ་ཧཱ། བྱང་ཕྱོགས་སུ་ནི་བཅོམ་ལྡན་འདས་མ་སྒོ་མཐའ་ཡས་པ་བསྒྲུབ་པ་ཞེས་བྱ་བའི་གཟུངས་བྲི་བར་བྱ་སྟེ། དེ་ཡི་དཀྱིལ་འཁོར་བྲི་བ་ནི། །ཟླ་བའི་དཀྱིལ་འཁོར་འདྲ་བ་ཡིན། །དེ་ཡི་སྟེང་དུ་པད་མ་སྟེ། །
འོད་ནི་དུས་མཐའི་མེ་ལྟ་བུ། །དེ་ཡི་སྟེང་དུ་རལ་གྲི་སྟེ། །འོད་ཟེར་རྣམས་ཀྱིས་རབ་ཏུ་བསྐོར། །མེ་ལྕེ་ཕྲེང་བ་འཁྲིགས་ལྡན་པའི། །ཨུཏྤལ་རྣམས་ཀྱིས་ཀུན་ཁྱབ་བྱ། །དེ་ལ་གཟུངས་སྔགས་འདི་ཡིན་ཏེ། །ན་མཿསརྦ་
ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་མི་ཙི་མི་ཙི། གརྫ་གརྫ། སྥོ་ཊ་ཡ་སྥོ་ཊ་ཡ། མ་ཐ་མ་ཐ། ད་མ་ད་མ། སྭཱ་ཧཱ། རླུང་གི་ཕྱོགས་སུ་ནི་དཀོན་མཆོག་འབྱུང་གནས་ཞེས་བྱ་བའི་གཟུངས་བྲི་བར་བྱ་སྟེ། དེ་ཡི་རླུང་གི་དཀྱིལ་
འཁོར་ཏེ། །ཆ་གསུམ་ལ་ནི་གཙུག་ཏོར་གནས། །ལྕགས་ཀྱུས་ཐམས་ཅད་དགབ་པར་བྱ། །མེ་ལྕེ་འབར་བའི་ཕྲེང་བར་ལྡན། །ནུབ་ཕྱོགས་སུ་ནི་བཅོམ་ལྡན་འདས་མ་སྐུལ་བྱེད་མ་བྲི་བར་བྱ་སྟེ། དེ་ཡི་དབང་ལྡན་
དཀྱིལ་འཁོར་ཏེ། །དེ་ལ་རྡོ་རྗེ་ལེགས་པར་གནས། །དེ་ཡི་སྟེང་དུ་པད་མ་ཆེ། །དེ་ཡི་སྟེང་དུ་བགྲང་ནོར་ཕྲེང་། །དེ་དག་མེ་ལྕེ་ཕྲེང་གིས་དཀྲིས། །སྟེང་དུ་པད་མ་རྣམས་ཀྱིས་གདབ། །དེ་ནས་ཆ་གསུམ་པ་ལ་ནི། །བྱང་ཆུབ་
སེམས་དཔའ་རྫུ་འཕྲུལ་ཆེ། །སྔགས་པས་ཅི་རིགས་བྲི་བར་བྱ། །བརྒྱད་རྣམས་སུ་ཡང་སྔ་མ་བཞིན། །དེ་ལ་ཤར་དུ་རྣལ་འབྱོར་པས། །འཇིག་རྟེན་དབང་པོའི་འོད་ཆེན་བྲི། །པད་མ་ཤིན་ཏུ་མཛེས་པ་ནི། །དེ་ཡི་ཕྱག་རྒྱ་
བརྗོད་པ་ཡིན། །མེའི་ཕྱོགས་སུ་ནི་བྱང་ཆུབ་སེམས་དཔའ་སེམས་དཔའ་ཀུན་ཏུ་བཟང་པོའི་ཕྱག་རྒྱ་ཡིད་བཞིན་གྱི་ནོར་བུ་བྲི་བར་བྱའོ། །དབང་བདག་ཕྱོགས་སུ་ནི་འཇམ་དཔལ་གཞོན་ནུར་གྱུར་པའི་ཕྱག་རྒྱ་ཨུཏ་པ་ལ་བྲི་བར་བྱའོ། །
<pb id="94.152a"/>
ལྷོ་ཕྱོགས་སུ་ནི་ལག་ན་རྡོ་རྗེའི་ཕྱག་རྒྱ་རྡོ་རྗེ་བྲི་བར་བྱའོ། །བྱང་ཕྱོགས་སུ་ནི་བྱམས་པའི་ཕྱག་རྒྱ་རིལ་བ་སྤྱི་བླུགས་བྲི་བར་བྱའོ། །རླུང་གི་ཕྱོགས་སུ་ནི་སྒྲིབ་པ་ཐམས་ཅད་རྣམ་པར་སེལ་བའི་ཕྱག་རྒྱ་པད་མ་བྲི་བར་
བྱའོ། །བདེན་བྲལ་གྱི་ཕྱོགས་སུ་ནི་ནམ་མཁའི་སྙིང་པོའི་ཕྱག་རྒྱ་རལ་གྲི་བྲི་བར་བྱའོ། །ནུབ་ཕྱོགས་སུ་ནི་སའི་སྙིང་པོའི་ཕྱག་རྒྱ་པད་མ་བྲི་བར་བྱའོ། །དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ལག་
ན་རྡོ་རྗེ་ལ་འདི་སྐད་ཅེས་སྨྲས་སོ། །ལག་ན་རྡོ་རྗེ་ལེགས་སོ་ལེགས་སོ། །ལག་ན་རྡོ་རྗེ་ཁྱོད་ཀྱིས་སེམས་ཅན་ཐམས་ཅད་ལ་ཕན་པ་དང་བདེ་བའི་ཕྱིར་ཡེ་ཤེས་ཆེན་པོས་དབང་བསྐུར་བའི་གཟུངས་སྔགས་ཆེན་པོའི་དཀྱིལ་
འཁོར་བརྗོད་པ་ཁྱོད་ཡང་ལེགས་སོ། །དེ་སྐད་ཅེས་སྨྲས་པ་དང་། ལག་ན་རྡོ་རྗེས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་ཡེ་ཤེས་ཆེན་པོར་དབང་སྐུར་བའི་དཀྱིལ་འཁོར་ཆེན་པོ་འདི་སུའི་
ལག་ན་གནས་པ་དེ་ཉོན་མོངས་པ་དང་བྲལ་བར་འགྱུར་རོ། །འཇིགས་པ་དང་དགྲ་དང་བྲལ་བར་འགྱུར་རོ། །གལ་ཏེ་ཆོམ་རྐུན་གྱི་ནང་ན་འདུག་གམ། སྲིན་པོའི་ནང་ན་འདུག་གམ། དགྲའི་ནང་ན་འདུག་གམ། འཐབ་པའི་ནང་
ན་འདུག་ཀྱང་རུང་སྟེ། དེའི་ལུས་ལ་མཚོན་གྱིས་མི་ཚུགས་པར་འགྱུར་རོ། །ཆོམ་རྐུན་གྱིས་འཇོམས་པར་མི་འགྱུར། སྲིན་པོ་ལ་སོགས་པས་གཙེ་བར་མི་འགྱུར་རོ། །དེ་ལ་དུས་མ་ཡིན་པར་འཆི་བའི་འཇིགས་པ་མི་འབྱུང་། 
རྟག་ཏུ་དཔལ་དང་ལྡན་པར་འགྱུར། སྡིག་པ་ཐམས་ཅད་ཡོངས་སུ་བྱང་བར་འགྱུར། སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ལ་དགེ་བའི་རྩ་བ་བསགས་པ་ཡང་དེ་ལ་ཉིན་གཅིག་བཞིན་མངོན་དུ་འགྱུར། འཆི་བའི་ཚེ་ན་
ཡང་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཡོངས་སུ་གཟིགས་པར་འགྱུར། ཤི་ནས་ཀྱང་བདེ་བ་ཅན་དུ་སྐྱེ་བར་འགྱུར་ན། གང་དུ་འཛིན་པ་དང་ཀློག་པ་དང་ཡིད་ལ་བྱེད་པ་དང་མིང་ཙམ་ཡང་འཛིན་པ་ལྟ་ཅི་སྨོས་ཏེ་
<pb id="94.152b"/>
དེའི་སྒྲིབ་པ་ཐམས་ཅད་འབྱང་བར་འགྱུར་རོ། །དེས་ངན་སོང་གི་སྒོ་རྣམས་གཅད་པར་འགྱུར། དེས་ངན་སོང་དང་ངན་འགྲོ་རྣམས་རྒྱང་རིང་དུ་འགྱུར་རོ། །གང་ཞིག་ནང་པར་ལངས་ནས་སུ། །ལན་ཅིག་ཀློག་པར་བྱེད་པའི་མི། །སྲིད་པའི་
ཉམ་ངར་བྱས་པ་ཡི། །སྡིག་ལས་གྲོལ་བར་དེ་འགྱུར་རོ།།  །།འཕགས་པ་ལག་ན་རྡོ་རྗེ་དབང་བསྐུར་བ་བམ་པོ་བཅུ་གཉིས་པ་སྟེ་ཐ་མ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པས་
བྱང་ཆུབ་སེམས་དཔའ་ལག་ན་རྡོ་རྗེ་ལ་འདི་སྐད་ཅེས་སྨྲས་སོ། །གསང་བ་པའི་བདག་པོ་སུ་དཀྱིལ་འཁོར་གྱི་རྒྱལ་པོ་འདི་བྲིས་ནས་དེར་ཞུགས་པར་གྱུར་ན་དེའི་བསོད་ནམས་ཀྱི་ཕུང་པོ་ཇི་ཙམ་དུ་འགྱུར། ལག་ན་རྡོ་རྗེས་སྨྲས་པ། འཇམ་དཔལ་
ཁོ་བོས་ནི་དེའི་བསོད་ནམས་ཀྱི་ཕུང་པོའི་ཚད་བསྟན་པར་མི་ནུས་མོད་ཀྱི། འོན་ཀྱང་འཇམ་དཔལ་རིགས་ཀྱི་བུ་འམ་རིགས་ཀྱི་བུ་མོ་དེའི་བསོད་ནམས་ཀྱི་ཕུང་པོ་ནི་སའི་རྡུལ་པ་དེ་དུ་རིག་པར་བྱའོ། །འཇམ་དཔལ་མ་འོངས་པའི་དུས་ན་སེམས་
ཅན་སྡིག་ཅན་གང་ཚུལ་འདི་ལ་ཡིད་མི་ཆེས་པ་དག་ཡོད་དེ། འཇམ་དཔལ་ཐེ་ཚོམ་མང་བ་དང་རྣམ་པར་རྟོག་པ་སྣ་ཚོགས་ཀྱི་རང་བཞིན་ཅན་དང་མི་དགེ་བའི་བཤེས་གཉེན་གྱིས་ཡོངས་སུ་ཟིན་པ་དང་ཕ་ལ་མ་གུས་པ་དང་མ་ལ་
མ་གུས་པ་དང་སློབ་དཔོན་དང་བླ་མ་ལ་སྨོད་པ་དང་བླ་མའི་སྐྱོན་འབྲུ་བའི་སེམས་ཅན་དེ་དག་ལ་ནི་ཡེ་ཤེས་ཆེན་པོར་དབང་བསྐུར་བའི་གཟུངས་སྔགས་ཀྱི་དཀྱིལ་འཁོར་འདི་ལག་ཏུ་འཆང་དུ་མི་བཞུག་གོ །རྣ་ལམ་དུ་ཡང་གྲག་
པར་མི་བྱའོ། །འཇམ་དཔལ་དེ་དག་གི་མདུན་དུ་ནི་གཏམ་ཡང་མི་བྱའོ། །གླེགས་བམ་དུ་བྲིས་པ་ཡང་དེ་དག་གི་མདུན་དུ་དབྱེ་བར་མི་བྱ་སྟེ། སེམས་ཅན་སྡིག་ཅན་དེ་དག་གིས་སྤོང་བ་ཅུང་ཟད་བྱས་པས་ཀྱང་ངན་སོང་སེམས་ཅན་
དམྱལ་བར་འགྲོ་བར་མྱུར་དུ་འོང་ངོ་། །འདི་སྐད་དུ་འདི་ནི་སངས་རྒྱས་ཀྱིས་གསུངས་པ་མ་ཡིན་ནོ་ཞེས་ཟེར་ཏེ། དེ་དག་ནི་བདག་ཀྱང་ཕུང་ལ་གཞན་དག་ཀྱང་ཕུང་བར་བྱེད་དོ། །དེ་ལྟར་བྱེད་པའི་སེམས་ཅན་དེ་དག་ལ་ནི་གསང་སྔགས་
<pb id="94.153a"/>
ཀྱི་དངོས་གྲུབ་མེད་དོ་ཞེས་ཁོ་བོ་སྨྲའོ། །སངས་རྒྱས་དང་བྱང་ཆུབ་སེམས་དཔའ་རྣམས་ཀྱང་རྟག་ཏུ་རྒྱབ་ཀྱིས་ཕྱོགས་པར་འགྱུར་ཏེ། དེ་དག་རྒྱབ་ཀྱིས་ཕྱོགས་པར་གྱུར་ནས་ངེས་པར་འབྱིན་པ་དང་གསང་སྔགས་ཀྱི་དངོས་གྲུབ་གཏན་
མེད་དོ། །དེ་སྐད་ཅེས་སྨྲས་པ་དང་། འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ལག་ན་རྡོ་རྗེ་ལ་འདི་སྐད་ཅེས་སྨྲས་སོ། །གསང་སྔགས་ཀྱི་ཚུལ་འདི་ལ་དད་པ་གང་ཡིན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་
དེ་དག་ནི་ཤིན་ཏུ་དཀའ་བ་བྱེད་པ་ཡིན་ནོ། །འཇམ་དཔལ་ཇི་སྐད་སྨྲས་པ་བཞིན་ཏེ། དེ་དག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པ་ཡིན་ཏེ། དེ་དག་ལ་ནི་དེ་བཞིན་གཤེགས་པ་རྣམས་བྱིན་གྱིས་རློབ་པར་འགྱུར་རོ། །དེ་ནས་
འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ལག་ན་རྡོ་རྗེ་ལ་འདི་སྐད་ཅེས་སྨྲས་སོ། །བྱང་ཆུབ་སེམས་དཔའ་ཆེན་པོ་གང་ཡེ་ཤེས་ཆེན་པོར་དབང་བསྐུར་བའི་གཟུངས་སྔགས་ཆེན་པོ་འདི་ཡི་གེར་འདྲི་བ་དང་ཀློག་པ་པ་དེའི་བསོད་
ནམས་ཀྱི་ཕུང་པོ་ཇི་ཙམ་ཡོད་པར་རིག་པར་བྱ། ལག་ན་རྡོ་རྗེས་སྨྲས་པ། འཇམ་དཔལ་སངས་རྒྱས་ཀྱི་ཞིང་བཅུའི་རྡུལ་ཕྲ་རབ་ཀྱི་རྡུལ་ཇི་སྙེད་པ་དེ་སྙེད་ཀྱི་དེ་བཞིན་གཤེགས་པ་རྣམས་ཀྱི་བསོད་ནམས་ཀྱི་ཕུང་པོ་ཇི་ཙམ་པ་དེའི་
བསོད་ནམས་ཀྱི་ཕུང་པོ་ཡང་དེ་ཙམ་དུ་རིག་པར་བྱའོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་ཉིད་གཟུངས་སྔགས་འདིའི་རང་བཞིན་དུ་བཞུགས་ཏེ། ཚུལ་འདི་མ་རྟོགས་པ་བླུན་པོ་དེ་དག་གིས་ནི་མི་ཤེས་སོ། །འཇམ་དཔལ་
གཞན་ཡང་བྱང་ཆུབ་སེམས་དཔའ་གཟུངས་ཐོབ་པ་དང་སེམས་ཅན་ཐམས་ཅད་ལ་དབང་ཐོབ་པ་ཇི་སྙེད་པ་རྣམས་རྫུ་འཕྲུལ་དང་ཆོ་འཕྲུལ་སྣ་ཚོགས་བྱེད་པ་དང་དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་
མཆོད་པའི་སྤྲིན་རྣམ་པ་སྣ་ཚོགས་སྟོན་པ་དེ་དག་ཐམས་ཅད་ཀྱང་གཟུངས་སྔགས་འདི་དག་གི་མཐུ་ཡིན་ནོ། །བྱང་ཆུབ་སེམས་དཔའ་ཆེན་པོ་གང་དག་བདུད་ཕམ་པར་བྱེད་པ་དང་། བྱང་ཆུབ་མངོན་པར་རྫོགས་པར་རྟོགས་པ་དང་།
<pb id="94.153b"/>
ཆོས་ཀྱི་འཁོར་ལོ་བསྐོར་བ་དེ་དག་ཀྱང་གཟུངས་སྔགས་འདི་དག་གི་མཐུ་ཡིན་ནོ། །འཇམ་དཔལ་སུ་གསང་བའི་ཡེ་ཤེས་ཆེན་པོར་དབང་བསྐུར་བའི་དཀྱིལ་འཁོར་འདིར་དབང་བསྐུར་བ་དེ་ནི་དམ་ཚིག་ཐམས་ཅད་ལ་ཞུགས་པ་ཡིན་ནོ། །དེ་ཅིའི་
ཕྱིར་ཞེ་ན། དེ་བཞིན་གཤེགས་པ་ཉིད་དེ་ལྟ་བུའི་རང་བཞིན་ནམ་གཟུངས་སྔགས་ཀྱི་རང་བཞིན་ནམ་དཀྱིལ་འཁོར་གྱི་རང་བཞིན་དུ་གནས་པའི་ཕྱིར་ཏེ། དེ་བས་ན་གཟུངས་སྔགས་ཀྱི་དཀྱིལ་འཁོར་འདི་མ་གཏོགས་པ་དེ་ལས་གཞན་མེད་དོ། །
དེ་ཅིའི་ཕྱིར་ཞེ་ན། དཀྱིལ་འཁོར་འདི་ནི་དེ་བཞིན་གཤེགས་པའི་རང་བཞིན་ཡིན་པའི་ཕྱིར་རོ། །དེ་བས་ན་སུ་འདིར་དབང་བསྐུར་བ་དེ་ནི་དཀྱིལ་འཁོར་ཐམས་ཅད་ཀྱི་དབང་བསྐུར་བ་ཡིན་ནོ། །འཇམ་དཔལ་ཕྱོགས་གང་དུ་ཡེ་ཤེས་ཆེན་པོར་
དབང་བསྐུར་བའི་གཟུངས་སྔགས་ཀྱི་དཀྱིལ་འཁོར་འདི་བྱེད་པ་འམ་གང་གི་ལག་ན་འཆང་བ་འམ་གང་གི་ཕྱིར་འདྲི་བ་འམ། གང་ཞིག་ཉིན་གཅིག་བཞིན་དུ་ནང་པར་ལངས་ནས་ལན་རེ་ཀློག་པ་དེ་ལ་འཇིགས་པ་རྣམས་མི་འབྱུང་ངོ་། །
དེ་བཞིན་གཤེགས་པ་ཐམས་ཅད་ཀྱང་དེ་ལ་ཉིན་གཅིག་བཞིན་དུ་གཟིགས་པར་འགྱུར་རོ། །འཆི་ཀར་ཡང་དེ་ལ་དེ་བཞིན་གཤེགས་པ་ཐམས་ཅད་སྐུ་སྟོན་པར་མཛད་དོ། །འཇམ་དཔལ་ལྟོས་དང་ས་ལ་གནས་པའི་ཤིང་དང་
ནགས་ཚལ་ཐམས་ཅད་ནི་ས་མེད་ན་དེ་དག་ཀྱང་མེད་དོ། །འཇམ་དཔལ་དེ་བཞིན་དུ་དེ་བཞིན་གཤེགས་པ་ཐམས་ཅད་དང་བྱང་ཆུབ་སེམས་དཔའ་ཆེན་པོ་སེམས་ལ་དབང་ཐོབ་པ་རྣམས་ཀྱང་གཟུངས་སྔགས་འདི་དག་ལ་གནས་
ཏེ། འདི་དག་གིས་བྱིན་གྱིས་བརླབས་པས་ཐམས་ཅད་མཁྱེན་པ་ཉིད་ཀྱི་གོ་འཕང་རྙེད་དོ། །བདུད་ལས་རྣམ་པར་རྒྱལ་བར་བྱེད་དོ། །ཆོས་ཀྱི་འཁོར་ལོ་སྐོར་བར་བྱེད་དོ། །བྱང་ཆུབ་ཏུ་མངོན་པར་རྫོགས་པར་འཚང་རྒྱའོ། །དེ་ནས་སེམས་ཅན་
གྱི་དོན་རྣམ་པ་སྣ་ཚོགས་ཀྱང་བྱེད་དེ། འདི་དག་ཐམས་ཅད་གཟུངས་འདི་དག་གི་མཐུ་ཡིན་ནོ། །འཇམ་དཔལ་དེ་ལྟ་བས་ན་ཁྱོད་ཀྱིས་ཀྱང་ཆོངས་ཤིག །ལྷོགས་ཤིག །ཡིད་ལ་བྱོས་ཤིག །གཞན་དག་ལ་རྒྱ་ཆེར་ཡང་དག་པར་སྟོན་ཅིག་དང་། དེས་
<pb id="94.154a"/>
སེམས་ཅན་ཐམས་ཅད་ལ་ཕན་པ་དང་བདེ་བར་འགྱུར་རོ། །འཇམ་དཔལ་ས་ཕྱོགས་གང་ན་ཡེ་ཤེས་ཆེན་པོར་དབང་བསྐུར་བའི་གཟུངས་ཆེན་པོའི་དཀྱིལ་འཁོར་འདི་བྱེད་པའི་ས་ཕྱོགས་དེ་མཆོད་རྟེན་ལྟ་བུར་འགྱུར་རོ། །གང་
གི་ལག་ན་འཆང་བའི་སྔགས་པ་དེ་ལ་ཡང་སྟོན་པའི་འདུ་ཤེས་བསྐྱེད་པར་བྱའོ། །འཇམ་དཔལ་སྔགས་པ་དེ་ལ་ནི་དེ་བཞིན་གཤེགས་པ་ཐམས་ཅད་རྟག་ཏུ་བྱིན་གྱིས་རློབ་པར་འགྱུར་རོ། །སྔགས་པ་དེས་ཀྱང་གཟུངས་སྔགས་ཆེན་པོའི་དཀྱིལ་
འཁོར་འདི་རིན་པོ་ཆེའི་ཟ་མ་ཏོག་བཞིན་དུ་རྟག་ཏུ་བསྲུང་བར་བགྱིའོ། །དེ་ཅིའི་ཕྱིར་ཞེ་ན། འཇམ་དཔལ་སེམས་ཅན་གང་སངས་རྒྱས་དང་བྱང་ཆུབ་སེམས་དཔའ་རྣམས་ལ་གུས་པ་མེད་པའི་རང་བཞིན་ཅན་དང་སློབ་དཔོན་གྱི་སྐྱོན་འབྲུ་བ་དག་
ཡོད་པའི་ཕྱིར་ཏེ། འཇམ་དཔལ་དེ་དག་ལ་ནི་ཆུང་ངུ་ན་གཏམ་དུ་ཡང་བཟླས་པར་མི་བྱ། གླེགས་བམ་ཡང་བསྟན་པར་མི་བྱ། ནན་གྱིས་དཀྱིལ་འཁོར་དུ་ཡང་དབང་བསྐུར་བ་དང་ཀློག་ཏུ་བཞུག་པ་ད་བལྟར་གཞུག་པ་ལྟ་ཅི་སྨོས། འཇམ་
དཔལ་འདི་ལྟ་བུ་དག་ལྟར་བཞུག་པ་དང་ཚིག་ཏུ་འབྱུང་བ་ནི་བྱང་ཆུབ་སེམས་དཔའ་དེའི་འཁྲུལ་པ་ཡིན་ཏེ། འཇམ་དཔལ་བྱང་ཆུབ་སེམས་དཔའི་བག་མེད་པ་ཆེན་པོར་རིག་པར་བྱའོ། །དེ་ནི་འཁྲུལ་པ་ཆེན་པོ་དང་ཤིན་ཏུ་ཁ་ན་མ་ཐོ་བ་
ཆེན་པོ་ཡིན་ནོ། །འཇམ་དཔལ་སངས་རྒྱས་དང་བྱང་ཆུབ་སེམས་དཔའ་ལ་བསླུ་བ་ནི་སླའི། གཟུངས་སྔགས་ཀྱི་ཚིག་འདི་དག་སྤོང་བ་ནི་དེ་ལྟ་མ་ཡིན་ནོ། །འཇམ་དཔལ་སངས་རྒྱས་རྣམས་འབྱུང་བ་ནི་དཀོན་ཏེ། དཔེར་ན་ཨུ་དུམ་བ་
རའི་མེ་ཏོག་བཞིན་ནོ། །དེ་བས་ཀྱང་གཟུངས་འདི་འདྲ་བ་དག་སྟོན་པ་ནི་དཀོན་ནོ། །དེ་བས་ཀྱང་ནན་ཏན་གྱིས་སྒྲུབ་པ་དཀོན་ནོ། །དེ་བས་ཀྱང་འདི་གང་དག་གི་ལག་ན་འཆང་བ་དང་གང་དག་འདི་ཉན་པ་དང་ཀློག་པ་དང་འཛིན་པ་
དང་ཡང་ན་དཀྱིལ་འཁོར་འདྲི་བའི་སེམས་ཅན་དེ་དག་ནི་ཤིན་ཏུ་དཀོན། སེམས་ཅན་འདི་དག་གི་བསོད་ནམས་ཀྱི་ཕུང་པོའི་མཐའ་ཡང་རྟོགས་པར་མི་ནུས་ན། གང་ནང་པར་ལངས་ནས་ལན་ཅིག་ཀློག་པ་ལྟ་སྨོས་ཀྱང་ཅི་དགོས་ཏེ། དེའི་
<pb id="94.154b"/>
མཚམས་མེད་པ་ལྔ་ལ་སོགས་པ་རྣམས་ཡོངས་སུ་བྱང་བར་འགྱུར་རོ། །དེ་ལ་འཇིགས་པ་ཐམས་ཅད་འབྱུང་བར་མི་འགྱུར་རོ། །དུས་མ་ཡིན་པར་འཆི་བ་ཐམས་ཅད་དང་ཕྱིར་རྒོལ་བའི་འཇིགས་པ་ཐམས་ཅད་ཀྱང་འབྱུང་བར་མི་འགྱུར་རོ། 
།དེའི་ལུས་ལ་ནད་ཐམས་ཅད་འབྱུང་བར་མི་འགྱུར་རོ། །གང་ལ་ལས་དབེན་པའི་ཕྱོགས་སུ་བ་ལང་གི་ལྕི་བས་དཀྱིལ་འཁོར་བྱུགས་ལ་མེ་ཏོག་ཕུལ་ནས་ཚེས་གྲངས་དང་ཞག་ཕྱེད་པ་དང་ཡུད་ཙམ་དང་དུས་བཟང་པོ་ལ་གྲོ་ག་ལ་བྲིས་སམ། ཡང་
ན་ཡར་ངོའི་ཚེས་བརྒྱད་དམ་ཚེས་བཅྭ་ལྔ་ལ་སྤོས་དང་མེ་ཏོག་དང་བདུག་པ་དང་ལྷ་བཤོས་ཕུལ་ལ། མར་གྱི་མར་མེ་བརྒྱད་དང་གསེར་གྱི་བུམ་པ་ལྔ་བཞག་ནས་གྲོ་ག་ལ་བྲིས་ཏེ་མགུལ་པ་འམ་དཔུང་བ་འམ་ལག་ངར་རམ་རྐེད་པ་
ལ་བཏགས་ལ། ཐབ་མོ་འགྱེད་པའི་ནང་དུ་འགྲོ་འམ་ལམ་དུ་འགྲོ་འམ་རྒྱལ་པོའི་ཕོ་བྲང་དུ་འགྲོ་ན་ཡང་དེ་ལ་འཇིགས་པ་དེ་དག་ཐམས་ཅད་འབྱུང་བར་མི་འགྱུར་རོ། །འཇམ་དཔལ་འདི་ནི་སེམས་ཅན་ལ་བསྲུང་བའི་མཆོག་
ཡིན་ཏེ། ཁྱིམ་མམ་གཙུག་ལག་ཁང་ངམ་གནས་ཁང་གང་ན་གཟུངས་སྔགས་འདི་དག་འདུག་པའི་གནས་དེར་བསྲུང་བའི་མཆོག་ཏུ་འགྱུར་རོ། །འཇམ་དཔལ་གང་གིས་གཟུངས་སྔགས་འདི་དག་ལས་གང་ཡང་རུང་བས་བསྲུང་
བ་བྱས་པ་ལ་འགལ་བར་བྱེད་པ་ནི་ལྷ་དང་བཅས་པ་དང་། བདུད་དང་བཅས་པའི་འཇིག་རྟེན་ན་ངས་མ་མཐོང་སྟེ། དེའི་མགོ་ལག་ན་རྡོ་རྗེ་ངས་རྡོ་རྗེ་ཀུན་དུ་འབར་ཞིང་མེ་ལྕེ་གཅིག་ཏུ་གྱུར་པས་དགམ་མོ། །འཇམ་དཔལ་ཆར་
མི་འབབ་ན་ཡང་གཟུངས་འདི་དག་བཀླག་པར་བྱའོ། །ཕ་རོལ་གྱི་དམག་ཚོགས་འོང་ན་ཡང་བཀླག་པར་བྱའོ། །མི་ནད་ཀྱི་གནོད་པ་བྱུང་བ་ལ་ཡང་བཀླགས་ན་འཇིགས་པ་ཐམས་ཅད་རབ་ཏུ་ཞི་བར་འགྱུར་ཏེ་དེའི་མོད་ལ་ཞི་བར་
འགྱུར་རོ། །དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ལག་ན་རྡོ་རྗེ་ལ་འདི་སྐད་ཅེས་སྨྲས་སོ། །བྱང་ཆུབ་སེམས་དཔའ་ཆེན་པོ་གཟུངས་སྔགས་ཆེན་པོའི་དཀྱིལ་འཁོར་ཤིན་ཏུ་རྒྱ་ཆེ་བ་འདི་དང་ཤིན་ཏུ་ཟབ་
<pb id="94.155a"/>
པ་འདི་དང་གཏིང་དཔག་དཀའ་བ་དང་གསང་བ་བས་ཀྱང་ཆེས་གསང་བ་སེམས་ཅན་སྡིག་ཅན་རྣམས་ལ་བསྟན་དུ་མི་རུང་བ་འདི་ནི་ལག་ན་རྡོ་རྗེ་ཁྱོད་ཀྱིས་ཤིན་ཏུ་དཀོན་པ་ཞིག་སྨྲས་ཏེ། འདི་ནི་སྔོན་མ་ཐོས་ན་འདི་
སེམས་ཅན་ཇི་ལྟ་བུ་དག་ལ་བཤད་པར་བྱ། ལག་ན་རྡོ་རྗེས་སྨྲས་པ། འཇམ་དཔལ་གང་དག་བྱང་ཆུབ་ཀྱི་སེམས་སྒོམ་པ་ལ་ཞུགས་པ་དང་གང་གི་ཚེ་དེ་དག་གི་བྱང་ཆུབ་ཀྱི་སེམས་གྲུབ་པར་གྱུར་པ་དེའི་ཚེ། འཇམ་དཔལ་བྱང་ཆུབ་སེམས་
དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་དེ་དག་ཡེ་ཤེས་ཆེན་པོར་དབང་བསྐུར་བའི་གཟུངས་སྔགས་ཀྱི་དཀྱིལ་འཁོར་དུ་བཞུག་པར་བྱའི། གང་དག་གི་བྱང་ཆུབ་ཀྱི་སེམས་རྫོགས་པར་མ་གྱུར་པ་དེ་དག་ནི་ཞུགས་
པར་མི་བྱ་སྟེ། དེ་དག་ནི་དཀྱིལ་འཁོར་ཡང་ལྟར་མི་བཞུག་གོ །དེ་དག་ལ་ནི་ཕྱག་རྒྱ་དང་གསང་སྔགས་ཀྱང་བསྟན་པར་མི་བྱའོ། །འཇམ་དཔལ་གཟུངས་སྔགས་ཆེན་པོའི་དཀྱིལ་འཁོར་འདི་བྱིན་གྱིས་བརླབ་པར་བྱ་བའི་ཕྱིར་ཕྱག་
རྒྱ་ཆེན་པོ་གང་བཅིངས་པ་ཙམ་གྱིས་ཐམས་ཅད་བྱིན་གྱིས་བརླབས་པར་འགྱུར་བ་བཤད་ཀྱིས་ཉོན་ཅིག །ལག་པ་གཉིས་སྦྱར་ལ་གཡས་པའི་གུང་མོ་བཀུག་པ་ནི་གཟུངས་སྔགས་ཐམས་ཅད་འདྲེན་པའི་ཕྱག་རྒྱ་སྟེ། གསང་སྔགས་ལ། 
ན་མཿསརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཨཱ་གཙྪ་བུ་ནིཏྟི། པ་རི་པཱུ་ར་ཎི། ས་མི་ས་མི། མྃ་ག་ལི་མྃ་ག་ལི་ཧཱུྃ་ཕཊ། དེ་ཉིད་ཀྱི་གུང་མོ་སྔ་མ་བཞིན་དུ་བཞག་ན་དཀྱིལ་འཁོར་དུ་གཟུངས་སྔགས་བྱིན་གྱིས་རློབས་པར་འགྱུར་རོ། །
བྱང་ཆུབ་སེམས་དཔའ་རྣམས་ཀྱི་ཕྱག་རྒྱ་ནི། ལག་པ་གཉིས་ཁུ་ཚུར་བཅངས་ལ་འཛུབ་མོ་གཉིས་བཀུག་ན་ཐམས་ཅད་དྲངས་པར་འགྱུར་རོ། །དེའི་གསང་སྔགས་ལ། ན་མཿསརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་ཏ་ཐཱ་ག་
ཏ། བོ་དྷི་ས་ཏྭ་མ་དྷ་རི། ཨཱ་གཙྪ་ཨཱ་གཙྪ་ས་ད་དྷཾ་ཀུ་རུ་ཀུ་རུ་ཧཱུྃ་ཧཱུྃ་ཕཊ་ཕཊ། དེ་ནས་མཆོད་པ་མཆོག་འབྱུང་བའི་ཕྱག་རྒྱ་བཅིང་བར་བྱ་སྟེ། ལག་པ་གཉིས་སྦྱར་ནས་འཛུབ་མོ་གཉིས་བཀྱེད་པ་ནི་མཆོད་པ་འབྱུང་བའི་ཕྱག་རྒྱ་སྟེ།
<pb id="94.155b"/>
འདི་མཆོད་པའི་མཆོག་བྱིན་གྱིས་བརླབ་པར་བྱའོ། །གསང་སྔགས་ལ། ན་མཿསརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ། མ་ཧཱ་པཱུ་ཛ་པྲ་བརྟ་ནི་ཧཱུྃ་ཕཊ། པྲ་བརྟ་ཡ་པྲ་བརྟ་ཡ། སརྦ་ཏ་ཐཱ་ག་ཏ་ས་མ་ཡེ་སྭཱ་ཧཱ། འཇམ་དཔལ་
དེ་ནས་སློབ་དཔོན་གྱིས་ཆོ་ག་སྔ་མ་བཞིན་དུ་སློབ་མ་ཡོངས་སུ་གཟུང་བར་བྱ་སྟེ་བྱང་ཆུབ་ཀྱི་སེམས་བསྒོམ་པ་གྲུབ་པ་ལ་དཀྱིལ་འཁོར་འདི་དང་ཕྱག་རྒྱ་བསྟན་པར་བྱའོ། །དེ་མ་ཡིན་པ་ལ་ནི་གླེགས་བམ་ཡང་བལྟར་བཞུག་པར་
མི་བྱའོ། །འཇམ་དཔལ་གལ་ཏེ་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་དམ་ཚིག་མི་ཤེས་པའི་སེམས་ཅན་ལ་དཀྱིལ་འཁོར་བསྟན་ཏམ་ཕྱག་རྒྱ་བསྟན་ན། དེས་སངས་རྒྱས་དང་བྱང་
ཆུབ་སེམས་དཔའ་རྣམས་བསླུས་པར་འགྱུར་རོ། །མཚམས་མེད་པ་ལྔ་ཡང་བྱེད་པར་འགྱུར་རོ། །འཇམ་དཔལ་བྱང་ཆུབ་སེམས་དཔས་མཚམས་མེད་པ་ལྔ་བྱས་པ་ནི་སླའི། དམ་ཚིག་མི་ཤེས་པ་དང་ལུས་ཡོངས་སུ་མ་སྦྱངས་
པ་དང་། བྱང་ཆུབ་ཀྱི་སེམས་བསྒོམ་པ་མ་གྲུབ་པ་ལ་སྟོན་པ་ནི་དེ་ལྟ་མ་ཡིན་ཏེ། འཇམ་དཔལ་སེམས་ཅན་དེ་དག་གི་མདུན་དུ་ནི་ནམ་ཡང་ཚིག་ཏུ་བརྗོད་པར་མི་བྱའོ། །དེ་ཅིའི་ཕྱིར་ཞེ་ན། སེམས་ཅན་སྡིག་ཅན་དེ་དག་ནི་སངས་
རྒྱས་དང་བྱང་ཆུབ་སེམས་དཔའ་རྣམས་ལ་དྲིན་དུ་མི་གཟོ་བ་དང་། དད་པ་མེད་པ་ཡིན་པའི་ཕྱིར་རོ། །དེ་ནས་འཇམ་དཔལ་གཞོན་ནུར་གྱུར་པ་སེམས་དེ་ལ་ཡ་མཚན་དུ་འཛིན་པར་གྱུར་ཏེ། སངས་རྒྱས་ཀྱི་ཡུལ་འདི་ནི་
བསམ་གྱིས་མི་ཁྱབ་བོ་སྙམ་ནས། ཅང་མི་ཟེར་བར་གྱུར་ཏོ། །དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ལག་ན་རྡོ་རྗེ་ལ་འདི་སྐད་ཅེས་སྨྲས་སོ། །བྱང་ཆུབ་སེམས་དཔའ་སེམས་དཔའ་ཆེན་པོ་གཟུངས་སྔགས་
འདི་དག་ཉན་པ་དང་དཀྱིལ་འཁོར་དུ་འཇུག་པ་དང་ཀློག་པ་དང་དྲན་པར་བྱེད་པ་དང་། ཆུང་ངུ་ན་རྣ་ལམ་དུ་གྲག་པ་ཙམ་དུ་གྱུར་པ་དེ་ཡང་ཤིན་ཏུ་དཀའ་བ་ཡིན་ནོ། །ལག་ན་རྡོ་རྗེས་སྨྲས་པ། འཇམ་དཔལ་དེ་དེ་བཞིན་ནོ། །
<pb id="94.156a"/>
ཇི་སྐད་སྨྲས་པ་བཞིན་ཏེ། འཇམ་དཔལ་གང་དག་གཟུངས་སྔགས་འདི་ལ་མཆོད་པ་བྱེད་པ་དང་ཡི་གེར་འདྲི་བའི་སེམས་ཅན་དེ་དག་ནི་ཤིན་ཏུ་དཀོན་པར་རིག་པར་བྱའོ། །སུ་གྲོ་ག་འམ་གཞན་ལ་བྲིས་ནས་ཡན་
ལག་དང་ཉིང་ལག་གང་ཡང་རུང་བ་ལ་འཆང་ན་དེ་ལ་འཇིགས་པ་ཐམས་ཅད་མི་འབྱུང་ཞིང་སྡིག་པ་ཐམས་ཅད་ལས་གྲོལ་བར་འགྱུར་ཏེ། དེའི་དགེ་བའི་རྩ་བ་ཉིན་གཅིག་བཞིན་དུ་སངས་རྒྱས་སྟོང་ལས་བསགས་པར་
འགྱུར་རོ། །འཇམ་དཔལ་ཕྱོགས་གང་ན་གཟུངས་སྔགས་ཆེན་པོའི་དཀྱིལ་འཁོར་བསྟན་པ་འདི་གནས་པ་འམ། གང་གི་ལག་ན་ཡོད་པའི་ས་ཕྱོགས་དེ་ནི་མཆོད་རྟེན་ལྟ་བུར་འགྱུར་རོ། །དེ་ནས་འཇམ་དཔལ་གཞོན་
ནུར་གྱུར་པས་བྱང་ཆུབ་སེམས་དཔའ་ལག་ན་རྡོ་རྗེ་ལ་འདི་སྐད་ཅེས་སྨྲས་སོ། །བྱང་ཆུབ་སེམས་དཔའ་ཆེན་པོ་གཟུངས་སྔགས་འདི་དག་འཆང་བ་དང་ཀློག་པ་དང་ཁ་ཏོན་བྱེད་པ་གང་ཡིན་པ་དེ་ལ་ནི། ཁོ་བོས་མཆོད་པ་དང་བསྙེན་
བཀུར་བྱའོ། །དེའི་ཕྱི་བཞིན་དུ་ཡང་རྟག་ཏུ་འབྲང་བར་བྱའོ། །གང་གི་ཚེ་འཆི་བའི་དུས་བྱེད་པ་དེའི་ཚེ་ཡང་ཁོ་བོས་དེའི་དགེ་བའི་བཤེས་གཉེན་བྱ་སྟེ་རྟག་ཏུ་བྱང་ཆུབ་ཀྱི་ལམ་ཉེ་བར་སྟོན་པར་བྱའོ། །འཇམ་དཔལ་ལེགས་
སོ་ལེགས་སོ། །ཚིག་འདི་ལེགས་པར་སྨྲས་སོ། །འཇམ་དཔལ་ཁོ་བོས་ཀྱང་དེ་ལ་མཆོད་པ་བྱའོ། །རྟག་ཏུ་དེའི་ཕྱི་བཞིན་དུ་ཡང་འབྲང་བར་བྱའོ། །རྟག་ཏུ་བསྲུང་བར་ཡང་བྱའོ། །འཆི་བའི་ཚེ་ན་ཡང་དེ་ལ་ལུང་བསྟན་
པར་བྱའོ། །དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ལག་ན་རྡོ་རྗེ་ལ་འདི་སྐད་ཅེས་སྨྲས་སོ། །བྱང་ཆུབ་སེམས་དཔའ་ཆེན་པོ་གང་བསྒྲུབས་པས་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་
སྒོ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དེ་བཞིན་གཤེགས་པའི་རིགས་སུ་སྐྱེ་བར་འགྱུར་བ་དང་། གཟུངས་སྔགས་གང་བསྒྲུབས་ན་སྔགས་པས་ཚེ་འདི་ཉིད་ལ་ཡིད་ལ་ཅི་འདོད་པའི་དངོས་གྲུབ་ཐོབ་པར་
<pb id="94.156b"/>
འགྱུར་བའི་གཟུངས་སྔགས་དེ་དག་གི་དངོས་གྲུབ་བསྒྲུབ་པའི་རིམ་པར་ཕྱེ་བ་རྒྱས་པར་ཤོད་ཅིག །དེ་སྐད་ཅེས་སྨྲས་པ་དང་བྱང་ཆུབ་སེམས་དཔའ་ལག་ན་རྡོ་རྗེས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་
དཔལ་གཟུངས་སྔགས་འདི་དག་གི་བསྒྲུབ་པ་སངས་རྒྱས་རྣམས་ཀྱིས་ཇི་སྐད་གསུངས་པ་བཤད་ཀྱིས་ཉོན་ཅིག །ཚེས་གྲངས་དང་རྒྱུ་སྐར་དང་ཡང་སྦྱར་མི་དགོས། སྨྱུང་བ་ཡང་བྱ་མི་དགོས། བགེགས་ཀྱང་འབྱུང་བར་མི་འགྱུར་ཏེ། གཟུངས་
སྔགས་བསྒྲུབ་པའི་ཚེ་ཡང་རྟག་ཏུ་སངས་རྒྱས་རྫུ་འཕྲུལ་ཆེན་པོ་ཐམས་ཅད་ཀྱིས་བྱིན་གྱིས་བརླབས་པར་འགྱུར་རོ། །འཇམ་དཔལ་ཐོག་མར་རེ་ཤིག་གཟུངས་སྔགས་འདི་དག་གི་རི་མོའི་སྐུ་གཟུགས་ཀྱི་ཆོ་ག་འབྱུང་སྟེ། ཁ་ཐབས་བཞིན་
དུ་རས་ཉོས་ལ་སྐྲ་ལ་སོགས་མེད་པར་བྱའོ། །དེ་ནས་བ་ལས་འབྱུང་བའི་སྣ་ལྔས་བཀྲུས་ལ་སྤོས་ཆུས་བསྐུའོ། །དེ་ནས་ཚེས་གྲངས་དང་ཞག་ཕྱེད་པ་དང་ཡུད་ཙམ་བཟང་པོ་ལ་རི་མོ་བྲི་སྟེ་རི་མོ་མཁན་གསོ་སྦྱོང་དང་ལྡན་པ་འདྲིར་བཞུག་
གོ །རི་མོ་མཁན་དེ་ཡང་འཁོར་ལོས་སྒྱུར་བས་བསྲུང་བར་བྱའོ། །ཉིན་གཅིག་བཞིན་དུ་ལྷ་བཤོས་དང་མཆོད་པ་ཡང་དབུལ་བར་བྱའོ། །དེ་ནས་རི་མོ་མཁན་གྱིས་དབུས་སུ་བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་མ་བྲི་བར་
བྱ་སྟེ། སྐྱིལ་མོ་ཀྲུང་དུ་འདུག་ལ་ཐོར་ཚུགས་ཅན་ཏིང་ངེ་འཛིན་ལ་སྙོམས་པར་ཞུགས་པར་བྱ། བཅོམ་ལྡན་འདས་མའི་གཡོན་རོལ་དུ་སོ་སོར་འབྲང་བ་ཆེན་མོ་བྲི་བར་བྱ་སྟེ། ཨུཏྤ་ལའི་རྒྱལ་པོ་ཆེན་པོ་ལ་འདུག་ཅིང་ཏིང་ངེ་འཛིན་
ལ་སྙོམས་པར་ཞུགས་ལ་ལྕང་ལོ་ཅན་འཕྱང་བར་བྱ། གཡས་ལོགས་སུ་རྡོ་རྗེ་མི་ཕམ་པའི་མེ་པད་མ་དཀར་པོ་ལ་འདུག་ཅིང་རྒྱན་རྣམ་པ་སྣ་ཚོགས་ཀྱིས་ལུས་བརྒྱན་ལ། ལག་པ་གཡོན་པ་ན་འཁོར་ལོ་ཐོགས་པ། གཡས་པ་
བཅོམ་ལྡན་འདས་མ་ལ་ཕྱག་འཚལ་བར་བྱ། སྟེང་གི་ཕྱོགས་སུ་ཡང་རིག་སྔགས་འཆང་གཉིས་མེ་ཏོག་གི་ཆར་འབེབས་པ་བྲི། འོག་ལོགས་སུ་བསྒྲུབ་པ་པོ་འམ་ལག་ན་པོག་ཕོར་ཐོགས་པ། བཅོམ་ལྡན་འདས་མ་ལ་བལྟ་ཞིང་
<pb id="94.157a"/>
ཡལ་ག་མེ་ཏོག་ཅན་ཐོགས་པ་སྐྱིལ་མོ་དཀྲུང་གིས་འདུག་པར་བྱའོ། །དེ་ནས་བྱང་ཆུབ་སེམས་དཔའི་སྤྱོད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་ཕྱོགས་གཙང་མའམ་དབེན་པའམ་རི་འམ་ནགས་
ཚལ་ལམ་གཙུག་ལག་ཁང་ངམ་གང་ཡིད་དང་འཐད་པ་དེར་འདུག་ལ། སློང་མོའི་ཟས་ཟ་ཞིང་ནང་གི་གཙང་སྦྲ་སྤྱོད་པས་རི་མོའི་སྐུ་གཟུགས་དེའི་མདུན་དུ་གཟུངས་སྔགས་གང་ཡང་རུང་བ་གཅིག་གཟུང་སྟེ། བཞི་འབུམ་བཟླས་
བརྗོད་བྱས་ལ། ཐ་མར་ཟླ་བ་ཉ་ལ་ཅི་འབྱོར་པས་མཆོད་པ་བྱས་ཏེ། མཚན་རངས་བཟླས་བརྗོད་བྱས་ན་ནང་བར་རམ་ཉི་མ་འཆར་ཀར་མཚན་མ་འབྱུང་སྟེ། སྔགས་པའི་ལུས་ལ་འོད་ཟེར་སྣང་བ་འབྱུང་ཞིང་སྐུ་གཟུགས་ལ་མེ་ཏོག་གི་ཆར་འབབ་
པར་འགྱུར། རིག་སྔགས་འཆང་རྣམས་ཅ་ཅོའི་སྒྲ་འདོན་པར་འགྱུར། འབྲུག་སྒྲ་སྒྲགས་པར་འགྱུར། བཅོམ་ལྡན་འདས་མ་ཡང་བུ་ང་གྲུབ་ཟིན་གྱིས་ལོངས་ཤེས་ཚིག་བརྗོད་པར་འགྱུར་རོ། །དེ་ནས་རིག་སྔགས་འཆང་གིས་མཆོད་ཡོན་
ཕུལ་ནས། བཅོམ་ལྡན་འདས་མ་ལ་འདི་སྐད་དུ་བདག་གི་བསམ་པ་རྫོགས་པར་མཛོད་ཅིག་ཅེས་སྨྲོས་ཤིག །འོན་ཀྱང་བཅོམ་ལྡན་འདས་མས་རིག་སྔགས་འཆང་གི་ལག་པ་ནས་བཟུང་ནས། དེ་བཞིན་གཤེགས་པ་ཐམས་ཅད་ཀྱི་
འཁོར་གྱི་དཀྱིལ་འཁོར་དུ་འཇོག་སྟེ། བཅོམ་ལྡན་འདས་མའི་མཐུས་སྐད་ཅིག་ཐང་ཅིག་ཡུད་ཙམ་ཅིག་དེ་ལ་དེ་བཞིན་གཤེགས་པ་ཐམས་ཅད་ཀྱི་མཆོད་པ་བསྒྲུབ་པར་བྱེད་ཅིང་། སེམས་ཅན་གྱི་ཁམས་ཐམས་ཅད་སྐད་ཅིག་རེ་རེ་ལ་དགའ་བར་བྱེད་
དོ། །རིག་སྔགས་འཆང་གི་འཁོར་དུ་མ་དང་དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་དུ་གནས་པར་འགྱུར་རོ། །འཇམ་དཔལ་བཅོམ་ལྡན་འདས་མའི་རི་མོའི་སྐུ་གཟུགས་ཀྱི་ཆོ་ག་རྒྱས་པའི་མདོ་འདི་ནི་དོན་ཐམས་
ཅད་སྒྲུབ་པ། སྡིག་པ་ཐམས་ཅད་རབ་ཏུ་སེལ་བ། འཇིགས་པ་ཐམས་ཅད་རབ་ཏུ་སྦྱོང་བ། དུས་མ་ཡིན་པར་འཆི་བ་ཐམས་ཅད་རབ་ཏུ་ཞི་བར་བྱེད་པ་ཡིན་ནོ། །འཇམ་དཔལ་གང་རི་མོའི་སྐུ་གཟུགས་འདི་མཐོང་བ་དང་མཆོད་པ་བྱེད་པ་དང་
<pb id="94.157b"/>
སུའི་ལག་ན་འདུག་པ་དང་སུ་ཡི་གེར་འདྲི་བ་དེ་ལ་ནི་བྱང་ཆུབ་སེམས་དཔའ་རྣམས་བྱང་ཆུབ་ཀྱི་ལམ་སྟོན་པར་འགྱུར་ཞིང་སྡིག་པ་ཐམས་ཅད་དང་བྲལ་བར་འགྱུར། དེ་བཞིན་གཤེགས་པ་ཐམས་ཅད་ཀྱི་བསོད་ནམས་ལས་སྐྱེས་པར་འགྱུར། 
འཇིགས་པ་ཐམས་ཅད་དང་བྲལ་བར་འགྱུར། བདུད་སྡིག་ཅན་རྣམས་ཀྱིས་གཙེ་བར་མི་འགྱུར་འཆི་བའི་ཚེ་སངས་རྒྱས་མཐོང་བར་འགྱུར་རོ། །ལག་ན་རྡོ་རྗེ་དེ་དེ་བཞིན་ནོ། །ཇི་སྐད་སྨྲས་པ་དེ་བཞིན་ཏེ། བྱང་ཆུབ་སེམས་དཔའ་ཆེན་པོ་
རིགས་ཀྱི་བུ་འམ། རིགས་ཀྱི་བུ་མོ་གང་རི་མོའི་སྐུ་གཟུགས་འདི་མཐོང་བ་དང་རི་མོར་འབྲི་བ་དང་། གང་གི་ལག་ཏུ་འདུག་པ་དེ་ནི་ཡོན་ཏན་དཔག་ཏུ་མེད་པ་དང་ལྡན་པར་འགྱུར། བླ་ན་མེད་པ་ཡང་དག་པར་རྫོགས་པའི་བྱང་ཆུབ་
ཏུ་ངེས་པར་འགྱུར་ཞིང་ངན་སོང་ངན་འགྲོར་ཡང་འགྲོ་བར་མི་འགྱུར། དེ་བཞིན་གཤེགས་པའི་རིགས་སུ་ཡང་རྟག་ཏུ་སྐྱེ་བར་འགྱུར་ཏེ་སྨོན་ལམ་ཐམས་ཅད་ཡོངས་སུ་རྫོགས་པར་འགྱུར་རོ། །དེ་ནས་འཇམ་དཔལ་གཞོན་ནུར་གྱུར་པས་
བྱང་ཆུབ་སེམས་དཔའ་ཕྱག་ན་རྡོ་རྗེ་ལ་གསོལ་བ་བཏབ་པ། བྱང་ཆུབ་སེམས་དཔའ་ཆེན་པོ་གཟུངས་སྔགས་འདི་དག་གི་སྤྱིའྀ་དངོས་གྲུབ་བསྒྲུབ་པའི་རིམ་པར་དབྱེ་བ་གང་གིས་བྱང་ཆུབ་ཀྱི་སྤྱད་པ་གསང་སྔགས་ཀྱི་སྒོ་སྤྱོད་པ་རྣམས་
ཀྱིས་ཚེགས་ཆུང་ངུས། སངས་རྒྱས་དང་བྱང་ཆུབ་སེམས་དཔའ་རྣམས་མཉེས་པར་བྱ་བར་འགྱུར་བ་དང་རྫུ་འཕྲུལ་གྱི་ཆོ་འཕྲུལ་རྣམ་པ་སྣ་ཚོགས་བྱེད་པར་འགྱུར་བ་དང་དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་
དུ་སེམས་ཅན་ཐམས་ཅད་སྡུག་བསྔལ་ཐམས་ཅད་ལས་ཐར་བར་བྱེད་པར་འགྱུར་བ་ཁྱོད་ཀྱིས་ཤོད་ཅིག །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་ལག་ན་རྡོ་རྗེས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །
འཇམ་དཔལ་སེམས་ཅན་རྣམས་ལ་ཕན་གདགས་པའི་ཕྱིར་གཟུངས་སྔགས་འདི་དག་གི་སྤྱིའི་བསྒྲུབ་པའི་རྣམ་པར་ཕྱེ་བ་བཤད་ཀྱིས་ཉོན་ཅིག །འཇམ་དཔལ་དེ་ལ་བྱང་ཆུབ་ཀྱི་སྤྱོད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་
<pb id="94.158a"/>
དཔའ་གང་ཡང་རུང་སྟེ། རི་མོའི་སྐུ་གཟུགས་བཞག་ལ། བཅོམ་ལྡན་འདས་མ་གཟུགས་སམ་ཁ་དོག་གམ་དབྱིབས་སམ་ཡི་གེར་ཡིད་ལ་བསམས་ཏེ། ཟླ་བ་དྲུག་གི་བར་དུ་བསྒོམས་ན་ལས་ཐམས་ཅད་ནུས་པར་འགྱུར་ཏེ། དུག་ནི་
མཐོང་བ་ཙམ་གྱིས་འབྲོས་པར་འགྱུར་རོ། །གདོན་གྱིས་ཟིན་པ་ནི་བསྡིགས་པ་ཙམ་གྱིས་འབྲོས་པར་འགྱུར་རོ། །གཞན་ཅི་ཡང་རུང་བས་ཟིན་པ་ཡང་མཐོང་བ་ཙམ་གྱིས་གཏོང་བར་འགྱུར་རོ། །དཔག་ཚད་བརྒྱའི་ཕ་རོལ་ན་གནས་པ་ཡང་
ལས་ཐམས་ཅད་བྱེད་དོ། །འཇིགས་པ་ཐམས་ཅད་ལ་ནི་ལན་བརྒྱ་རྩ་བརྒྱད་བཟླས་བརྗོད་བྱས་པའི་སྐུད་པས་བསྲུང་བ་བྱས་པར་འགྱུར་རོ། །བགེགས་ཐམས་ཅད་ལ་ནི་ཆུས་བསྲུང་བར་བྱེད་དོ། །བསྒྲུབ་པོ་རྣམས་སམ་རོ་
ལངས་བསྒྲུབ་པ་རྣམས་ལ་གསང་སྔགས་འདི་དག་ལས་གང་ཡང་རུང་བ་གཅིག་གིས་བདག་བསྲུང་བ་དང་གཞན་བསྲུང་བ་དང་ཕྱོགས་བཅིང་བ་དང་དཀྱིལ་འཁོར་གྱི་མཚམས་བཅད་པར་བྱའོ། །དེ་ནས་ལུས་མི་སྣང་བར་
བྱེད་འདོད་ན་སྐར་མ་རྒྱལ་ལ། ལྡོང་རོས་ཁ་ཐབས་བཞིན་དུ་ཉོས་ཏེ་རང་གི་ཁྲག་གིས་བསྒོས་ལ། དེ་ནས་ཕྱུང་སྟེ་རི་མོའི་སྐུ་གཟུགས་ཀྱི་མདུན་དུ་གཞག་གོ །དེ་ནས་ཟས་སུ་འོ་མ་དང་ཕྱེའི་བདག་གུ་ཟ་ཞིང་ཞག་བདུན་གྱི་བར་
དུ་དུས་གསུམ་དུ་སྟོང་རྩ་བརྒྱད་བཟླས་བརྗོད་བྱའོ། །དེ་ནས་མར་གྱི་ངོ་ཞག་བརྒྱད་ལ་ཁ་ཟས་མི་ཟ་བར་ལག་པ་གཡོན་པར་བཞག་སྟེ། བཅོམ་ལྡན་འདས་མ་བཟླས་བརྗོད་བྱས་ན་འགྲུབ་པར་འགྱུར་ཏེ། ཐིག་ལེ་བྱས་པས་ལུས་མི་སྣང་
བར་འགྱུར་ཞིང་འདོད་དགུར་སྒྱུར་བའི་གཟུགས་ཅན་ལོ་ལྔ་སྟོང་ཐུབ་པར་འགྱུར་རོ། །བཅོམ་ལྡན་འདས་མ་མཐོང་བར་འདོད་ན་ཟླ་བ་གཅིག་གི་བར་དུ་སློངས་མོའི་ཟས་ཟ་ཞིང་རིའི་རྩེ་མོར་སོང་སྟེ་བཅོམ་ལྡན་འདས་མ་བཟླས་
བརྗོད་བྱའོ། །དེ་ནས་ཞག་གསུམ་སྨྱུང་བ་བྱས་ཏེ། ཟླ་བ་ཉ་ལ་བྱང་ཆུབ་ཀྱི་ཤིང་དྲུང་དུ་ཅི་འབྱོར་པས་ལྷ་བཤོས་དབུལ་ཞིང་མཆོད་པ་བྱས་ཏེ་བཅོམ་ལྡན་འདས་མ་ལ་བཟླས་བརྗོད་བྱའོ། །དེ་ནས་ནམ་ཕྱེད་ན་བཅོམ་ལྡན་
<pb id="94.158b"/>
འདས་མ་ཉིད་འོང་བར་འགྱུར་ཏེ། དེ་ལ་མེ་ཏོག་དཀར་པོ་དག་གིས་མཆོད་ཡོན་དབུལ་ལོ། །དེ་ནས་བཅོམ་ལྡན་འདས་མ་བསྒྲུབ་པ་པོའི་སྤྱི་བོར་བྱུགས་ནས་བུ་ལེགས་སོ། །ཁྱོད་ལ་མཆོག་ཅི་ཞིག་སྦྱིན་པར་བྱ་ཞེས་དེ་ཉིད་
ཟེར་བ་དང་ཅི་འདོད་པ་དེ་བླང་བར་བྱ་སྟེ། འདོད་ན་ཞོ་འམ། རིག་སྔགས་འཆང་ཉིད་དམ་ལུས་མི་སྣང་བ་འམ་སའི་འོག་ཏུ་འགྲོ་བ་འམ་གཞན་ཡང་ཡིད་ལ་གང་འདོད་པ་ཅི་ཡང་རུང་བ་དེ་ཐམས་ཅད་བླང་བར་བྱའོ། །ཅི་སྟེ་ངང་
པ་བསྒྲུབ་པར་འདོད་ན་ལི་ཁྲི་ལས་ངང་པའི་གཟུགས་བྱས་ཏེ། རི་མོའི་སྐུ་གཟུགས་ཀྱི་མདུན་དུ་བཞག་ལ་ཀུན་དའི་མེ་ཏོག་གིས་མཆོད་པ་རྒྱས་པར་བྱས་ནས་མཚན་རངས་བཅོམ་ལྡན་འདས་མ་བཟླས་བརྗོད་བྱས་ན་ནང་པར་རམ་
ཉི་མ་འཆར་ཀར་གྲུབ་པར་འགྱུར་ཏེ། དེ་ལ་ཞོན་ན་ནམ་མཁའ་ལ་འཕགས་པ་དང་ཚངས་པ་གཉིས་པར་འགྱུར་རོ། །ཅི་སྟེ་རྨ་བྱ་སྒྲུབ་པར་འདོད་ན་འཇིམ་པ་ལ་རྨ་བྱའི་གཟུགས་བྱས་ཏེ། རི་མོའི་སྐུ་གཟུགས་ཀྱི་མདུན་དུ་བཞག་
ལ་ཟླ་བ་དྲུག་ཏུ་བཅོམ་ལྡན་འདས་མ་བཟླས་བརྗོད་བྱས་པའི་མཇུག་ཏུ་ཟླ་བ་ཉ་ལ་ཅི་འབྱོར་པས་མཆོད་པ་བྱས་ཏེ། མཚན་རངས་བཟླས་བརྗོད་བྱས་ན་ཉི་མ་འཆར་ཀར་རྨ་བྱའི་སྐད་འབྱིན་པར་འགྱུར་ཏེ་སྐད་ཕྱུང་མ་ཐག་ཏུ་སྔགས་
པས་བླང་བར་བྱའོ། །དེ་བླངས་པ་ཙམ་གྱིས་སྔགས་པ་སྨིན་དྲུག་གི་བུ་དང་འདྲ་བར་འགྱུར་རོ། །ཆོ་ག་དེ་བཞིན་དུ་ས་སྲུངས་ཀྱི་བུ་བསྒྲུབས་ན་བརྒྱ་བྱིན་དང་འདྲ་བར་འགྱུར་རོ། །ལུས་མི་སྣང་བ་བསྒྲུབ་པར་འདོད་ན། མིའི་ཐོད་
པ་བླངས་ལ་ཤིང་མངར་དང་ལྷན་ཅིག་ཏུ་ཞིབ་མོར་བཏགས་ཏེ། ཐ་མར་ཡར་གྱི་ངོའི་ཚེས་བརྒྱད་ལ་ཨརྒའི་ཤིང་གི་མེ་བུས་ལ་རི་མོའི་སྐུ་གཟུགས་ལ་མཆོད་པ་རྒྱས་པར་ཕུལ་ནས་མཚན་རངས་སྦྱིན་སྲེག་བྱས་ཏེ། ནང་པར་དེའི་
ཐལ་བས་སོར་མོའི་སུམ་རིས་བྱས་ན་ལུས་མི་སྣང་བར་འགྱུར་ཏེ་ལུས་མི་སྣང་བ་ཐམས་ཅད་ཀྱི་རྒྱལ་པོར་འགྱུར་རོ། །སྦྱོར་བ་གཞན་ཡང་འབྱུང་སྟེ། ལི་ཁྲི་མར་དང་ལྷན་ཅིག་ཏུ་བསྲེགས་ལ། དེ་ནས་ཟངས་ཀྱི་སྣོད་དུ་
<pb id="94.159a"/>
བཞག་སྟེ། རི་མོའི་སྐུ་གཟུགས་ལ་མཆོད་པ་བྱས་ན་ཤེལ་བཞིན་དུ་འབར་བར་གྱུར་གྱི་བར་དུ་མཚན་རངས་བརྗོད་པར་བྱའོ། །དེ་ནས་གྲུབ་པར་འགྱུར་ཏེ་དེས་ཐིག་ལེ་བྱས་ན་ལུས་མི་སྣང་བར་འགྱུར་ཏེ། ལོ་ལྔ་
སྟོང་ཐུབ་པར་འགྱུར་རོ། །ཅི་སྟེ་མིག་སྨན་བསྒྲུབ་པར་འདོད་ན་སྣ་མའི་མེ་ཏོག་དང་ལིག་བུ་མིག་བླངས་ཏེ། ཞིབ་མོར་བྱས་ལ། དེ་ནས་སྔ་མ་བཞིན་དུ་ཟངས་ཀྱི་སྣོད་དུ་བཞག་སྟེ། མཆོད་པ་བྱས་ནས་ཟླ་བ་གཅིག་གི་བར་དུ་བཟླས་
བརྗོད་བྱའོ། །དེ་ནས་དེ་སྔོན་དུ་གྱུར་ནས་དེས་མིག་བསྐུས་ན་ཕྱོགས་གང་དུ་བལྟས་པ་དེ་ཐམས་ཅད་དབང་དུ་འགྱུར་རོ། །ཅི་སྟེ་དེས་མིག་བསྐུས་ན་རྒྱལ་པོ་དང་བློན་པོ་དང་རྒྱལ་པོའི་བཙུན་མོ་དམ་པ་དང་རྒྱལ་པོའི་བུ་མོ་དང་
གཞན་ཡང་གང་སུ་ལ་བལྟན་པ་དེ་ཐམས་ཅད་དེའི་དབང་དུ་འགྱུར་རོ། །དེ་ནས་མིག་སྨན་གྱི་མཆོག་བསྒྲུབ་པར་འདོད་ན། མར་གྱི་ངོ་ཞག་བརྒྱད་ལ་མི་རོ་རྨ་མེད་པ་བླངས་ཏེ། ཙན་དན་དམར་པོ་དང་ལྡན་པའི་ལྷ་བཤོས་ཕུལ་ལ། དེ་ནས་མི་
རོའི་ལག་ཏུ་མིག་སྨན་བཞག་ལ་བཟླས་བརྗོད་བྱས་པ་དང་མི་རོའི་ལག་ན་མིག་སྨན་འདུག་པ་དེ་འགུལ་བར་འགྱུར་རོ། །དེ་ནས་འགྲུབ་པར་འགྱུར་ཏེ། དེས་མིག་བསྐུས་ན་གང་ལ་བལྟས་པ་དེ་དབང་དུ་འགྱུར་རོ། །སྣ་མའི་མེ་
ཏོག་བརྒྱད་སྟོང་གིས་སྦྱིན་སྲེག་བྱས་ན། ལས་ཐམས་ཅད་བདེ་བླག་ཏུ་འགྲུབ་པར་འགྱུར་རོ། །རྒྱ་མཚོར་འབབ་པའི་ཆུ་ཀླུང་གི་ནང་དུ་ཞུགས་ཏེ། མར་གྱི་ངོ་ཞག་བརྒྱད་ལ་བརྩམས་ནས། བསོད་སྙོམས་ཀྱི་ཟས་ཟ་ཞིང་
ལན་འབུམ་བཟླས་བརྗོད་བྱས་ན་ཡང་ཡུལ་སྦྱིན་པར་འགྱུར་རོ། །ཡར་གྱི་ངོ་ཚེས་བརྒྱད་ལ་བསོད་སྙོམས་ཀྱི་ཟས་ཟ་ཞིང་རི་མོའི་སྐུ་གཟུགས་ཀྱི་མདུན་དུ་ལན་སྟོང་རྩ་བརྒྱད་བཟླས་བརྗོད་བྱས་ན་ཕ་རོལ་གྱི་དམག་ཚོགས་
རབ་ཏུ་ཞི་བར་འགྱུར་རོ། །དེ་ནས་ཟས་འོ་མ་འཐུང་ཞིང་ལན་འབུམ་བཟླས་བརྗོད་བྱས་ན་ཕ་རོལ་གྱི་དམག་དབྱེ་བར་འགྱུར་རོ། །མར་གྱི་ངོ་ཞག་བརྒྱད་ལ་ཞག་གཅིག་སྨྱུང་བ་བྱས་ཏེ། རི་མོའི་སྐུ་གཟུགས་ཀྱི་མདུན་དུ་མཆོད་
<pb id="94.159b"/>
པ་རྒྱས་པ་བྱས་ལ་མཚན་རངས་བཟླས་བརྗོད་བྱས་ན། དེ་ནས་རི་མོའི་སྐུ་གཟུགས་ལས་འོད་ཟེར་འབྱུང་བར་འགྱུར་རོ། །དེ་ནས་འགྲུབ་པར་འགྱུར་ཏེ་ར་ཛྱྃ་ད་དཱ་ཏི་ལོ་ལྔ་བརྒྱ་ཐུབ་པར་འགྱུར་རོ། །རྒྱ་མཚོར་འབབ་པའི་ཆུ་ཀླུང་
གི་ནང་དུ་ཞུགས་ལ་ལན་འབུམ་བཟླས་བརྗོད་བྱས་ཏེ་ཟས་སུ་ཆུ་འཐུངས་ན། དེ་ནས་ནམ་མཁའ་ལ་རལ་གྲི་ཐོགས་པར་འགྱུར་ཏེ། དེས་མཆོད་ཡོན་ཕུལ་ལ་བླང་བར་བྱའོ། །དེས་བླངས་པ་ཙམ་གྱིས་སྐྲ་ལྕང་ལོར་འཁྱིལ་
ཞིང་ལོ་བཅུ་དྲུག་ལོན་པའི་ཤ་ཚུགས་དང་འདྲ་བར་འགྱུར་ལ། རིག་སྔགས་འཆང་དུ་མས་བསྐོར་ཅིང་སིལ་སྙན་དང་ཕེག་རྡོབ་པ་མང་པོས་རོལ་མོ་བྱེད་ཅིང་འགྲོ་བར་འགྱུར་རོ། །ཉིན་གཅིག་བཞིན་དུ་སངས་རྒྱས་ཀྱི་ཞིང་དུ་མ་མཐོང་བར་
འགྱུར་རོ། །ཐམས་ཅད་དུ་ཡང་མཆོད་པ་རྣམ་པ་སྣ་ཚོགས་ཀྱི་སྤྲིན་དག་གྲུབ་པར་བྱེད་དོ། །གང་གི་ཚེ་ཤི་བར་གྱུར་པ་དེའི་ཚེ་ཡང་སངས་རྒྱས་ཀྱི་ཞིང་རྣམ་པར་དག་པ་རྣམས་སུ་སྐྱེ་བར་འགྱུར་ཞིང་། དེ་བཞིན་གཤེགས་པ་ཐམས་
ཅད་ཀྱི་རིགས་སུ་སྐྱེ་བར་འགྱུར་རོ། །ཅི་སྟེ་རལ་གྲི་སྒྲུབ་པར་འདོད་ན་དགོན་པར་སོང་ལ་ཆུ་འཐུང་ཞིང་ཟླ་བ་གཅིག་བཟླས་བརྗོད་བྱས་ལ་དེའི་འོག་ཏུ་ཟླ་བ་ཉ་ལ་ཅི་འབྱོར་པས་རི་མོའི་སྐུ་གཟུགས་ཀྱི་མདུན་དུ་མཆོད་པ་རྒྱ་ཆེར་
བྱས་ཏེ། མཚན་རངས་བཟླས་བརྗོད་བྱས་ན་དེ་ནས་རལ་གྲི་འབར་བར་འགྱུར་ཏེ། དེ་བླངས་པ་ཙམ་གྱིས་རིག་སྔགས་འཆང་དུ་འགྱུར་ཏེ་རིག་སྔགས་འཆང་ཐམས་ཅད་ཀྱི་རྒྱལ་པོ་འགྱུར་རོ། །ལོ་དྲུག་ཁྲིར་འཚོ་བར་འགྱུར་
རོ། །དེ་ཡང་མཆོད་པ་བྱེད་པར་འགྱུར་རོ། །འདོད་པ་བཞིན་དུ་དགོས་པ་ཐམས་ཅད་བྱེད་དོ། །གང་གི་ཚེ་ཤི་བར་གྱུར་པ་དེའི་ཚེ་ས་དང་པོ་ལ་དབང་བར་འགྱུར་རོ། །ཅི་སྟེ་ཟས་མི་ཟད་པར་འབྱུང་བར་འདོད་ན་སྤོ་མའི་རྩ་བ་
བླངས་ལ། སླེ་དྲེས་དང་ལྷན་ཅིག་སྦྱིན་བསྲེག་བྱས་ན་ཁ་ཟས་མི་ཟད་པར་འགྱུར་རོ། །མིག་ན་རྒྱམ་ཚྭ་བཏགས་པ་ལ་ལན་བདུན་བསྔགས་ཏེ་མིག་བཀབ་ན་མིག་ནད་སོས་པར་འགྱུར་རོ། །ཀ་ལ་པིང་ཀའི་རྩ་བ་སྲོག་ཆགས་
<pb id="94.160a"/>
མེད་པའི་ཆུ་དང་བཏགས་ལ་ལྟེ་བའི་ཕྱོགས་སུ་བསྐུས་ན་བུད་མེད་བདེ་བར་བུ་བཙའ་བར་འགྱུར་རོ། །ཟླ་བ་སྤྱང་ཀིས་ཟིན་པའི་ཚེ་བ་སེར་སྐྱའི་མར་ཟངས་ཀྱི་སྣོད་དུ་བཅུག་སྟེ་ཙི་རི་རི་ཟེར་གྱི་བར་དུ་བཟླས་བརྗོད་བྱས་ལ་
དེ་འཐུངས་ན་ཐོས་པ་འཛིན་པར་འགྱུར་རོ། །ཉེ་བའི་གསོ་སྦྱོང་བྱས་པས་ཚེས་བཅུ་དྲུག་ནས་བརྩམས་ཏེ། ཏིལ་དང་སྦྲང་རྩི་བསྲེས་པ་སྦྱིན་བསྲེག་བྱས་ན་རཱ་ཛྱྃ་པྲ་ཏི་ལ་བྷྱ་ཏི་ལ་རི་མོའི་གཟུགས་ཀྱི་དྲུང་དུ་བྱེ་བ་ཕྲག་གཅིག་བཟླས་བརྗོད་
བྱས་ན་བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་མ་མཐོང་བར་འགྱུར་ཏེ་ཆོས་སྟོན་པར་ཡང་བྱེད་དོ། །དེ་ཐོས་པས་ཕྱིར་མི་ལྡོག་པར་ཡང་འགྱུར་རོ། །ཙན་དན་དམར་པོ་ལས་རྡོ་རྗེ་བྱས་ལ་དེ་གློར་བཞག་སྟེ་འབར་བའི་བར་
དུ་བཟླས་བརྗོད་བྱས་ན་དེ་ལ་རེག་པ་ཙམ་གྱིས་གླིང་བཞིའི་རྒྱལ་པོར་འགྱུར་རོ། །ཤིང་པ་ཏའི་འབྲས་བུ་སྦྱིན་སྲེག་བྱས་ན་གང་གི་མིང་ནས་བརྗོད་པ་དེ་དབང་དུ་འགྱུར་རོ། །རྒྱ་ཤུག་གི་འབྲས་བུ་རྣམས་ཀྱང་དེ་བཞིན་ཏེ་གང་གི་མིང་ནས་
བརྗོད་ཅིང་སྦྱིན་བསྲེག་བྱས་པ་དེ་དབང་དུ་འགྱུར་རོ། །ཡང་ན་ནིམ་པའི་འབྲས་བུ་སྦྱིན་སྲེག་བྱས་ན་གང་གི་མིང་ནས་བརྗོད་པ་དེ་དབང་དུ་འགྱུར་རོ། །བ་རུ་རའི་མེ་ཏོག་གི་སྦྱིན་བསྲེག་བྱས་ན་ཡུལ་ཆེན་པོ་རྙེད་པར་འགྱུར་རོ། །མ་ལི་
ཀའི་མེ་ཏོག་གི་སྦྱིན་སྲེག་བྱས་ན་ཟས་ཟད་མི་ཤེས་པར་འགྱུར་རོ། །ཀ་ར་བཱི་རའི་མེ་ཏོག་འབྲུམ་བུ་འབུམ་ཕྲག་གཅིག་སྦྱིན་བསྲེག་བྱས་ན་ཏི་ན་ར་འབུམ་རྙེད་པར་འགྱུར་རོ། །སྣ་མའི་མེ་ཏོག་གི་སྦྱིན་བསྲེག་བྱས་ན་མདུན་ན་འདོན་
མཆོག་ཏུ་འགྱུར་རོ། །བྲ་མའི་ཁུ་བ་དང་སྦྲང་རྩི་ལྷན་ཅིག་ཟངས་ཀྱི་སྣོད་ཀྱི་ནང་དུ་བཞག་སྟེ་ཏི་ན་ར་རྙེད་ཀྱི་བར་དུ་བཟླས་བརྗོད་བྱའོ། །གུ་གུལ་གྱི་སྦྱིན་སྲེག་གིས་ནི་རྒྱལ་ཕྲན་ཐོབ་པར་འགྱུར་རོ། །ཤིང་བིལ་བའི་མེའི་མེ་བུས་ལ་མ་
ལི་ཀའི་མེ་ཏོག་འབུམ་ཕྲག་གཅིག་སྦྱིན་བསྲེག་བྱས་ན་ཀླུ་ཐམས་ཅད་དབང་དུ་འགྱུར་རོ། །བ་རུ་རའི་ཤིང་གི་མེ་བུས་ལ་ཨ་ག་རུའི་ཡམ་སྲེག་ཤིང་ཁྲི་སྦྱིན་སྲེག་བྱས་ན་གནོད་སྦྱིན་ཐམས་ཅད་དབང་དུ་འགྱུར་རོ། །ལྷ་ཆེན་པོའི་
<pb id="94.160b"/>
གནས་སུ་སོང་སྟེ་བའི་ལྕི་བ་ས་ལ་མ་ལྷུང་བས་དཀྱིལ་འཁོར་བྱས་ལ་ཨརྒའི་མེ་ཏོག་སྟོང་རྩ་བརྒྱད་ཕུལ་ན། ལྷ་ཆེན་པོ་མཐོང་བར་འགྱུར་ཏེ་དངོས་གྲུབ་གང་འདོད་པ་སྦྱིན་པར་བྱེད་དོ། །ལྷ་ཆེན་པོའི་གནས་སུ་རི་མོའི་སྐུ་གཟུགས་བྲིས་ལ་
འབུམ་ཕྲག་གཅིག་བཟླས་བརྗོད་བྱས་ན། དཀའ་ཐུབ་ཟློག་གི་ཁྱོ་མཐོང་བར་འགྱུར་ཏེ་དངོས་གྲུབ་གང་འདོད་པ་སྦྱིན་པར་བྱེད་དོ། །དུར་ཁྲོད་ཆེན་པོར་རི་མོའི་སྐུ་གཟུགས་བྲིས་ཏེ་ལན་བརྒྱ་རྩ་བརྒྱད་བཟླས་བརྗོད་བྱས་ན་རོ་ལངས་ཆེན་པོ་
མཐོང་བར་འགྱུར་ཏེ། མཆེ་བ་མི་སྡུག་པ་གཙིགས་ལ་མེ་ཕུང་ཆེན་པོ་ལྟར་བྱུང་ན་ཡང་དེ་ལ་འཇིགས་པར་མི་བྱ་བར་ཕྱག་རྒྱ་བཅིངས་ལ་བསྣུན་ན་དེས་འགྱེལ་བར་འགྱུར་ཏེ། དེ་ལ་དམ་པ་བླངས་ན་རྒྱལ་སྲིད་དམ་གཏེར་རམ་མི་སྣང་
བ་འམ་ཡུལ་ལམ་རྐང་པས་རྒྱུ་བ་ཡང་རུང་སྟེ་དམ་པ་ལྔ་པོ་དག་ལས་གང་ཡང་རུང་བ་ཞིག་སྦྱིན་པར་བྱེད་དོ། །ལན་ཚྭའི་སྦྱིན་བསྲེག་གིས་ནི་ལྷའི་བུད་མེད་འགུགས་པར་བྱེད་དོ། །སྣ་མའི་མེ་ཏོག་ཁ་མ་བྱེ་བ་སྟོང་རྩ་བརྒྱད་སྦྱིན་བསྲེག་བྱས་
ན་ཉིན་གཅིག་བཞིན་ཏི་ན་ར་རེ་རེ་རྙེད་པར་བྱེད་དོ། །ཅི་སྟེ་དགྲ་སྲོག་དང་བྲལ་བར་འདོད་ན་ལན་ཚྭའི་སྲེག་བླུགས་ལན་འབུམ་སྦྱིན་བསྲེག་བྱས་ན་སྲོག་དང་བྲལ་བར་འགྱུར་རོ། །ཅི་སྟེ་ནམ་མཁའ་ལྡིང་བསྒྲུབ་པར་འདོད་ན་གྲོག་མཁར་
གྱི་ས་ལ་ནམ་མཁའ་ལྡིང་གི་གཟུགས་བྱས་ཏེ། བ་ལས་བྱུང་བའི་སྣ་ལྔས་བསྐུས་ལ་དེ་ནས་ནམ་མཁའ་ལྡིང་གི་གཟུགས་དེ་རི་མོའི་གཟུགས་ཀྱི་མདུན་དུ་བཞག་ལ་འབུམ་ཕྲག་གཅིག་བཟླས་བརྗོད་བྱས་ན་དེ་ནས་གྲུབ་པར་འགྱུར་
ཏེ་དེ་ལ་ཞོན་ནས་གང་དུ་འདོད་པ་དེར་འགྲོའོ། །དེ་ལ་ཡོ་བྱད་ཐམས་ཅད་ཀྱང་སྒྲུབ་པར་བྱེད་དོ། །འཇིགས་པ་ཐམས་ཅད་དང་བྲལ་བར་འགྱུར་རོ། །ཀླུ་ཐམས་ཅད་དེའི་དབང་དུ་འགྱུར་རོ། །ཇི་སྟེ་འཁོར་ལོས་བསྒྲུབ་པར་འདོད་ན། 
ལྕགས་ཨུར་མོའི་འཁོར་ལོ་བྱས་ལ་སྤོས་ཆུས་བཀྲུས་ཏེ་གུར་གུམ་གྱིས་བྱུགས་ལ་དེ་ནས་ཨ་ཤྭཏ་ཐའི་ལོ་མའི་སྟེང་དུ་བཞག་སྟེ། རི་མོའི་སྐུ་གཟུགས་ཀྱི་མདུན་དུ་མངོན་པར་བཞག་ལ་སུམ་འབུམ་བཟླས་བརྗོད་བྱས་ན་
<pb id="94.161a"/>
དེས་གྲུབ་པར་འགྱུར་ཏེ། དེ་བཟུང་བ་ཙམ་གྱིས་རིག་སྔགས་འཆང་འཁོར་ལོས་སྒྱུར་བར་འགྱུར་ཏེ། རིག་སྔགས་འཆང་ཐམས་ཅད་ཀྱི་རྒྱལ་པོར་འགྱུར་རོ། །རིག་སྔགས་འཆང་བྱེ་བ་ཕྲག་དུ་མས་ཡོངས་སུ་བསྐོར་ཅིང་། 
ལྷའི་བུ་མོ་བྱེ་བ་ཕྲག་དུ་མས་ཡོངས་སུ་བསྐོར་ནས་ལྷའི་གཞལ་མེད་ཁང་གི་ནང་ནས་ནམ་མཁའ་ལ་འགྲོ་ཞིང་རྟག་ཏུ་མཆོད་པ་བྱེད་པར་འགྱུར་རོ། །ཅི་སྟེ་བཅོམ་ལྡན་འདས་མ་བསྒྲུབ་པར་འདོད་ན། རི་མོའི་སྐུ་གཟུགས་ཀྱི་མདུན་དུ་བཟླས་
བརྗོད་དྲུག་འབུམ་བྱས་ན་བཅོམ་ལྡན་འདས་མ་མངོན་སུམ་དུ་མཐོང་བར་འགྱུར་ཏེ་མཐོང་བ་ཙམ་གྱིས་དེ་བཞིན་གཤེགས་པའི་རྗེས་སུ་སྤྱོད་པར་འགྱུར་རོ། །ཏིང་ངེ་འཛིན་ཀྱང་ཐོབ་པར་འགྱུར་རོ། །བྱང་ཆུབ་སེམས་དཔའ་རྣམས་དང་འགྲོགས་
པ་ཡང་འཐོབ་བོ། །ཅི་སྟེ་ཞི་བར་བྱེད་པར་འདོད་ན་པད་མ་ཁ་མ་བྱེ་བ་སྟོང་རྩ་བརྒྱད་ཕུལ་ན་སུའི་ཆེད་དུ་ཕུལ་བ་དེ་ཞི་བར་འགྱུར་རོ། །སྣ་མའི་མེ་ཏོག་སྟོང་རྩ་བརྒྱད་སྦྱིན་བསྲེག་བྱས་ན་དེའི་ནད་ཐམས་ཅད་མེད་པར་འགྱུར་རོ། །བ་རུ་རའི་
མེ་ཏོག་སྟོང་རྩ་བརྒྱད་སྦྱིན་བསྲེག་བྱས་ན་དུས་མ་ཡིན་པར་འཆི་བ་མེད་པར་འགྱུར་རོ། །དཔལ་གྱིས་ཟིན་པར་འགྱུར་རོ། །ཨ་ཏི་མུཀྟ་ཀ་ཁ་མ་བྱེ་བ་ཁྲི་སྦྱིན་བསྲེག་བྱས་ན་གང་གི་ཆེད་དུ་བྱས་པ་དེ་གདོན་གང་གིས་ཟིན་པར་གྱུར་པ་དེ་ལ་བལྟས་
པ་ཙམ་གྱིས་གཏོང་བར་འགྱུར་རོ། །ཟླ་བ་སྤྱང་ཀིས་ཟིན་པའི་ཚེ་མར་ཟངས་ཀྱི་སྣོད་དུ་བཞག་སྟེ་དུ་བ་འཐུལ་གྱི་བར་དུ་བཟླས་བརྗོད་བྱས་ནས་དེ་འཐུངས་ན་ཐོས་པ་འཛིན་པར་འགྱུར་རོ། །ཅི་སྟེ་རྨ་བྱ་བསྒྲུབ་པར་འདོད་ན། ཆུ་ངོགས་
གཉིས་ག་ནས་ས་བླངས་ཏེ་ཙན་དན་དང་བསྲེས་ལ་རྨ་བྱའི་གཟུགས་བྱས་ཏེ། དེ་ནས་རྨ་བྱ་དེ་རི་མོའི་གཟུགས་ཀྱི་མདུན་དུ་བཞག་ལ། རྨ་བྱའི་སྒྲ་འབྱིན་གྱི་བར་དུ་བཟླས་བརྗོད་བྱས་ན་དེ་ནས་དངོས་གྲུབ་ཏུ་འགྱུར་རོ། །ཅི་སྟེ་རྫས་བསྒྲུབ་
པར་འདོད་ན་ཀ་ར་བཱི་རའི་མེ་ཏོག་འབུམ་ཕུལ་ན་ཉིན་གཅིག་བཞིན་ཏི་ན་ར་ལྔ་ལྔ་རྙེད་པར་འགྱུར་རོ། །མིད་པ་ནུབ་ཙམ་གྱི་ཆུར་ཞུགས་ལ་འབུམ་བཟླས་བརྗོད་བྱས་ན་གཏེར་རྙེད་པར་འགྱུར་རོ། །སྣ་མའི་མེ་ཏོག་ཁ་མ་བྱེ་བ་འབུམ་སྦྱིན་སྲེག་བྱས་
<pb id="94.161b"/>
ན་བུད་མེད་གང་འདོད་པ་དེ་རྙེད་པར་འགྱུར་རོ། །ཨ་ཏི་མུཀྟ་ཀའི་མེ་ཏོག་ཁྲི་ཕུལ་ན་ལུས་ལ་ནད་ཅི་ཡོད་པ་ཐམས་ཅད་བྱབས་པས་མེད་པར་འགྱུར་ཞིང་ཕྱིས་མི་ལྡང་ངོ་། །ཚེ་རིང་བར་ཡང་འགྱུར་རོ། །ལུས་ལ་སྐལ་བ་བཟང་པོ་འབྱུང་བར་འགྱུར་རོ། །
ལོ་བརྒྱ་འཚོ་བར་འགྱུར་རོ། །ཅི་སྟེ་ཕ་རོལ་གྱི་དམག་གཞིག་པར་འདོད་ན་འཛུབ་མོ་ལ་ལན་བདུན་སྔགས་ཏེ་བསྡིགས་ན་དམག་འབྲོས་པར་བྱེད་དོ། །འཐབ་པར་འདོད་ན། འུག་པའི་སྒྲོས་སྦྱིན་བསྲེག་བྱས་ན་ཆེར་འཐབ་པར་འགྱུར་རོ། །དགྲ་ཕུང་
བར་བྱེད་པར་འདོད་ན་སྐེ་ཚེ་འབུམ་སྦྱིན་སྲེག་བྱས་ན་དགྲ་སྲོག་དང་བྲལ་བར་འགྱུར་རོ། །རྒྱ་ཤུག་གི་འབྲས་བུ་ཚ་བ་གསུམ་གྱི་མར་དུ་སྨྱུགས་པ་ཁྲི་སྦྱིན་སྲེག་བྱས་ན་བགེགས་ཐམས་ཅད་ཀྱིས་མི་གཙེ་བར་འགྱུར་རོ། །བ་རུ་རའི་འབྲས་བུ་ཡུངས་
ཀར་གྱི་མར་དུ་སྨྱུགས་པ་སྟོང་རྩ་བརྒྱད་སྦྱིན་སྲེག་བྱས་ན་ཉི་མ་ལྔས་དགྲ་ཕུང་བར་འགྱུར་རོ། །དབང་དུ་བྱ་ན་འབྲས་སཱ་ལུའི་ཕྱེ་ལས་གཟུགས་བྱས་ལ་བཏུབ་ཅིང་སྦྱིན་སྲེག་བྱས་ན་ཞག་བདུན་གྱིས་བརྒྱ་བྱིན་ཡང་དབང་དུ་འགྱུར་
རོ། །ཀ་ར་བཱི་རའི་མེ་ཏོག་ཁ་མ་བྱེ་བ་སྦྱིན་སྲེག་བྱས་ན་གནོད་སྦྱིན་མོ་དབང་དུ་འགྱུར་རོ། །སྣ་མའི་ལོ་མ་སྦྱིན་སྲེག་བྱས་ན་གང་འདོད་པ་དེ་སྨྱོ་བར་བྱེད་དོ། །ཛི་ཏི་ཀ་ལི་ཀ་ན་ན་ལ་ཀྵྃ་ཛུ་ཧུ་ཡ་ད་རཱ་ཛཱ་
ནྃ་བ་ཤི་ཀ་རོ་ཏི་ཨ་དྷི་མུཀྟ་གའི་མེ་ཏོག་སྟོང་རྩ་བརྒྱད་སྦྱིན་བསྲེག་བྱས་ན་ཡུལ་དབང་དུ་འགྱུར་རོ། །མར་གྱི་སྦྱིན་བསྲེག་གིས་ཞག་བཞི་པ་མེད་པར་འགྱུར་རོ། །སྣ་མའི་མེ་ཏོག་
སྦྲང་རྩི་དང་བསྲེས་པ་སྦྱིན་སྲེག་བྱས་ན་ཉིན་གཅིག་བཞིན་དུ་ཏི་ན་ར་རེ་རེ་རྙེད་པར་འགྱུར་རོ། །དེ་ནས་ཀླུ་བསྒྲུབ་པར་འདོད་པས་མ་ལི་གའི་མེ་ཏོག་
ཁ་མ་བྱེ་བ་འབུམ་སྦྱིན་སྲེག་བྱས་ན་ཀླུ་ཐམས་ཅད་འགྲུབ་པར་འགྱུར་ཏེ་དེ་དག་ཡོད་པ་ཐམས་ཅད་ཀྱིས་ཅི་འདོད་པ་བཞིན་སྒྲུབ་བོ། །
<pb id="94.162a"/>
མྱ་ངན་འཚང་གི་མེ་ཏོག་ཁ་མ་བྱེ་བ་ཁྲི་སྦྱིན་བསྲེག་བྱས་ན་གནོད་སྦྱིན་མོ་ཐམས་ཅད་འགྲུབ་པར་འགྱུར་ཏེ་ཉིན་གཅིག་བཞིན་གཡོག་ལྔ་བརྒྱའི་གོས་ཟས་འབུལ་ལོ། །ཅི་སྟེ་གནོད་སྦྱིན་མོ་དབང་དུ་བྱ་བར་འདོད་ན། 
ཨ་ག་རུའི་ཡམ་སྲེག་ཤིང་འབུམ་སྦྱིན་སྲེག་བྱས་ན་གནོད་སྦྱིན་མོ་ཐམས་ཅད་དབང་དུ་འགྱུར་ཏེ་དེ་དག་ཅི་འདོད་པ་བཞིན་སྒྲུབ་བོ། ཅི་སྟེ་ལག་ན་རྡོ་རྗེ་བསྒྲུབ་པར་འདོད་ན་རི་མོའི་སྐུ་གཟུགས་ཀྱི་མདུན་དུ་བཞི་འབུམ་བཟླས་བརྗོད་བྱས་ལ། ཐ་
མར་ཟླ་བ་ཉ་ལ་ཨུཏྤ་ལའི་མེ་ཏོག་ཅི་འབྱོར་པས་མཆོད་པ་བྱས་ཏེ་མཚན་རངས་བཟླས་བརྗོད་བྱས་ན་ནང་པར་རམ་ཉི་མ་ཤར་ན་ལག་ན་རྡོ་རྗེ་འོངས་ཏེ། འོངས་ནས་རིག་སྔགས་འཆང་གི་མགོ་ལ་རེག་པར་བྱེད་དེ་རེག་པ་ཙམ་གྱིས་མངོན་པར་
ཤེས་པ་ལྔ་དང་ལྡན་པར་འགྱུར་རོ། །རིག་སྔགས་འཆང་ཉིད་དམ་གཞན་ཅི་ཡང་རུང་བ་ཞིག་ཀྱང་རྙེད་པར་འགྱུར་རོ། །དེས་ཅི་འདོད་པ་ཐམས་ཅད་རྙེད་པར་འགྱུར་རོ། །ཕྱག་ན་རྡོ་རྗེའི་གཟུགས་ཀྱི་མདུན་དུ་ཤིང་ཀིང་ཤུ་ཀའི་མེ་ཏོག་འབུམ་
ཕུལ་ན་ཏི་ན་ར་སྟོང་རྙེད་པར་འགྱུར་རོ། །ཕྱག་ན་རྡོ་རྗེའི་གཟུགས་ཀྱི་ལག་པ་ནས་བཟུང་སྟེ་ཟླ་བ་གཅིག་བཟླས་བརྗོད་བྱས་ན་ཉིན་གཅིག་བཞིན་ཏི་ན་ར་རེ་རེ་སྦྱིན་པར་བྱེད་དོ། །ཕྱག་ན་རྡོ་རྗེའི་གཟུགས་པད་མའི་འདབ་མའི་སྟེང་
དུ་བཞག་སྟེ། སྣ་མའི་མེ་ཏོག་ཁྲི་ཕུལ་ན་ཉིན་གཅིག་བཞིན་ཀར་ཤ་པ་ཎི་རེ་རེ་སྦྱིན་པར་བྱེད་དོ། །ཟླ་བ་གཅིག་ཏུ་ནམ་ཕྱེད་ན་ལངས་ཏེ་ཉིན་གཅིག་བཞིན་གི་ཝང་གིས་དཀྱིལ་འཁོར་བྱས་ལ་བཅོམ་ལྡན་འདས་
མ་བཟླས་བརྗོད་བྱས་ན་ལས་ཐམས་ཅད་ནུས་པར་འགྱུར་རོ། །བགེགས་རྣམས་ཀྱང་མི་འཚེ་བར་འགྱུར་རོ། །ཟླ་བ་གཅིག་ཏུ་ཙན་དན་དམར་པོས་དཀྱིལ་འཁོར་བསྐུས་ལ་བཅོམ་ལྡན་འདས་མ་བཟླས་བརྗོད་བྱས་
ན་ཤ་ཟ་ཐམས་ཅད་དབང་དུ་འགྱུར་ཏེ་ཅི་འདོད་པ་དེ་བྱེད་དོ། །རང་གི་ཁྲག་གིས་དཀྱིལ་འཁོར་བསྐུས་ཏེ། ཟླ་བ་གཅིག་ཏུ་བཟླས་བརྗོད་བྱས་ན་མཁའ་འགྲོ་མ་ཐམས་ཅད་དབང་དུ་འགྱུར་ཏེ་ཅི་འདོད་པ་བྱེད་དོ། །ཤུ་དག་དཀར་
<pb id="94.162b"/>
པོ་འབུམ་སྦྱིན་སྲེག་བྱས་ན་མ་མོ་ཐམས་ཅད་འགྲུབ་པར་འགྱུར་ཏེ། དེ་དག་ཅི་འདོད་པ་དེ་ཐམས་ཅད་བསྒྲུབ་བོ། །ལི་ག་དུར་འབྲུ་སྟོང་སྦྱིན་སྲེག་བྱས་ན་ཉིན་གཅིག་བཞིན་སྣོད་གང་བ་རྙེད་པར་འགྱུར་རོ། །སྒེའུ་གཤེར་གྱི་རྩ་བ་སྦྱིན་སྲེག་བྱས་
ན་ཉིན་གཅིག་བཞིན་ཀར་ཤ་པ་ཎི་བཞི་བཞི་རྙེད་པར་འགྱུར་རོ། །ཨ་པ་མརྒའི་སྙིང་པོ་ཁྲི་སྦྱིན་བསྲེག་བྱས་ན་ལོངས་སྤྱོད་ཟད་ཡི་ཤེས་པ་འབྱུང་བར་འགྱུར་རོ། །ན་ལེ་ཤམ་གྱི་འབྲུ་སྟོང་རྩ་བརྒྱད་སྦྱིན་སྲེག་བྱས་ནས་ཐལ་བ་
བླངས་ཏེ་ཐི་ལེ་བྱས་ལ། མོན་སྲན་སྡེའུ་ལ་སོགས་པའི་ཕུང་པོའི་ནང་དུ་གཏོར་ན་དེ་མི་ཟད་པར་འགྱུར་རོ། །ཅི་སྟེ་འཇམ་དཔལ་བསྒྲུབ་པར་འདོད་ན་ཨ་ག་རུ་དང་བསྲེས་པའི་གི་ཝང་གིས་དཀྱིལ་འཁོར་བསྐུས་ལ། དེར་
གཟུགས་བཞག་སྟེ་ཟླ་བ་གཅིག་གི་བར་དུ་བཟླས་བརྗོད་བྱས་ན་བདག་ཉིད་འཇམ་དཔལ་མཐོང་བར་འགྱུར་ཏེ་དེས་ཆོས་སྟོན་ཏོ། །དེ་མཐོང་ན་ཐོས་པ་འཛིན་པར་འགྱུར་རོ། །རིག་སྔགས་འཆང་ཉིད་ཀྱང་ཐོབ་པར་
འགྱུར་རོ། །དེ་ཇི་སྲིད་འདོད་ཀྱི་བར་དུ་ཡོངས་སུ་རྫོགས་པར་བྱེད་དོ། །པད་མ་དཀར་པོ་སྟོང་རྩ་བརྒྱད་ཕུལ་ན་དེ་ལ་འཇམ་དཔལ་གྲུབ་པར་འགྱུར་ཏེ་རྒྱལ་སྲིད་དམ་པ་འམ་ས་འོག་ཏུ་འཇུག་པའམ་མི་སྣང་བར་
བྱ་བ་འམ་ཐོས་པ་འཛིན་པ་འམ་སྨན་བཅུད་ཀྱིས་ལེན་ཡང་རུང་སྟེ། དམ་པ་ལྔ་ལས་གང་ཡང་རུང་བ་ཞིག་སྦྱིན་པར་བྱེད་དོ། །སྐྱུ་རུ་རའི་ཡམ་ཤིང་སྟོང་རྩ་བརྒྱད་སྦྱིན་བསྲེག་བྱས་ན། གནོད་སྦྱིན་
མོ་ཇི་སྙེད་ཡོད་པ་དེ་དག་ཐམས་ཅད་དབང་དུ་འགྱུར་ཏེ་དེ་དག་ཅི་འདོད་པ་སྒྲུབ་པར་བྱེད་དོ། །བིལ་བའི་འབྲས་བུ་འབུམ་སྦྱིན་སྲེག་བྱས་ན་དཔལ་ཇི་སྙེད་ཡོད་པ་དེ་དག་ཐམས་ཅད་གྲུབ་པར་འགྱུར་ཏེ། 
ཅི་འདོད་པ་བཞིན་དུ་སྒྲུབ་བོ། །ན་ཛྱ་དི་མ་པྲ་ཡད་ཙནྟི། བ་རུ་རའི་འབྲུ་འབུམ་སྦྱིན་བསྲེག་བྱས་ན། དབྱངས་ཅན་ཐམས་ཅད་གྲུབ་པར་འགྱུར་ཏེ་དེ་དག་གྲུབ་
<pb id="94.163a"/>
པས་ཚིག་ཐོགས་པ་མེད་པར་འགྱུར་རོ། །པྲི་ཡང་ཀུའི་མེ་ཏོག་ཁ་མ་བྱེ་བ་ཁྲི་སྦྱིན་བསྲེག་བྱས་ན། ཉིན་གཅིག་བཞིན་ཀར་ཤ་པ་ཎི་ལྔ་ལྔ་རྙེད་པར་འགྱུར་རོ། །ཅི་སྟེ་ཐམས་ཅད་གཉིད་ཀྱིས་ལོག་པར་བྱེད་འདོད་ན་གྲོང་ཁྱེར་
གྱི་བདག་པོའི་ལྷའི་གཟུགས་རི་མོར་བྲིས་པ་བྲིས་ལ། སྐེ་ཚེའི་སྦྱིན་སྲེག་བྱས་ལ་དེའི་ཐལ་བ་ཐོགས་ལ་གྲོ་ཁྱེར་དུ་སོང་སྟེ་གཏོར་ན་དེ་དག་ཐམས་ཅད་གཉིད་ཀྱིས་ལོག་ཅིང་འདུག་པར་འགྱུར་ཏེ་ཅི་འདོད་པ་བྱེད་དོ། །གྲོང་ཁྱེར་ལ་ཇི་
ལྟ་བ་བཞིན་དུ་ཡུལ་ལ་ཡང་དེ་བཞིན་དུ་བྱའོ། །མཚེའུ་སྐམས་པར་འདོད་པས་སྐེ་ཚེའི་སྲེག་བླུགས་རང་གི་ཁྲག་དང་སྦགས་པ་ཁྲི་སྦྱིན་སྲེག་བྱས་ལ་དེའི་ཐལ་བ་བླངས་ཏེ། མཚེའུ་དེར་གཏོར་ན་མཚེའུ་སྐམས་པར་འགྱུར་ཏེ། དེ་ན་གནས་པའི་ཀླུ་རྣམས་ཀྱིས་ཅི་འདོད་པ་བཞིན་དུ་རིན་
པོ་ཆེ་རྣམས་འབུལ་ལོ། །ཨ་བ་མར་གའི་ཡམ་སྲེག་ཤིང་འབུམ་སྦྱིན་སྲེག་བྱས་ན་ལྷ་མོ་དཔལ་མཐོང་བར་འགྱུར་ཏེ། ས་ཙ་རཱ་ཛྱ་མ་པྲ་ཡཙྪ་ཏི། བིལ་བའི་འབྲས་བུ་སྟོང་རྩ་བརྒྱད་སྦྱིན་སྲེག་བྱས་ན་རྒྱལ་པོ་ཆེན་པོའི་མདུན་ན་འདོན་དུ་
འགྱུར་རོ། །མྱ་ངན་འཚང་གི་ཡམ་སྲེག་ཤིང་འབུམ་སྦྱིན་སྲེག་བྱས་ན་རྐང་བཞི་པ་ཐམས་ཅད་དབང་དུ་འགྱུར་རོ། །སྣ་མའི་མེ་ཏོག་འབུམ་སྦྱིན་སྲེག་བྱས་ན་རྒྱལ་པོའི་ཕོ་བྲང་འཁོར་དུ་ཚིག་གཟུང་འོས་པར་འགྱུར་རོ། །སྣ་མའི་མེ་
ཏོག་འབུམ་སྦྱིན་སྲེག་བྱས་ན་བུད་མེད་ཐམས་ཅད་དབང་དུ་འགྱུར་རོ། །སྐེ་རྩེའི་སྡོང་བུའི་ཡམ་སྲེག་ཤིང་སྦྲང་རྩི་ལ་སྨྱུགས་པ་བརྒྱ་སྦྱིན་སྲེག་བྱས་ན་གདོན་ཐམས་ཅད་དེ་ལ་ཞི་བར་བྱེད་པར་འགྱུར་རོ། །འབྲས་ཀྱི་འོ་ཐུག་དང་སྦྲང་རྩི་
འབབ་ཆུའི་ནང་དུ་གཏོར་ན་ཀླུ་མོ་ཐམས་ཅད་དེའི་དབང་དུ་འགྱུར་ཏེ་རང་རང་གི་གནས་སུ་ཡང་ཁྲིད་པར་བྱེད་དོ། །ལོག་འདྲེན་བསྒྲུབ་པར་འདོད་ན་ཨ་ཏི་མུཀྟ་ཀའི་མེ་ཏོག་འབུམ་གཏོར་ན་ལོག་འདྲེན་ཐམས་ཅད་དངོས་གྲུབ་སྦྱིན་
པར་བྱེད་དོ། །ཨ་ཤྭཏྠའི་ལོ་མ་སྦྲང་རྩི་ལ་སྨྱུགས་པ་སྟོང་རྩ་བརྒྱད་སྦྱིན་སྲེག་བྱས་ན་གནོད་སྦྱིན་མོ་ཐམས་ཅད་རིག་སྔགས་འཆང་དེ་ལ་ཉིན་གཅིག་བཞིན་སྣོད་གང་བ་ཅི་འདོད་པ་འབུལ་ལོ། །རྨ་བྱའི་སྒྲོ་སྟོང་རྩ་བརྒྱད་