<pb id="94.84b"/>
འགྱུར་ཏེ། གང་འདོད་པ་དེ་བྱེད་དོ། །རིའི་རྩེ་མོ་འམ་རྒྱ་མཚོའི་ངོགས་སུ་སོང་སྟེ། རི་མོའི་གཟུགས་བྲིས་ལ་སློང་མོའི་ཟས་སམ་བླངས་པ་མ་ཡིན་པའི་ཟས་བཟའ་ཞིང་། མིད་པ་ནུབ་པ་ཙམ་དུ་ཆུར་ཞུགས་ལ་ལན་སུམ་འབུམ་བཟླས་བརྗོད་
བྱའོ། །ཐ་མར་ཅི་འབྱོར་པས་མཆོད་ལ་རལ་གྲི་འམ་འཁོར་ལོ་ལག་ན་ཐོགས་ཤིང་། དུག་དང་ཁྲག་དང་ཡུངས་དཀར་བསྲེས་པས་ལན་སུམ་ཁྲི་སྦྱིན་སྲེག་བྱས་ན་འགྲུབ་པར་འགྱུར་རོ། །རྒྱ་མཚོ་ལས་སྒྲ་འབྱུང་ཞིང་སྐམས་པར་འགྱུར་རོ། །
རི་འང་འགུལ་བ་འམ་འགྲུམ་པར་འགྱུར་རོ། །ལས་ཐམས་ཅད་ནུས་པར་འགྱུར་རོ། །རྫི་ཆར་རམ་ལྕེ་འབབ་པ་ལ་ཡང་ལན་ཅིག་བསྡིགས་པ་ཙམ་གྱིས་མེད་པར་འགྱུར་རོ། །འཆིང་བ་ཐམས་ཅད་དང་ནད་འགོ་བ་ཐམས་ཅད་དང་། 
གནོད་པ་འབྱུང་བ་ཐམས་ཅད་ལ། ལམ་གྱི་བཞི་མདོ་འམ་ཤིང་དྲུང་གཅིག་ཡོད་པའམ་འབབ་ཆུའི་ངོས་སམ་མཚན་མ་གཅིག་ཡོད་པའམ་གྲོང་ཁྱེར་གྱི་སུམ་མདོར་རི་མོའི་གཟུགས་བྲིས་ལ། རྒྱ་ཆེར་མཆོད་ལ་སྤོས་དང་མེ་ཏོག་གིས་
མཆོད་པའི་བུམ་པ་ཡུངས་དཀར་གྱིས་བཀང་ལ། ཁོར་ལོས་སྒྱུར་བའི་སྔགས་བཟླས་བརྗོད་བྱས་ཏེ་སྙིང་པོ་སྙིང་གར་གཞག་ལ་རི་མོའི་གཟུགས་དེ་ལ་ཤིས་པ་སྙན་པ་རྒྱ་ཆེན་པོ་བརྗོད་པས་མངོན་སུམ་དུ་དགའ་བར་བྱ་སྟེ་དབང་བསྐུར་
བར་བྱའོ། །ཡུངས་དཀར་དེ་དག་གིས་ནི་གནོད་པ་ཐམས་ཅད་དང་ནད་འགོ་བ་ཐམས་ཅད་དང་འཆི་བ་ཐམས་ཅད་སེལ་ཏོ། །སེམས་ཅན་དཔག་ཚད་ཙམ་ན་འདུག་པ་ཐམས་ཅད་ཀྱིས་རི་མོའི་གཟུགས་དེ་མཐོང་ན་ཡང་དེའི་མོད་ལ་ཞི་བར་
འགྱུར་རོ།།  །།<bampo n="482.7"/>འཕགས་པ་ལག་ན་རྡོ་རྗེ་དབང་བསྐུར་བ་བམ་པོ་བདུན་པ། དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ཞི་བའི་བློ་གྲོས་ལ་འདི་སྐད་ཅེས་སྨྲས་སོ། །ཞི་བའི་བློ་གྲོས་རིག་པའི་རྒྱལ་པོ་
འདི་དག་གི་སྤྱིའི་བསྒྲུབ་པའི་རིམ་པར་ཕྱེ་བ་ཉོན་ཅིག །ཞི་བའི་བློ་གྲོས་དེ་ལ་བསྒྲུབ་པ་པོ་རིག་པའི་རྒྱལ་པོ་གང་ཡང་རུང་བ་བསྒྲུབ་པར་འདོད་པས་རིག་སྔགས་ནོད་པར་བྱ་སྟེ། ཚེས་གྲངས་དང་བྱེད་པ་དང་ཡུད་ཙམ་བཟང་པོ་
<pb id="94.85a"/>
ལ་སྨྱུང་བ་བྱས་ལ། མར་གྱི་མར་མེ་བུས་ཏེ་ཅི་འབྱོར་པས་མཆོད་པ་བྱས་ལ། རིང་བསྲེལ་དང་བཅས་པའི་མཆོད་རྟེན་ནམ་སྐུ་གཟུགས་ཀྱི་མདུན་དུ་རིག་པའི་རྒྱལ་པོ་འཇིགས་མེད་མཚན་ཐོག་ཐག་བཟླས་བརྗོད་བྱའོ། །
ནང་པར་ཁྲུས་བྱས་ལ་དྲི་ཞིམ་པོས་བསྐུས་ཏེ་གོས་གཙང་མ་བགོས་ལ་ཟས་དཀར་གསུམ་ཟོས་ལ་དབང་པོ་གསལ་བ་དང་ཉམས་ཐ་མལ་བར་གནས་པ་དང་བྱང་ཆུབ་ཀྱི་སེམས་དང་ལྡན་པའི་ཡིད་དང་སྙིང་རྗེ་དང་ལྡན་པའི་སློབ་དཔོན་བླ་ན་
མེད་པའི་སྦྱིན་གནས་ལ་ཐལ་མོ་སྦྱོར་ཏེ་པུས་མོ་བཙུགས་ལ་གསོལ་བ་བཏབ་སྟེ། སློབ་དཔོན་བླ་ན་མེད་པའི་ཡེ་ཤེས་ཐོབ་པར་བགྱི་བའི་སླད་དུ་རིག་པའི་རྒྱལ་པོ་བདག་ལ་སྩལ་དུ་གསོལ། བྱང་ཆུབ་ཀྱི་སྙིང་པོ་ལ་གནས་ཀྱི་བར་དུ་
བགྱིའོ་ཞེས་བརྗོད་པར་བྱའོ། །སློབ་དཔོན་གྱིས་ཀྱང་ཐམས་ཅད་དུ་སྙིང་རྗེ་བ་དང་སེར་སྣ་མེད་པར་བྱས་ལ་སློབ་མ་དེ་ལ་སྦྱིན་པར་བྱའོ། །དེ་ལྟར་རིག་སྔགས་དང་དམ་ཚིག་མནོས་ནས་ཅི་སྐད་བསྟན་པ་ལྟ་བུའི་ས་ཕྱོགས་རྣམས་སུ་དེ་དང་
མཐུན་པའི་ཆ་བྱད་དུ་བསྒྱུར་ལ། རིའི་རྩེ་མོ་འམ་འབབ་ཆུའི་ངོགས་སམ་ནགས་ཁྲོད་དམ་ཆུ་མིག་གི་ངོགསྃ། ཡིད་དུ་འོང་བ་དབེན་པ་དེར། ཟས་དཀར་གསུམ་བཟའ་བ་འམ་འོ་མ་བཏུང་ཞིང་ལན་ས་ཡ་བཟླས་བརྗོད་བྱས་ན་སྔར་
སྤྱད་པ་བྱས་པར་འགྱུར་རོ། །དེ་ནས་རལ་གྲིའམ་རྡོ་རྗེ་འམ་མདུང་ཐུང་ངམ་བེ་ཅོན་ནམ་མདུང་རྩེ་གསུམ་པ་འམ་ལྕགས་སྣ་གསུམ་གྱི་འཁོར་ལོ་བླངས་ལ། བའི་རྣམ་ལྔས་བསྐུས་ཏེ་བ་ལང་གི་ལྕི་བའི་ཕུང་པོའི་སྟེང་དུ་བཞག་
ལ་རྡོ་རྗེ་དྲག་པོ་ཆེན་པོའི་སྙིང་པོས་བསྲུང་བར་བྱའོ། །དེ་ནས་ཟླ་བ་ཚེས་ནས་བཟུང་སྟེ་ཉའི་བར་དུ་བཟླས་བརྗོད་བྱའོ། །དེ་ནས་གང་ཡང་རུང་བ་ཞིག་བླངས་ལ་སྤོས་ཆུས་བཀྲུས་ཏེ་བ་ལང་གི་ལྕི་བ་ས་ལ་མ་ལྷུང་བས་དཀྱིལ་
འཁོར་བསྐུས་ལ། སྔ་མ་བཞིན་དུ་དཀྱིལ་འཁོར་བྲིས་ཏེ་ཅི་འབྱོར་པས་མཆོད་ལ་ཤིང་ཨ་ཤྭད་ཟའི་ལོ་མའི་སྟེང་དུ་གཞག་སྟེ་མཚན་ཐོག་ཐག་བཟླས་བརྗོད་བྱས་ན། ནམ་ཕྱེད་དམ་ཉི་མ་ཤར་ཀར་ངེས་པར་འབར་ཞིང་རིག་
<pb id="94.85b"/>
སྔགས་འཆང་ཐམས་ཅད་འདུས་ཏེ་དེ་དག་གི་བསོད་ནམས་ཇི་ལྟ་བ་བཞིན་དུ་དབང་བསྐུར་ནས་རིག་སྔགས་འཆང་དུ་འགྱུར་ཏེ། འདོད་པའི་གཟུགས་འཆང་བ་དང་འཇིག་རྟེན་གྱི་ཁམས་དུ་མར་རྒྱུ་བ་དང་། དེ་བཞིན་གཤེགས་པ་
ཐམས་ཅད་ལ་མཆོད་པ་བྱེད་པར་འགྱུར་རོ། །ཅི་སྟེ་མ་གྲུབ་ལ་བརྟུལ་ཞུགས་མ་ཉམས་ན་དེ་བཞིན་དུ་ལན་གསུམ་དུ་བསྒྲུབ་པ་བྱས་ན་མཚམས་མེད་པ་ལྔ་བྱས་པས་ཀྱང་ངེས་པར་འགྲུབ་བོ། །རྟག་ཏུ་བཟླས་བརྗོད་བྱས་
ན་ཚེ་རིང་བར་འགྱུར་རོ། །སྨན་ལ་བཟླས་བརྗོད་བྱས་ལ་འཐུངས་ན་ནད་མེད་པར་འགྱུར་རོ། །མར་ལ་སྔགས་ཀྱིས་བཏབ་སྟེ་ཟན་ཟ་ཀར་སྔར་འཐུངས་ན་ལོ་ཁྱུད་འཁོར་དུ་ལུས་བརྟན་པར་འགྱུར་རོ། །བཅོམ་ལྡན་
འདས་ཀྱི་སྐུ་གཟུགས་ཀྱི་མདུན་དུ་མིག་བཙུམས་ཏེ་ལན་སྟོང་རྩ་བརྒྱད་བཟླས་བརྗོད་བྱས་ན་དེ་བཞིན་གཤེགས་པའི་སྐུ་གཟུགས་ཀྱིས་དགེ་བ་དང་མི་དགེ་བ་བརྗོད་དོ། །དེ་བཞིན་དུ་རྣ་བ་བཀབ་སྟེ་བཟླས་བརྗོད་བྱས་ན་
ཡུང་ཐམས་ཅད་ཐོས་པར་འགྱུར་རོ། །ཉལ་ཀར་མལ་དུ་ཞུགས་ལ་མིག་ལ་ལན་བརྒྱ་རྩ་བརྒྱད་བསྔགས་ཏེ་ཉལ་ན་སྣང་བ་དང་ཐམས་ཅད་མཐོང་བར་འགྱུར་རོ། །ཉིན་ཇི་ལྟ་བར་མཚན་མོ་ཡང་དེ་བཞིན་ནོ། །སོ་ཤིང་
ལ་ལན་གཅིག་བསྔགས་ཏེ་འཆོས་ན་མ་བླངས་པར་ཟས་རྙེད་དོ། །ལིག་བུ་མིག་དང་གི་ཝང་ལ་སྔགས་ལན་ཅིག་སྔགས་ཏེ་མིག་ལ་བསྐུས་ན་སྐྱེ་བོ་ཐམས་ཅད་དགའ་བར་འགྱུར་རོ། །སྤོས་ལ་བཟླས་བརྗོད་བྱས་ཏེ་བསྐུས་ན་
གང་དག་གིས་དྲི་ཚོར་བ་དེ་དག་དབང་དུ་འགྱུར་རོ། །དགྲ་མཐོང་ན་ཕྱག་རྒྱས་བཅིངས་ལ་ལན་ཅིག་བརྗོད་ན་དགྲ་དང་བྲལ་བར་འགྱུར་རོ། །སྤོས་དང་མེ་ཏོག་ལ་སོགས་པ་སྔགས་ཀྱིས་ལན་ཅིག་བཏབ་སྟེ་གང་ལ་
བྱིན་པ་དེ་དབང་དུ་འགྱུར་རོ། །ཅི་སྟེ་གཡུལ་ངོར་འཇུག་པར་འདོད་ན་སྐྱེས་བུ་བཅིང་བར་བྱས་ལ་གཡུལ་ངོར་ཞུགས་ན་གཡུལ་རྒྱལ་བར་འགྱུར་རོ། །ཅི་སྟེ་དམག་རེངས་པར་བྱ་བར་འདོད་ན་བེ་ཀང་ཀ་ཏའི་ཤིང་གི་
<pb id="94.86a"/>
མེ་བུས་ལ་གྲུ་ཚལ་གྱི་ཡམ་བསྲེག་གི་ཤིང་གིས་ལན་ཁྲིར་སྦྱིན་སྲེག་བྱས་ན་དམག་རེངས་པར་བྱས་པར་འགྱུར་རོ། །གནོད་པ་ཐམས་ཅད་ལ་མངར་གསུམ་གྱི་སྲེག་བླུགས་ལན་སུམ་ཁྲི་སྦྱིན་
སྲེག་བྱས་ན་ཞི་བར་འགྱུར་རོ། །ཐལ་བས་ནི་རྫི་ཆར་གཅོད་དོ། །ཤིང་བུ་འམ་ཚོན་གྱིས་ནི་ལྕེ་འབབ་པ་བཟློག་གོ །སྐུད་པ་སྔོན་པོས་ནི་འབྱུང་པོའི་གདོན་ཞི་བར་བྱེད་དོ། །གཟུགས་བྱས་པ་ཐལ་བ་འམ་ཤིང་
ཀ་ར་བཱི་རའི་ལྕུག་མས་བསྣུན་ན་གཏོང་བར་འགྱུར་རོ། །གདོན་ཆེན་པོ་ལ་ཡང་དེ་བཞིན་དུ་བྱའོ། །བྱིས་པ་གདོན་གྱིས་ཟིན་ན་འབྲས་སཱ་ལུ་བཏགས་པ་ལས་གཟུགས་བྱས་ལ་སྐེ་ཚེའི་འབྲུ་དང་ལན་ཚྭ་དང་བསྲེས་ཏེ་
ཕུབ་མའི་མེ་བུས་པའི་ནང་དུ་སྦྱིན་སྲེག་བྱས་ན་དུས་ཐམས་ཅད་དུ་མིང་ཙམ་གྱིས་གདོན་ཐམས་ཅད་འབྲོས་པར་འགྱུར་རོ། །རིམས་ཀྱིས་བཏབ་པ་ལ་ལག་པ་གཡོན་པ་ལ་སྔགས་ཀྱིས་བཏབ་སྟེ། མགོ་ལ་གཞག་
ན་རིམས་ནད་སེལ་ཏོ། །ནད་ཐམས་ཅད་བསལ་བར་འདོད་ན་སྨན་ཐམས་ཅད་བསོགས་ལ་བ་རུ་རའི་ཤིང་གིས་མེ་བུས་ཏེ། ལན་ཉི་ཤུ་རྩ་གཅིག་སྲེག་བླུགས་སྦྱིན་སྲེག་བྱས་ན། དེ་ཕྱིན་ཅད་ཐམས་ཅད་སེལ་བར་བྱེད་
དོ། །ཅི་སྟེ་རི་མོའི་གཟུགས་བསྒྲུབ་པར་འདོད་ན་རས་སྐྲ་མེད་པ་མ་དྲས་པ་ལ་སྔ་མ་བཞིན་དུ་རི་མོ་མཁན་གསོ་སྦྱོང་བཟུང་ལ་སྤྱིན་དང་མ་འདྲེས་པའི་ཚོན་རྣམས་ཀྱིས་རིག་པའི་རྒྱལ་པོ་འདིར་གཞུགགོ། །
རྒྱན་ཐམས་ཅད་ཀྱིས་རྣམ་པར་བརྒྱན་པ་ཅོད་པན་འགུལ་བ་ཐོགས་པ། པད་མ་དཀར་པོ་ཐོགས་ན་འདུས་པ། རྒྱལ་པོ་ཆེན་པོའི་ཆ་བྱད་འཛིན་པ། མེ་ལྕེ་འབར་བའི་ཕྲེང་བ་ཀུན་ནས་ལང་ལོང་དུ་གྱུར་པ། 
ལག་པ་གཡོན་པ་ན་རྡོ་རྗེ་ཐོགས་པ། གཡས་པ་དམ་པ་སྦྱིན་པ་སྐྱིལ་མོ་དཀྲུང་དུ་བཞུགས་པ་ཞལ་ཅུང་ཟད་འཛུམ་པ་བསྒྲུབ་པ་པོ་ལ་ལྟ་བར་བྲིའོ། །དེའི་འོག་རོལ་དུ་བསྒྲུབ་པ་པོ་ལག་ན་པོག་ཕོར་ཐོགས་ཤིང་
<pb id="94.86b"/>
དེའི་གདོང་དུ་བལྟ་བ་ལ་བརྩོན་པ་ཚུལ་དང་མཐུན་པའི་ཆ་བྱད་ཅན་པུས་མོ་བཙུགས་པ་བྲིའོ། །དེའི་མདུན་དུ་ལན་ས་ཡ་བཟླས་བརྗོད་བྱས་ན་སྔ་མ་བཞིན་དུ་འགྲུབ་པར་འགྱུར་རོ། །རིག་པའི་རྒྱལ་པོ་སྤྱིར་བསྒྲུབ་
པའོ། །ཞི་བའི་བློ་གྲོས་གཞན་ཡང་ལག་ན་རྡོ་རྗེའི་བུ་མོ་སྨོན་ལམ་ཆེན་པོ་ལ་དབང་ཐོབ་པ། དེ་བཞིན་གཤེགས་པ་ཐམས་ཅད་དང་མཉམ་པ་ཉིད་དུ་གནས་པ་རྣམས་ཀྱི་སྤྱིའི་བསྒྲུབ་པ་འདི་ཡིན་ཏེ། སྔ་མ་
བཞིན་དུ་འཁོར་ལོས་སྒྱུར་བ་ཆེན་པོའི་ཆོ་གས་གསང་སྔགས་གང་ཡང་རུང་བ་མནོས་ལ་ཅི་སྐད་བརྗོད་པའི་གནས་ཀྱི་ནང་ནས་རྒྱ་མཚོར་འབབ་པའི་ཆུ་ངོས་སུ་སོང་ལ་ལན་ས་ཡ་བཟླས་བརྗོད་བྱས་ན་སྔར་སྤྱད་པ་བྱས་པར་འགྱུར་རོ། །
དེ་ནས་ཟླ་བ་ཚེས་ནས་བཟུང་སྟེ་རྫས་གང་བསྒྲུབ་པ་དེ་བླངས་ལ་ཟླ་བ་ཉའི་བར་དུ་བཟླས་བརྗོད་བྱའོ། །དེ་ནས་ཅི་འབྱོར་པས་མཆོད་དེ་བ་ལང་གི་ལྕི་བ་ས་ལ་མ་ལྷུང་བས་དཀྱིལ་འཁོར་བསྐུས་ལ་བསྲུང་བར་བྱ་སྟེ། 
གུ་གུལ་གྱི་ཡམ་སྲེག་ཤིང་ཞོ་དང་སྦྲང་རྩི་དང་མར་ལ་སྨྱུགས་པས་མཚན་ཐོག་ཐག་སྦྱིན་སྲེག་བྱས་ན་ནམ་ཕྱེད་དམ་ཉི་མ་ཤར་གར་ངེས་པར་འགྲུབ་པར་འགྱུར་ཏེ་རྫས་དེ་འབར་བར་འགྱུར་རོ། །དེ་བླངས་ན་རྡོ་རྗེ་རིགས་སུ་
རྡོ་རྗེ་གཞོན་ནུའི་ལུས་ཐོབ་བོ། །གཟུངས་ཆེན་པོ་འཐོབ་བོ། །འདོད་ན་མཆིའོ། །ཅི་སྟེ་མ་གྲུབ་ན་ཡང་ལས་ཐམས་ཅད་ནུས་པར་འགྱུར་རོ། །ཤི་འཕོས་ན་ཡང་ལྕང་ལོ་ཅན་ནམ་ལོངས་སྤྱོད་ཆེན་པོའི་ཁྱིམ་དུ་སྐྱེ་བར་
འགྱུར་རོ། །རྟག་ཏུ་བཟླས་བརྗོད་བྱས་ན་སྐྱེ་བོ་ཐམས་ཅད་དགའ་བར་འགྱུར་རོ། །ལག་ན་རྡོ་རྗེ་ལ་བལྟ་ཞིང་བཟླས་བརྗོད་བྱས་ན་སྡིག་པ་ཐམས་ཅད་བྱང་བར་འགྱུར་རོ། །ལུས་ཐམས་ཅད་ལ་བྱབ་པ་བྱས་ཏེ་ཉལ་
ན། རྨི་ལམ་ན་སངས་རྒྱས་བཅོམ་ལྡན་འདས་རྣམས་མཐོང་ཞིང་དེ་ཉིད་དུ་གཟུངས་ཀྱང་འཐོབ་བོ། །ཟླ་བ་སྤྱང་ཀིས་ཟིན་པའི་ཚེ་བ་སེར་མོ་མ་སྨད་སྤུ་འཐུན་གྱི་མར་བླངས་ལ་ཟངས་ཀྱི་སྣོད་དུ་བཅུག་སྟེ། ཙན་དན་གྱི་
<pb id="94.87a"/>
དཀྱིལ་འཁོར་བྱས་ལ་དེར་གཞག་སྟེ། ཟླ་བ་ལ་མི་ལྟ་བར་དངོས་གྲུབ་རྣམ་གསུམ་གྱི་བར་དུ་བཟླས་བརྗོད་བྱས་ལ་དེ་འཐུངས་ན་ཐོས་པ་འཛིན་པར་འགྱུར་རོ། །འབར་ན་ནམ་མཁའ་ལ་འགྲོ་བར་འགྱུར་རོ། །
དུ་བ་འཐུལ་ན་མི་སྣང་བར་འགྱུར་རོ། །དྲོ་བར་གྱུར་ན་འགྲོ་བ་ཐམས་ཅད་དབང་དུ་འགྱུར་རོ། །ཅི་སྟེ་རི་མོའི་གཟུགས་བསྒྲུབ་པར་འདོད་ན་ཆོ་ག་སྔ་མ་བཞིན་དུ་རི་མོ་མཁན་བྱང་ཆུབ་ཏུ་སེམས་བསྐྱེད་པས་སྦྱིན་དང་མ་འདྲེས་པའི་
ཚོན་རྣམས་ཀྱིས་སྐྲ་མེད་པའི་རས་ལ་གཞོན་ནུ་གང་ཡང་རུང་བ་ཞིག་འདྲིར་བཞུག་སྟེ། རྒྱན་ཐམས་ཅད་ཀྱིས་བརྒྱན་པ། ཕུང་བུ་གསུམ་གྱིས་མགོ་བརྒྱན་པ། པད་མ་དཀར་པོ་ལ་འདུག་པ་རལ་གྲི་འོད་འབར་བའི་དབུས་
ན་འདུག་པ། ལག་པ་གཡོན་པ་ན་རྡོ་རྗེ་ཐོགས་པ་བཞིན་འཛུམ་པ་ལག་པ་གཡས་པས་བསྒྲུབ་པ་པོ་ལ་དབུགས་འབྱིན་པ་གསེར་གྱི་ཁ་དོག་ལྟ་བུའམ་པྲི་ཡང་ཀུའི་ཁ་དོག་ལྟ་བུའི་སྔོ་བསངས་པ་བྲིའོ། །དེའི་མདུན་དུ་མཆོད་
པ་ཆེན་པོ་བྱས་ཏེ་བསྒྲུབ་པ་བརྩམས་ན་སྔ་མ་བཞིན་དུ་འགྲུབ་པར་འགྱུར་རོ། །ཞི་བའི་བློ་གྲོས་གཞན་ཡང་གནོད་སྦྱིན་གྱི་དབང་པོའི་བུ་ན་ད་ཀུ་བེ་ར་ལག་ན་རྡོ་རྗེ་དགའ་བའི་བསྒྲུབ་པ་ནི་འདི་ཡིན་ཏེ། ཚེས་གྲངས་དང་སྐར་མ་
འདམ་མི་དགོས་སྨྱུང་བ་བྱ་མི་དགོས་པར་ལག་ན་བེ་ཅོན་ཐོགས་ཤིང་དགོན་པ་ཆེན་པོར་ཞུགས་ལ། ལམ་མི་བཟུར་མི་སྨྲ་བར་ལུས་ལ་གླང་པོ་ཆེའི་ལྤགས་པ་བགོས་ལ། དེ་དང་མཐུན་པའི་ཆ་བྱད་དུ་བསྒྱུར་ཏེ་ལག་ན་རྡོ་རྗེ་དྲག་
པོའི་སྙིང་པོ་འམ་འཁོར་ལོས་སྒྱུར་བ་ཆེན་པོས་བསྲུང་བ་བྱས་ལ། སློངས་མོའི་ཟས་བཟའ་བ་འམ་ཟས་མི་བཟའ་བར་ལན་སུམ་འབུམ་བཟླས་བརྗོད་བྱས་ན། ན་ད་ཀུ་བེ་ར་ཉིད་འོང་ཞིང་དམ་པ་སྟོབས་དམ་པ་གང་འདོད་པ་དེ་སྦྱིན་
པར་བྱེད་དོ། །ཀླུའི་མཚོར་ཞུགས་ལ་ལན་ཁྲི་བཟླས་བརྗོད་བྱས་ན་ཀླུ་འབྱུང་སྟེ་གང་འདོད་པ་དེ་སྦྱིན་པར་བྱེད་དོ། །ལྷ་མ་ཡིན་གྱི་ཁུང་སྒོར་ལན་འབུམ་བཟླས་བརྗོད་བྱས་ན། ལྷ་མ་ཡིན་གྱི་བུ་མོ་ཉིད་བྱུང་ནས་འཇུག་པར་བྱེད་དེ།
<pb id="94.87b"/>
སྨན་བཅུད་ཀྱིས་ལེན་ལ་སོགས་པ་གང་འདོད་པ་དེ་སྦྱིན་པར་བྱེད་དོ། །ཅི་སྟེ་མི་འདོད་ན་དེ་ཉིད་དུ་དེ་དག་དང་ལྷན་ཅིག་ཏུ་འདུག་ཅིང་དབང་ཕྱུག་ཐམས་ཅད་ཀྱི་བདེ་བ་ཐོབ་པ་དང་བསྐལ་པར་གནས་པར་འགྱུར་ཏེ། ལུས་དེ་ཉིད་ཀྱིས་ཡང་དག་
པར་རྫོགས་པའི་སངས་རྒྱས་བྱམས་པ་མཐོང་བ་དང་ཆོས་ཀྱང་ཐོས་པར་འགྱུར་རོ། །ཤི་འཕོས་ནས་ཀྱང་སངས་རྒྱས་ཀྱི་ཞིང་རྣམ་པར་དག་པར་སྐྱེ་བར་འགྱུར་རོ། །རྟག་ཏུ་བཟླས་བརྗོད་བྱས་ན་མཐོང་བ་ཙམ་གྱིས་སྲིན་པོ་དང་ཡི་དགས་དང་
ཤ་ཟའི་གདོན་ལ་སོགས་པ་ཐམས་ཅད་རིང་བ་བས་ཀྱང་ཆེས་རིང་བར་འབྲོས་པར་འགྱུར་རོ། །ཞི་བའི་བློ་གྲོས་མདོར་ན་ཅི་ལྟར་བསྒྲུབས་ཀྱང་རུང་། ཆོ་ག་ཞིབ་མོ་གཞན་ནས་འབྱུང་བས་བསྒྲུབས་ཀྱང་རུང་སྟེ་ངེས་པར་འགྲུབ་པར་
འགྱུར་རོ། །དེ་ནས་འཇིག་རྟེན་གསུམ་ལས་རྣམ་པར་རྒྱལ་བའི་བསྒྲུབ་པ་ཡིན་ཏེ། མཚན་གཅིག་ཡོད་པ་འམ་དུར་ཁྲོད་དུ་ཐལ་བས་ལུས་བསྐུས་ཏེ། ལག་ན་མདུང་རྩེ་གསུམ་པ་འམ། རྡོ་རྗེ་ཐོགས་ལ་སློང་མོའི་ཟས་བཟའ་
ཞིང་ཡུལ་རྒྱུ་བ་དང་། གནས་མེད་པར་རྒྱུ་བ་དང་གཙང་བ་དང་བཟོད་པ་དང་ནང་གཙང་བར་མངོན་པར་དགའ་བ་དང་སེར་སྣ་མེད་པ་དང་ལུས་དང་སྲོག་ལ་མི་བལྟ་བར་བྱས་ལ། རི་དགས་ཀྱི་དབང་པོའི་ལྤགས་པའི་ཤམ་ཐབས་བགོས་
ཏེ། སྙིང་པོ་འདི་ལན་སུམ་འབུམ་བཟླས་བརྗོད་བྱའོ། །དེ་ནས་མཚན་གཅིག་ཡོད་པའམ་དུར་ཁྲོད་དམ་ཡང་ན་ཤིང་དྲུང་གཅིག་ཡོད་པར་སྔགས་པས་བསྒྲུབ་པའི་ཕྱིར་སོང་ལ། ཟླ་བ་ཉ་ལ་སྔ་མ་བཞིན། །ཁང་པའི་ནང་གི་རྣམ་
དག་པར། །མཚན་གཅིག་ཐོག་ཐག་བཟླས་བརྗོད་བྱ། །ནམ་ཕྱེད་དམ་ནི་ཉི་ཤར་ཁར། །རྫས་དེས་གཞོན་ནུ་ཡོངས་འགྱུར་ཞིང་། །འོད་ནི་མེ་ལྕེ་འབར་ཕྲེང་འདྲ། །གྲུབ་ན་ནམ་མཁའ་སྤྱོད་ཡུལ་འགྱུར། །རྣལ་འབྱོར་ཆེ་ལ་སྐལ་
བར་གནས། འཇིག་རྟེན་ཀུན་དུ་རྣམ་པར་རྒྱུ། །མཆོད་པ་ཆེན་པོ་བྱེད་པར་འགྱུར། །ཞི་བའི་བློ་གྲོས་གསང་སྔགས་གྲུབ་པ་དང་འདྲ་བ་ནི་འཇིག་རྟེན་གསུམ་པོ་དག་ན་སུ་ཡང་མེད་དོ། །མ་བསྒྲུབས་ཀྱང་ལས་རྣམས་སུ་འགྱུར་ཏེ།
<pb id="94.88a"/>
ཕྱག་རྒྱ་བཅིངས་ཏེ་གདོན་ཐམས་ཅད་ལ་བལྟས་ན་དེའི་མོད་ལ་གདོན་གྱིས་གཏོང་ངོ་། །རིམས་ཀྱིས་བཏབ་པ་ལ་བལྟས་ན་རིམས་ལས་སོས་པར་འགྱུར་རོ། །དགོས་པ་ཐམས་ཅད་དུ་རང་གི་ཆོ་ག་ཞིབ་མོ་ཆོ་གའམ་གཞན་གྱི་
ཆོ་ག་ཞིབ་མོའི་ཆོ་ག་འམ་གང་ཡང་རུང་བས་བྱས་ཀྱང་འགྲུབ་པར་འགྱུར་རོ། །ཞི་བའི་བློ་གྲོས་གཞན་ཡང་ལག་ན་རྡོ་རྗེ་དགའ་བ་ཁྲོ་བོ་ཟླ་བའི་ཐིག་ལེའི་བསྒྲུབ་པ་འདི་ཡིན་ཏེ། རིའི་རྩེ་མོ་འམ་རྒྱ་མཚོ་ཆེན་པོར་མིད་པ་ནུབ་ཙམ་དུ་ཆུར་ཞུགས་
ལ། བླངས་པ་མ་ཡིན་པའི་ཁ་ཟས་བཟའ་ཞིང་ཤིང་ལྟར་མི་སྨྲ་བར་བྱས་ལ། སྟག་ལྤགས་ཀྱི་ཤམ་ཐབས་བགོས་ལ་ལམ་མི་བཟུར་བར་འཁོར་ལོ་འམ་རལ་གྲིའམ་མདུང་རྩེ་གསུམ་པ་འམ་རྩེ་གསུམ་གདེངས་པ་ལག་ན་ཐོགས་ལ། ཡི་གེ་འབྲུ་གྲངས་
བཞིན་དུ་ལན་འབུམ་བཟླས་བརྗོད་བྱའོ། །ཐ་མར་ཅི་འབྱོར་པས་མཆོད་དེ་ཟླ་བ་ཉ་ལ་ཐོད་ཟེའུ་ཀ་བཅིངས་ཤིང་བསྲུང་བ་བྱས་ཏེ། མཚན་ཐོག་ཐག་བཟླས་བརྗོད་བྱས་ན་ནམ་ཕྱེད་དམ་ཉི་མ་ཤར་ཀར་ངེས་པར་འགྲུབ་སྟེ། ནམ་མཁའ་ལ་འགྲོ་
བར་འགྱུར་རོ། །གཟི་བརྗིད་མཚུངས་པ་མེད་པར་འགྱུར། གྲུབ་པ་ཐམས་ཅད་ཀྱང་དེ་ལས་རིང་དུ་འབྱོར་པར་འགྱུར། གནོད་སྦྱིན་དང་སྲིན་པོ་དང་ཤ་ཟ་ལ་སོགས་པས་ཀྱང་དེ་ལ་ཟིལ་གྱིས་གནོན་པར་མི་འགྱུར་རོ། །མཁའ་འགྲོ་
མས་རྒྱས་བཏབ་ན་རྒྱའི་གཟུགས་ཁམ་ཕོར་ཁ་སྦྱོར་གྱི་ནང་དུ་བྲིས་ཏེ་སྔགས་ཀྱིས་བཏབ་སྟེ་ནད་པ་ལ་བསྟན་ན་རྒྱ་བཤིག་པ་བྱས་པར་འགྱུར་རོ། །ཚངས་པའི་སྲིན་པོའི་གདོན་གྱིས་ཟིན་ན་དུར་ཁྲོད་ཀྱི་སོལ་བས་གཟུགས་
སམ་མིང་བྲིས་ལ་ཤིང་ཤ་ལ་ཏ་ཀའི་ལྕུག་མས་གཞུའོ། །ཡང་ན་བ་ལང་གི་རྔ་མའི་སྲད་བུ་ཧཱུྃ་ཞེས་བྱ་བ་དང་བཅས་པས་བསྡིགས་ན་དེའི་མོད་ལ་སྒྲ་ཆེར་ངུས་ཏེ་འབྲོས་སོ། །གང་དྲིས་པ་དེ་སྨྲའོ། །གང་ཡང་རུང་བའི་ཆོ་
གས་སྦྱོར་བ་བྱས་ཀྱང་དེ་ལྟ་བུར་གྲུབ་པར་གྱུར་ཏེ། གཞན་གྱི་ཆོ་ག་ཞིབ་མོའི་ཚོགས་བྱས་ཀྱང་གདོན་མི་ཟ་བར་འགྲུབ་བོ། །ལན་ཅིག་བཟླས་བརྗོད་བྱས་ཀྱང་རུང་བཟླས་བརྗོད་མ་བྱས་ཀྱང་རུང་སྟེ་རྗེས་སུ་དྲན་པ་ཉིད་ཀྱིས་
<pb id="94.88b"/>
འགྲུབ་བོ། །ཞི་བའི་བློ་གྲོས་གཞན་ཡང་དེ་བཞིན་གཤེགས་པ་ཐམས་ཅད་ཀྱི་སྟོབས་ལས་བྱུང་བ། སྟོབས་དང་ཕ་རོལ་གནོན་པ་དཔག་ཏུ་མེད་པ། ལག་ན་རྡོ་རྗེའི་རིགས་སུ་སྐྱེས་པ་སྟོབས་པོ་ཆེའི་བསྒྲུབ་པ་ནི་འདི་ཡིན་ཏེ་ཚེས་གྲངས་དང་སྐར་
མ་འདམ་མི་དགོས་སོ། །སྨྱུང་བ་བྱ་མི་དགོས་ལ་སྦགས་ཀྱང་རུང་སྦགས་པ་མ་ཡིན་པ་ཡང་རུང་ཁྲུས་བྱས་ཀྱང་རུང་ཁྲུས་མ་བྱས་ཀྱང་རུང་མི་ཐོད་ཀྱི་ཕྲེང་བ་ཐོགས་ཤིང་། ཁྲིའི་ཟུར་ཤིང་ཐོགས་པ་དུར་ཁྲོད་ན་གནས་པ་ཐལ་བས་
ལུས་བསྐུས་ལ་གང་དུ་ཡང་རུང་བར་སྙིང་པོ་འདི་ལན་སུམ་འབུམ་བཟླས་བརྗོད་བྱའོ། །ཐ་མར་དེ་ཉིད་དུ་བ་ལང་གི་ལྕི་བས་དཀྱིལ་འཁོར་བསྐུས་ལ་བསྲུང་བ་བྱས་ཏེ། རྫས་གང་ཡང་རུང་བ་ཞིག་བླངས་ལ་མཚན་ཐོག་ཐག་བཟླས་བརྗོད་བྱས་
ན་ནམ་ཕྱེད་དམ་ཉི་མ་ཤར་ཀར་འབར་བར་འགྱུར་རོ། །དེ་ཐོགས་ན་ཐོགས་པ་མེད་པར་འགྲོ་བའི་རིག་སྔགས་འཆང་དུ་འགྱུར་ཏེ་རིག་སྔགས་འཆང་ཐམས་ཅད་ཀྱིས་འདིའི་སྟོབས་ལ་ཟིལ་གྱིས་གནོན་པར་མ་ནུས་སོ། །བྱང་ཆུབ་
སེམས་དཔའ་ས་བཅུ་ལ་གནས་པ་རྣམས་དང་སྤྱོད་པ་ཐོབ་པའི་རིག་སྔགས་འཆང་གྲུབ་པ་རྣམས་མ་གཏོགས་པར་འདི་དང་མཚུངས་པ་སུ་ཡང་མེད་དོ། །རྟག་ཏུ་རྗེས་སུ་དྲན་པར་བྱེད་ན་སྟོབས་དང་ལྡན་པར་འགྱུར་རོ། །གདོན་ཐམས་
ཅད་དང་གནོད་པ་ཐམས་ཅད་དང་འཇིགས་པ་ཐམས་ཅད་དུ་ཡང་དྲན་པ་ཉིད་ཀྱིས་ཐམས་ཅད་ཞི་བར་བྱེད་དོ། །ལྷ་མ་ཡིན་གྱི་ཁུང་དུ་འཇུག་པར་འདོད་པས་ཤིང་ཤ་མེའི་བེ་ཅོན་ཐོགས་ལ། ལྷ་མ་ཡིན་གྱི་ཁུང་སྒོར་ལན་སུམ་
འབུམ་བཟླས་བརྗོད་བྱའོ། །ཐ་མར་ཅི་འབྱོར་པས་མཆོད་ལ་དུག་དང་ཁྲག་དང་སྐེ་ཚེའི་འབྲུ་བསྲེས་ལ། ལན་ཁྲི་སྦྱིན་སྲེག་བྱས་ན་ལྷ་མ་ཡིན་གྱི་གནས་ཐམས་ཅད་དུ་བསྐལ་པའི་མེ་ལྟར་འབར་བར་འགྱུར་རོ། །བེ་ཅོན་དེ་ལ་
ལན་བདུན་སྔགས་ཀྱིས་བཏབ་སྟེ། སྒོ་དེ་ལ་བསྣུན་ན་ལྷ་མ་ཡིན་གྱི་བུ་མོ་ཐམས་ཅད་འབྱུང་སྟེ། དེ་དག་གིས་བསྒྲུབ་པ་པོ་དེ་རང་གི་ཁྱིམ་དག་ཏུ་འཇུག་པར་བྱེད་དོ། །སྨན་བཅུད་ལན་ལ་སོགས་པ་ཐམས་ཅད་ཀྱང་སྦྱིན་པར་
<pb id="94.89a"/>
བྱེད་དོ། །གང་འདོད་པ་དེ་བྱེད་དེ་གཞན་གྱི་ཆོ་ག་ཞིབ་མོའི་ཆོ་གས་ཀྱང་འགྲུབ་བོ། །ཁྲོ་བོའི་རྒྱལ་པོ་འདི་ནི་རང་བཞིན་གྱིས་གྲུབ་པ་སྟེ། བཟླས་བརྗོད་བྱས་པ་ཙམ་གྱིས་ཐམས་ཅད་བྱེད་དོ། །ཞི་བའི་བློ་གྲོས་གཞན་ཡང་
ཕྱག་བརྙན་ཐམས་ཅད་སྤྱིའི་བསྒྲུབ་པ་འདི་ཡིན་ཏེ། མཚན་མོ་ཟས་ཟ་བ་གོས་དྲི་མ་ཅན་གྱོན་པ། ང་རྒྱལ་བཅག་པ། བརྙས་པར་གྱུར་པ། སྨྱོན་པའི་ཆ་བྱད་འཛིན་པ། བརྒད་བ་དང་། གར་བྱ་བ་དང་། སིལ་སྙན་རྣམས་ལ་མཁས་པས་ཁང་སྟོང་
ངམ་ཤིང་དྲུང་གཅིག་ཡོད་པར་འགྲོ་ཡང་རུང་འགྲེང་ཡང་རུང་འདུག་ཀྱང་རུང་ཉལ་ཡང་རུང་གླུ་ལེན་ཡང་རུང་གར་བྱེད་ཀྱང་རུང་སྙིང་པོ་འདི་དག་ལན་སུམ་འབུམ་བཟླས་བརྗོད་བྱའོ། །ཐ་མར་བ་ལང་གི་ལྕི་བ་ས་ལ་མ་ལྷུང་བས་དཀྱིལ་འཁོར་བསྐུས་
ལ་མེ་ཏོག་བཀྲམ་སྟེ་ཅི་འབྱོར་པས་མཆོད་དོ། །ལྕགས་ཨུར་མོ་ལ་རལ་གྲི་བྱ་རོག་སོ་བྱས་པ་དང་། མིའི་སྐྲའི་ཞགས་པ་ཁྲུ་བཅུ་གཉིས་པ་འམ་ཁྲུ་གསུམ་པ་འམ་ཁྲུ་གང་བ་ཐོགས་ལ་མཚན་ཐོག་ཐག་བཟླས་བརྗོད་བྱས་ན་ནམ་ཕྱེད་དམ་ཉི་མ་ཤར་
ཀར་ངེས་པར་འབར་བར་འགྱུར་རོ། །དེ་ཐོགས་ན་རིག་སྔགས་འཆང་དུ་འགྱུར་དེ་བཞིན་གཤེགས་པ་ཐམས་ཅད་ཀྱི་བཀའ་བཞིན་བྱེད་པར་འགྱུར་འདོད་པའི་གཟུགས་འཆང་བར་འགྱུར་ཏེ་འཇིག་རྟེན་གསུམ་པོ་ཡང་བཅིངས་ནས་ཁྲིད་དེ་འོང་
ན་སེམས་ཅན་ཕལ་པ་རྣམས་ལྟ་ཅི་སྨོས། རྟག་ཏུ་རྗེས་སུ་དྲན་པར་བྱེད་ན་རྟག་ཏུ་ཕྱི་བཞིན་འབྲང་བར་འགྱུར་བསྒོ་བ་བཞིན་བྱེད་པར་འགྱུར། ཤི་འཕོས་ནས་ཀྱང་ལྷའི་ནང་དུ་སྐྱེ་བར་འགྱུར་རོ། །ངེས་པར་བྱང་ཆུབ་ལ་གཞོལ་བར་འགྱུར་
རོ། །ཞི་བའི་བློ་གྲོས་གཞན་ཡང་ཕྱག་བརྙན་མ་ལག་ན་རྡོ་རྗེའི་རིགས་སུ་སྐྱེས་པ་རྣམས་ཀྱི་སྤྱིའི་བསྒྲུབ་པ་ནི་འདི་ཡིན་ཏེ། གཅིག་པུ་གཉིས་སུ་མེད་པར་ཁང་སྟོང་ངམ་གནས་ཁང་ངམ་ཕུག་དབེན་པ་འམ་ལྷུགས་མེད་པར་ཕྱག་བརྙན་མ་གང་
ཡང་རུང་བ་ཞིག་ལན་སུམ་འབུམ་བཟླས་བརྗོད་བྱའོ། །ཐ་མར་ཅི་འབྱོར་པས་མཆོད་དེ། གྲི་བྱ་རོག་གི་སོ་ལྟ་བུ་ཡུ་བ་ཅན་དང་ཞགས་པ་ལག་ན་ཐོགས་ལ་མཚན་ཐོག་ཐག་བཟླས་བརྗོད་བྱས་ན་ནམ་ཕྱེད་དམ་ཉི་མ་ཤར་ན་འགྲུབ་པར་འགྱུར་ཏེ་
<pb id="94.89b"/>
རིག་སྔགས་འཆང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་རྒྱུ་བ་དང་། འདོད་པའི་གཟུགས་འཆང་བར་འགྱུར་རོ། །ལན་ཚྭ་ལ་གཟུགས་བྱས་ལ་སྤོས་དང་མེ་ཏོག་དང་བདུག་པས་མཆོད་དེ། གནས་དབེན་པ་ལྷུགས་མ་མེད་པར་གཞག་
ལ་གཅིག་པུ་མཚན་ཐོག་ཐག་ལག་པས་བྲང་དུ་བསྣུན་ཅིང་བཟླས་བརྗོད་བྱས་ན་དེ་བཞིན་དུ་ངེས་པར་འགྲུབ་སྟེ་གང་འདོད་པའི་དམ་པ་དེ་སྦྱིན་པར་བྱེད་དོ། །ཚེར་མ་ཨ་པ་མར་གའི་སོ་ཤིང་ལ་ལན་གཅིག་སྔགས་ཀྱིས་བཏབ་སྟེ། འཆོས་ན་མ་
བླངས་པར་ཟས་རྙེད་པར་འགྱུར་རོ། །མདོར་ན་ཆོ་ག་གང་དང་གང་གིས་བསྒྲུབ་པ་དེ་དང་དེ་ཉིད་ཀྱིས་འགྲུབ་པར་འགྱུར་རོ། །འདི་དག་ནི་རང་བཞིན་གྱིས་གྲུབ་པ་སྟེ་འདོད་པ་ཙམ་གྱིས་ཡོངས་སུ་རྫོགས་པར་བྱེད་པའོ། །ཞི་བའི་བློ་གྲོས་གཞན་
ཡང་ཕོ་ཉ་ཐམས་ཅད་ཀྱི་སྤྱིའི་བསྒྲུབ་པ་ནི་འདི་ཡིན་ཏེ། སློང་མོའི་ཟས་བཟའ་ཞིང་རྒྱ་མཚོར་འབབ་པའི་ཆུ་ཀླུང་དུ་ཞུགས་ལ། ལན་སུམ་འབུམ་བཟླས་བརྗོད་བྱའོ། །ཐ་མར་ཅི་འབྱོར་པས་མཆོད་ལ་དེ་བཞིན་དུ་ཤིང་ཀ་ར་བཱི་ར
འི་མེ་ཏོག་མར་ལ་སྨྱུགས་པ་ལན་ཁྲི་སྦྱིན་སྲེག་བྱས་ན་གྲུབ་པར་འགྱུར་ཏེ་གང་འདོད་པ་དེ་བྱེད་དོ། །གཞན་ཡང་བསྒྲུབ་པ་ནི་འདི་ཡིན་ཏེ་མར་སར་ལས་གཟུགས་བྱས་ལ་སྤོས་དང་མེ་ཏོག་གིས་མཆོད་དེ། ཟླ་བ་ཉ་ལ་ཙན་དན་གྱིས་དཀྱིལ་
འཁོར་བསྐུས་ཏེ། ཟླ་བ་ལ་མི་བལྟ་བར་འབར་གྱི་བར་དུ་བཟླས་བརྗོད་བྱས་ལ་དེ་བླངས་ན་རིག་སྔགས་འཆང་དུ་འགྱུར་རོ། །ཅི་སྟེ་དུ་བ་འཐུལ་བ་འཐུངས་ན་མི་སྣང་བར་འགྱུར་རོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་
སུ་རྒྱུ་བ་དང་འདོད་པའི་གཟུགས་འཛིན་པར་འགྱུར་རོ། །དྲོ་བར་གྱུར་ཏེ་འཐུངས་ན་ཐོས་པ་འཛིན་པར་འགྱུར་ཏེ་ཐོས་པ་ཐམས་ཅད་འཛིན་པའི་གཟུངས་ཐོབ་པར་འགྱུར་རོ། །ནད་ཐམས་ཅད་ལས་ཐར་བར་འགྱུར་རོ། །མཆོག་ཏུ་སྐལ་
བ་བཟང་པོ་དང་ལྡན་པར་འགྱུར་རོ། །འདོད་པའི་གཟུགས་ཅན་དུ་འགྱུར་རོ། །ཤི་འཕོས་ནས་ཀྱང་ལྷའི་ནང་ངམ་ལྕང་ལོ་ཅན་དུ་སྐྱེ་བར་འགྱུར་རོ། །ཞི་བའི་བློ་གྲོས་རང་བཞིན་གྱིས་གྲུབ་པ་དག་སྟེ། འདོད་པ་ཕུན་སུམ་ཚོགས་པར་བྱེད་པ་བཀླགས་
<pb id="94.90a"/>
པས་འགྲུབ་བོ། །ཞི་བའི་བློ་གྲོས་གཞན་ཡང་ཕོ་ཉ་མོ་འགྲོ་བ་མཐའ་དག་གི་དོན་བྱེད་པ་རྣམས་ཀྱི་སྤྱིའི་བསྒྲུབ་པ་འདི་ཡིན་ཏེ། གྲོག་མཁར་གྱི་ས་འམ་ངོགས་གཉིས་ཀའི་ས་ལས་གཟུགས་བྱས་ལ། སྐྱེད་མོས་ཚལ་དབེན་
པ་ལྷུགས་མེད་པ་ཅི་འབྱོར་པས་མཆོད་དེ་རིག་པ། ལན་སུམ་འབུམ་བཟླས་བརྗོད་བྱའོ། །ཐ་མར་ཟླ་བ་ཉ་ལ་གཏོར་མ་རྒྱ་ཆེར་བྱས་ལ་ལིག་བུ་མིག་གམ་གི་ཝང་ངམ་ལྡོང་རོས་སྤོས་ཆུས་བསྐུས་ཏེ། དེའི་ལག་ཏུ་གཞག་ལ་འབར་གྱི་བར་དུ་
བཟླས་བརྗོད་བྱའོ། །འབར་ན་རིག་སྔགས་འཆང་དུ་འགྱུར་རོ། །དུ་བ་འཐུལ་ན་མི་སྣང་བར་འགྱུར་རོ། །དྲོ་བར་གྱུར་ན་དབང་དུ་འགྱུར་རོ། །སྟོང་གི་འཇིག་རྟེན་གྱི་ཁམས་སུ་རྣམ་པར་རྒྱུ་བ་དང་། ཉི་མ་ཤར་བ་ལྟ་བུའི་མདོག་ཅན། 
རླུང་ལྟར་རྒྱུ་བ་དང་སེམས་ཅན་གྱི་དོན་བྱེད་པ་དང་དམ་པའི་ཆོས་འཛིན་པར་འགྱུར་རོ། །མ་བསྒྲུབས་པར་ཡང་ལས་སུ་འགྱུར་ཏེ་གི་ཝང་ལ་ལན་ཅིག་སྔགས་ཀྱིས་བཏབ་སྟེ། གདོང་ལ་བྱུགས་ན་སྐལ་བ་བཟང་པོར་འགྱུར་རོ། །
ལིག་བུ་མིག་ལ་སྔགས་ཀྱིས་བཏབ་ནས་མིག་ལ་བསྐུས་ན་གང་ལ་བལྟས་པ་དེ་དབང་དུ་འགྱུར་རོ། །ཁ་ལ་སྔགས་ཀྱིས་བཏབ་ན་གང་དང་སྨྲ་བ་དེ་དབང་དུ་འགྱུར་རོ། །མེ་ཏོག་དང་སྤོས་ལ་སོགས་པ་ལ་སྔགས་ཀྱིས་བཏབ་
ལ་སུ་ལ་བྱིན་པ་དེ་དབང་དུ་འགྱུར་རོ། །དབེན་པར་ལམ་དུ་འདུག་སྟེ་གང་དབང་དུ་བྱ་བའི་མིང་ནས་བརྗོད་དེ་ལག་པ་སྙིང་གར་བཅར་ལ་རིག་པ་ལན་བརྒྱ་རྩ་བརྒྱད་བཟླས་བརྗོད་བྱས་ན་ཞག་བདུན་ན་དབང་དུ་འགྱུར་རོ། །ཆུ་ལ་
སྔགས་ཀྱིས་བཏབ་སྟེ་གདོང་བཀྲུས་ན་སྐལ་བ་བཟང་པོར་འགྱུར་རོ། །ལན་ཚའི་སྲེག་བླུགས་ལན་བརྒྱ་སྟོང་སྦྱིན་སྲེག་བྱས་ན། སྐལ་བ་བཟང་པོ་མཆོག་ཏུ་འགྱུར་རོ། །ཕྱུགས་ཆུང་འདོད་ན་ཀ་ར་བཱི་རའི་མེ་ཏོག་ཨ་ག་རུས་བདུགས་
པ་ལ་སྔགས་ལན་རེ་བཏབ་ནས་ཞག་བདུན་དུ་རྒྱ་མཚོར་འབབ་པའི་ཆུར་བོར་ན་ངེས་པར་རྙེད་པར་འགྱུར་རོ། །རའི་འོ་མ་ལ་སྔགས་ཀྱིས་བཏབ་སྟེ་འཐུངས་ན་ཡང་དེ་བཞིན་དུ་རྙེད་པར་འགྱུར་རོ། །བུ་འདོད་ན་ཐང་ཤིང་གི་ཡམ་སྲེག་ཤིང་
<pb id="94.90b"/>
བ་སེར་མོའི་མར་ལ་སྨྱུགས་པས་ཞག་བདུན་སྦྱིན་སྲེག་བྱས་ན་བུ་ཡོད་པར་འགྱུར་རོ། །ཞི་བའི་བློ་གྲོས་དེ་ལྟར་ན་རྣམ་གྲངས་འདིས་ལས་སྟོང་བྱེད་དེ་དངོས་གྲུབ་ཀྱང་སྦྱིན་པར་བྱེད་དེ་དཔལ་ཡང་སྐྱེད་པར་བྱེད་དོ། །རྡོ་རྗེ་ཕོ་ཉ་མོ་ཆེན་པོ་འདི་
དག་བཀླགས་པས་འགྲུབ་བོ། །ཞི་བའི་བློ་གྲོས་གཞན་ཡང་རྡོ་རྗེའི་རིགས་ལས་བྱུང་བའི་བྲན་རྣམས་ཀྱི་བསྒྲུབ་པ་ཉོན་ཙག་གཙུག་ལག་ཁང་ངམ་དགོན་པ་འམ་གྲོང་ངམ་གྲོང་ཁྱེར་གང་བབ་བབ་ཏུ་ཉལ་བ། སུས་བཅོས་ཀྱང་
ང་རྒྱལ་བཅག་པ། བྲན་གྱི་གཟུགས་འཛིན་པ། གོས་དྲི་མ་ཅན་གྱོན་པ། སྒྲ་ཤིག་ཤིག་པོར་འདུག་པ། ཁྲུས་མི་བྱེད་པར་དྲི་མ་ཅན་གྱི་མདོག་ཅན་གྱི་སྙིང་པོ་གང་ཡང་རུང་བ་ཞིག་གྲོང་ཁྱེར་ཆེན་པོའི་སུམ་མདོ་འམ་མ་མོའི་ཁྱིམ་དུ་ལན་
འབུམ་བཟླས་བརྗོད་བྱའོ། །ཐ་མར་དེ་ཉིད་དུ་བ་ལང་གི་ལྕི་བས་དཀྱིལ་འཁོར་བསྐུས་ལ་ཅི་འབྱོར་པས་མཆོད་དེ། ལྕགས་སྣ་གསུམ་གྱི་མཆིལ་ལྷམ་མམ་ལྕེ་འབབ་པས་བཅག་པའི་ཤིང་གི་མཆིལ་ལྷམ་བླངས་ལ་མཚན་ཐོག་
ཐག་བཟླས་བརྗོད་བྱས་ན་ནམ་ཕྱེད་དམ་ཉི་མ་ཤར་ཀར་ངེས་པར་འབར་ཞིང་འགྲུབ་པར་འགྱུར་ཏེ། ཤིང་གི་མཆིལ་ལྷམ་གྱོན་ན་གང་འདོད་པ་དེ་ཉིད་དུ་འགྲོའོ། །འདོད་པའི་གཟུགས་འཛིན་ཅིང་རླུང་ལྟར་འགྲོ་བར་འགྱུར་རོ། །མ་གྲུབ་ཀྱང་
ལས་སུ་འགྱུར་ཏེ་རྟག་ཏུ་བཟླས་བརྗོད་བྱས་ན་རྟག་ཏུ་ཕྱི་བཞིན་འབྲང་བར་འགྱུར་རོ། །རིམས་ཀྱིས་བཏབ་པ་ལ་སྐུད་པ་ནག་པོས་བཅིངས་ན་རིམས་ལས་སོས་པར་འགྱུར་རོ། །ནད་ཐམས་ཅད་དང་གནོད་པ་ཐམས་ཅད་ལ་ཡུངས་
དཀར་རམ་སྤོས་ཆུས་བྱབ་པ་བྱས་ན་སོས་པར་འགྱུར་རོ། །ལག་ན་རྡོ་རྗེའི་མདུན་དུ་ཏིལ་ནག་པོ་ཞོ་དང་སྦྲང་རྩི་དང་མར་དང་བསྲེས་པ་ལན་སུམ་ཁྲི་སྦྱིན་སྲེག་བྱས་ན་སྡིག་པ་བྱེད་པ་ཡང་ལས་ཐམས་ཅད་ནུས་པར་འགྱུར་རོ། །ཅིའི་ཕྱིར་ཞེ་ན་
རང་བཞིན་གྱིས་གྲུབ་པའི་ཕྱིར་རོ། །ཞི་བའི་བློ་གྲོས་བྲན་རྣམས་ནི་གང་མི་བྱེད་པ་ཅི་ཡང་མེད་དེ། དམ་ཚིག་རྗེས་སུ་བསྲུང་བར་བྱེད། བསྟན་པའི་དོན་བྱེད་བསྒྲུབ་པ་ན་དངོས་གྲུབ་རྣམ་པ་སྣ་ཚོགས་ཀྱི་སྒོ་སྟོན་པར་བྱེད་དོ། །གཞན་གྱི་ཆོ་
<pb id="94.91a"/>
ག་ཞིབ་མོའི་ཆོ་ག་འམ་ཅི་ལྟར་འབྱོར་པ་བྱས་ཀྱང་ངེས་པར་འགྲུབ་པར་འགྱུར་རོ། །འཇམ་དཔལ་གཞོན་ནུར་གྱུར་པས་ཡང་བྱང་ཆུབ་སེམས་དཔའ་ཞི་བའི་བློ་གྲོས་ལ་འདི་སྐད་ཅེས་སྨྲས་སོ། །ཞི་བའི་བློ་གྲོས་ལག་ན་རྡོ་རྗེ་
དགའ་བའི་སྙིང་པོར་གྱུར་པ། གསང་བ་དང་བཅས་པའི་བྲན་མོ་རང་བཞིན་གྱིས་གྲུབ་པ། བསམ་པ་ཐམས་ཅད་ཡོངས་སུ་རྫོགས་པར་བྱེད་པ་ལས་སྣ་ཚོགས་བྱེད་པ། ལས་གང་དག་དྲན་པ་ཙམ་གྱིས་འཇིགས་པ་ཐམས་ཅད་མི་
འབྱུང་བ། ཡོད་དེ་དག་གིས་བསྒྲུབ་པ་འདི་ཡིན་ཏེ་ཚེས་གྲངས་དང་སྐར་མ་འདམ་མི་དགོས། སྨྱུང་བ་བྱ་མི་དགོས་པར་མཚན་མོ་ཟས་ཟ་བ་བླངས་པ་མ་ཡིན་པ་ཟ་བ་དེ་དང་མཐུན་པའི་ཆ་བྱད་འཛིན་པས་རལ་གྲི་སོ་གཅིག་པ་ཡུ་བ་
དང་བཅས་པ་ལག་ན་ཐོགས་པ། རྒྱ་མཚོར་འབབ་པའི་ཆུར་རྐེད་པ་ནུབ་ཙམ་དུ་ཞུགས་ཏེ་ལན་སུམ་འབུམ་བཟླས་བརྗོད་བྱའོ། །ཐ་མར་དེ་ཉིད་དུ་ཅི་འབྱོར་པས་མཆོད་དེ་ཡུངས་དཀར་དང་གུར་གུམ་བསྲེས་པས་མཚན་ཐོག་ཐག་
ལན་སུམ་འབུམ་སྦྱིན་སྲེག་བྱས་ན་ནམ་ཕྱེད་དམ་ཉི་མ་ཤར་ཀར་ངེས་པར་འགྲུབ་པར་འགྱུར་ཏེ། དེ་ཐོགས་པས་ཡིད་ལྟར་མགྱོགས་པ་དང་། འཇིག་རྟེན་གྱི་ཁམས་དུ་མར་སངས་རྒྱས་ཐམས་ཅད་ཀྱི་འཁོར་གྱི་དཀྱིལ་འཁོར་དུ་མཆོད་པ་
ཆེན་པོ་བྱེད་པ་དང་ཐོགས་པ་མེད་པར་འགྲོ་བ་དང་སེམས་ཅན་ཐམས་ཅད་ལ་ཕན་པར་བྱེད་པ་དང་བསམ་པ་ཐམས་ཅད་ཡོངས་སུ་རྫོགས་པར་བྱེད་པར་འགྱུར་རོ། །བསྒྲུབ་པ་གཞན་ཡང་ཡོད་དེ་རིའི་རྩེ་མོར་སོང་ལ་དེ་བཞིན་དུ་ལན་སུམ་
འབུམ་བཟླས་བརྗོད་བྱའོ། །ཐ་མར་ཅི་འབྱོར་པས་མཆོད་དེ་འོ་མའི་སྲེག་བླུགས་ལན་སུམ་འབུམ་སྦྱིན་སྲེག་བྱས་ན་སྡིག་པ་བྱེད་པ་ཡང་ངེས་པར་འགྲུབ་པར་འགྱུར་རོ། །རི་མོའི་གཟུགས་དང་སྐུ་གཟུགས་མེད་པར་ཡང་བྱང་ཆུབ་ཏུ་
སེམས་བསྐྱེད་པ་དང་། རྡོ་རྗེ་ཆེན་པོའི་དཀྱིལ་འཁོར་མཐོང་བ་བླ་མས་གནང་བ་སེར་སྣ་མེད་པ་དད་པ་དང་ལྡན་པ། དཀོན་མཆོག་གསུམ་ལ་གཞོལ་བ། སྤྲོ་བ་དང་ལྡན་པ། ཡི་དམ་ལ་བརྟན་པ། རྟག་ཏུ་མཉམ་པར་གཞག་པ།
<pb id="94.91b"/>
གསང་སྔགས་ཀྱི་དེ་ཁོ་ནའི་དོན་ལ་མཁས་པ། བླ་མ་ལ་གུས་པ་ལ་གྲུབ་པར་འགྱུར་རོ། །གཞན་དུ་ན་ནི་བརྒྱ་བྱིན་བདག་ཉིད་ཆེན་པོས་བསྒྲུབས་ཀྱང་། གསང་སྔགས་ཀྱི་དངོས་གྲུབ་སྦྱིན་པར་མི་བྱེད་དེ་ཡོན་ཏན་ཅི་སྐད་བརྗོད་པ་དང་ལྡན་པ་
ལ་ངེས་པར་འགྲུབ་བོ། །དེ་ནས་འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ཞི་བའི་བློ་གྲོས་ལ་འདི་སྐད་ཅེས་སྨྲས་སོ། །ཞི་བའི་བློ་གྲོས་བྲན་ཕོ་དང་བྲན་མོ་དང་ཕྱག་བརྙན་དང་ཕྱག་བརྙན་མོ་དང་ཕོ་ཉ་དང་ཕོ་ཉ་མོ་ལ་སོགས་པ་
འདི་དག་གི་མི་སྣང་བར་འགྱུར་བའི་ཡོན་ཏན་འདི་སྐད་དུ་བརྗོད་པ་གཞན་ཡོད་ཀྱིས། ལེགས་པར་རབ་ཏུ་ཟུང་ཤིང་དང་ཁོ་བོས་ཁྱོད་ལ་བཤད་དོ། །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་ཞི་བའི་བློ་གྲོས་ཀྱིས་འཇམ་དཔལ་གཞོན་ནུར་གྱུར་
པ་ལ་འདི་སྐད་ཅེས་སྨྲས་སོ། །འཇམ་དཔལ་འདི་ནི་དུས་ཡིན་འདི་ནི་ཚོད་ཡིན་ཏེ་འཇམ་དཔལ་དེའི་དུས་ལ་བབ་པར་ཤེས་ན་ཤོད་ཅིག །ཞི་བའི་བློ་གྲོས་དེ་ལ་ཆོ་ག་སྔ་མ་བཞིན་དུ་སྔར་སྤྱད་པ་བྱས་པའི་རིག་པའི་བརྟུལ་ཞུགས་སྤྱད་པས་
སྤང་མ་འམ་བ་བླའམ་ལྡོང་རོས་གང་ཡང་རུང་བ་ཞིག་བླངས་ལ། ཟངས་ཀྱི་ག་འུར་བཅུག་སྟེ་ངད་མ་ཤོར་བར་བྱས་ལ། ཟླ་བ་མར་གྱི་ངོ་ལ་ཞག་གསུམ་སྨྱུང་བ་བྱས་ལ་ལྷ་ཆེན་པོའི་གནས་སུ་ལྷ་ཆེན་པོའི་གཡས་རོལ་གྱི་ལུས་
ལ་མཚན་ཐོག་ཐག་བཟླས་བརྗོད་བྱས་ཏེ་དུ་བ་འཐུལ་གྱི་བར་དུ་བྱའོ། །དེས་ལུས་ལ་བསྐུས་ན་མི་སྣང་བར་འགྱུར་རོ། །བུ་བཙས་པའི་ཁྱིམ་ནས་ཐལ་བ་བླངས་ལ་སྙིམ་པར་བཅུག་སྟེ། དེ་བཞིན་དུ་ཟླ་བ་མར་གྱི་ངོ་ལ་ལྷ་ཆེན་པོའི་གློ་གཡས་
རོལ་གྱི་ལུས་ལ་བཟླས་བརྗོད་བྱ་སྟེ་དུ་བ་འཐུལ་གྱི་བར་དུའོ། །དེས་སུམ་རིས་བྱས་ན་མི་སྣང་བར་འགྱུར་རོ། །ཟླ་བ་མར་གྱི་ངོ་ཞག་བརྒྱད་དམ་བཅུ་བཞི་ལ་སྐར་མ་རྒྱལ་དང་གཟའ་ཟླ་བ་ལ་བབ་པའི་ཚེ་སྐྱེས་པ་ཤི་བ་དུར་ཁྲོད་དུ་བསྲེག་པའི་མེའི་
ནང་དུ་བ་རུ་རའི་ཤིང་བཅུག་ལ་ཚིག་པ་དང་། རང་གི་ཁྲག་གིས་བསད་དེ། དེའི་སོལ་བ་ཐོགས་ལ་ཁང་སྟོང་དབེན་ཞིང་ལྷུགས་མེད་པར་བ་ལང་གི་མཁྲིས་པས་ཐིག་ལེར་བྱས་ལ་མཚན་ཐོག་ཐག་བཟླས་བརྗོད་བྱས་ན་མི་སྣང་བར་འགྱུར་རོ། །
<pb id="94.92a"/>
ལིག་བུ་མིག་བླངས་ཏེ་ཆོ་ག་སྔ་མ་བཞིན་དུ་ལན་སུམ་འབུམ་བཟླས་བརྗོད་བྱའོ། །ཐ་མར་ཅི་འབྱོར་པས་མཆོད་དེ་བ་སེར་མོའི་མར་གྱིས་ལན་བརྒྱ་སྟོང་སྦྱིན་སྲེག་བྱ་སྟེ། དེ་ནས་ཟླ་བ་ཉ་ལ་གྲུབ་ཀྱི་བར་དུ་བཟླས་བརྗོད་བྱས་
ལ་དེས་མིག་བསྐུས་ན་སྐྱེ་བོ་ཐམས་ཅད་ཀྱིས་ལུས་མི་མཐོང་བར་འགྱུར་རོ། །ཞི་བའི་བློ་གྲོས་ཡང་ལྡུམ་བུ་ཨད་མ་གུཔྟའི་རྩ་བ་ཆོ་ག་སྔ་མ་བཞིན་དུ་བླངས་ཏེ་ལན་སུམ་འབུམ་བཟླས་བརྗོད་བྱས་ལ། ཟླ་བ་མར་གྱི་ངོ་ལ་ལྷ་རྟེན་དུ་
མཚན་ཐོག་ཐག་བཟླས་བརྗོད་བྱས་ཏེ་ཁར་བཅུག་ན་མི་སྣང་བར་འགྱུར་རོ། །ཤུ་དག་དཀར་པོའི་རྩ་བ་དང་རྒྱ་སྤོས་ཀྱི་རྩ་བ་ལ་སྔ་མ་བཞིན་དུ་མི་སྣང་བར་འགྱུར་གྱི་བར་དུ་བཟླས་བརྗོད་བྱའོ། །སྐར་མ་རྒྱལ་གྱི་ཚེ་ཨུཏ་པལ་སྔོན་པོ་
བླངས་ལ་རའི་འོ་མ་དང་བཏགས་ཏེ། ཟླ་བ་སྤྱང་ཀིས་ཟིན་པའི་ཚེ་ཟངས་ཀྱི་སྣོད་དམ་ཤིང་ཨ་ཤྭཏྠའི་ལོ་མ་ཁ་སྦྱོར་བའི་ནང་དུ་བཅུག་སྟེ་ཟླ་བ་བཏང་གི་བར་དུ་བཟླས་བརྗོད་བྱས་ལ་དེ་འཐུངས་ན་མི་སྣང་བར་འགྱུར་རོ། །ཞི་བའི་བློ་
གྲོས་གཞན་ཡང་གུར་གུམ་དང་དུ་རུ་སྐ་དང་པད་མའི་ཟེ་བ་བ་སེར་མོ་མ་སྨད་སྤུ་མཐུན་པའི་མར་དང་། བཏགས་པ་སྔ་མ་བཞིན་དུ་ཟླ་བ་སྤྱང་ཀིས་ཟིན་པའི་ཚེ་ཟླ་བ་བཏང་གི་བར་དུ་བཟླས་བརྗོད་བྱས་ལ་དེ་འཐུངས་ན་མི་སྣང་བར་འགྱུར་
རོ། །ཞི་བའི་བློ་གྲོས་ཤིང་ཨ་ས་ནའི་མེ་ཏོག་དང་ཤིང་དེ་བའི་མེ་ཏོག་རི་དགས་ནག་པོའི་ཁྲག་དང་བཏགས་ལ། ཟླ་བ་སྤྱང་ཀིས་ཟིན་པའི་ཚེ་ཟླ་བ་བཏང་གི་བར་དུ་བཟླས་བརྗོད་བྱས་ལ་དེ་འཐུངས་ཤིང་ལུས་ལ་ཡང་བསྐུས་ན་མི་སྣང་
བར་འགྱུར་རོ། །ཞི་བའི་བློ་གྲོས་གཞན་ཡང་ཨ་ག་རུ་ནག་པོ་བླངས་ལ་སྦྲུལ་ནག་པོའི་མིག་དང་། སྔ་མ་བཞིན་དུ་ལྷ་ཆེན་པོའི་གློ་གཡས་རོལ་དུ་བཟླས་བརྗོད་བྱས་ཏེ་དེ་དུ་བ་འཐུལ་གྱི་བར་དུའོ། །དེས་ཐིག་ལེར་བྱས་ན་མི་སྣང་
བར་འགྱུར་རོ། །ཞི་བའི་བློ་གྲོས་གཞན་ཡང་ཀླུའི་རྒྱལ་པོ་ཁ་གཉིས་པས་གཟུང་བ་ལ་ཏིལ་ནག་པོ་དང་ལྷན་ཅིག་བཏགས་ཏེ། ཟླ་བ་མར་གྱི་ངོ་ཞག་བརྒྱད་དམ་ཞག་བཅུ་བཞི་ལ་ཉིན་ཞག་གཅིག་སྨྱུང་བ་བྱས་ཏེ་འབྲུ་མར་དེས་དུ་བ་
<pb id="94.92b"/>
ཆགས་པར་བྱས་ལ་དེ་ལ་སྔགས་ཀྱིས་བཏབ་སྟེ་མིག་བསྐུས་ན་མི་སྣང་བར་འགྱུར་རོ། །ཞི་བའི་བློ་གྲོས་གཞན་ཡང་ཨ་རུ་རའི་རུས་པའི་རྐང་ཕྱུང་སྟེ། སྦྲང་རྩི་དང་ནི་ལྷན་ཅིག་བཏགས། །ཨ་ཤྭད་ལོ་མ་འབར་བཅུག་ལ། །མཁས་པས་ཆུ་འདུས་
ག་ལ་བར། །ཁོང་པ་ནང་གི་རྣམ་དག་པར། །མཚན་གཅིག་ཐོག་ཐག་བརྗོད་བྱས་ན། །ནམ་ཕྱེད་དུས་ན་འགྲུབ་འགྱུར་ཏེ། །དེ་ལ་ཐེ་ཚོམ་ཡོང་མེད་དོ། །ཡིད་གཞུངས་པས་ནི་ཐིག་ལེ་བྱས། །དེ་ཚེ་ལུས་ནི་མི་སྣང་འགྱུར། །ལིག་བུ་དང་ནི་
སྤངས་མ་དག །རིན་ལ་མི་བརྩེག་ཉོས་ནས་སུ། །ཟངས་སྣོད་ཁ་སྦྱོར་ནང་བཅུག་ལ། །ཆོ་ག་བཞིན་དུ་སྔགས་བརྗོད་ན། །ནམ་ཕྱེད་དུས་སུ་འགྲུབ་འགྱུར་ཏེ། །འདི་ལ་ཐེ་ཙོམ་ཡོད་མེད་དོ། །ལུས་ལ་བསྐུས་པ་བྱས་ན་ཡང་། །ནམ་
མཁའ་ལ་ནི་འགྲོ་བར་འགྱུར། །འཇིག་རྟེན་དྲུག་ཆ་ཕྲོགས་ནས་སུ། །དེ་ཚེ་བསོད་ནམས་ལས་སུ་འགྱུར། །རིལ་བུ་བསྒྲུབ་པ་བཤད་པར་བྱ། །ཞི་བའི་བློ་གྲོས་དེ་ཉོན་ཅིག །མཚལ་དང་དེ་བཞིན་སྤངས་མ་དང་། །ཨད་མ་གུ
པྟའི་རྩ་བ་དང་། །ཀུརྱ་ཚང་མའི་མཇུག་མ་དག །མཁས་པས་གཅིག་ཏུ་བསྲེས་ནས་སུ། །རྒྱ་ཤུག་ཚེ་གུ་ཙམ་བྱས་པའི། །རིལ་བུ་བླངས་ལ་བསྒྲིམས་ནས་སུ། །སྔགས་པ་སྔགས་ཀྱི་ཚུལ་གནས་ཏེ། །སྣ་གསུམ་ལྕགས་ཀྱིས་
དཀྲི་བར་བྱ། །དུར་ཁྲོད་དུ་རིང་བསྲེལ་དང་བཅས་པའི་མཆོད་རྟེན་ནམ་སྐུ་གཟུགས་ཀྱི་མདུན་དུ་ཅི་འབྱོར་པས་མཆོད་པ་བྱས་ལ་མཚན་ཐོག་ཐག་བཟླས་བརྗོད་བྱས་ན། ནམ་ཕྱེད་དུས་སམ་ཡང་ན་ནི། །ཉི་མ་ཤར་ཀའི་དུས་ཀྱི་ཚེ། །
རྫས་དེ་གཞན་དུ་ཡོངས་གྱུར་ཏེ། །མེ་ལྕེ་འབར་ཕྲེང་ལང་ལོང་འགྱུར། །སྔགས་པས་དེ་ཡི་ཁར་བཅུག་ན། །ནམ་མཁའ་ལ་ནི་འགྲོ་བར་འགྱུར། །ཉི་མ་འཆར་འདྲའི་མདོག་ཅན་དང་། །འདོད་པའི་གཟུགས་ཅན་འཇིགས་མེད་པ། །
འབྱུང་པོ་ཀུན་གྱིས་མི་ཚུགས་ཤིང་། །བསྐལ་པར་གནས་ལ་གཟི་ཆེན་འགྱུར། །བསྟན་པའི་དོན་བྱེད་དཔལ་ལྡན་ཞིང་། །རྒ་དང་འཆི་བ་རྣམ་པར་སྤངས། །ཞི་བའི་བློ་གྲོས་རིལ་བུ་གཞན་ཡང་ཡོད་དེ། བཀྐུ་ལ་ཡི་སྙིང་བླངས་ལ། །བློ་ལྡན་དོང་
<pb id="94.93a"/>
ཀའི་མེ་ཏོག་དང་། །ལིག་བུ་མིག་དང་སྤངས་མ་དང་། །ཆ་ཤས་མཉམ་པར་བྱས་ནས་སུ། །སྣ་གསུམ་ལྕགས་ཀྱིས་དཀྲིས་བྱས་ལ། །མཚན་གཅིག་ཡོད་པ་འང་དུར་ཁྲོད་དམ། །ཤིང་དྲུང་གཅིག་པ་ཕུག་རྣམས་སུ། །དབྱར་
སླུངས་འཇུག་ཚེ་བསྒྲུབ་པར་བྱ། །ཞི་བའི་བློ་གྲོས་དེ་ལ་བྱང་ཆུབ་སེམས་དཔའི་སྤྱད་པའི་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔས་བ་ལང་གི་ལྕི་བ་ས་ལ་མ་ལྷུང་བས་དཀྱིལ་འཁོར་བསྐུས་ལ། ཅི་འབྱོར་པས་མཆོད་དེ་དབུས་སུ་
རྡོ་རྗེ་གཞག་ལ། དེའི་སྟེང་དུ་ཤིང་ཨ་ཤྭདྠའི་ལོ་མའི་སྟེང་དུ་རིལ་བུ་གཞག་སྟེ། རྡོ་རྗེ་དྲག་པོ་ཆེན་པོའི་སྙིང་པོ་འམ་རྡོ་རྗེ་གཙུག་ཏོར་གྱིས་བདག་དང་རྫས་བསྲུང་བར་བྱས་ལ། བ་དམར་སེར་གྱི་མར་དང་སྦྲང་རྩི་བསྲེས་པ་ལ་ལན་སྟོང་
རྒྱུན་མི་འཆད་པར་སྦྱིན་སྲེག་བྱས་ལ་མཚན་ཐོག་ཐག་བཟླས་བརྗོད་བྱས་ན། དེ་ནས་དེས་ནམ་ཕྱེད་དམ་ཉི་མ་ཤར་ཀར་རྫས་དེ་གྱུར་ཏེ། ཁར་བཅུག་ན་ཉི་མ་ཤར་བ་ལྟ་བུའི་མདོག་ཅན་དང་། བསྐལ་པར་གནས་པ་དང་རྒ་བ་དང་འཆི་བ་
རྣམ་པར་སྤངས་པ་དང་འཇིག་རྟེན་གྱི་ཁམས་གཞན་དུ་མར་རྣམ་པར་རྒྱུ་བ་དང་སེམས་ཅན་ཐམས་ཅད་ཀྱི་དོན་བྱེད་པར་འགྱུར་རོ། །ཕྱུང་ན་མི་སྣང་བར་འགྱུར་ཞིང་ཡིད་ལྟར་མགྱོགས་པ་དང་། ཤི་འཕོས་ནས་ཀྱང་འཇིག་རྟེན་གྱི་ཁམས་བདེ་
བ་ཅན་དུ་སྐྱེ་བར་འགྱུར་རོ། །རིལ་བུ་གཞན་ཡང་ཡོད་དེ། བ་ལ་ཨ་ཏི་བ་ལི་རྩ། །དེ་བཞིན་གསེར་དང་དངུལ་དང་ནི། །ལིག་བུ་མིག་དང་ཤུ་དག་དང་། །དེ་བཞིན་དུ་ནི་མཐིང་ཤུན་དང་། །དེ་དག་ཆ་ཤས་མཉམས་ནས་སུ། །ཕྱེ་མ་སྐམ་པོར་བྱས་པ་
དག །ཆར་པའི་ཆུ་ཡིས་སྦྲུས་ནས་སུ། །རིལ་བུ་གསུམ་ཞིག་བྱས་པ་ལ། །ཟངས་ཀྱི་ལེབ་མས་དཀྲིས་ནས་སུ། །སྔགས་པས་སྔ་མ་བཞིན་དུ་གཞག །ཟླ་བ་སྤྱང་ཀིས་ཟིན་པའི་ཚེ། །ཞག་གཅིག་སྨྱུང་བ་བྱས་ནས་སུ། །གྲུབ་པ་དེ་ནི་ཁར་
གཅུག་ལ། །རྟག་ཏུ་མི་སྣང་གྱུར་པ་ཡིན། །རིལ་བུ་གཞན་ཡང་ཡོད་དེ། ཤིང་ཏིལ་ལ་ཀའི་མེ་ཏོག་དང་། བྱི་ལ་ནག་པོའི་སྙིང་དང་། ཕ་བང་གི་སྙིང་སྐམ་པོ་བཏགས་ལ། ཆར་པས་སྦྲུས་པའི་རི་ལུ་ཡང་སྔ་མ་བཞིན་ཏེ་མི་སྣང་བར་འགྱུར་རོ། །
<pb id="94.93b"/>
རིལ་བུ་གཞན་ཡང་ཡོད་དེ་ཤིང་པ་ན་སའི་ས་བོན་དང་རྫི་བན་ཏའི་ས་བོན་དང་ཤིང་ཨ་ག་སྟའི་མེ་ཏོག་དང་བྱི་རུ་དང་སྟང་སིལ་དང་ཤིང་ཀཉྩ་ནའི་མེ་ཏོག་རྣམས་ཆ་མཉམས་པ་ཡང་སྔ་མ་བཞིན་ཏེ་མི་སྣང་བར་འགྱུར་རོ། །ཤེལ་དང་ལྷང་ཚེར་དང་ཤིང་བ་
རུ་ཎའི་ས་བོན་དང་དྲི་སན་ཏའི་ས་བོན་རྣམས་ཆ་མཉམས་པ་ཡང་སྔ་མ་བཞིན་ཏེ་མི་སྣང་བར་འགྱུར་རོ། །རིལ་བུ་གཞན་ཡང་ཡོད་དེ། དུང་གི་ལྟེ་བ་དང་ཨ་ག་ནི་ཛ་ལ་དང་ལྡོང་རོས་རྣམས་ཆ་མཉམས་པ་ཡང་སྔ་མ་བཞིན་ཏེ་མི་སྣང་བར་
འགྱུར་རོ། །རིལ་བུ་གཞན་ཡང་ཡོད་དེ། དུག་དང་བོང་བ་དང་ལངྐ་ལི་དང་དུ་རུ་སྐའི་རྩ་བ་དང་དེ་དག་ཆ་མཉམས་པ་ཡང་སྔ་མ་བཞིན་དུ་གྲུབ་པར་འགྱུར་རོ། །རིལ་བུ་གཞན་ཡང་ཡོད་དེ། ཤིང་མ་དུ་ཀའི་སྙིང་པོ་དང་ཤིང་སཱ་ལ་སེར་པོ
འི་སྙིང་པོ་དང་ཁབ་ལོང་རྣམས་ཆ་མཉམས་པ་ཡང་སྔ་མ་བཞིན་ཏེ་མི་སྣང་བར་འགྱུར་རོ། །ཞི་བའི་བློ་གྲོས་འདི་དག་ནི་སྔོན་གྱི་དེ་བཞིན་གཤེགས་པ་རྣམས་ཀྱིས་སེམས་ཅན་ཐམས་ཅད་ཀྱི་དོན་དང་ཕན་པ་དང་བདེ་བའི་ཕྱིར་གསུངས་
ཤིང་བྱིན་གྱིས་བརླབས་པའོ། །ཞི་བའི་བློ་གྲོས་བྱང་ཆུབ་སེམས་དཔའི་སྤྱོད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་གང་ལ་ལ་ཞིག་རིལ་བུ་འདི་དག་བསྒྲུབ་པའི་ཕྱིར་རྟག་ཏུ་མངོན་པར་བརྩོན་པར་བྱེད་པ་དེའི་
ཚེ་འདི་ལ་ཆོས་གཉིས་རེ་བར་བྱ་སྟེ། གཉིས་གང་ཞེ་ན་འདི་ལྟ་སྟེ། སྐྱེ་བོ་ཐམས་ཅད་དགའ་བར་འགྱུར་བ་དང་ཡོངས་སུ་མི་ཉམས་པའི་ཆོས་ཉིད་དུ། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་པར་འགྱུར་རོ། །གཞན་ཡང་ཆོས་
གཉིས་ཏེ་ཚེ་འདི་ལ་དངོས་གྲུབ་ལ་ངེས་པར་གཞོལ་བར་གྱུར་པ་དང་། ཤི་འཕོས་ནས་ཀྱང་རྡོ་རྗེའི་རིགས་སུ་གཞོན་ནུའི་ལུས་ཐོབ་པར་འགྱུར་རོ། །ཡང་གཉིས་ཏེ་འདི་ལྟ་སྟེ། ནད་ཐམས་ཅད་ལས་ཐར་བར་འགྱུར་བ་དང་སྡིག་པ་དང་བྲལ་
བར་འགྱུར་རོ། །ཞི་བའི་བློ་གྲོས་གཞན་ཡང་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔས་དེ་བཞིན་གཤེགས་པའི་སྐུ་དང་། གསུང་དང་ཐུགས་ཀྱི་སྤྱོད་ཡུལ་ལ་བརྩོན་པ་དང་ཡིད་གཉིས་དང་ཐེ་ཙོམ་
<pb id="94.94a"/>
དང་བྲལ་བ་དང་ཡང་དག་པའི་ལྟ་བ་ཅན་དང་བྱམས་པ་དང་ལྡན་པ་དང་སྙིང་རྗེ་ཅན་དང་བྱང་ཆུབ་ཀྱི་སེམས་དང་ལྡན་པའི་ཡིད་དུ་བྱའོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཞི་བའི་བློ་གྲོས་ཀྱིས། འཇམ་
དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་དཔལ་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་ཇི་ལྟར་ཚུལ་ཁྲིམས་དང་ལྡན་པ་ཡིན། ཇི་ལྟར་བརྟུལ་ཞུགས་ལ་གནས་
པ་ཡིན། ཇི་ལྟར་སྤྱད་པ་སྤྱོད་པ་ཡིན། འཇམ་དཔལ་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་གང་དུ་གནས་པ་དེ་ཡོངས་སུ་མི་ཉམས་པའི་ཆོས་ཅན་དུ་འགྱུར་བ་དང་། གསང་སྔགས་རྣམས་
ལ་དངོས་གྲུབ་ཐོབ་པ་དང་། ཐེག་པ་ཆེན་པོ་ལས་ཡོངས་སུ་མི་ཉམས་པར་འགྱུར། དེ་སྐད་ཅེས་སྨྲས་པ་དང་། འཇམ་དཔལ་གཞོན་ནུར་གྱུར་པས་བྱང་ཆུབ་སེམས་དཔའ་ཞི་བའི་བློ་གྲོས་ལ་འདི་སྐད་ཅེས་སྨྲས་སོ། །ཞི་བའི་
བློ་གྲོས་ལེགས་སོ་ལེགས་སོ་ཡང་ལེགས་སོ། །ཞི་བའི་བློ་གྲོས་ཁྱོད་དེའི་ཕྱིར་ལེགས་པར་ཉོན་ལ་ཡིད་ལ་ཟུང་ཤིག་དང་། ཁོ་བོས་ཁྱོད་ལ་བཤད་དོ། །ཞི་བའི་བློ་གྲོས་གང་གི་ཚེ་བྱང་ཆུབ་སེམས་དཔའི་གསང་སྔགས་
ཀྱི་སྒོ་སྤྱོད་ལ་བདག་ཉིད་རང་གི་ལྷའི་གཟུགས་སུ་བྱས་ལ་ཐེ་ཚོམ་མེད་པའི་ཡིད་ཀྱིས། ང་རྒྱལ་བསྐྱེད་ཅིང་འགྲོ་ཡང་རུང་འགྲེང་ཡང་རུང་འདུག་ཀྱང་རུང་ཉལ་ཡང་རུང་རྟག་ཏུ་དུས་ཐམས་ཅད་དུ་བསྐྱོད་ཀྱང་མི་ཡོ་བ་དེའི་ཚེ། ཞི་
བའི་བློ་གྲོས་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོའི་ཚུལ་ཁྲིམས་དང་ལྡན་པ་ཡིན་ནོ། །གང་གི་ཚེ་དེས་ལྟས་བསྟན་པ་དེའི་ཚུལ་དང་མཐུན་པར་བྱ་བ་བྱེད་པ་དང་། 
དེའི་རྣམ་པ་སྟེན་པ་དང་རྣལ་འབྱོར་ལ་བརྩོན་པ་དེའི་ཚེ་བརྟུལ་ཤུགས་ལ་གནས་པ་ཡིན་ནོ། །གང་གི་ཚེ་བརྟུལ་ཤུགས་དེ་ལ་བཟླས་བརྗོད་དང་། སྦྱིན་སྲེག་ལ་སོགས་པའི་ལས་སྤྱོད་པ་དེའི་ཚེ་སྤྱད་པ་སྤྱོད་པ་ཡིན་ནོ། །ལྷའི་གཟུགས་དེ་དང་
<pb id="94.94b"/>
ཐ་མི་དད་པའི་རྣལ་འབྱོར་ལ་བརྩོན་ཞིང་གང་གི་ཚེ་བསླབ་པའི་གཞི་རྣམས་ཀྱང་ཡོངས་སུ་བཟུང་སྟེ། ཐེག་པ་ཆེན་པོ་ལ་སྤྱོད་པ་དེའི་ཚེ་གསང་སྔགས་རྣམས་ལ་དངོས་གྲུབ་འཐོབ་བོ། །ཞི་བའི་བློ་གྲོས་གཞན་ཡང་བྱང་ཆུབ་སེམས་དཔའི་སྤྱད་པ་
གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྟག་ཏུ་མཚན་མ་མེད་པ་ལ་གནས་པར་བྱའོ། །ཞི་བའི་བློ་གྲོས་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པ་ལ་ཅི་ལྟར་མཚན་མ་མེད་པ་ལ་གནས་པ་ཡིན་ཞེ་ན། 
ཞི་བའི་བློ་གྲོས་བྱང་ཆུབ་ཀྱི་སེམས་བསྒོམས་ན་མཚན་མ་མེད་པ་ལ་གནས་པ་ཡིན་ཏེ། ཞི་བའི་བློ་གྲོས་གང་ལ་མཚན་མ་རྣམས་མི་འབྱུང་ཞིང་ཐམས་ཅད་ཀྱི་ཐམས་ཅད་དུ་མེད་ཅིང་མི་དམིགས་སོ། །ཞི་བའི་བློ་གྲོས་སེམས་མི་དམིགས་པའི་ཕྱིར་
སེམས་ཀྱི་སྔོན་གྱི་མཐའ་དང་ཕྱི་མའི་མཐའི་ངོ་བོ་ཉིད་དམིགས་སུ་མེད་དོ། །དེ་ལྟ་བས་ན་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔས་རྟག་ཏུ་རྒྱུན་མི་འཆད་པས་བྱང་ཆུབ་ཀྱི་སེམས་ཡོངས་སུ་དག་པར་བྱ་
བའི་ཕྱིར་བརྩོན་པར་བྱའོ། །སེམས་ཅན་རྣམས་ལ་ཕན་བཞེད་པས། །རྫོགས་སངས་རྒྱས་ཀྱིས་བཅས་པ་ཡི། །བརྟུལ་ཞུགས་དང་ནི་ཚུལ་ཁྲིམས་དང་། །སྤྱོད་དང་བསླབས་པའི་གཞི་རྣམས་ལ། །གང་ཚེ་གནས་ན་དེ་ཡི་ཚེ། །སྔགས་པས་འདི་ལྟར་
སྔགས་གྲུབ་བོ། །རྟོག་དང་བྲལ་བའི་ཡེ་ཤེས་ནི། །སྔོན་གྱི་རྒྱལ་བས་མངོན་སངས་རྒྱས། །རྟོག་དང་བྲལ་བ་དེ་ལ་ནི། །གསང་སྔགས་འགྲུབ་པར་བསྟན་པ་ཡིན། །དེ་ཡི་འབྲས་བུ་རྣམ་དག་པ། །རང་བཞིན་གྱིས་ནི་འོད་གསལ་འགྱུར། །གང་ཞིག་
རྟོག་ལ་གནས་བྱེད་པ། །དེ་ལ་དངོས་གྲུབ་མི་འབྱུང་ངོ་། །དེ་ལྟ་བས་ན་རྟོག་སྤངས་ལ། །སྔགས་ཀྱི་གཟུགས་ནི་བསམ་པར་བྱ། །དེ་ནས་འཇམ་དཔལ་གཞོན་ནུར་གྱུར་པས། བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་
ཆུབ་སེམས་དཔའ་རྣམས་ཀྱི་དོན་དང་ཕན་པ་དང་བདེ་བའི་ཕྱིར་བྱིས་པ་རྩེ་བའི་སྤྱོད་པའི་གར་རྣམ་པར་དག་པའི་མཛོད་ཅེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །འཇམ་དཔལ་གཞོན་ནུར་གྱུར་པས་ཏིང་ངེ་འཛིན་དེ་ལ་སྙོམས་པར་ཞུགས་མ་
<pb id="94.95a"/>
ཐག་ཏུ། དེ་ནས་ཐམས་ཅད་དང་ལྡན་པའི་འཁོར་དེས་མགྲིན་གཅིག་ཏུ་ཚིག་སྨྲས་པ། ཕྱག་འཚལ་མཆོག་སྦྱིན་རྡོ་རྗེ་མཆོག །འཇམ་པའི་དབྱངས་ཅན་སྟོབས་པོ་ཆེ། །དཔའ་བོ་ཆེན་པོ་ཆེར་གྲགས་པ། །མ་དུལ་རྟག་ཏུ་འདུལ་མཛད་
པ། །སྔགས་དང་གསང་སྔགས་སྤྱོད་པ་དང་། །རྣམ་པ་ཀུན་དུ་བྱིས་རྩེན་དང་། །ཏིང་ངེ་འཛིན་དང་གཟུངས་རྣམས་དང་། །བསམ་གཏན་བསམ་གཏན་བྱེད་རྣམས་ཀུན། །བདག་ཅག་རྣམས་ལ་ཐུགས་བརྩེའི་ཕྱིར། །ལག་ན་རྡོ་རྗེ་དབང་བསྐུར་བ། །
གསང་སྔགས་ཤེས་པ་ཆེ་འབྱུང་བ། །དཀྱིལ་འཁོར་ཆེན་པོ་གཙོར་གྱུར་པ། །སྤྱོད་པ་ཀུན་དུ་བསྟན་པའི་གཞི། །དཀྱིལ་འཁོར་འདི་ནི་བཤད་དུ་གསོལ། །དེ་ནས་འཇམ་དཔལ་གཞོན་ནུར་གྱུར་པས། གཟོད་མ་ནས་སྐྱེ་བ་མེད་པ་ཞེས་བྱ་བའི་
ཏིང་ངེ་འཛིན་ལ་སྙོམས་པར་ཞུགས་ཏེ། རང་གི་སྙིང་པོ་རྡོ་རྗེ་ཆེན་པོའི་ཡི་གེ་སྨྲས་པ། ན་མཿ སརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་བ་ར་ད་བཛྲ་མྃ། དེ་ནས་དམ་པ་སྦྱིན་པའི་རྡོ་རྗེའི་སྙིང་པོ་ཆེན་པོ་འདི་སྨྲས་མ་ཐག་ཏུ་ཐམས་ཅད་དང་ལྡན་པའི་
འཁོར་དེ་ངོ་མཚར་དུ་གྱུར་ནས། མགྲིན་གཅིག་ཏུ་ཀྱེ་མ་དམ་པ་སྦྱིན་པའི་རྡོ་རྗེ་འདི་ནི་སྔོན་གྱི་སྤྱོད་པ་ལས་བྱུང་བའོ་ཞེས་སྨྲས་སོ། །ཡང་འཇམ་དཔལ་གྱིས་རང་གི་དམ་བཅས་པའི་རྡོ་རྗེའི་ཡི་གེ་སྨྲས་པ། ན་མཿ སརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ 
སརྦ་ཐཱ་ཧེ་ཧེ་ཀུ་མཱ་ར་ཀ །བཛྲ་བཛྲ་སྨ་ར་སྨ་ར་པྲ་ཏི་ཛྙཱ་སྭཱ་ཧཱ། འཇམ་དཔལ་གྱིས་ཡང་རང་གི་ངག་ཡང་དག་པར་གྲུབ་པའི་གཞིའི་གསང་སྔགས་སྨྲས་པ། ན་མཿ སརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་བཱ་ཀྱེ་ད་ཏཱ་རེ་ཀུ་མཱ་ར་རཱུ་པ་དྷ་ར་
སྭཱ་ཧཱ། ཡང་འཇམ་དཔལ་གྱིས་རང་གི་ངག་ཡང་དག་པར་གྲུབ་པའི་སྒོའི་གསང་སྔགས་སྨྲས་པ། ན་མཿ སརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་བཱ་ཀྱེ་ད་བཛྲ་ཧེ་སྭཱ་ཧཱ། ཡང་འཇམ་དཔལ་གཞོན་ནུར་གྱུར་པས་རང་གི་ངག་གི་དོན་སྒྲུབ་
པར་བྱེད་པའི་གསང་སྔགས་སྨྲས་པ། ན་མཿ སརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་བཱ་ཀྱེ་ད་བཛྲ་ཀོ་བི་ད་སྭཱ་ཧཱ། ཡང་འཇམ་དཔལ་གཞོན་ནུར་གྱུར་པས་ཁྲོ་བོའི་རྒྱལ་པོ་ཆེན་པོ་རྡོ་རྗེ་མཐའ་དང་བྲལ་བ་སྨྲས་པ། ན་མཿ སརྦ་ཏ་ཐཱ་ག་ཏེ་
<pb id="94.95b"/>
བྷྱཿ སརྦ་མུ་ཁེ་བྷྱཿ སརྦ་ཐཱ་ཏྃ་བཛྲ་ཧཱི་སྭཱ་ཧཱ། ཡང་འཇམ་དཔལ་གཞོན་ནུར་གྱུར་པས་རང་གི་ཕོ་ཉ་མོའི་ཚོགས་ཀྱི་སྙིང་པོ་སྨྲས་པ། ན་མཿ སརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་བཛྲོ་བ་ཀི་ཤི་ནི་སྭཱ་ཧཱ། ན་མཿ སརྦ་ཏ་ཐཱ་ག་ཏེ་
བྷྱཿ སརྦ་མུ་ཁེ་བྷྱཿ སརྦ་ཐཱ་བཛྲོད་ཀྲ་ཀེ་ཤི་ནི་སྭཱ་ཧཱ། ན་མཿ སརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་སུ་མ་ཏི་བཛྲི་ཎི་སྭཱ་ཧཱ། ན་མཿ སརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐཱ་ཙི་ད་ཏྲ་ཀྵི་བཛྲི་ཎི་སྭཱ་ཧཱ། ན་མཿ སརྦ་ཏ་ཐཱ་ག་ཏེ་བྷྱཿ སརྦ་
མུ་ཁེ་བྷྱཿ སརྦ་ཐཱ་ཨ་ཀརྵ་ཎི་བཛྲོད་གི་སྭཱ་ཧཱ། དེ་ནས་ཡང་འཇམ་དཔལ་གཞོན་ནུར་གྱུར་པས་རང་གི་རྡོ་རྗེ་མཆོག་གི་དཀྱིལ་འཁོར་སྨྲས་པ། རྡོ་རྗེའི་དཀྱིལ་འཁོར་ཆེན་པོ་ནི། །ཀུན་དུ་གྲུ་བཞི་ལྷམ་པ་ལ། །རྡོ་རྗེ་མཚན་རྟག་མཚན་མ་ཅན། །
དེ་ཡི་དབུས་སུ་བྱ་བ་ནི། །གྲུ་གསུམ་རྣམ་པར་གནས་པ་སྟེ། །གྲུ་གསུམ་ལྟ་བུར་གཞག་པར་བྱ། །མེ་ལས་བྱུང་བའི་དཀྱིལ་འཁོར་བྲི། །ཚོན་ནི་ཀུན་དུ་དམར་པོ་སྟེ། །རྡོ་རྗེ་འབར་བཅས་མཚན་མ་ཅན། །དེ་ཡི་ཆ་གསུམ་གཞག་ནས་སུ། །ཨུཏྤལ་
ཡི་གཟུགས་བྲིས་ཏེ། །དེ་ཡི་སྟེང་དུ་རྡོ་རྗེ་བྲི། །འབར་དང་བཅས་ཤིང་ཐིག་ལེར་མཛེས། །ཐ་མ་ཐོག་ཐག་བྱ་བ་ནི། །ཨུཏྤལ་གཟུགས་ནི་ཕྲེང་བའོ། །སྔགས་པས་དེ་ཡི་དབུས་སུ་ནི། །གཞོན་ནུ་བྱིས་པའི་གཟུགས་ལྡན་པ། །མགོ་ལ་ཕུད་པུ་ལྔ་
བཞག་པ། །ཤ་མདོག་གུར་གུམ་འདྲ་བ་བཞག །ལག་པ་གཡོན་པ་ན་ཨུད་དཔལ་རྡོ་རྗེ་དང་བཅས་པ་ཐོགས་ཤིང་གཡས་པས་དམ་པ་སྦྱིན་པའོ། །ཡང་ན་ཕྱག་རྒྱའི་གཟུགས་སོ། །ཡང་ན་ཡི་གེའོ། །དེ་ཡི་ཕྱག་རྒྱ་བྲི་བ་ནི། །ཨུ་དཔལ་རབ་ཏུ་
བཟང་པོ་སྟེ། །དེ་ཡི་སྟེང་དུ་རྡོ་རྗེ་བྲི། །འབར་དང་བཅས་ཤིང་ཐིག་ལེས་མཚན། །དེའི་གཡས་རོལ་དུ་སྙིང་པོ་རྣམས་གཞག་གོ །གཡོན་རོལ་དུ་ཕོ་ཉ་མོ་རྣམས་གཞག་གོ །འོག་རོལ་དུ་ཁྲོ་བོའི་རྒྱལ་པོ་རྡོ་རྗེ་མཐའ་དང་བྲལ་བའོ། །ལྷོ་ཕྱོགས་
སུ་ནི་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་སེལ་བའོ། །ནུབ་ཕྱོགས་སུ་ནི་ནམ་མཁའི་སྙིང་པོའོ། །བྱང་ཕྱོགས་སུ་ནི་བྱང་ཆུབ་སེམས་དཔའ་སའི་སྙིང་པོ་འཁོར་དང་བཅས་པ་སྟེ། ཆ་བྱད་ཇི་ལྟ་བ་བཞིན་དུ་གཞག་པའོ། །
<pb id="94.96a"/>
ཡང་ན་ཕྱག་རྒྱ་རྣམས་སོ། །ཡང་ན་ཡི་གེའོ། །དེ་ནས་འཇམ་དཔལ་གཞོན་ནུར་གྱུར་པས་སྙིང་པོ་མཆོག་འདིའི་བསྒྲུབ་པ་སྨྲས་པ། དེ་ལ་བྱང་ཆུབ་ཏུ་སེམས་བསྐྱེད་པ། དབང་བསྐུར་བ་དཀྱིལ་འཁོར་དུ་ཞུགས་པ་
སྡོམ་པ་བླངས་པ། རིག་པའི་བརྟུལ་ཤུགས་སྤྱོད་པས་གནས་ཁང་ངམ་ཕུག་དབེན་པ་འམ། ལྷུགས་མེད་པར་སྙིང་པོ་འདི་ལན་སུམ་འབུམ་བཟླས་བརྗོད་བྱའོ། །དེ་ནས་ཨུར་མོའམ་ལྕགས་སྣ་གསུམ་འམ། ཙན་དན་ལས་བྱས་
པའི་རལ་གྲིའམ་འཁོར་ལོའམ་ལྕགས་ཀྱུའམ་བེ་ཅོན་ནམ་དགྲ་སྟའམ་མདུང་ཐུང་ངམ་ཞགས་པའམ་མདའ་བོ་ཆེ་གང་ཡང་རུང་བ་ཞིག་བའི་རྣམ་ལྔས་བཀྲུས་ལ་ཡང་སྤོས་ཆུས་བཀྲུས་ཏེ། བ་ལང་གི་ལྕི་བའི་ཕུང་པོའི་སྟེང་དུ་
གཞག་ལ་འཁོར་ལོས་སྒྱུར་བ་ཆེན་པོས་བསྲུང་བར་བྱའོ། །ཐ་མར་དེ་ཉིད་དུ་མཆོད་པ་རྒྱ་ཆེར་བྱས་ལ། བ་ལང་གི་ལྕི་བ་ས་ལ་མ་ལྷུང་བས་དཀྱིལ་འཁོར་ལ་བསྐུས་ལ། དམ་པ་སྦྱིན་པའི་རྡོ་རྗེའི་དཀྱིལ་འཁོར་ལ་གནས་པས་
ཨ་ག་རུའི་ཡམ་སྲེག་ཤིང་ཞོ་དང་སྦྲང་རྩི་ལས་སྨྱུགས་པས་མཚན་ཐོག་ཐག་སྦྱིན་སྲེག་བྱས་ན་ནམ་ཕྱེད་དམ་ཉི་མ་ཤ་ཀར་མཚན་མ་ཆེན་པོ་དག་འབྱུང་ཞིང་རྫས་ཀྱང་འགྱུར་ཏེ་འགྲུབ་པར་འགྱུར་རོ། །དེ་ཐོགས་ནས་རིག་སྔགས་
འཆང་དུ་གྱུར་ཏེ། ཡིད་ལྟར་མགྱོགས་པ་དང་འཇིག་རྟེན་གྱི་ཁམས་གཞན་དུ་མར་རྣམ་པར་རྒྱུ་བ་དང་། དེ་བཞིན་གཤེགས་པ་ཐམས་ཅད་ལ་མཆོད་པ་བྱེད་པ་དང་བྱང་ཆུབ་ཀྱི་ཡན་ལག་གི་གཟུངས་ཐོབ་པ་དང་། ཉི་མ་ཤར་
བ་ལྟ་བུའི་མདོག་ཅན་དང་རྐ་བ་དང་འཆི་བ་རྣམ་པར་སྤངས་པ་དང་། སེམས་ཅན་ཐམས་ཅད་ཀྱི་དོན་བྱེད་པར་འགྱུར་རོ། །སྨོན་ལམ་གྱི་དབང་མ་གཏོགས་པར་ལུས་དེ་ཉིད་ཀྱིས་བྱང་ཆུབ་ཀྱི་སྙིང་པོ་ལ་གནས་ཀྱི་བར་དུ་ས་
གནོན་ནོ། །རིག་སྔགས་འཆང་གཞོན་ནུའི་གཟུགས་དང་ལྡན་པ། དམ་པ་སྦྱིན་པའི་རྡོ་རྗེའི་མཚན་མ་ཅན་ལྷ་ལ་སོགས་པ་ཐམས་ཅད་ཀྱིས་ཕྱག་བྱས་པའམ་མ་དུལ་བ་འདུལ་བ་སྣ་ཚོགས་གཟུགས་ཅན་གྱི་ནོར་བུ་དང་འདྲ་
<pb id="94.96b"/>
བ། རིག་སྔགས་འཆང་བྱེ་བ་ཁྲག་ཁྲིག་བརྒྱ་སྟོང་དུ་མའི་གཡོག་འཁོར་དང་བཅས་པར་ཡིད་ལས་བྱུང་བའི་ཁང་པ་ཆེན་པོ་ན་གནས་པ། དེ་མཐོང་བས་རིག་སྔགས་འཆང་རྣམས་མི་དབུལ་པོ་དང་འདྲ་བར་སེམས་ཤིང་བདག་
ཅག་ཀྱང་དེ་བཞིན་དུ་གྱུར་ཅིག་ཅེས་སྨོན་ལམ་འདེབས་པར་འགྱུར་རོ། །མ་བསྒྲུབས་ཀྱང་ལས་སུ་འགྱུར་ཏེ། ཉིན་གཅིག་བཞིན་དུ་རྗེས་སུ་དྲན་པར་བྱེད་ན། མཚམས་མེད་པ་ལྔ་ལ་སོགས་པའི་ལས་རྣམས་ཀྱང་བྱང་བར་འགྱུར་རོ། །ཉིན་
གཅིག་བཞིན་དུ་ཉི་མ་ཤར་གར་ཕྱག་རྒྱ་བཅིངས་ཏེ། ལན་བརྒྱ་རྩ་བརྒྱད་བཟླས་བརྗོད་བྱས་ན་ཟླ་བ་དྲུག་ན་ཡུལ་གྲུ་སྦྱིན་པར་བྱེད་དོ། །ཤིང་ཀ་ར་བཱི་ར་ཀའི་མེ་ཏོག་དག་ལ་སྔགས་ལན་བཏབ་སྟེ། ཉི་མའི་གཟུགས་ལ་བསྣུན་ན་ཟླ་བ་
གཅིག་ན་གྲོང་དམ་པ་བརྒྱད་སྦྱིན་པར་བྱེད་དོ། །པད་མའི་རྫིང་བུར་སོང་སྟེ་པད་མ་དག་ལ་ལན་འབུམ། སྔགས་ཀྱིས་བཏབ་ནས། བཅོམ་ལྡན་འདས་དམ་པ་སྦྱིན་པའི་རྡོ་རྗེ་ལ་ཕུལ་ལ་སྙིང་པོ་མཆོག་དེ་ཉིད་ཀྱིས་འབྲས་ཀྱི་
འོ་ཐུག་གིས་ལན་འབུམ་སྦྱིན་སྲེག་བགྱིས་ན་རྒྱལ་སྲིད་སྦྱིན་པར་བྱེད་དོ། །གདོང་ལ་སྔགས་ཀྱིས་བཏབ་ནས་གང་ལ་བལྟས་པ་དེ་དབང་དུ་འགྱུར་རོ། །ཁྲོས་པ་ལ་ཕྱག་རྒྱ་བཅིངས། ཏེ་སྙིང་པོ་དྲན་པར་བྱས་ན་དང་བར་འགྱུར་རོ། །ཆུ་ཀླུང་ཆུ་
སྲིན་འཛིན་འཁྲིས་གང་བ་མཐོང་ན་བོང་བ་ལ་སྔགས་ཀྱིས་བཏབ་སྟེ་འཕོངས་ན་ཆུ་ན་རྒྱུ་བ་ཐམས་ཅད་རེངས་པར་འགྱུར་རོ། །གོས་ཀྱི་མཐའ་མར་མདུད་པ་བོར་ཏེ་གོས་བཀོས་ན་ཁ་བཅིངས་པ་བྱས་པར་འགྱུར་རོ། །དེ་བཞིན་དུ་འབྲོག་དགོན་པ་འམ་ཆོམ་
རྐུན་གྱི་འཇིགས་པ་ཡོད་པར་ཡང་དེ་ལྟར་མདུད་པ་བོར་ན་རེངས་པ་བྱས་པར་འགྱུར་རོ། །གདུག་པས་ཟིན་པ་ལ་མགོ་འམ་མགུལ་པར་བགོད་ན་དུག་མེད་པར་འགྱུར་རོ། །སྙིང་པོ་དམ་པ་ཐིག་ལེ་དང་བཅས་པར་རྐང་མཐིལ་ཡན་ཅད་དུ་བསམས་ན་དུག་
མེད་པར་འགྱུར་རོ། །མཁའ་འགྲོ་མས་རྒྱས་བཏབ་པ་ལ་རང་གི་སྙིང་གར་བསམས་ལ་ནད་པའི་མགོ་ལ་རང་གི་གཟུགས་སུ་བསམས་ན། དེའི་མོད་ལ་སོས་པར་འགྱུར་རོ། །གདོན་ཐམས་ཅད་དང་། འབྱུང་པོ་ཐམས་ཅད་ལ་ཡང་དེ་བཞིན་དུ་ཕྱག་རྒྱ་
<pb id="94.97a"/>
བཅིངས་ལ་ཐལ་བ་འམ་ཡུངས་ཀར་ལ་སྔགས་ལན་བདུན་བཏབ་སྟེ་མགོ་བོར་བསྣུན་ན་ཐམས་ཅད་འབྲོས་སོ། །རླུང་ཆེན་པོ་ལྡང་བ་མཐོང་ན་ཆུ་ལ་སྔགས་ཀྱིས་བཏབ་སྟེ་གཏོར་ན་དེའི་མོད་ལ་ཞི་བར་འགྱུར་རོ། །ལྕེ་འབབ་པ་མཐོང་ན་
ལག་པ་གཡོན་པའི་མཛུབ་མོ་ལ་སྔགས་ཀྱིས་བཏབ་སྟེ་བསྡིགས་ན་ཟློག་པར་འགྱུར་ཏེ་ཐེ་ཙོམ་མེད་དོ། །ཅི་སྟེ་འཆི་བྱེད་ལ་ཕུར་བུས་བཏབ་པར་འདོད་ན་སེང་ལྡེང་གི་ཕུར་བུ་འམ་ལྕགས་ཀྱི་ཕུར་བུ་ལ་རབ་ཏུ་དྲག་པོའི་སྙིང་པོ་དམ་པས་ལན་བརྒྱད་བརྒྱས་
སྔགས་ཀྱིས་བཏབ་ལ་ངོགས་གཉིས་ནས་ས་བླངས་ཏེ། གཟུགས་སོར་བརྒྱད་པའི་ཚད་དུ་བྱས་ལ་མི་རོ་བཞག་པའི་ཁྲི་ལས་སྲད་བུ་བཀོད་དེ། དེའི་ཡན་ལག་དང་ཉིང་ལག་རྣམས་བཅིངས་ལ་སྙིང་གར་ཕུར་བུ་དེས་བཏབ་ན་ཕུར་བུས་བཏབ་པར་འགྱུར་
ཏེ་ཅི་ཡང་མི་བྱེད་དོ། །དགྲོལ་ན་ཕུར་བུ་ཕྱུང་ལ་མར་དང་སྦྲང་རྩིས་བཀང་ན་ཕུར་བུ་བྱུང་བར་འགྱུར་རོ། །རཱ་ཛཱ་ནམ་བ་ཤི་ཀརྟུ་ག་མོ་ལ་བ་ཎ་མ་ཡིྃ་པྲ་ཀྲྀཏྟྭ་ཏྲི་ར་ར་ཧཱ་ས་བ་བི་གི་ཏ་བརྦ་ཏ་ཨཱ་ཀྲེ་བ་ཏ་ཀྵི་ཎ་ཙ་ར་ན་ད་ཨ་བརྦྷྱཿ ཡ་ཐཱ་བི་བོ་ཐཱ་པཱུ་ཛ། ཀྲཱིཏྟྭ་
ཚིཏྟྭ་ཛུ་ཧུྰ་ཡཏྟྲྀ་ཏྶ་བད་ཧ་རཱ་ཛ་ས་པ་རི་རོ་བ་ཤྃ་ཨ་གཛྫ་ཏི། སྐལ་བ་བཟང་པོར་བྱ་བར་འདོད་ན་ཉི་མ་ཉི་ཤུ་རྩ་གཅིག་གི་བར་དུ་ཉིན་གཅིག་བཞིན་ལན་ཚྭའི་སྲེག་བླུགས་སྦྱིན་སྲེག་བྱས་ན། རྐང་གཉིས་པ་དང་རྐང་བཞི་པ་ཐམས་ཅད་ཀྱི་
ནང་ན་སྐལ་བ་བཟང་པོ་མཆོག་ཏུ་བཟང་པོར་འགྱུར་རོ། །ཟས་ཀྱི་སྦྱིན་སྲེག་བྱས་ན་ཁ་ཟས་འབྱུང་ངོ་། །དམ་པ་སྦྱིན་པའི་རྡོ་རྗེ་ལ་བལྟ་ཞིང་ཟས་མི་བཟའ་བར་བཟླས་བརྗོད་ལན་འབུམ་བྱས་ན་གང་འདོད་པའི་དམ་པ་དེ་སྦྱིན་པར་བྱེད་དོ། །
ཤིང་ནྱ་གྲོ་དྷའི་དྲུང་དུ་དཀྱིལ་འཁོར་བྱས་ལ་མེ་ཏོག་བཀྲམ་པ་བསྲུང་བ་བྱས་ལ། ཨ་ག་རུའི་བདུག་པས་བསྲེག་ཅིང་ཟས་མི་ཟ་བར་གནོད་སྦྱིན་མོ་ཡིད་ལ་བྱས་ཏེ་ལན་འབུམ་བཟླས་བརྗོད་བྱས་ན་གནོད་སྦྱིན་མོ་ཡང་འོང་བར་འགྱུར་རོ། །
གང་བླངས་པ་དེ་སྦྱིན་པར་བྱེད་དོ། །ཉིན་གཅིག་བཞིན་དུ་མཆོད་པ་བྱས་ཤིང་ནོར་བུ་བཟང་གི་ལག་ནས་བཟུང་སྟེ། ལན་བརྒྱ་རྩ་བརྒྱད་བཟླས་བརྗོད་བྱས་ན་ཟླ་བ་དྲུག་གིས་ཏི་ན་ར་བརྒྱ་སྦྱིན་པར་བྱེད་དོ། །སངས་རྒྱས་བཅོམ་ལྡན་འདས་
<pb id="94.97b"/>
ཀྱི་ཞབས་ཀྱི་མཐེ་བོ་བཟུང་ལ་ཉི་མ་ཤར་ཀ་ནས་ནུབ་ཀྱི་བར་དུ་མིག་ཕྱེ་སྟེ། བཟླས་བརྗོད་བྱས་ན་ཐོག་མ་མེད་པའི་དུས་ཀྱི་སྔོན་གྱི་ལས་རྣམས་འབྱང་བར་འགྱུར་རོ། །དམ་པ་སྦྱིན་པའི་རྡོ་རྗེ་ལ་བལྟ་ཞིང་མིག་མི་འཛུམས་པར་བཟླས་བརྗོད་བྱས་ན་
ཚེ་རིང་བར་འགྱུར་རོ། །འཕགས་པ་སྤྱན་རས་གཟིགས་ཀྱི་དབང་ཕྱུག་ལ་བལྟ་ཞིང་ཉིན་གཅིག་བཞིན་དུ་དུས་གསུམ་དུ་རྟག་ཏུ་དྲན་པར་བྱེད་ན་དམ་པ་སྦྱིན་པར་བྱེད་དོ། །ལག་ན་རྡོ་རྗེ་ལག་ན་ཡོད་པའི་རྡོ་རྗེ་ལ་འཇུས་ཏེ་ཁ་ཟས་མི་བཟའ་བར་ལན་
སུམ་འབུམ་བཟླས་བརྗོད་བྱས་ན་རང་གི་གནས་སུ་ཁྲིད་པར་འགྱུར་རོ། །རྡོ་རྗེའི་རིགས་གཞོན་ནུའི་ལུས་ཐོབ་པར་འགྱུར་རོ། །དེ་བཞིན་དུ་ཀུན་དུ་བཟང་པོ་དང་། བྱམས་པ་ལ་སོགས་པ་བྱང་ཆུབ་སེམས་དཔའ་རྣམས་ལ་བལྟས་ཏེ། ཟས་
མི་བཟའ་བར་ལན་སུམ་འབུམ་བཟླས་བརྗོད་བྱས་ན་རང་རང་གི་གནས་སུ་ཁྲིད་པར་འགྱུར་རོ། །ཆར་མི་འབབ་ན་གླ་བའི་ཡམ་སྲེག་ཤིང་འོ་མ་ལ་སྨྱུགས་པ་བརྒྱད་སྟོང་སྦྱིན་སྲེག་བྱས་ན་ཆར་པ་འབབ་པར་འགྱུར་རོ། །བདག་གི་དབུགས་བཀག་
ལ་ཆུའི་ནང་དུ་ལན་བརྒྱ་རྩ་བརྒྱད་བཟླས་བརྗོད་བྱས་ན་ཟླ་བ་དྲུག་གིས་གཟུངས་ཐོབ་པར་འགྱུར་རོ། །ཉི་མའི་ཕྱི་བཞིན་ཕྱོགས་ཤིང་ལན་སུམ་འབུམ་བཟླས་བརྗོད་བྱས་ན། བློན་པོ་ཆེན་པོའི་ཐབས་སམ་གཏེར་ཆེན་པོ་འཐོབ་པར་འགྱུར་རོ། །
ལག་ན་མདུང་རྩེ་གསུམ་པ་ཐོགས་ལ་སློང་མོའི་ཟས་བཟའ་ཞིང་མ་མོའི་ཁྱིམ་དུ་ཅི་འབྱོར་པས་མཆོད་པ་བྱས་ཏེ། ལན་སུམ་འབུམ་བཟླས་བརྗོད་བྱས་ན་མ་མོ་ཐམས་ཅད་འགྲུབ་པར་འགྱུར་ཏེ་གང་འདོད་པ་དེ་བྱེད་དོ། །གུ་གུལ་གྱི་
བདུག་པས་གདོན་ཐམས་ཅད་སེལ་ཏོ། །འབྲུ་མར་ལ་ལན་བརྒྱ་རྩ་བརྒྱད་བཏབ་པས་ལྟོ་ན་བ་སེལ་ཏོ། །རབ་ཏུ་འཁྲུ་བ་ལ་སྲད་བུ་སྔོན་པོ་ལ་སྔགས་ཀྱིས་བཏབ་སྟེ་རྐེད་པར་བཅིངས་ན་རབ་ཏུ་འཁྲུ་བ་སོས་པར་འགྱུར་རོ། །ཀླད་
པ་ན་བ་ལ་བིལ་བའི་འབྲས་བུ་བཏགས་ཏེ། ལན་ཉི་ཤུ་རྩ་གཅིག་སྔགས་ལ་བསྐུས་ན་སོས་པར་འགྱུར་རོ། །མིག་ན་བ་ལ་གྲོ་བའི་མེ་ཏོག་གི་ཁུ་བ་ལ་ལན་གཅིག་སྔགས་ཏེ་སྣར་བླུགས་ན་སོས་པར་འགྱུར་རོ། །ཙན་
<pb id="94.98a"/>
དན་གྱི་འདེ་གུ་ལ་ལན་བརྒྱ་རྩ་བརྒྱད་སྔགས་ན་ཚ་བའི་རིམ་ནད་སེལ་ལོ། །ཨ་ག་རུའི་བདུག་པའམ་གུ་གུལ་གྱི་བདུག་པས་ཞག་བཞི་པ་སེལ་ཏོ། །བན་དུ་ཀའི་ཤིང་གིས་འབྲས་ཀྱི་འོ་ཐུག་བཙོས་ཏེ་སྐྱེས་པ་འམ་བུད་མེད་
བུ་མེད་པའི་ཆོས་ཅན་ལ་བླུད་ན་སྐྱེས་པ་དང་མ་ཚོགས་ན་ཡང་བུ་འབྱུང་ངོ་། །ཁ་དོག་སྣ་བཞི་པའི་གཏོར་མ་བྱས་ལ་ཁ་དོག་སྣ་བཞི་པའི་བུམ་པ་བཞི་ལ་སྔགས་ལན་བརྒྱས་བཏབ་སྟེ། ལམ་གྱི་བཞི་མདོར་རམ་ཤིང་དྲུང་གཅིག་པའི་དྲུང་དུ་
མ་ནིང་ངམ་མོ་ཤམ་བཀྲུས་ན་བུ་འབྱུང་ངོ་། །ཅི་སྟེ་དམག་གཞོམ་པར་འདོད་ན་སྐྲ་ཅན་མ་དང་། སྙིང་པོ་མཆོག་བསྲེས་ཏེ་ལན་སྟོང་རྩ་བརྒྱད་བཟླས་བརྗོད་བྱས་ལ་སྲོག་ཤིང་གི་ཕྱག་རྒྱ་བཅིངས་ཏེ། མཛུབ་མོས་བསྡིགས་ན་རེངས་
པར་བྱས་པར་འགྱུར་རོ། །ཅི་སྟེ་ཕྱིར་འབབ་པར་བྱེད་འདོད་ན་བྱམས་པའི་སེམས་ཀྱིས་དམ་པ་སྦྱིན་པའི་རྡོ་རྗེ་ཕྱག་རྒྱ་མགོ་བོར་བཅིངས་ལ་བསམས་ན་དགྲ་ལ་ཕྱིར་བཟློག་པ་འབབ་པར་བྱས་པར་འགྱུར་རོ། །ཅི་སྟེ་དགྲ་ཕུང་བར་
འདོད་ན་བསྲུབ་པ་བྱས་ཏེ་ནམ་ཕྱེད་ན་སྐྲ་བཤིག་ཅིང་རྐང་པ་གཡོན་པས་གཡས་པ་མནན་ཏེ་ཙོག་ཙོག་པུར་འདུག་ལ། དེ་ལོགས་སུ་བལྟས་ཏེ་དུག་དང་ཁྲག་དང་ལན་ཚྭ་དང་སྐེ་ཚེའི་འབྲུ་བསྲེས་པའི་སྲེག་བླུགས་རྡོ་རྗེ་ཆེན་པོ་མཐའ་དང་
བྲལ་བས་ལན་ཉི་ཤུ་རྩ་གཅིག་བིལ་བའི་ཤིང་གི་མེ་བུས་པའི་ནང་དུ་སྦྱིན་སྲེག་བྱས་ན་ཕུང་བར་འགྱུར་ཏེ་འདི་ལ་ཐེ་ཚོམ་མེད་དོ། །ལྷ་འམ་ཀླུ་འམ་མི་ཡང་རུང་། །མི་མཇེད་བདག་པོ་ཚངས་པ་འང་རུང་། །གནོད་སྦྱིན་བདག་
པོ་བརྒྱ་བྱིན་འང་རུང་། །འཆི་འགྱུར་འདི་ལ་ཐེ་ཚོམ་མེད། །ཞི་བའི་བློ་གྲོས་མདོར་ན་ཆོ་ག་གང་དག་གིས་བསྒྲུབས་པ་ཆོ་ག་དེ་དང་དེ་ཉིད་ཀྱིས་དངོས་གྲུབ་སྦྱིན་པར་བྱེད་དོ། །ཞི་བའི་བློ་གྲོས་ཁོ་བོས་བསྐལ་པ་ཉི་ཤུ་རྩ་
གཅིག་པ་ལ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མེ་ཏོག་ཆེ་རྒྱས་རྒྱལ་བའི་དབང་པོ་མཉེས་པར་བྱས་ནས། ཞི་བའི་བློ་གྲོས་དེས་ཁོ་བོ་ཤིན་ཏུ་དཀའ་བ་བྱེད་པར་
<pb id="94.98b"/>
གཟིགས་ནས་ཆེར་ཐུགས་རྗེའི་སྟོབས་ཀྱིས་བྱིན་གྱིས་བརླབས་ནས་སྙིང་པོ་དམ་པ་འདི་བྱིན་ནོ། །ཞི་བའི་བློ་གྲོས་སྙིང་པོ་དམ་པ་འདི་ཐོབ་མ་ཐག་ཏུ་ཁོ་བོ་སངས་རྒྱས་ཀྱི་ཞིང་བཅུའི་རྡུལ་ཕྲ་རབ་སྙེད་ཀྱི་ཏིང་ངེ་འཛིན་དང་། གཟུངས་ཆེན་པོ་
འབུམ་ཕྲག་བཅུ་དང་མངོན་པར་ཤེས་པ་ཆེན་པོ་འབུམ་ཕྲག་བྱེ་བ་ཕྲག་བཅུ་ཐོབ་བོ། །སངས་རྒྱས་ཀྱི་ཞིང་བཅུའི་རྡུལ་ཕྲ་རབ་སྙེད་ཀྱི་དེ་བཞིན་གཤེགས་པ་དག་མངོན་དུ་སྣང་བར་གཤེགས་ཏེ་དེ་བཞིན་གཤེགས་པ་དེ་དག་གིས་ཁོ་བོ་
ལ་དུས་གསུམ་ལས་ཡང་དག་པར་འདས་པ་ཞེས་བྱ་བའི་ཆོས་ཀྱི་རྣམ་གྲངས་འདི་བཤད་དོ། །ཁོ་བོས་ཆོས་ཀྱི་རྣམ་གྲངས་དེ་འདི་ལྟ་སྟེ། སྙིང་པོ་མཆོག་འདི་ཉིད་ཀྱི་བྱིན་གྱིས་བརླབས་ཀྱི་སྟོབས་ཀྱིས་སྐད་ཅིག་ཐང་ཅིག་
ཡུད་ཙམ་ལ་བཟུང་ངོ་། །བླངས་སོ། །དེ་ཅིའི་ཕྱིར་ཞེ་ན། ཞི་བའི་བློ་གྲོས་གང་གི་ཚེ་ཁོ་བོས་སྙིང་པོ་དམ་པ་འདི་ཐོབ་པའི་སྐད་ཅིག་དེ་ལ། ཞི་བའི་བློ་གྲོས་སངས་རྒྱས་ཀྱི་དབྱངས་ཀྱིས་དབྱངས་བཀོད་པའི་རྒྱན་ལ་སོགས་
པ་གཟུངས་ཀྱི་སྒོ་འབུམ་ཕྲག་གྲངས་མེད་པ་ཐོབ་བོ། །ཞི་བའི་བློ་གྲོས་ཁྱོད་ཀྱིས་རྣམ་གྲངས་འདིས་ཀྱང་འདི་ལྟར་རིག་པར་བྱ་སྟེ། ཕྱོགས་བཅུའི་འཇིག་རྟེན་གྱི་ཁམས་རབ་འབྱམ་དག་ན་བྱང་ཆུབ་སེམས་དཔའ་སེམས་
དཔའ་ཆེན་པོ་གང་དག་ལ་གནས་ཏེ། གསང་སྔགས་ཡང་དག་པར་སྟོན་པ་དང་ཏིང་ངེ་འཛིན་དང་གཟུངས་ཀྱི་སྒོ་རྣམས་སྒྲུབ་ཅིང་རྒ་བ་དང་ན་བ་དང་འཆི་བ་ལས་གྲོལ་བ་དེ་དག་ཐམས་ཅད་ཀྱང་སྙིང་པོ་འདི་ཉིད་ཀྱིས་བྱིན་གྱིས་
བརླབས་ནས་ཐམས་ཅད་ཁ་དོག་སྣ་ཚོགས་སུ་འགྱུར་ཏེ། གཞོན་ནུའི་གཟུགས་འཛིན་ཅིང་རྫུ་འཕྲུལ་གྱི་ཆོ་འཕྲུལ་རྣམ་པ་སྣ་ཚོགས་བྱེད་དོ། །ཞི་བའི་བློ་གྲོས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་
པ་ཡང་དག་པར་རྫོགས་པའི་སངས་རྒྱས་མེ་ཏོག་ཆེར་རྒྱས་རྒྱལ་བའི་དབང་པོ་འདི་ཡང་། གཞོན་ནུའི་ཆོ་ག་མེད་པ་དང་ཡོ་བྱད་མེད་པ་དང་རི་མོའི་གཟུགས་མེད་པར་བདག་ཉིད་རང་བཞིན་གྱིས་འགྲུབ་བོ། །ཅི་སྟེ་རི་མོའི་
<pb id="94.99a"/>
གཟུགས་འགྲུབ་པར་འདོད་ན་ཚེས་གྲངས་དང་བྱེད་པ་དང་། ཡུད་ཙམ་བཟང་པོར་རྟོགས་པ་ལ་རིན་མི་བརྩེགས་པར་རྒྱུ་སྐུད་ཉོས་ལ། རྡོ་རྗེ་དྲག་པོ་ཆེན་པོའི་སྙིང་པོས་བསྲུང་བའི་ཆོ་ག་བྱས་པས་བ་ལང་གི་ལྕི་བས་དཀྱིལ་འཁོར་
བྱས་ལ། མེ་ཏོག་བཀྲམ་པར་ཐ་ག་པ་ཡན་ལག་ཡོངས་སུ་ཚང་བ་དགེ་བའི་མིང་ཅན་གསོ་སྦྱོང་བཟུང་བ། ཟས་དཀར་གསུམ་ཟ་བ། དབང་པོ་དུལ་བ་ཆོས་དང་ལྡན་པ། རྟག་ཏུ་ཆོས་ལ་དགའ་བ་ཞིག་ཐགས་འཆའ་བ་བའི་རྣམ་ལྔས་བསྐུས་
པ་དག་གིས། སྐྲ་མ་ཤོར་བ་རས་ཁྲུ་ལྔ་འམ་དྲུག་པ་ཞིག་འཐག་ཏུ་བཞུག་གོ །ཁྲུས་བྱས་ཤིང་བྱུག་པས་བྱུགས་ལ་ཐོད་ཟེའུ་ཀ་བཅིངས་ཤིང་དྲི་ཞིམ་པོ་དང་། དྲི་དང་ལྡན་པར་བྱས་པས་མཆོད་པ་རྒྱ་ཆེར་བྱས་ལ་ཨ་ག་རུའི་བདུག་པ་བསྲེགས་
ཤིང་འཐ་ག་པ་ལ་ཡོན་བཟང་དུ་བྱིན་ལ་དགྲོལ་བར་བྱའོ། །དཀྲོལ་ནས་ཀྱང་འཁོར་ལོས་སྒྱུར་བ་ཆེན་པོའི་སྔགས་ཀྱིས་བྱིན་གྱིས་བརླབས་ལ་ས་ཕྱོགས་གཙང་མ་མེ་ཏོག་སིལ་མ་བཀྲམ་པ། སྤོས་དང་བདུག་པས་བདུགས་པར་སྤོས་ཀྱི་
ཆུའི་ནང་དུ་བཅུག་སྟེ་ཞག་བདུན་བཞག་གོ །དེ་ནས་ཕྱུང་ལ་ཉི་མ་ལ་སྐམ་མོ། །དེ་ནས་ག་བུར་དང་གུར་གུམ་དང་བསྲེས་པའི་ཕྱེ་མ་འཇམ་པོས་རས་ལ་ལན་མང་དུ་བསྒོ་བར་བྱའོ། །ཀླུ་ཤིང་དང་ཙམ་པ་ཀ་དང་ཀྱ་སྣར་ལ་སོགས་པའི་མེ་
ཏོག་གིས་ཀྱང་བསྒོ་བར་བྱའོ། །བསྲུང་བ་བྱས་པས་ཚེས་གྲངས་ངན་པ་དང་མི་མཐུན་པར་འཇུག་པའི་ཉེས་པ་དང་བྲལ་ཞིང་། ཚེས་གྲངས་དང་བྱེད་པ་དང་ཡུད་ཙམ་བཟང་པོ་ལ་རོལ་མོའི་སྒྲ་སྣ་ཚོགས་མང་པོ་འབྱིན་པ། ཤིས་པ་བརྗོད་
པ་ཡོད་པ་མེ་ཏོག་བཀྲམ་པའི་དཀྱིལ་འཁོར་དུ་མཆོད་པ་རྒྱ་ཆེར་བྱས་ལ་དེ་བཞིན་གཤེགས་པ་ཐམས་ཅད་ལ་ཕྱག་བྱས་ནས་གསོལ་བ་བཏབ་སྟེ། སྔ་མ་བཞིན་དུ་རི་མོ་མཁན་རྡོ་རྗེ་ཆེན་པོའི་དཀྱིལ་འཁོར་དུ་ཞུགས་པ། བྱང་ཆུབ་ཏུ་
སེམས་བསྐྱེད་པ་སྙིང་རྗེ་དང་ལྡན་པ། མཁས་པ་སྙོམ་ལས་མེད་པ། དད་པ་དང་ལྡན་པ་གོས་གཙང་མ་བགོས་པ། ཁ་ཟས་རན་པར་ཟ་བ། བསྲུང་བ་བྱས་པ་ཞིག་ཚོན་པིར་སར་བས་སྤྱིན་དང་མ་འདྲེས་པའི་ཚོན་རྣམས་ཀྱིས་
<pb id="94.99b"/>
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མེ་ཏོག་ཆེར་རྒྱས་རྒྱལ་བའི་དབང་པོ་འདྲིར་བཞུག་སྟེ། པད་མ་དཀར་པོའི་གདན་ལ་བཞུགས་པ། གསེར་གྱི་མདོག་ཅན་མཚན་ཐམས་ཅད་དང་ལྡན་
པ། ཏིང་ངེ་འཛིན་ལ་སྙོམས་པར་ཞུགས་པ། ཁ་དོག་དུ་མའི་འོད་ཟེར་རྣམས་ཀྱིས་ཀུན་ནས་ཡོངས་སུ་བསྐོར་བ། གཙུག་ཏོར་ནས་འོད་ཟེར་ཆེན་པོ་འབྱུང་བ་ཞལ་ཡིད་ཙམ་འཛུམ་པར་བྱའོ། །དེའི་འོག་རོལ་དུ་དམ་པ་སྦྱིན་པའི་རྡོ་རྗེ་གུར།
གུམ་གྱི་མདོག་ཅན་དར་རམ་རས་ཀྱི་སྨད་གཡོགས་གྱོན་པ། དར་ལའི་བླ་གོས་བགོས་པ། མགོ་ལ་ཕུང་པུ་ལྔ་དང་བཅས་པ་པུས་མོ་བཙུགས་པ་པད་མ་དཀར་པོའི་གདན་ལ་འདུག་པ། རྒྱན་ཐམས་ཅད་ཀྱིས་རྣམ་པར་བརྒྱན་པ། ལག་
པ་གཡས་པས་བཅོམ་ལྡན་འདས་ལ་ཕྱག་འཚལ་བ་གཡོན་པ་ན་རྡོ་རྗེ་དང་བཅས་པའི་ཨུཏྤ་ལ་འཛིན་པ། གཞོན་ནུའི་གཟུགས་ཅན་དེ་བཞིན་གཤེགས་པའི་འོད་ཟེར་དེའི་མགོ་ལ་འབབ་ཅིང་དེ་དག་གི་ལུས་སྣང་བར་བྱས་ལ་རང་གི་འོད་ཀྱི་དྲ་བའི་
དབུས་ན་འདུག་པ། བཅོམ་ལྡན་འདས་ལ་བལྟ་བ་ནི་རིན་པོ་ཆེའི་རི་ཆེན་པོ་ལ་རིན་པོ་ཆེའི་ཕུག་ན་འདུག་པ་བྲིའོ། །རིན་པོ་ཆེའི་རི་དེ་ཡང་དུས་ཐམས་ཅད་པའི་མེ་ཏོག་གི་ཤིང་ལྗོན་པས་བརྒྱན་པ་བྲིའོ། །འོག་ཏུ་ནི་རྒྱ་མཚོ་ཆེན་པོ་
བྲིའོ། །རས་གཅིག་ལ་དམ་པ་སྦྱིན་པའི་རྡོ་རྗེ་རིན་པོ་ཆེའི་རི་ཆེན་པོ་ལ་རིན་པོ་ཆེའི་ཕུག་ན་སྐྱིལ་མོ་དཀྲུང་དུ་འདུག་པ། ཏིང་ངེ་འཛིན་ལ་སྙོམས་པར་ཞུགས་པ། གཞོན་ནུའི་གཟུགས་ཅན་དར་རམ་རས་ཀྱི་ཤམ་ཐབས་གྱོན་པ་
དར་ལའི་སྟོད་གཡོགས་བགོས་པ། ལག་པ་གཡོན་པ་ན་རྡོ་རྗེ་འབར་བ་དང་བཅས་པའི་ཨུཏྤ་ལ་ཐོགས་པ་རང་གི་འོད་ཀྱི་དྲ་བའི་ནང་ན་འདུག་པ། རྒྱན་ཐམས་ཅད་ཀྱིས་རྣམ་པར་བརྒྱན་པ་བྲིའོ། །དེའི་སྙིང་གར་སྙིང་པོ་ཞི་
བའི་ཆ་བྱད་འཛིན་པ། མེ་ལྕེ་འབར་བ་ལང་ལོང་དུ་གྱུར་པ། འོད་སྟོན་ཟླ་བའི་འོད་ཟེར་དང་འདྲ་བ། ལག་པ་གཡས་པ་དམ་པ་སྦྱིན་པ། གཡོན་པ་ན་རྡོ་རྗེ་ཐོགས་པ། གོས་དཀར་པོ་གྱོན་པ། ལག་པ་གཡས་པའི་
<pb id="94.100a"/>
སོར་མོ་ལས་ཆུའི་རྒྱུན་འཛག་པར་བྲིའོ། །དེའི་འོག་རོལ་དུ་བསྒྲུབ་པ་པོ་ཆ་བྱད་ཅི་ལྟར་འཛིན་པ་བཞིན་དུ་བྲིའོ། །ལག་ན་པོག་ཕོར་ཐོགས་ཤིང་པུས་མོ་བཙུགས་པར་བྲིའོ། །དབེན་པར་དེའི་མདུན་དུ་ཅི་འབྱོར་པས་མཆོད་པ་རྒྱ་
ཆེན་པོར་བྱས་ཏེ། ལན་སུམ་འབུམ་བཟླས་བརྗོད་བྱས་ན་སྔར་སྤྱད་པ་བྱས་པར་འགྱུར་རོ། །རི་མོའི་གཟུགས་འདི་མཐོང་བ་ཙམ་གྱིས། སྡིག་པ་ཀུན་ལས་རྣམ་པར་གྲོལ། །བསྒྲུབ་པའི་རྫས་གང་ཅི་ཡིན་པ། །དེ་དག་ཐམས་ཅད་
ངེས་པར་འགྲུབ། །གང་ཞིག་སྡིག་པའི་ལས་རྣམས་ཀྱིས། །གདོལ་པའི་སྐྱེ་གནས་སྐྱེས་གྱུར་ཀྱང་། །སྔོན་གྱི་སྡིག་པའི་ལས་རྣམས་ལས། །དེ་ཡི་མོད་ལ་སྐྱེ་བོ་གྲོལ། །རི་མོའི་གཟུགས་འདིའི་མདུན་དུ་ནི། །ལས་རྣམས་
ཐམས་ཅད་གྲུབ་འགྱུར་རོ། །འཇིག་རྟེན་འདི་དང་ཕ་རོལ་དུ། །དེ་ལ་མི་ཡང་དཀོན་པ་མེད། །རི་མོ་མཐོང་ན་རྟག་ཏུ་ཡང་། །ཚེ་དང་དེ་བཞིན་དཔལ་དང་ནི། །ནོར་དང་གྲགས་པ་ལྡན་པར་འགྱུར། །སྐལ་བ་བཟང་ཞིང་མཁས་པར་
འོང་། །ཞི་བའི་བློ་གྲོས་ཀྱིས་སྨྲས་པ། དམ་པ་སྦྱིན་པའི་རྡོ་རྗེ་གང་དག་རི་མོའི་གཟུགས་འདི་ལ་དད་པར་བྱེད་པའི་སེམས་ཅན་དག་ནི་ཤིན་ཏུ་དཀོན་ནོ། །དམ་པ་སྦྱིན་པའི་རྡོ་རྗེ་གང་དག་དཀྱིལ་འཁོར་ཆེན་པོ་ལ་འཇུག་པའི་སྒོའི་ཆོས་
ཀྱི་རྣམ་གྲངས་ཀྱི་ཚུལ་འདི་ཉིད་ཉན་པ་དང་། འཇུག་པ་དེ་དག་སངས་རྒྱས་མང་པོ་ལ་བསྙེན་བཀུར་བྱས་པར་འགྱུར་ན། གང་དག་ལག་ན་རྡོ་རྗེ་དབང་ཆེན་པོ་བསྐུར་བ། རྡོ་རྗེའི་དཀྱིལ་འཁོར་ཆེན་པོ་འདིར་ཞུགས་པ་དེ་དག་ལྟ་ཅི་
སྨོས་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་ངེས་པར་འགྱུར་རོ། །འཇམ་དཔལ་གྱིས་སྨྲས་པ། ཞི་བའི་བློ་གྲོས་དེ་དེ་བཞིན་ཏེ། ཇི་སྐད་སྨྲས་པ་དེ་བཞིན་ནོ། །གང་དག་ཚུལ་འདི་ཉན་པ་དག་ནི་རྡོ་རྗེ་
སེམས་དཔའ་ཡིན་ནོ། །ཞི་བའི་བློ་གྲོས་དགེ་བའི་རྩ་བ་མ་བསྐྱེད་པ་རྣམས་ནི། དཀྱིལ་འཁོར་ཆེན་པོ་འཁོར་ལོའི་དཀྱིལ་འཁོར་མངོན་པར་རྟོགས་པ་ཆེན་པོ་མཐོང་བ་འམ་རྣ་ལམ་དུ་ཐོས་པར་ཡང་མི་འགྱུར་རོ། །ཞི་བའི་བློ་