<pb id="52.33b"/>
བ་ཞེས་བྱ་བར་ཡང་ཟུང་ཤིག །དེ་བས་ན་ཆོས་ཀྱི་རྣམ་གྲངས་འདི་ཐེག་པ་ཆེན་པོ་ལ་དད་པ་རབ་ཏུ་སྒོམ་པ་ཞེས་བྱ་བའི་ཚིག་བླ་དགས་སོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་། བྱང་ཆུབ་སེམས་དཔའ་དེ་དག་དང་། ཐམས་
ཅད་དང་ལྡན་པའི་འཁོར་དེ་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་བཅོམ་ལྡན་འདས་ཀྱིས་གསུངས་པ་ལ་ཡི་རངས་ཏེ་མངོན་པར་བསྟོད་དོ། །འཕགས་པ་ཐེག་པ་ཆེན་པོ་ལ་དད་པ་རབ་ཏུ་སྒོམ་པ་ཞེས་བྱ་བ་
ཐེག་པ་ཆེན་པོའི་མདོ། རྫོགས་སོ།།  །།<pr/>རྒྱ་གར་གྱི་མཁན་པོ་ཛི་ན་མི་ཏྲ་དང་། དཱ་ན་ཤཱི་ལ་དང་། ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེ་ལ་སོགས་པས་ཞུས་ཤིང་བྲིས་ཏེ་གཏན་ལ་ཕབ་པ། ཞུས་ཏེ་དག་གོ།  །ཡང་ཞུས་སྙེ།  །སྐར་མས་
ཞུས། ཕྱིས་བཅོས་སོ།།  །།<sutra id="J90"/>རྒྱ་གར་སྐད་དུ།<stitle n="89" zh="57.220">ཨཱརྱ་བོ་དྷི་ས་ཏྭ་གོ་ཙ་ར་ཨུ་པཱ་ཡ་བི་ཥ་ཡ་བི་ཀུརྦ་ཎ་ནི་རེད་དེ་ཤ་ནཱ་མ་མ་ཧཱ་ཡཱ་ན་སཱུ་ཏྲ།</stitle>བོད་སྐད་དུ།<ttitle n="89" zh="57.220"><head n="1" t="འཕགས་པ་བྱང་ཆུབ་སེམས་དཔའི་སྤྱོད་ཡུལ་གྱི་ཐབས་ཀྱི་ཡུལ་ལ་རྣམ་པར་འཕྲུལ་པ་བསྟན་པ་ཞེས་བྱ་བ་ཐེག་པ་ཆེན་པོའི་མདོ།" st="།ཨཱརྱ་བོ་དྷི་ས་ཏྭ་གོ་ཙ་ར་ཨུ་པཱ་ཡ་བི་ཥ་ཡ་བི་ཀུརྦ་ཎ་ནི་རེད་དེ་ཤ་ནཱ་མ་མ་ཧཱ་ཡཱ་ན་སཱུ་ཏྲ།"/>འཕགས་པ་བྱང་ཆུབ་སེམས་དཔའི་སྤྱོད་ཡུལ་གྱི་ཐབས་ཀྱི་ཡུལ་ལ་རྣམ་པར་
འཕྲུལ་པ་བསྟན་པ་ཞེས་བྱ་བ་ཐེག་པ་ཆེན་པོའི་མདོ། </ttitle> <bampo n="89.1" zh="57.220"/><head n="2" t="དང་པོ། གླེང་གཞིའི་ལེའུ།" type="lewu" lv="89.1" zh="57.220"/>སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་ཡུལ་འཕགས་རྒྱལ་ན་རྒྱལ་པོ་གཏུམ་པོ་རབ་
སྣང་གི་བསྐྱེད་མོས་ཚལ་ཤིང་སཱ་ལ་དང་། ཏ་ལ་དང་། ཏ་མ་ལ་དང་། དོང་ཀ་ཤིང་དང་། ནྱ་གྲོ་དྷ་དང་། པླག་ཤ་དང་། ཨུ་དུམ་བ་ར་དང་། བར་ཤི་ཤི་ཀ་དང་། དྷ་ནུ་ཀ་རི་དང་། ཨ་ཏི་མུག་ཏ་ཏ་ཀ་དང་། ཙམ་པ་ཀ་དང་། མྱ་ངན་འཚང་དང་། སྐྱ་སྣར་གྱིས་ལེགས་པར་བརྒྱན་པ། 
འབབ་ཆུའི་དངོ་དང་། མཚོ་དང་། མཚོ་བྲན་དང་། མཚེའུ་དང་། རྫིང་དང་། ལུ་མ་མང་པོས་མཛེས་པར་བྱས་པ། མེ་ཏོག་ཨུད་པ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོས་མངོན་པར་གང་བ། ངང་པ་དང་། ཁྲུང་ཁྲུང་དང་། རྨ་བྱ་དང་ཁུ་བྱུག་དང་། ཀུ་ན་ལ་དང་། 
མང་བ་སྐྱོབ་དང་། ནེ་ཙོ་དང་། རི་སྐེགས་དང་། ཤང་ཤང་ཏེའུ་དག་སྒྲ་མངོན་པར་སྒྲོགས་པ་དང་ལྡན་པ། བུང་བ་མང་པོས་གང་བ། ས་གཞི་ནིའུ་སིང་སྔོ་བ་དང་ལྡན་པའི་ནགས་ཚལ་ཆེན་པོ་མཆོག་ན། དགེ་སློང་ཁྲི་ཉིས་སྟོང་གི་དགེ་སློང་གི་དགེ་འདུན་ཆེན་པོ་དང་
<pb id="52.34a"/>
ཐབས་གཅིག་ཏུ་བཞུགས་ཏེ། འདི་ལྟ་སྟེ། ཚེ་དང་ལྡན་པ་ཤཱ་རིའི་བུ་དང་། མཽདྒལ་གྱི་བུ་ཆེན་པོ་དང་། འོད་སྲུང་ཆེན་པོ་དང་། མ་འགགས་པ་དང་། རབ་འབྱོར་དང་། ཀཱཏྱཱའི་བུ་ཆེན་པོ་དང་། ཀ་པི་ན་ཆེན་པོ་དང་། ནག་པོ་དང་། དགའ་བོ་དང་། 
ལྟེང་རྒྱས་འོད་སྲུང་དང་། ཆུ་ཀླུང་འོད་སྲུང་དང་། ག་ཡཱ་འོད་སྲུང་དང་། བྱམས་མའི་བུ་གང་པོ་དང་། བ་ལང་བདག་དང་། བ་ཀ་ཀུ་ལ་དང་། ལམ་བསྟན་དང་། ལམ་ཕྲན་བསྟན་དང་། གྱད་བུ་ནོར་དང་། སེང་ལྡེང་ནགས་དང་། སྐུལ་བྱེད་དང་། གསུས་པོ་ཆེ་དང་། 
སྒྲ་གཅན་ཟིན་དང་། ཚེ་དང་ལྡན་པ་ཀུན་དགའ་བོ་དང་། དེ་དག་ལ་སོགས་པ་དགེ་སློང་ཁྲི་ཉིས་སྟོང་དང་ཐབས་གཅིག་སྟེ། ཐམས་ཅད་ཀྱང་ཆོས་ཀྱི་དབྱིངས་ཚུལ་གཅིག་པའི་སྤྱོད་ཡུལ་ལ་གནས་པ། ངོ་བོ་ཉིད་ཀྱི་ཆོས་ཀྱི་ཚུལ་ལ་ཞུགས་པ་ནམ་མཁའ་གནས་མེད་
པའི་སྤྱོད་ཡུལ་བ། མི་རྟེན་པར་གནས་པ། ཉོན་མོངས་པ་དང་། སྒྲིབ་པ་དང་། ཆོད་པ་དང་། ཀུན་ནས་དཀྲིས་པ་ཐམས་ཅད་དང་བྲལ་བ། དེ་བཞིན་གཤེགས་པའི་ཆོས་ཀྱི་དབྱིངས་སྣང་བའི་ཚུལ་ལ་ཞུགས་པ། ཆོས་ཐམས་ཅད་ཚུལ་གཅིག་པ་
ལ་ཡང་དག་པར་གཞོལ་བ། ཐམས་ཅད་མཁྱེན་པ་ཉིད་ལ་མངོན་པར་ཕྱོགས་པ། ལམ་གྱི་རྒྱུན་མ་ཆད་པ། ཐམས་ཅད་མཁྱེན་པ་ཉིད་ལ་མོས་པ་མི་ཟློགས་པའི་ཡིད་དང་ལྡན་པ། ཤེས་རབ་དང་ཡེ་ཤེས་རྣམ་པར་མཐོང་བའི་དམ་པའི་ཕ་རོལ་ཏུ་ཕྱིན་པ། ཐབས་ཀྱི་
ཡུལ་དང་སྤྱོད་ཡུལ་ལ་ངེས་པར་བྱང་བ་ཤ་སྟག་གོ། །དགེ་སློང་མ་སྐྱེ་དགུའི་བདག་མོ་ཆེན་མོ་དང་གྲགས་འཛིན་ལ་སོགས་པ་དགེ་སློང་མ་བརྒྱད་འབུམ་དང་ཡང་ཐབས་གཅིག་སྟེ་ཆོས་དཀར་པོ་ཤིན་དུ་ཡོངས་སུ་བསྡུས་པ་ཐམས་ཅད་མཁྱེན་པ་ཉིད་ཀྱི་ལམ་
རབ་ཏུ་རྟོགས་པ། ཐམས་ཅད་མཁྱེན་པའི་ཡེ་ཤེས་དང་ཉེ་བར་གྱུར་པ། དངོས་པོ་མེད་པའི་ཆོས་ཀྱི་ཚུལ་ཤིན་དུ་རྟོགས་པ། མཚན་ཉིད་མེད་པའི་ཆོས་ཀྱི་ཚུལ་ལ་རྟོགས་པ། ཆོས་ཐམས་ཅད་ཡང་དག་པའི་མཐས་མཐའ་མེད་པར་ཤིན་དུ་མོས་པ། སྒྲིབ་པ་མེད་
པའི་རྣམ་པར་ཐར་པ་ཐོབ་པ། གདུལ་བའི་འགྲོ་བ་ཇི་ལྟ་བ་དེ་བཞིན་དུ་གཟུགས་ཀུན་དུ་སྟོན་པ་ལ་མཁས་པ་ཤ་སྟག་གོ། །བྱང་ཆུབ་སེམས་དཔའ་ས་ཡ་ཕྲག་བདུན་དང་ཉིས་འབུམ་གྱི་བྱང་ཆུབ་སེམས་དཔའི་དགེ་འདུན་ཆེན་པོ་དང་ཡང་ཐབས་གཅིག་སྟེ་
<pb id="52.34b"/>
འདི་ལྟ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་ཤུགས་ཆེན་དང་། ཤུགས་ཆེན་འཛིན་དང་། རྣམ་པར་འཕྲུལ་པ་ཆེན་པོ་དང་། རྣམ་པར་འཕྲུལ་པ་ཆེན་པོའི་རྒྱལ་པོ་དང་། བརྩོན་འགྲུས་ཆེན་པོས་རྣམ་པར་གནོན་པ་དང་། རྩལ་ཆེན་དཔའ་བོ་དང་། 
ཆེར་བསྒྱིངས་དང་། ཆེར་བསྒྱིངས་སྟོབས་ལྡན་དང་། ཚོགས་ཆེན་དབང་པོ་དང་། གླང་པོ་ཆེན་པོ་སྤོས་ཀྱི་གླང་པོ་དང་། ཟླ་བ་ཆེན་པོ་དང་། ཟླ་བ་བཟང་པོ་དང་། ཡོན་ཏན་ཟླ་བ་དང་། རིན་ཆེན་ཟླ་བ་དང་། ཀུན་དུ་སྣང་བའི་ཟླ་བ་དང་། ཆོས་དྲི་མ་མེད་པའི་ཟླ་
བ་དང་། རྣམ་པར་སྣང་བྱེད་ཟླ་བ་དང་། རྣམ་པར་གྲགས་པའི་ཟླ་བ་དང་། འོད་ཟེར་རབ་ཏུ་འགྱེད་པའི་ཟླ་བ་དང་། རྒྱས་པའི་ཟླ་བ་དང་། ཚངས་པའི་དབྱངས་དང་། ཚངས་པའི་དབང་པོ་ལྟར་སྒྲོགས་པའི་དབྱངས་དང་། ས་ལ་ངེས་པར་སྒྲོགས་པའི་དབྱངས་དང་། 
ཆོས་ཀྱི་དབྱིངས་ངེས་པར་སྒྲོགས་པའི་དབྱངས་དང་བདུད་ཀྱི་དཀྱིལ་འཁོར་ཐམས་ཅད་སྨ་འབེབས་པའི་དབྱངས་དང་། ཆོས་ཀྱི་སྒྲ་ངེས་པར་སྒྲོག་པའི་དབྱངས་དང་། ཐམས་ཅད་དུ་གོ་བར་བྱེད་པའི་དབྱངས་དང་རྣམ་པར་མི་རྟོགས་པས་རྣམ་པར་མ་བརྟགས་པའི་
དབྱངས་དང་། ས་སྟེང་ངེས་པར་སྒྲོགས་པའི་དབྱངས་དང་། དབྱངས་ཀྱི་ཡན་ལག་ཐམས་ཅད་ཟིལ་གྱིས་མནོན་པའི་དབྱངས་དང་། ཀུན་ནས་སྙིང་པོ་དང་། ཡོན་ཏན་སྙིང་པོ་དང་། ཆོས་དྲི་མ་མེད་པའི་སྙིང་པོ་དང་། རྣམ་པར་སྣང་བྱེད་སྙིང་
པོ་དང་། ཟླ་བའི་སྙིང་པོ་དང་། ཉི་མའི་སྙིང་པོ་དང་། སྣང་བའི་སྙིང་པོ་དང་། པད་མའི་སྙིང་པོ་དང་། པད་མའི་དཔལ་གྱི་སྙིང་པོ་དང་། བསོད་ནམས་དཔལ་གྱི་སྙིང་པོ་དང་། ཡེ་ཤེས་དཔལ་གྱི་སྙིང་པོ་དང་། བློ་གྲོས་ཆེན་པོ་དང་། 
ཁྱད་པར་བློ་གྲོས་དང་། རྣམ་གྲགས་བློ་གྲོས་དང་། རླབས་ཆེན་བློ་གྲོས་དང་། བླ་མའི་བློ་གྲོས་དང་། རིན་ཆེན་བློ་གྲོས་དང་། འཕེལ་བའི་བློ་གྲོས་དང་། མཐའ་ཡས་བློ་གྲོས་དང་། རྒྱ་ཆེན་བློ་གྲོས་དང་། སངས་རྒྱས་བློ་གྲོས་དང་། བློ་གྲོས་མི་
ཟད་པ་དང་། བློ་གྲོས་རྒྱ་མཚོ་དང་། ལྷུན་པོའི་སྒྲོན་མ་དང་། སྒྲོན་མ་ཆེན་པོ་དང་། ཆོས་ཏ་ལ་ལའི་སྒྲོན་མ་དང་། ཕྱོགས་ཐམས་ཅད་རྒྱས་པར་འགེངས་པའི་སྒྲོན་མ་དང་། ཀུན་དུ་སྒྲོན་མ་དང་། མུན་པ་ཐམས་ཅད་སེལ་བའི་སྒྲོན་མ་དང་། འགྲོ་བ་ཐམས་ཅད་
<pb id="52.35a"/>
སྣང་བར་བྱེད་པའི་སྒྲོན་མ་དང་། ཤིན་དུ་སྣང་བའི་སྒྲོན་མ་དང་། ཟླ་བའི་སྒྲོན་མ་དང་། ཉི་མའི་སྒྲོན་མ་དང་། ངན་སོང་སེལ་བ་དང་། བདུད་ཕམ་བྱེད་དང་། བདུད་ཆེན་ཕམ་བྱེད་དང་། མངོན་པར་འབྱུང་དཀའ་དང་། ཐུབ་དཀའ་དང་། གཏིང་
དཔག་དཀའ་བ་དང་། བློ་རྟོགས་དཀའ་བ་དང་། ངན་འགྲོ་སྐེམས་དང་། མཐུ་ཆེན་ཐོབ་དང་། སྤྱན་རས་གཟིགས་དབང་ཕྱུག་དང་། བྱམས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་འཇམ་དཔལ་གཞོན་ནུར་གྱུར་པ་དང་། དེ་དག་ལ་སོགས་པ་
བྱང་ཆུབ་སེམས་དཔའ་ས་ཡ་ཕྲག་བདུན་དང་འབུམ་ཕྲག་གཉིས་དང་ཐབས་གཅིག་སྟེ། ཐམས་ཅད་ཀྱང་སྐྱེ་བ་གཅིག་གིས་ཐོགས་པ་གཟུངས་ཐོབ་པ། ཏིང་ངེ་འཛིན་ཐོབ་པ། སྤོབས་པ་མཐའ་ཡས་པ་ཐོབ་པ། ཐོགས་པ་མེད་པའི་མི་འཇིགས་པ་ཐོབ་པ།  
རྫུ་འཕྲུལ་ལ་དབང་བ་དམ་པའི་ཕ་རོལ་དུ་ཕྱིན་པ། སངས་རྒྱས་ཀྱི་ཞིང་མཐའ་ཡས་པར་འགྲོ་བའི་མངོན་པར་ཤེས་པས་རྣམ་པར་རྩེ་བ། ལུས་དང་སེམས་རྣམ་པར་གྲོལ་བ། ཆགས་པ་མེད་ཅིང་སྒྲིབ་པ་མེད་པའི་ཡེ་ཤེས་མཐོང་བ་དང་ལྡན་པ། སངས་རྒྱས་
མི་བཞུགས་པའི་འཇིག་རྟེན་གྱི་ཁམས་སུ་སངས་རྒྱས་འབྱུང་བ་ཀུན་དུ་སྟོན་པ། ཆོས་ཀྱི་འཁོར་ལོ་ཁྱད་པར་ཐོབ་པར་བྱེད་པ་ལ་མཁས་པ། སེམས་ཅན་ཐམས་ཅད་ལ་སོ་སོ་ཅི་རིགས་པར་ཆོས་ཡང་དག་པར་སྟོན་པ། ཕྱིར་མི་ཟློགས་པའི་ཆོས་
སྟོན་པ། བླང་བ་མེད་པ་དང་། དོར་བ་མེད་པའི་ཆོས་ཀྱི་ངོ་བོ་ཉིད་ཀྱི་ཚུལ་ལ་ཞུགས་པ། སྟོང་པ་ཉིད་རྗོད་པ། སེང་གེའི་སྒྲ་ཆེན་པོ་སྒྲོགས་པ།  ཕས་ཀྱི་རྒོལ་བ་ཐམས་ཅད་སྨ་འབེབས་པ། བདུད་ཕྱིར་རྒོལ་བ་ཐམས་ཅད་བཅོམ་པ། བྱང་ཆུབ་སེམས་
དཔའི་སྤྱོད་པ་དང་། རྫུ་འཕྲུལ་ཐམས་ཅད་ཐོབ་པ། རྗེས་སུ་ཆགས་པ་དང་། ཁོང་ཁྲོ་བ་མེད་པ། ཆུ་དང་། མེ་དང་། རླུང་དང་། ས་ལྟ་བུའི་སེམས་དང་ལྡན་པ། དེ་བཞིན་གཤེགས་པ་ཐམས་ཅད་ཀྱི་གསང་བའི་གནས་སུ་ཆུད་པ། སེམས་ཅན་ཐམས་
ཅད་ལ། སངས་རྒྱས་ཀྱི་མཛད་པས་ཉེ་བར་གནས་པ། དེ་བཞིན་གཤེགས་པ་ཐམས་ཅད་ཀྱིས་བསྟོད་བསྔགས་སྙན་པར་བརྗོད་བརྗོད་ཅིང་བཀུར་བ། ཕྱི་མའི་མཐའི་བསྐལ་པར་བྱིན་གྱི་བརླབས་ཀྱིས་བྱིན་གྱིས་བརླབས་པ། དེ་བཞིན་གཤེགས་པ་ཐམས་ཅད་ཀྱི་ཆོས་
<pb id="52.35b"/>
ཀྱི་ཚུལ་ཡང་དག་པར་འཛིན་པ། ཆོས་རིན་པོ་ཆེའི་འོད་ཟེར་དང་ལྡན་པ། ཡོན་ཏན་གྱི་བསྔགས་པ་ཐམས་ཅད་མཐར་ཕྱིན་པ་དང་ལྡན་པ། འཇིག་རྟེན་གྱི་དབང་པོར་གྱུར་པ། སྔོན་གྱི་སྨོན་ལམ་ཕུན་སུམ་ཚོགས་པ། དེ་བཞིན་གཤེགས་པ་ལ་མོས་པའི་སྤྱོད་ཡུལ་
ངེས་པར་བྱུང་བ། སྔོན་ཐེག་པ་ཆེན་པོ་ལ་སྤྱད་པ་ལེགས་པར་སྤྱད་པ། སངས་རྒྱས་ཀྱི་ཡེ་ཤེས་ཀྱི་ཚུལ་གྱིས་དྲི་མ་མེད་ཅིང་ཡོངས་སུ་དག་པ་རྟག་ཏུ་རྒྱུན་མི་འཆད་པར་དེ་བཞིན་གཤེགས་པ་ལ་མཆོད་ཅིང་རིམ་གྲོ་བྱེད་པ་ལ་བརྩོན་པ། ཕྱིར་མི་ཟློགས་པའི་གོ་
ཆ་བགོས་པ། སྙིང་རྗེ་ཆེན་པོ་མངོན་དུ་གྱུར་པ། རང་བཞིན་གྱིས་རྒྱ་ཆེན་པོ་ལ་མོས་པའི་སེམས་དང་ལྡན་པ། ནེམ་ནུར་དང་ཐེ་ཙོམ་དང་ཡིད་གཉིས་ཐམས་ཅད་ལས་ཡང་དག་པར་འདས་པ། དེ་བཞིན་གཤེགས་པའི་བྱིན་གྱིས་བརླབས་ཀྱི་བྱིན་གྱིས་བརླབས་
པ་ཤ་སྟག་གོ། །དགེ་བསྙེན་དང་། དགེ་བསྙེན་མ་དུ་མ་དང་ཡང་ཐབས་གཅིག་གོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་ལྷ་འམ། ལྷའི་དབང་པོ་འམ། ཀླུ་འམ། ཀླུའི་དབང་པོ་འམ། གནོད་སྦྱིན་ནམ། གནོད་སྦྱིན་གྱི་དབང་པོ་འམ། 
དྲི་ཟ་འམ། དྲི་ཟའི་དབང་པོ་འམ། ལྷ་མ་ཡིན་ནམ། ལྷ་མ་ཡིན་གྱི་དབང་པོ་འམ། ནམ་མཁའ་ལྡིང་ངམ། ནམ་མཁའ་ལྡིང་གི་དབང་པོ་འམ། མི་འམ་ཅི་འམ། མིའམ་ཅིའི་དབང་པོ་འམ། ལྟོ་འཕྱེ་ཆེན་པོ་འམ། ལྟོ་འཕྱེ་ཆེན་པོའི་དབང་པོ་འམ། 
མི་འམ་མིའི་དབང་པོ་གཟི་བརྗིད་ཆེ་བ་གཟི་བརྗིད་ཆེ་བ་རྒྱ་ཆེ་བ་རྒྱ་ཆེ་བ། གཡོག་འཁོར་འབུམ་ཕྲག་དུ་མ་དང་ལྡན་པ་གང་དག་གནས་པ་དེ་དག་ཐམས་ཅད་ཀྱང་འཁོར་དེ་ཉིད་དུ་འདུས་ཏེ་འཁོད་པར་གྱུར་ཏོ། །དེའི་ཚེ་བཅོམ་ལྡན་འདས་འཁོར་འབུམ་ཕྲག་
དུ་མས་ཡོངས་སུ་བསྐོར་ཅིང་མདུན་གྱིས་བལྟས་ནས་དཔལ་གྱི་སྙིང་པོའི་སེང་གེའི་ཁྲི་ལ་བཞུགས་ཏེ། སྐུ་མདོག་དང་། གཟི་བརྗིད་དང་། སྐུའི་འོད་ཀྱིས་འཁོར་ཐམས་ཅད་ཟིལ་གྱིས་མནན་ནས་ལམ་མེ་ལྷན་ནེ་ལྷང་ངེའོ། །འདི་ལྟ་སྟེ་དཔེར་ན་རིའི་
རྒྱལ་པོ་རི་རབ་རྒྱ་མཚོའི་ནང་ནས་མངོན་པར་འཕགས་ཤིང་། རི་ནག་པོ་གཞན་ཟིལ་གྱིས་མནན་ནས་ལམ་མེ་ལྷན་ནེ་ལྷང་ངེ་བ་དེ་བཞིན་དུ། བཅོམ་ལྡན་འདས་གདན་སེང་གེའི་ཁྲི་ལ་བཞུགས་པ་ཡང་ལྷ་དང་མིར་བཅས་པའི་འཇིག་རྟེན་
<pb id="52.36a"/>
ཟིལ་གྱིས་མནན་ཅིང་ལམ་མེ་ལྷན་ནེ་ལྷང་ངེའོ། །འདི་ལྟ་སྟེ་དཔེར་ན། ཟླ་བ་ཡར་གྱི་ངོའི་ཟླ་བ་ཉ་ལ་བབ་སྟེ། ཟླ་བའི་དཀྱིལ་འཁོར་རྒྱས་པ་ནི་རྒྱུ་སྐར་དང་སྐར་མའི་ཚོགས་ཐམས་ཅད་ཟིལ་གྱིས་མནན་ཏེ་མོག་མོག་པོར་བྱས་ནས་ལམ་མེ་ལྷན་ནེ་ལྷང་ངེའོ། །
དེ་བཞིན་དུ་བཅོམ་ལྡན་འདས་གདན་སེང་གེའི་ཁྲི་ལ་བཞུགས་པ་ཡང་ལྷ་དང་བཅས་པའི་འཇིག་རྟེན་ཟིལ་གྱིས་མནན་ཏེ། མོག་མོག་པོར་མཛད་ནས་ལམ་མེ་ལྷན་ནེ་ལྷང་ངེའོ། །འདི་ལྟ་སྟེ་དཔེར་ན། དག་ཅིང་དྲི་མ་མེད་པའི་ནམ་མཁའ་
སྤྲིན་མེད་པ་ལ་ཉི་མའི་དཀྱིལ་འཁོར་འོད་ཟེར་གྱི་དྲ་བ་རབ་ཏུ་འཕྲོ་བར་འདུག་པ་ནི་སྲིན་བུ་མེ་ཁྱེར་ཐམས་ཅད་ཟིལ་གྱིས་མནན་ཏེ། མོག་མོག་པོར་བྱས་ནས་ཤིན་དུ་ལམ་མེ་ལྷན་ནེ་ལྷང་ངེའོ། །དེ་བཞིན་དུ་བཅོམ་ལྡན་འདས་གདན་སེང་གེའི་ཁྲི་ལ་
བཞུགས་པ་ཡང་བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་རྣམས་ཀྱི་འོད་ཟིལ་གྱིས་མནན་ཏེ། མོག་མོག་པོར་མཛད་ནས་ལམ་མེ་ལྷན་ནེ་ལྷང་ངེའོ། །འདི་ལྟ་སྟེ་དཔེར་ན། མཚན་མོ་རི་ཆེན་པོའི་སྤོ་ལ་མེ་ཆེན་པོ་འབར་བ་ནི་
ལམ་མེ་ལྷན་ནེ་ལྷང་ངེའོ། །དེ་བཞིན་དུ་བཅོམ་ལྡན་འདས་གདན་སེང་གེའི་ཁྲི་ལ་བཞུགས་པ་ལ་ཡང་ལམ་མེ་ལྷན་ནེ་ལྷང་ངེའོ། །འདི་ལྟ་སྟེ་དཔེར་ན། ནོར་བུ་རིན་པོ་ཆེ་བཻ་དཱུརྱ་ཡན་ལག་བརྒྱད་དང་ལྡན་ཞིང་དྲི་མ་མེད་པ་འོད་ཟེར་རབ་ཏུ་འཕྲོ་བ་ནི་ལམ་མེ་
ལྷན་ནེ་ལྷང་ངེའོ། །དེ་བཞིན་དུ་བཅོམ་ལྡན་འདས་གདན་སེང་གེའི་ཁྲི་ལ་བཞུགས་ཤིང་ཕྱོགས་བཅུ་ཐམས་ཅད་སྣང་བར་མཛད་པ་ཡང་ལམ་མེ་ལྷན་ནེ་ལྷང་ངེའོ། །འདི་ལྟ་སྟེ་དཔེར་ན། འཁོར་ལོས་སྒྱུར་བའི་རྒྱལ་པོ་ནི་གླིང་བཞིའི་སེམས་ཅན་
ཐམས་ཅད་ཟིལ་གྱིས་མནན་ཅིང་ལམ་མེ་ལྷན་ནེ་ལྷང་ངེའོ། །དེ་བཞིན་དུ་བཅོམ་ལྡན་འདས་གདན་སེང་གེའི་ཁྲི་ལ་བཞུགས་པ་ཡང་ལམ་མེ་ལྷན་ནེ་ལྷང་ངེའོ། །འདི་ལྟ་སྟེ་དཔེར་ན། ལྷའི་དབང་པོ་བརྒྱ་བྱིན་བརྒྱ་བྱིན་ཐོགས་པའི་ནོར་བུ་རིན་པོ་ཆེ་
ཐོགས་ཤིང་ལྷའི་འདུན་ས་ཆོས་བཟངས་ན་གནས་པ་ནི་ལྷ་ཐམས་ཅད་ཟིལ་གྱིས་མནན་ཅིང་ལམ་མེ་ལྷན་ནེ་ལྷང་ངེའོ། །དེ་བཞིན་དུ་བཅོམ་ལྡན་འདས་གདན་སེང་གེའི་ཁྲི་ལ་བཞུགས་པ་ཡང་ལྷ་དང་བཅས་པའི་འཇིག་རྟེན་ཟིལ་གྱིས་མནན་ཅིང་ལམ་
<pb id="52.36b"/>
མེ་ལྷན་ནེ་ལྷང་ངེའོ། །དེ་ནས་འཇམ་དཔལ་གཞོན་ནུར་གྱུར་པས་དེ་ལྟ་བུའི་འཁོར་ཆེན་པོ་འདུས་པར་ཡང་རིག་ཅིང་དེ་བཞིན་གཤེགས་པའི་སྐུ་བསྙེན་པར་དཀའ་བ་དེ་ཡང་མཐོང་ནས་འདི་སྙམ་དུ་སེམས་ཏེ། འདི་ལྟར་བཅོམ་ལྡན་འདས་
གདན་སེང་གེའི་ཁྲི་ལ་བཞུགས་པ་ཡང་ཤིན་དུ་ལམ་མེ་ལྷན་ནེ་ལྷང་ངེའོ། །འཁོར་ཆེན་པོ་འདི་ཡང་འདུས་པར་གྱུར་ན་འདི་གོ་ཅིའི་སྔ་ལྟས་ཞིག་ཏུ་འགྱུར། བདག་གིས་དེའི་དོན་དེ་བཞིན་གཤེགས་པ་ལ་ཞུ་བར་བྱའོ་སྙམ་ནས་དེའི་ཚེ་འཇམ་
དཔལ་གཞོན་ནུར་གྱུར་པ་སྟན་ལས་ལངས་ནས་བླ་གོས་ཕྲག་པ་གཅིག་ལ་གཟར་ཏེ་པུས་མོ་གཡས་པའི་ལྷ་ང་ས་ལ་བཙུགས་ནས། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ། བཅོམ་ལྡན་འདས་ལ་ཚིགས་སུ་
བཅད་པ་འདི་དག་གིས་མངོན་པར་བསྟོད་དོ། །སྟོབས་བཅུ་མངའ་བས་ལྷར་བཅས་འཇིག་རྟེན་འདི། །ཟིལ་གྱིས་མནན་ནས་ཁྱོད་ནི་ལྷན་ནེར་བཞུགས། །སྲིད་པ་གསུམ་ན་ཁྱོད་འདྲ་མ་མཆིས་ན། །ལྷག་པའི་སེམས་ཅན་མཆིས་པར་
ག་ལ་འགྱུར། །དཔེར་ན་ལྷ་གནས་གྱུར་པ་ལྷུན་པོ་ནི། །རི་བོ་ཀུན་གྱི་ནང་ནས་མངོན་འཕགས་ཏེ། །རི་བོ་གཞན་དག་ཟིལ་གྱིས་མནན་ནས་སུ། །ཕྱོགས་རྣམས་ཀུན་ནས་ལྷན་ནེར་རྣམ་པར་མཛེས། །དེ་བཞིན་ཐུབ་པ་ཡོན་ཏན་མངའ་
བ་པོ། །ཡེ་ཤེས་རི་བོའི་དབང་པོ་འཇིག་རྟེན་ལས། །མངོན་པར་འཕགས་ཤིང་འཁོར་ཀུན་ཟིལ་མནན་ཏེ། །རྟག་ཏུ་ལྷན་ནེར་བཞུགས་ཤིང་རྣམ་པར་མཛེས། །དཔེར་ན་མཁའ་ལ་གནས་པའི་དགུང་ཟླ་ནི། །མར་གྱི་ངོ་ལ་མཛེས་
པ་མ་ལགས་ཀྱི། །དཔལ་ལྡན་དགུང་ཟླ་ཉ་བ་རྒྱས་པ་ནི། །སྐར་མའི་ཚོགས་རྣམས་ཐམས་ཅད་ཟིལ་གྱིས་གནོན། །དེ་བཞིན་སྟོབས་བཅུ་མངའ་བ་ཐུབ་པ་ཁྱོད། །རང་གི་སློབ་མ་སྐར་ཚོགས་ཞབས་འབྲིང་མངའ། །འཇིག་རྟེན་
ཐམས་ཅད་ཟིལ་གྱིས་མནན་མཛད་ཅིང་། །ཡེ་ཤེས་འོད་རྣམས་ཀྱིས་ཀྱང་སིམ་པར་མཛད། །དྲང་སྲོང་དཔེར་ན་གདུགས་ཀྱི་དཀྱིལ་འཁོར་ནི། །འཇིག་རྟེན་ཐམས་ཅད་ཟིལ་མནན་རབ་ཏུ་ལྷན། །མི་ཡི་ཉི་མ་ཁྱོད་ཀྱང་དེ་བཞིན་ཏེ། །
<pb id="52.37a"/>
བློ་གྲོས་འོད་ཀྱིས་འཇིག་རྟེན་ཀུན་ཟིལ་གནོན། །དཔེར་ན་རི་མཆོག་མཆིས་པའི་ཞུགས་ཀྱི་ཚོགས། །གཟི་བརྗིད་ཀྱིས་ནི་ཕྱོགས་བཅུ་རྣམ་པར་མཛེས། །དེ་བཞིན་ཡེ་ཤེས་རི་བཞུགས་ཐུབ་པ་ཡང་། །ཕྱོགས་བཅུ་དག་ཏུ་རྣམ་པར་
མཛེས་པ་ལགས། །དཔེར་ན་རི་དགས་རྒྱལ་པོས་རི་དགས་ཕྲན། །ཟིལ་གྱིས་མནན་ཅིང་དེར་གནས་མངོན་པར་མཛེས། །མུ་སྟེགས་ཅན་གཞན་གྱི་ནང་རྣམ་གནས་ཤིང་། །ཐུབ་པ་ཁྱོད་ཀྱང་དེ་བཞིན་རྣམ་པར་མཛེས། །དཔེར་ན་འདི་ན་མི་
བདག་འཁོར་ལོས་སྒྱུར། །འགྲོ་བ་ཟིལ་གྱིས་མནན་ཅིང་རྣམ་པར་མཛེས། །མགོན་པོ་ཆོས་མཆོག་འཁོར་ལོས་སྒྱུར་བ་ཡང་། །འགྲོ་བའི་ནང་ན་དེ་བཞིན་རྣམ་པར་མཛེས། །དཔེར་ན་སུམ་བཅུ་གསུམ་དབང་བརྒྱ་བྱིན་ནི། །ལྷ་རྣམས་
ཟིལ་གྱིས་མནན་ནས་མངོན་པར་མཛེས། །མཚུངས་པ་མ་མཆིས་དེ་བཞིན་ཚོགས་པ་རྣམས། །ཐམས་ཅད་ཟིལ་གྱིས་མནན་ནས་རྣམ་པར་མཛེས། །དེ་ནས་འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་ཚིགས་སུ་བཅད་པ་དེ་
དག་གིས་མངོན་པར་བསྟོད་ནས་ཐལ་མོ་སྦྱར་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གང་ཐོས་པས་རྒྱ་ཆེན་པོ་ལ་མོས་པའི་སེམས་ཅན་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་
བསྐྱེད་པར་འགྱུར་བ་དང་། དམན་པ་ལ་མོས་པའི་སེམས་ཅན་རྣམས་ཀྱང་རྒྱ་ཆེན་པོ་ལ་འཇུག་པ་ལ་གནས་པར་འགྱུར་བ་དང་། བྱང་ཆུབ་ཏུ་སེམས་བསྐྱེད་པའི་སེམས་ཅན་རྣམས་ཀྱང་བྱང་ཆུབ་ལ་དམིགས་པ་རྣམ་པར་འཕེལ་བར་འགྱུར་
བ་དང་། དམན་པ་ལ་སྦྱོར་བའི་སེམས་ཅན་རྣམས་ཀྱང་བརྩམ་པ་ཆེན་པོ་རྩོམ་པར་འགྱུར་བ་དང་། ལམ་ལས་ཉམས་པའི་སེམས་ཅན་རྣམས་ཀྱང་བྱང་ཆུབ་ཀྱི་ལམ་དུ་འཇུག་པར་འགྱུར་བ་དང་། བྱང་ཆུབ་ཀྱི་ལམ་དུ་ཞུགས་པའི་སེམས་ཅན་རྣམས་
ཀྱང་དེ་བཞིན་གཤེགས་པའི་ཡེ་ཤེས་ཀྱིས་རྣམ་པར་བསྒྲུབས་པའི་དགོངས་པའི་ཚུལ་ལ་འཇུག་པར་འགྱུར་བ། བྱང་ཆུབ་སེམས་དཔའི་སྤྱོད་ཡུལ་གྱི་ཐབས་ཀྱི་ཡུལ་ལ་རྣམ་པར་འཕྲུལ་པ་བསྟན་པ་ཞེས་བགྱི་བའི་ཆོས་ཀྱི་རྣམ་གྲངས་དེ་འཁོར་འདིར་བསྟན་དུ་
<pb id="52.37b"/>
གསོལ། དེ་སྐད་ཅེས་གསོལ་པ་དང་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་ལྡེམ་པོ་དག་དགོངས་ཏེ་བསྟན་
པ་ནི་ལྷ་དང་བཅས་པའི་འཇིག་རྟེན་གྱིས་མོས་པར་དཀའ་བ། ཤེས་པར་དཀའ་བ། རྟོགས་པར་དཀའ་བ། རྣམ་པར་ཤེས་པར་དཀའ་བ། འཇུག་པར་དཀའ་བ། ཡོངས་སུ་རྟོགས་པར་དཀའ་བ་ཡིན་པས་ཆོ་ག་ཉམས་པ་འམ། 
ལྟ་བ་ཉམས་པ་འམ། ཚུལ་ཁྲིམས་ཉམས་པས། ཡོངས་སུ་ཤེས་པ་འམ། རྣམ་པར་ཤེས་པར་མི་ནུས་སོ། །དམན་པ་ལ་མོས་པ་རྣམས་ཀྱིས་མོས་པར་མི་ནུས་སོ། །བསམ་པ་ཉམས་པ་རྣམས་ཀྱིས་ཡིད་ཆེས་པར་
མི་ནུས་སོ། །སྡིག་པའི་གྲོག་པོས་ཡོངས་སུ་ཟིན་པ་རྣམས་ཀྱིས་འཇུག་པར་མི་ནུས་སོ། །དགེ་བའི་བཤེས་གཉེན་གྱིས་ཡོངས་སུ་མ་ཟིན་པ་རྣམས་ཀྱིས་རྟོགས་པར་མི་ནུས་སོ། །ཆོས་དེ་ལྟ་བུ་ནི་ཡང་དག་པར་རྫོགས་པའི་
སངས་རྒྱས་ཀྱིས་བྱིན་གྱིས་མ་བརླབས་པར་མཉན་པར་ཡང་མི་ནུས་ན། མོས་པར་ལྟ་ག་ལ་ནུས་ཏེ། དེ་བཞིན་གཤེགས་པའི་བྱིན་གྱི་བརླབས་མ་གཏོགས་པར་དེ་ནི་གནས་མེད་དོ། །དེ་ནས་བཅོམ་ལྡན་འདས་ཀྱིས་དེའི་
ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །ཡིད་འོང་སྙན་པའི་དབྱངས་དང་ལྡན་ཁྱོད་ཀྱིས། །ང་ལ་གང་དྲིས་དོན་དེ་ངས་བསྟན་ཉོན། །སེམས་ཅན་དམན་པ་མུན་པ་བསྒྲིབས་པ་ཡིན། །ཆོས་ཚུལ་དམ་པ་ཁོང་
དུ་ཆུད་མི་ནུས། །གང་དག་སྔོན་སངས་རྒྱས་ལ་སྤྱོད་སྤྱད་ཅིང་། །འཇིག་རྟེན་མགོན་པོ་རྣམས་ཀྱིས་བྱིན་བརླབས་པ། །དེ་དག་ཆོས་ཚུལ་དམ་པ་འདི་ཐོས་ན། །མི་རྟོག་ཤིན་དུ་གྱ་ནོམ་འབྱུང་བར་འགྱུར། །གང་དག་སྡིག་གྲོགས་སྦྲུལ་གྱིས་
སེམས་ཟིན་ཅིང་། །དགེ་བའི་བཤེས་ཀྱི་དུག་སྨན་རྣམ་སྤངས་པ། །དེ་དག་དམ་ཆོས་དཀོན་མཆོག་འདི་ཐོས་ན། །ཀྱེ་མ་བག་མེད་གཡང་ས་ཆེ་ལས་ལྟུང་། །གང་དག་སེམས་ཆུང་དམན་ཞིང་ཞུམ་གྱུར་དང་། །གང་དག་ལྷག་པའི་བསམ་པ་ཆེ་མེད་པ། །ཡིད་ཆེས་མེད་པ་མོས་པ་ཉམས་པས་ན་
<pb id="52.38a"/>
ཐོས་ཀྱང་དེ་དག་དགའ་བར་མི་འགྱུར་རོ། །ཆོས་མཆོག་འདི་ལ་དད་པར་མ་གྱུར་པ། །དེ་དག་ཡུན་རིང་སྡུག་བསྔལ་ལྟུང་འགྱུར་ཏེ། །ཀྱེ་མ་སྡུག་བསྔལ་རྣམས་ལ་གནོད་འགྱུར་ཞེས། །དེ་ལ་སྙིང་རྗེ་མངོན་བྱས་དེ་མ་བསྟན། །དེ་སྐད་ཅེས་
བཀའ་སྩལ་པ་དང་། འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་འཁོར་འདུས་པ་འདི་ནི་དག་པ་ལགས་ཏེ། སྤྱད་པ་རྣམས་ལེགས་པར་སྤྱད་པ་སངས་རྒྱས་འབྱུང་བ་རྣམས་ལེགས་པར་བསྙེན་
བཀུར་བགྱིས་པ་དགེ་བའི་བཤེས་གཉེན་རྣམས་ཀྱིས་ལེགས་པར་ཡོངས་སུ་བཟུངས་བ། དད་པའི་མིག་ལེགས་པར་ཡོངས་སུ་དག་པ། མོས་པའི་སྤྱོད་ཡུལ་ལ་ངེས་པར་བྱུང་བ་བསམ་པ་དང་ལྷག་པའི་བསམ་པ་ལེགས་པར་ཡོངས་སུ་དག་པ་རྣམ་པ་
བཟང་པོ་རྟོགས་པར་འགྱུར་བ་ཤ་སྟག་སྟེ། འཁོར་འདུས་པ་འདི་ནི་དེ་ལྟ་བུ་ལགས་པས་དེ་དག་གིས་ཆོས་ཀྱི་ཚུལ་འདི་འཚལ་བར་འགྱུར་ཞིང་། རྣམ་པར་འཚལ་བར་འགྱུར་ན་སེམས་ཅན་རྣམས་ལ་ཐུགས་བརྩེ་བའི་སླད་དུ། བཅོམ་ལྡན་འདས་ཀྱིས་
ལེགས་པར་ཡང་དག་པར་བཤད་དུ་གསོལ། དེའི་ཚེ་ཚིགས་སུ་བཅད་པ་འདི་དག་ཀྱང་གསོལ་ཏོ། །དྲང་སྲོང་ཆེན་པོ་གང་དག་ཆོས་འདི་འཚལ་འགྱུར་བའི། །སེམས་ཅན་དཔལ་ཡོན་ལྡན་པ་འདི་ན་མང་དུ་མཆིས། །གང་དག་སྔོན་སངས་རྒྱས་ལ་སྤྱད་པ་
ལེགས་སྤྱད་པ། །དེ་དག་རྣམས་ལ་ཐུབ་དབང་དེ་རིང་ཆོས་བསྟན་གསོལ། །དེ་དག་གུས་དང་བཅས་ཤིང་ཐལ་མོ་སྦྱར་མཆིས་ནས། །མི་ཡི་ལྷ་ཡི་ཞལ་དུ་ལྟ་ཞིང་མཆིས་ལགས་ན། །དྲང་སྲོང་ཆེན་པོ་དེ་སླད་ཐུགས་རྗེ་བསྐྱེད་མཛད་ཅིང་། །དམ་ཆོས་
ཆར་པ་དགྱེས་པ་བཞིན་དུ་དབབ་དུ་གསོལ། །ཆོས་རྒྱལ་ཁྱོད་ལ་བདག་ནི་གསོལ་བ་འདེབས་ལགས་ན། །ཆོས་ཀྱི་དམ་པ་གྱ་ནོམ་རབ་ཏུ་བསྟན་དུ་གསོལ། །རྫོགས་པའི་བྱང་ཆུབ་སེམས་དཔའ་ཁྱུ་མཆོག་བསྡུ་སླད་དུ། །མགོན་པོ་དམ་ཆོས་ཕྱག་མཛོད་
དབྱེ་བ་མཛད་དུ་གསོལ། །དེ་སྐད་ཅེས་གསོལ་པ་དང་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་བཀའ་སྩལ་ཏོ། །འཇམ་དཔལ་ལེགས་སོ་ལེགས་སོ། །འཇམ་དཔལ་ཁྱོད་དེ་བཞིན་གཤེགས་པ་དགྲ་བཅོམ་པ་ཡང་དག་པར་
<pb id="52.38b"/>
རྫོགས་པའི་སངས་རྒྱས་ལ་དོན་འདི་འདྲི་བར་སེམས་པ་ལེགས་སོ་ལགས་སོ། །འདི་ལྟར་འཇམ་དཔལ་ཁྱོད་ནི་ཆོས་འདི་དག་ལ་མངོན་སུམ་དུ་གནས་པ། ཆོས་ཐམས་ཅད་ལ་ཐེ་ཙོམ་མེད་ཅིང་ཤེས་རབ་ཀྱི་ཕ་རོལ་དུ་ཕྱིན་པ་དང་ཐབས་ལ་མཁས་པས་
ངེས་པར་འབྱུང་བ་སྟེ། འཇམ་དཔལ་ཁྱོད་ནི་སྐྱེ་བོ་མང་པོ་ལ་ཕན་པའི་ཕྱིར་ཞུགས་པའོ། །འཇམ་དཔལ་ཁྱོད་ནི་མ་འོངས་པའི་བྱང་ཆུབ་སེམས་དཔའ་རྣམས་ལ་སྣང་བ་བྱ་བར་འདོད་པའོ། །འཇམ་དཔལ་དེའི་ཕྱིར་ལེགས་པར་རབ་ཏུ་ཉོན་ལ་
ཡིད་ལ་ཟུང་ཤིག །བྱང་ཆུབ་སེམས་དཔའི་སྤྱོད་ཡུལ་གྱི་ཐབས་ཀྱི་ཡུལ་ལ་རྣམ་པར་འཕྲུལ་པ་བསྟན་པ་ཞེས་བྱ་བའི་ཆོས་ཀྱི་རྣམ་གྲངས་ངས་ཁྱོད་ལ་བཤད་དོ། །བཅོམ་ལྡན་འདས་དེ་བཞིན་འཚལ་ལོ། ཞེས་འཇམ་དཔལ་གཞོན་
ནུར་གྱུར་པ་དང་། བྱང་ཆུབ་སེམས་དཔའ་དེ་དག་བཅོམ་ལྡན་འདས་ཀྱི་ལྟར་ཉན་པ་དང་། བཅོམ་ལྡན་འདས་ཀྱིས་དེ་དག་ལ་འདི་སྐད་ཅེས་བཀའ་སྩལ་པ། རིགས་ཀྱི་བུ་ཆོས་བཅུ་གཉིས་དང་ལྡན་པའི་རིགས་ཀྱི་བུ་འམ་རིགས་ཀྱི་བུ་མོ་བླ་ན་མེད་
པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེ་བར་འགྱུར་རོ། །བཅུ་གཉིས་གང་ཞེ་ན་འདི་ལྟ་སྟེ། རང་བཞིན་གྱིས་རྒྱ་ཆེན་པོ་ལ་མོས་ཤིང་དམན་པ་ལ་མོས་པ་མེད་པ་ཡིན། རང་བཞིན་གྱིས་སྙིང་རྗེའི་སྤྱོད་ཡུལ་དང་ལྡན་ཞིང་དཀར་
པོའི་རང་བཞིན་ཅན་ཡིན། བཅོས་མ་མ་ཡིན་པའི་ལྷག་པའི་བསམ་པའི་སྤྱོད་ཡུལ་དང་ལྡན་ཞིང་ཡི་དམ་ལ་བརྟན་པ་ཡིན། ཚོགས་ཤིན་དུ་བསགས་ཤིང་སྤྱད་པ་ལེགས་པར་སྤྱད་པ་ཡིན། སངས་རྒྱས་འབྱུང་བ་ལེགས་པར་བསྙེན་བཀུར་
ཞིང་དཀར་པོའི་ཆོས་ལེགས་པར་ཡོངས་སུ་བསྡུས་པ་ཡིན། ལུས་དང་ངག་དང་ཡིད་ཀྱི་ལས་ཀྱི་མཐའ་ཁ་ན་མ་ཐོ་བ་མེད་པ་དང་ལྡན་ཞིང་སྡིག་པའི་ལས་ཐམས་ཅད་བོར་བ་ཡིན། སྡིག་པའི་གྲོགས་པོ་ཐམས་ཅད་ཡོངས་སུ་སྤངས་ཤིང་དགེ་
བའི་བཤེས་གཉེན་ལ་བརྟེན་པ་ཡིན། ཇི་ལྟར་སྨྲས་པ་དེ་བཞིན་དུ་བྱེད་ཅིང་སླུ་བ་མེད་པ་ཡིན། བགེད་པའི་ངང་ཚུལ་ཅན་ཡིན་ཞིང་རོ་བྲོ་བ་རྣམས་ལ་མ་ཞེན་མ་ཆགས་པ་མང་བ་ཡིན། དེ་བཞིན་གཤེགས་པའི་བྱིན་གྱི་བརླབས་ཀྱིས་
<pb id="52.39a"/>
བརླབས་ཤིང་བདུད་ཀྱི་བྱིན་ཀྱི་བརླབས་དང་བྲལ་བ་ཡིན། སེམས་ཅན་ཐམས་ཅད་ལ་ཡང་དང་ཡང་སྙིང་རྗེ་ཆེན་པོ་ཡང་དག་པར་འཇུག་པ་ཡིན། བདོག་པ་ཐམས་ཅད་ཡོངས་སུ་གཏོང་ཞིང་མ་ཆགས་པའི་སེམས་དང་
ལྡན་པ་ཡིན་ཏེ་རིགས་ཀྱི་བུ་ཡོན་ཏན་ཀྱི་ཆོས་བཅུ་གཉིས་པོ་དེ་དག་དང་ལྡན་པའི་རིགས་ཀྱི་བུ་འམ་རིགས་ཀྱི་བུ་མོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེ་སྟེ། འདི་ལྟ་སྟེ། སེམས་ཅན་ཐམས་ཅད་བདེ་བར་བྱ་བའི་ཕྱིར་
ཕན་པའི་སེམས་སོ་སྡིག་པ་ཐམས་ཅད་མི་བྱེད་པའི་ཕྱིར་སྙིང་རྗེའི་སེམས་སོ། །སེམས་ཅན་ཐམས་ཅད་ཀྱི་ཁུར་བསྐུར་བའི་ཕྱིར་སྙིང་རྗེ་ཆེན་པོའི་སེམས་སོ། །ངན་འགྲོ་ཐམས་ཅད་རབ་ཏུ་སིམ་པར་བྱེད་པའི་ཕྱིར་བྱམས་པ་ཆེན་པོའི་སེམས་
སོ། །ཐེག་པ་གཞན་མི་འདོད་པའི་ཕྱིར་དག་པའི་སེམས་སོ། །ཉོན་མོངས་པའི་རྙོག་པ་སེལ་བའི་ཕྱིར་ཉོན་མོངས་པ་མེད་པའི་སེམས་སོ། །རང་བཞིན་གྱིས་འོད་གསལ་བའི་ཕྱིར་འོད་གསལ་བའི་སེམས་སོ། །རྫས་མེད་པའི་ཕྱིར་སྒྱུ་མ་ལྟ་
བུའི་སེམས་སོ། །དངོས་པོ་དང་བྲལ་བའི་ཕྱིར་དངོས་པོ་མེད་པའི་སེམས་སོ། །མི་སྒུལ་བའི་ཕྱིར་བརྟན་པའི་སེམས་སོ། །ཆོས་ཐམས་ཅད་ངེས་པར་རྟོག་པའི་ཕྱིར་མི་ཟློག་པའི་སེམས་སོ། །ཇི་སྐད་སྨྲས་པ་དེ་བཞིན་དུ་བྱེད་པའི་ཕྱིར་སེམས་ཅན་ཐམས་
ཅད་སྒྲོལ་བའི་སེམས་སོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །རྒྱལ་སྲས་གང་དག་སྤྱོད་པ་ལེགས་སྤྱོད་ཅིང་། །དཀར་པོའི་ཆོས་ཀྱིས་བསམ་པ་ཡོངས་དག་ལ། །དགྲ་ལ་འང་བྱམས་ཤིང་སྙིང་
རྗེས་སེམས་བརླན་པ། །དེ་དག་བྱང་ཆུབ་དོན་དུ་སེམས་ཀྱང་སྐྱེ། །གང་དག་སྡིག་གྲོགས་དགྲ་བོ་རྣམ་སྤངས་ཤིང་། །བྱང་ཆུབ་སྟོན་པའི་དགེ་བཤེས་བསྟེན་གྱུར་ཏེ། །བྱང་ཆུབ་ཐེག་པར་སྨོན་ལམ་སྦྱོང་བྱེད་པ། །དེ་དག་བྱང་ཆུབ་དོན་དུ་སེམས་
ཀྱང་སྐྱེ། །གང་དག་སྔོན་མཐར་སྤྱད་པ་སྤྱོད་པ་ན། །ནམས་ཀྱང་སྐྱོ་བའི་སེམས་ནི་མི་སྐྱེ་ལ། །རྡོ་རྗེ་ལྟ་བུར་མི་ཟློགས་སེམས་ལྡན་པ། །དེ་དག་བྱང་ཆུབ་དོན་དུ་སེམས་ཀྱང་སྐྱེ། །གང་དག་སྐྱེ་བོ་ཀུན་ལ་བྱམས་སེམས་ལྡན། །
<pb id="52.39b"/>
སེམས་ཅན་ཐམས་ཅད་བདེ་ལ་སྦྱོར་འདོད་ཅིང་། །སྡིག་པ་ཐམས་ཅད་སྤང་བའི་བསམ་པ་ཅན། །དེ་དག་བྱང་ཆུབ་དོན་དུ་སེམས་ཀྱང་སྐྱེ། །ཐེག་པ་གཞན་གྱི་ཡོན་ཏན་མི་འདོད་ཅིང་། །བྱང་ཆུབ་རྒྱ་ཆེན་ཡོན་ཏན་མཆོག་སེམས་ཤིང་
རྣམ་དག་ཉོན་མོངས་མེད་པའི་སེམས་ལྡན་པ། །དེ་དག་བྱང་ཆུབ་དོན་དུ་སེམས་ཀྱང་སྐྱེ། །སྲིད་པ་ཞི་བ་གང་ལ་ཡང་དག་ཏུ། །སྐད་ཅིག་ཙམ་ཡང་ཡོད་མེད་རྟོག་མེད་ཅིང་། །མེ་ལོང་གདོང་ལྟར་འགྲོ་བ་ཀུན་ལྟ་བ། །འདི་ནི་ཡང་
དག་ཏུ་ན་བྱང་ཆུབ་སེམས། །ཉོན་མོངས་སྐྱོན་གྱི་རྡུལ་རྣམས་རྣམ་སྤངས་ཤིང་། །དྲི་མེད་ནམ་མཁའ་ལྟ་བུར་རྣམ་མཛེས་ལ། །ཚིག་ལམ་ངེས་ཚིག་ཐམས་ཅད་མཐོང་དགའ་བ། །འདི་ནི་བཟང་པོའི་བྱང་ཆུབ་སེམས་ཤེས་
བྱ། །གཟུངས་དང་སོ་སོ་རིག་དང་སྤྱོད་མཆོག་གི། །རྩ་བ་འདི་ཡིན་མཚན་གྱི་འབྱུང་གནས་ཏེ། །དཔེ་བྱད་བཟང་པོ་འབར་བ་ལུས་གྱི་རྒྱུ། །སངས་རྒྱས་ཡོན་ཏན་ཀུན་གྱི་རིགས་སུ་གནས། །གླེང་གཞིའི་ལེའུ་སྟེ་དང་པོའོ།། །། <head n="2" t="གཉིས་པ། ཕ་རོལ་ཏུ་ཕྱིན་པ་བསྟན་པའི་ལེའུ།" type="lewu" lv="89.2" zh="57.234"/> 
འཇམ་དཔལ་ཡོན་ཏན་གྱི་ཆོས་དེ་ལྟ་བུ་ལ་གནས་པའི་བྱང་ཆུབ་སེམས་དཔའ་ཡོན་ཏན་གྱི་ཕན་ཡོན་བཅུ་གཉིས་ཡང་དག་པར་མཐོང་བ་དེས་སྦྱིན་པའི་ཕ་རོལ་དུ་ཕྱིན་པ་ལ་སྦྱར་བར་བྱའོ། །བཅུ་གཉིས་པོ་དག་གང་ཞེ་ན། འདི་ལྟ་སྟེ། 
བྱང་ཆུབ་ཀྱི་སེམས་ཀྱི་ལམ་སྟོན་པར་ཡང་དག་པར་མཐོང་བས་སྦྱིན་པའི་ཕ་རོལ་དུ་ཕྱིན་པ་ལ་སྦྱར་བར་བྱ་བ་དང་། ལོངས་སྤྱོད་ཆེན་པོ་ཡོངས་སུ་སྒྲུབ་པའི་ལམ་ཡིན་པར་ཡང་དག་པར་མཐོང་བས་སྦྱིན་པའི་ཕ་རོལ་དུ་ཕྱིན་པ་ལ་སྦྱར་བར་བྱ་བ་
དང་འདོད་པའི་རིགས་སུ་སྐྱེ་བར་འགྱུར་བར་ཡང་དག་པར་མཐོང་བས་སྦྱིན་པའི་ཕ་རོལ་དུ་ཕྱིན་པ་ལ་སྦྱར་བར་བྱ་བ་དང་། སེར་སྣ་ཚར་གཅོད་པར་འགྱུར་བར་ཡང་དག་པར་མཐོང་བས་སྦྱིན་པའི་ཕ་རོལ་དུ་ཕྱིན་པ་ལ་སྦྱར་བར་བྱ་བ་དང་། གཏོང་
བའི་རྒྱུན་འཕེལ་བར་འགྱུར་བར་ཡང་དག་པར་མཐོང་བས་སྦྱིན་པའི་ཕ་རོལ་དུ་ཕྱིན་པ་ལ་སྦྱར་བར་བྱ་བ་དང་། ཡི་དགས་ཀྱི་གྲོང་ཁྱེར་གྱི་སྒོ་གཅོད་པར་བྱེད་པར་འགྱུར་བར་ཡང་དག་པར་མཐོང་བས་
<pb id="52.40a"/>
སྦྱིན་པའི་ཕ་རོལ་དུ་ཕྱིན་པ་ལ་སྦྱར་བར་བྱ་བ་དང་། སྐྱེ་བོ་མང་པོ་དང་ཐུན་མོང་གི་ལོངས་སྤྱོད་རྣམས་ལས་སྙིང་པོ་ལེན་པར་འགྱུར་བར་ཡང་དག་པར་མཐོང་བས་སྦྱིན་པའི་ཕ་རོལ་དུ་ཕྱིན་པ་ལ་སྦྱར་བར་བྱ་བ་དང་ཡོ་བྱད་ཡོངས་སུ་
རྫོགས་པར་འགྱུར་བར་ཡང་དག་པར་མཐོང་བས་སྦྱིན་པའི་ཕ་རོལ་དུ་ཕྱིན་པ་ལ་སྦྱར་བར་བྱ་བ་དང་། བདོག་པ་ཐམས་ཅད་ཡོངས་སུ་གཏོང་བ་ལ་གོམས་པར་བྱས་པར་འགྱུར་བར་ཡང་དག་པར་མཐོང་བས་སྦྱིན་པའི་ཕ་རོལ་དུ་ཕྱིན་པ་ལ་སྦྱར་བར་
བྱ་བ་དང་། དངོས་པོ་ཐམས་ཅད་ལ་འཛིན་པའི་སེམས་བདག་ལ་མེད་པར་འགྱུར་བར་ཡང་དག་པར་མཐོང་བས་སྦྱིན་པའི་ཕ་རོལ་དུ་ཕྱིན་པ་ལ་སྦྱར་བར་བྱ་བ་དང་། བདག་གི་སྦྱིན་པའི་ཕ་རོལ་དུ་ཕྱིན་པ་ཡོངས་སུ་རྫོགས་པར་འགྱུར་
བར་ཡང་དག་པར་མཐོང་བས་སྦྱིན་པའི་ཕ་རོལ་དུ་ཕྱིན་པ་ལ་སྦྱར་བར་བྱ་བ་དང་། དེ་བཞིན་གཤེགས་པའི་རྗེས་སུ་བསྟན་པ་ལ་འཐུན་པར་ཞུགས་པར་འགྱུར་བར་ཡང་དག་པར་མཐོང་བས་སྦྱིན་པའི་ཕ་རོལ་དུ་ཕྱིན་
པ་ལ་སྦྱར་བར་བྱ་བ་སྟེ། རིགས་ཀྱི་བུ་ཡོན་ཏན་གྱི་ཕན་ཡོན་བཅུ་གཉིས་པོ་དེ་དག་ཡང་དག་པར་མཐོང་བའི་བྱང་ཆུབ་སེམས་དཔའ་སེམས་དཔའ་ཆེན་པོས་སྦྱིན་པའི་ཕ་རོལ་དུ་ཕྱིན་པ་ལ་སྦྱར་བར་བྱ་སྟེ། སྦྱིན་པ་དེ་ཡང་
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བར་བྱའོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །སྦྱིན་པ་རྒྱ་ཆེན་མཚུངས་མེད་བྱིན་པས་དེ་དག་བྱང་ཆུབ་
འགྲུབ་འགྱུར་ཞེས། །རྐང་ལག་མགོ་དང་དྲི་མེད་མིག་དང་རྐང་དང་དེ་བཞིན་རུས་པ་དང་། །ཕྱི་དང་ནང་གི་དངོས་པོ་ཐམས་ཅད་སེར་སྣ་མེད་པའི་བློས་ཀྱང་གཏོང་། །ཕྱིར་ཞིང་ཕན་ཡོན་མཐོང་བ་རྒྱ་ཆེན་སེམས་ལྡན་གང་དུ་འང་
ལྟ་བ་མེད། །བདག་ནི་ལོངས་སྤྱོད་བཟང་པོ་རྫོགས་འགྱུར་རིགས་ཀྱི་མཆོག་ཏུ་སྐྱེ་བར་འགྱུར། །སངས་རྒྱས་དྲི་མེད་ལམ་འཕེལ་ཡོན་ཏན་སེར་སྣ་ཡོངས་སུ་སྤངས་པར་འགྱུར། །དབང་དང་ཕ་རོལ་ཕྱིན་ལ་སོགས་པ་རྫོགས་
<pb id="52.40b"/>
འགྱུར་སྦྱིན་འདི་རྒྱལ་བས་བསྔགས། །མཁས་པ་དེ་ལྟར་དུ་མར་རྟོག་ཅིང་དོན་ཀུན་གཏོང་ལ་དགའ་བར་བྱེད། །རིགས་ཀྱི་བུ་ཡོན་ཏན་གྱི་ཆོས་བཅུ་གཉིས་པོ་འདི་དག་མཐོང་བའི་བྱང་ཆུབ་སེམས་དཔས་ཚུལ་ཁྲིམས་ཀྱི་ཕ་རོལ་
དུ་ཕྱིན་པ་ལ་བརྩོན་པར་བྱའོ། །བཅུ་གཉིས་པོ་དག་གང་ཞེ་ན། འདི་ལྟ་སྟེ། བདག་གིས་བྱིན་གྱི་བརླབས་ཕུན་སུམ་ཚོགས་པ་ཡོངས་སུ་ཟིན་པར་འགྱུར་བར་མཐོང་བས་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ལ་བརྩོན་པར་བྱ་བ་
དང་། བྱང་ཆུབ་སེམས་དཔའི་ལམ་དུ་ཞུགས་པར་འགྱུར་བར་མཐོང་བས་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ལ་བརྩོན་པར་བྱ་བ་དང་། བདག་གིས་ཉོན་མོངས་པའི་འཆིང་བ་རྣམས་ལྷོད་པར་འགྱུར་བར་མཐོང་བས། ཚུལ་ཁྲིམས་ཀྱི་ཕ་
རོལ་དུ་ཕྱིན་པ་ལ་བརྩོན་པར་བྱ་བ་དང་། བདག་ངན་འགྲོ་ཐམས་ཅད་ལས་ཡང་དག་པར་འདའ་བར་འགྱུར་བར་མཐོང་བས་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ལ་བརྩོན་པར་བྱ་བ་དང་། བདག་གིས་ངན་འགྲོའི་ལམ་ཐམས་ཅད་རྣམ་
པར་སྦྱངས་པར་འགྱུར་བར་མཐོང་བས་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ལ་བརྩོན་པར་བྱ་བ་དང་། བདག་གིས་ལུས་དང་ངག་དང་། ཡིད་ཀྱི་ལས་ཁ་ན་མ་ཐོ་བ་མེད་པར་འགྱུར་བར་མཐོང་བས་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ལ་
བརྩོན་པར་བྱ་བ་དང་། མཁས་པའི་སྐྱེ་བོ་རྣམས་ཀྱིས་སྨད་པ་མེད་པར་འགྱུར་བར་མཐོང་བས་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ལ་བརྩོན་པར་བྱ་བ་དང་། བདག་བག་ཡོད་པའི་ཆོས་ལ་བརྟེན་པར་འགྱུར་བར་མཐོང་བས་ཚུལ་ཁྲིམས་
ཀྱི་ཕ་རོལ་དུ་ཕྱིན་པ་ལ་བརྩོན་པར་བྱ་བ་དང་། བདག་གིས་སེམས་ཅན་ཐམས་ཅད་ལ་མི་འཇིགས་པའི་སྦྱིན་པ་བྱིན་པར་འགྱུར་བར་མཐོང་བས་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ལ་བརྩོན་པར་བྱ་བ་དང་། ལུས་དང་ངག་དང་ཡིད་
ཀྱི་ལས་སྡོམ་པ་ཐོབ་པར་འགྱུར་བར་མཐོང་བས་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ལ་བརྩོན་པར་བྱ་བ་དང་། བདག་གིས་སངས་རྒྱས་ཀྱི་ཆོས་ཐམས་ཅད་བསྒྲུབ་པར་འགྱུར་བར་མཐོང་བས་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ལ་
<pb id="52.41a"/>
བརྩོན་པར་བྱ་བ་དང་། བདག་གིས་དེ་བཞིན་གཤེགས་པའི་ཚུལ་ཁྲིམས་ཀྱི་ཕ་རོལ་དུ་ཕྱིན་པ་བླ་ན་མེད་པ་ཡོངས་སུ་སྦྱངས་པར་འགྱུར་བར་མཐོང་བས་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ལ་བརྩོན་པར་བྱ་བ་སྟེ། རིགས་ཀྱི་
བུ་ཡོན་ཏན་གྱི་ཕན་ཡོན་བཅུ་གཉིས་པོ་དེ་དག་ཡང་དག་པར་མཐོང་བའི་བྱང་ཆུབ་སེམས་དཔའ་སེམས་དཔའ་ཆེན་པོས་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ལ་བརྩོན་པར་བྱ་སྟེ། ཚུལ་ཁྲིམས་དེ་ཡང་ཐམས་ཅད་མཁྱེན་པ་ཉིད་དུ་ཡོངས་སུ་བསྔོ་བར་
བྱའོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །བདག་གི་ཉོན་མོངས་འཆིང་བ་ལྷོད་འགྱུར་ཞིང་། །བདག་ནི་ངན་འགྲོའི་སྒོ་བཅད་འགྱུར་རོ་ཞེས། །མཁས་པས་ཕན་ཡོན་ཡོངས་སུ་
བསམ་བྱས་ལ། །ཚུལ་ཁྲིམས་གཡག་རྔ་བཞིན་དུ་བསྲུང་བར་བྱ། །སངས་རྒྱས་རྗེས་བསྟན་རྗེས་སུ་བདག་འབྲང་ཞིང་། །བདེ་བར་གཤེགས་པས་རྟག་ཏུ་བསྔགས་འགྱུར་ལ། །བདག་གིས་བྱིན་བརླབས་དོན་མེད་མི་
འགྱུར་བ། །ཚུལ་ཁྲིམས་གནས་ལས་འགྱུར་ཞེས་ཚུལ་ཁྲིམས་བསྲུང་། །ལུས་དང་ངག་ལ་ཁ་ན་མ་ཐོ་མེད། །སེམས་ལ་སྐྱོན་མེད་ཆོས་ལ་སྤྱོད་པར་འགྱུར། །ལུས་ཀྱིས་བསྲུངས་ལ་ངག་གིས་བསྲུངས་གྱུར་ཅིང་། །
སེམས་ཀྱིས་སྡིག་པ་རྣམ་པར་སེམས་མི་འགྱུར། །བག་ཡོད་བདེ་བར་གཤེགས་པས་བསྔགས་པ་སྟེ། །དགེ་བའི་ལས་ཀྱི་རྩ་བར་གང་གྱུར་པ། །དེ་ལ་རྟག་ཏུ་བག་ཡོད་བདག་གནས་བྱ། །བག་མེད་ཐམས་ཅད་
རྟག་པར་ཡོངས་སུ་སྤང་། །ཚུལ་ཁྲིམས་ཕ་རོལ་ཕྱིན་པའི་མཆོག་གནས་ན། །སངས་རྒྱས་ཆོས་རྣམས་བདག་གིས་ཐོབ་པར་འགྱུར། །སངས་རྒྱས་ཚུལ་ཁྲིམས་རབ་ཏུ་སྦྱང་བར་བྱ། །དེ་ནི་ཚུལ་ཁྲིམས་མཆོག་ཅེས་
འཕགས་པས་གསུངས། །ཡོན་ཏན་དེ་དག་ཐོབ་པར་གང་འདོད་ཅིང་། །བྱང་ཆུབ་སེམས་དཔའ་བྱང་ཆུབ་མཆོག་འདོད་པ། །དེས་ན་ཚུལ་ཁྲིམས་གཡག་རྔ་བཞིན་བསྲུངས་ན། །ཡོན་ཏན་ཐམས་ཅད་མཁས་པས་མྱུར་དུ་འཐོབ། །
<pb id="52.41b"/>
རིགས་ཀྱི་བུ་གཞན་ཡང་ཆོས་དེ་ལྟ་བུ་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོས་རྣམ་པ་བཅུ་གཉིས་ཀྱིས་བཟོད་པ་བསྒོམ་པར་བྱའོ། །བཅུ་གཉིས་པོ་དག་གང་ཞེ་ན། འདི་ལྟ་སྟེ། འདུ་བྱེད་ཐམས་ཅད་སྐད་ཅིག་པའོ། །ཞེས་བཟོད་པ་
བསྒོམ་པར་བྱ་བ་དང་བདག་མི་དམིགས་པར་བྱ་བའི་ཕྱིར་བཟོད་པ་བསྒོམ་པར་བྱ་བ་དང་། བདག་དང་གཞན་ཡོངས་སུ་བསྲུང་བའི་ཕྱིར་བཟོད་པ་བསྒོམ་པར་བྱ་བ་དང་། འཁྲུག་པ་གཏན་མེད་པར་བྱ་བའི་ཕྱིར་བཟོད་པ་བསྒོམ་པར་བྱ་བ་དང་། བག་ལ་ཉལ་དང་
ཀུན་ནས་དཀྲིས་པ་རྣམ་པར་བསལ་བའི་ཕྱིར་བཟོད་པ་བསྒོམ་པར་བྱ་བ་དང་། རྗེས་སུ་ཆགས་པ་དང་ཁོང་ཁྲོ་བ་སྤང་བའི་ཕྱིར་བཟོད་པ་བསྒོམ་པར་བྱ་བ་དང་། མཚན་དང་དཔེ་བྱད་བཟང་པོ་ཡོངས་སུ་བསྒྲུབ་པའི་ཕྱིར་བཟོད་པ་བསྒོམ་པར་བྱ་བ་དང་། 
ཚངས་པའི་འཇིག་རྟེན་དུ་སྐྱེ་བ་ཐོབ་པར་བྱ་བའི་ཕྱིར་བཟོད་པ་བསྒོམ་པར་བྱ་བ་དང་། གཞན་གྱི་གནོད་པ་ཐམས་ཅད་ལས་ཡང་དག་པར་འདའ་བར་བྱ་བའི་ཕྱིར་བཟོད་པ་བསྒོམ་པར་བྱ་བ་དང་། ཟད་པ་ཤེས་པ་དང་མི་སྐྱེ་བ་ཤེས་པ་ཐོབ་པར་བྱ་བའི་
ཕྱིར་བཟོད་པ་བསྒོམ་པར་བྱ་བ་དང་། བདུད་ཀྱི་ཡུལ་ཐམས་ཅད་ལས་ཡང་དག་པར་འདའ་བར་བྱ་བའི་ཕྱིར་བཟོད་པ་བསྒོམ་པར་བྱ་བ་དང་། དེ་བཞིན་གཤེགས་པའི་སྐུ་ཚད་མེད་པ་ཡང་དག་པར་མཐོང་བས་བཟོད་པ་བསྒོམ་པར་བྱ་བ་སྟེ། རིགས་ཀྱི་བུ་
བྱང་ཆུབ་སེམས་དཔའ་སེམས་དཔའ་ཆེན་པོས་རྣམ་པ་བཅུ་གཉིས་པོ་དེ་དག་གིས་བཟོད་པ་བསྒོམ་པར་བྱ་སྟེ། བཟོད་པ་དེ་ཡང་ཐམས་ཅད་མཁྱེན་པ་ཉིད་དུ་ཡོངས་སུ་བསྔོ་བར་བྱའོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་
དག་བཀའ་སྩལ་ཏོ། །ཀྱེ་མ་ཆོས་རྣམས་སྐད་ཅིག་ཡ་མ་བརླ། །དེ་ལ་ནམས་ཀྱང་སེམས་ཅན་རྙེད་མི་འགྱུར། །ཡོན་ཏན་ཆོས་རྣམས་རབ་ཏུ་རྟོགས་གྱུར་ན། །འཕགས་པ་སངས་རྒྱས་ཡོན་ཏན་གནས་པར་འགྱུར། །མཐའ་གཉིས་རྣམ་པར་སྤང་བ་
བྱས་པས་ན། །བདག་དང་གཞན་ལ་རྟག་ཏུ་གནོད་མེད་པར། །བཟོད་པ་ཕུན་སུམ་ཚོགས་པ་མྱུར་བསྒོམ་ཞེས། །ཐུགས་རྗེ་ཆེན་པོའི་དབང་པོ་དེ་སྐད་གསུང་། །རྟག་ཏུ་རྣམ་རྟོག་མེད་པར་བྱ་བ་ལ། །དེ་ནི་བརྟན་པའི་ཡིད་ཀྱིས་བཟོད་པ་སྟེན། །
<pb id="52.42a"/>
ཟད་པ་ཤེས་པ་བདག་གིས་ཐོབ་བྱ་ཞེས། །ཉོན་མོངས་ཞི་བར་བྱ་ཕྱིར་བཟོད་པ་སྟེན། །མཚན་གཟུགས་དཔེ་བྱད་བཟང་པོ་དག་བྱ་དང་། །ཚངས་པའི་གནས་སུ་འགྲོ་བར་སུ་འདོད་པ། །བརྩོན་འགྲུས་བརྟན་པ་དེ་ཡིས་བཟོད་
སྟོབས་སྟེན། །བཟོད་ལ་མོས་ན་ཐམས་ཅད་འབྱོར་པར་འགྱུར། །བདུད་ཀྱི་སྟོབས་ནི་སྟོབས་མེད་བྱ་བ་ལ། །བཟོད་པ་འདྲ་བ་སྟོབས་ཟླ་གང་ཡང་མེད། །དེ་ནི་ཡོན་ཏན་ཀུན་ཀྱི་འབྱུང་གནས་ཏེ། །དེ་ཕྱིར་བཟོད་པའི་ཡོན་
ཏན་དེ་བསྟེན་བྱ། །རིགས་ཀྱི་བུ་གཞན་ཡང་བྱང་ཆུབ་སེམས་དཔས་རྟུལ་བ་བཅུ་གཉིས་ཀྱིས་བརྩོན་འགྲུས་བརྩམ་པར་བྱའོ། །བཅུ་གཉིས་པོ་དག་གང་ཞེ་ན། འདི་ལྟ་སྟེ། ཆོས་ཐམས་ཅད་མངོན་པར་རྫོགས་པར་བྱང་ཆུབ་པར་བྱ་བའི་རྟུལ་བས་
བརྩོན་འགྲུས་བརྩམ་པར་བྱ་བ་དང་། དེ་བཞིན་གཤེགས་པ་ཐམས་ཅད་ཀྱི་དྲུང་དུ་འགྲོ་བའི་རྟུལ་བས་བརྩོན་འགྲུས་བརྩམ་པར་བྱ་བ་དང་། དེ་བཞིན་གཤེགས་པ་ཐམས་ཅད་མཆོད་ཅིང་རིམ་གྲོ་བྱ་བའི་རྟུལ་བས་བརྩོན་འགྲུས་བརྩམ་པར་བྱ་བ་དང་། 
དེ་བཞིན་གཤེགས་པ་ཐམས་ཅད་མཉེས་པར་བྱ་བའི་རྟུལ་བས་བརྩོན་འགྲུས་བརྩམ་པར་བྱ་བ་དང་། སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་རྟུལ་བས་བརྩོན་འགྲུས་བརྩམ་པར་བྱ་བ་དང་། སེམས་ཅན་ཐམས་ཅད་སངས་རྒྱས་ཀྱི་
ཆོས་ལ་དགོད་པའི་རྟུལ་བས་བརྩོན་འགྲུས་བརྩམ་པར་བྱ་བ་དང་། སེམས་ཅན་ཐམས་ཅད་ཀྱི་མི་ཤེས་པ་བསལ་བའི་རྟུལ་བས་བརྩོན་འགྲུས་བརྩམ་པར་བྱ་བ་དང་། སེམས་ཅན་ཐམས་ཅད་ལ་སངས་རྒྱས་ཀྱི་ཡེ་ཤེས་ཉེ་བར་བསྒྲུབ་པའི་རྟུལ་
བས་བརྩོན་འགྲུས་བརྩམ་པར་བྱ་བ་དང་། སངས་རྒྱས་ཀྱི་ཞིང་ཐམས་ཅད་ཡོངས་སུ་སྦྱོང་བའི་རྟུལ་བས་བརྩོན་འགྲུས་བརྩམ་པར་བྱ་བ་དང་། ཕྱི་མའི་མཐའི་མུར་ཐུག་པའི་བསྐལ་པར་སེམས་ཅན་གྱི་དོན་དུ་སྤྱོད་པ་སྤྱད་པས་ཡོངས་སུ་
མི་སྐྱོ་བའི་རྟུལ་བས་བརྩོན་འགྲུས་བརྩམ་པར་བྱ་བ་དང་། སྐད་ཅིག་གཅིག་གིས་འཇིག་རྟེན་གྱི་ཁམས་ཐམས་ཅད་དུ་འགྲོ་བའི་རྟུལ་བས་བརྩོན་འགྲུས་བརྩམ་པར་བྱ་བ་དང་། སངས་རྒྱས་ཀྱི་ཞིང་ཐམས་ཅད་དུ་བླ་ན་མེད་པ་ཡང་
<pb id="52.42b"/>
དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་ཞིང་ཆོས་ཀྱི་འཁོར་ལོ་བསྐོར་བའི་རྟུལ་པས་བརྩོན་འགྲུས་བརྩམ་པར་བྱ་བ་སྟེ། རིགས་ཀྱི་བུ་རྟུལ་བ་བཅུ་གཉིས་པོ་དེ་དག་གིས་བྱང་ཆུབ་སེམས་དཔའ་སེམས་དཔའ་ཆེན་
པོས་བརྩོན་འགྲུས་བརྩམ་པར་བྱ་སྟེ། བརྩོན་འགྲུས་དེ་ཡང་ཐམས་ཅད་མཁྱེན་པ་ཉིད་དུ་ཡོངས་སུ་བསྔོ་བར་བྱའོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །དྲང་སྲོང་སྲས་པོ་གང་དག་
བྱང་ཆུབ་མཆོག་འདོད་པ། །ཁྱུ་མཆོག་དེ་དག་རྣམས་ཀྱི་བརྩོན་འགྲུས་མ་ཞུམ་མཆོག །དེ་དག་སངས་རྒྱས་ཞིང་ནི་བརྒྱར་ཡང་འགྲོ་བར་བྱེད། །དེ་དག་ཡུན་རིང་སྤྱད་པ་སྤྱོད་ཀྱང་སྐྱོ་བ་མེད། །སེམས་ཅན་ཡོངས་སུ་སྨིན་པར་
བྱ་ཕྱིར་བརྩོན་འགྲུས་ཅན། །དེ་དག་བསྐལ་པ་བརྒྱ་ཕྲག་མང་པོར་སྡུག་བསྔལ་བཟོད། །སྐྱེ་བོ་སྡུག་བསྔལ་དཔག་མེད་ཞི་བདེ་སྦྱིན་འདོད་པ། །ལེ་ལོ་མེད་པ་དེ་དག་བརྩོན་འགྲུས་མི་ཉམས་འདོད། །ཞིང་ཀུན་རྣམ་པར་སྦྱོང་བར་
བདག་ནི་སྨོན་ལམ་འདེབས། །ཆོས་རྣམས་འདི་དག་ཐམས་ཅད་རྣམ་པ་ཀུན་རྟོགས་བྱ། །ཞིང་བརྒྱ་ཀུན་དུ་ཆོས་ཀྱི་འཁོར་ལོ་བསྐོར་བར་བྱ། །ཐེག་པ་མཆོག་ལ་བདག་གིས་སེམས་ཅན་བྱེ་བ་གདུལ། །ཤིན་དུ་རྒྱ་ཆེན་ཞིང་རྣམས་
སྤྲུལ་པ་བྱས་ནས་སུ། །སེམས་ཀྱི་སྐད་ཅིག་གཅིག་ལ་བྱང་ཆུབ་མཆོག་འཚང་རྒྱ། །རྒྱལ་བའི་སྲས་པོ་བརྩོན་འགྲུས་ཕ་རོལ་དོང་བ་དག །སེམས་ཅན་དོན་དུ་རྣམ་པར་འཕྲུལ་པ་འདི་ན་སྟོན། །རིགས་ཀྱི་བུ་བྱང་ཆུབ་སེམས་
དཔས་རྣམ་པ་བཅུ་གཉིས་ཀྱིས་བསམ་གཏན་རྣམས་བསྒོམ་པར་བྱའོ། །བཅུ་གཉིས་པོ་དེ་དག་གང་ཞེ་ན། འདི་ལྟ་སྟེ། ཤིན་དུ་མི་འཁྲུགས་པའི་ཕྱིར་ཉོན་མོངས་པ་ཞི་བར་བྱ་བའི་རྣམ་པ་དང་ཡུལ་རྣམས་ལ་མི་རྒྱུག་པའི་
ཕྱིར་སེམས་གནས་པའི་རྣམ་པ་དང་། འདོད་པ་དང་གཟུགས་དང་གཟུགས་མེད་པའི་ཁམས་ལས་ཡང་དག་པར་འདའ་བའི་ཕྱིར་མི་གནས་པའི་རྣམ་པ་དང་། འཇིག་རྟེན་པའི་སྙོམས་པར་འཇུག་པ་ཟིལ་གྱིས་གནོན་པའི་ཕྱིར་
<pb id="52.43a"/>
འཇིག་རྟེན་ལས་འདས་པའི་རྣམ་པ་དང་། དེ་ལ་མ་ཆགས་པའི་ཕྱིར་ཁྱད་པར་གྱི་རྣམ་པ་དང་། བསམ་གཏན་ཟློག་པའི་ཕྱིར་འདོད་རྒྱལ་གྱི་རྣམ་པ་དང་། དངོས་པོའི་འདུ་ཤེས་དང་བྲལ་བའི་ཕྱིར་ངོ་བོ་ཉིད་ཀྱི་རྣམ་པ་དང་ཚད་ཡོད་པའི་
ཏིང་ངེ་འཛིན་ལ་སྨོད་པའི་ཕྱིར་ཚད་མེད་པའི་རྣམ་པ་དང་། ཤིན་དུ་ཞི་བའི་ཕྱིར་ཞི་གནས་ཀྱི་རྣམ་པ་དང་། ཅང་ཤེས་པའི་ཕྱིར་སེམས་དུལ་བའི་རྣམ་པ་དང་། དབང་པོ་ངེས་པར་བསྡམས་པའི་ཕྱིར་ངེས་པར་སེམས་པའི་རྣམ་པ་དང་། བྱང་ཆུབ་
ཀྱི་བསམ་པ་མ་བོར་བའི་ཕྱིར་ཐབས་མཁས་པའི་རྣམ་པས་བྱང་ཆུབ་སེམས་དཔའ་རྣམས་བསམ་གཏན་སྒོམ་གྱི། ང་རྒྱལ་དང་ལྟ་བ་དང་སྲེད་པ་ཤས་ཆེ་བའི་ད་བསམ་གཏན་པ་ནི་མ་ཡིན་ཏེ། དེའི་ཕྱིར་བྱང་ཆུབ་སེམས་དཔའ་རྣམས་
སྙོམས་པར་འཇུག་པ་ཐམས་ཅད་ཟིལ་གྱིས་གནོན་ཏོ། །རིགས་ཀྱི་བུ་རྣམ་པ་བཅུ་གཉིས་པོ་དེ་དག་གིས་བྱང་ཆུབ་སེམས་དཔས་བསམ་གཏན་རྣམས་བསྒོམ་པར་བྱ་སྟེ། བསམ་གཏན་དེ་ཡང་ཐམས་ཅད་མཁྱེན་པ་ཉིད་དུ་ཡོངས་སུ་
བསྔོ་བར་བྱའོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །བྱང་ཆུབ་སེམས་དཔའ་གཟི་ལྡན་པ། །དེ་ཉིད་དེ་དག་བསམ་གཏན་ནི། །ཉོན་མོངས་ཐམས་ཅད་ཞི་ཕྱིར་དང་། །ཤིན་དུ་འཁྲུག་
མེད་དོན་ཕྱིར་ཡིན། །ཞི་བའི་ཞི་གནས་ངེས་པར་སེམས། །ཡུལ་ལ་རྟག་པར་དགའ་བ་མེད། །སེམས་འཁྲུལ་གྱུར་པ་གནས་རྣམས་སུ། །རྟག་པར་ཡང་དག་རབ་ཏུ་སྦྱོར། །མི་གནས་དེ་དག་བསམ་གཏན་བྱེད། །འདོད་དང་
གཟུགས་དང་གཟུགས་མེད་པ། །གང་ལའང་དེ་དག་མི་གནས་ཏེ། །དེ་དག་མི་གནས་བསམ་གཏན་བྱེད། །བྱང་ཆུབ་སེམས་དཔའ་ཡེ་ཤེས་ཅན། །བསམ་གཏན་འཇིག་རྟེན་འདས་པར་བརྗོད། །དེ་བས་ཏིང་ངེ་འཛིན་རྣམས་ཀྱིས། །
ཉན་ཐོས་རྣམས་དང་འཇིག་རྟེན་འཕགས། །དེ་དག་བསམ་གཏན་ལས་སུ་རུང་། །ཇི་ལྟར་འདོད་བཞིན་དབང་ཡང་སྒྱུར། །འདོད་པའི་ཁམས་སུ་སྐྱེ་མི་འདོད། །དེ་དག་བསམ་གཏན་ཟློག་པར་བྱེད། །བདག་ཉིད་ཆེན་པོ་དེ་དག་
<pb id="52.43b"/>
གི། །བསམ་གཏན་རྣམས་ནི་རྣམ་པས་འཕགས། །དེ་དག་དེར་ཆགས་མེད་པ་ཞེས། །དེ་ཕྱིར་རྒྱལ་བས་བཀའ་སྩལ་ཏོ། །སེམས་ཅན་མེད་ཆོས་དྲི་མེད་དེ། །དེ་དག་བསམ་གཏན་ཚད་མེད་དོ། །ཕྱོགས་གཅིག་བསམ་གཏན་བྱེད་
པ་དག །ཟིལ་ཀྱིས་མནན་ཅིང་བསམ་གཏན་བྱེད། །ཤེས་རབ་ཐབས་དང་ལྡན་པ་པོ། །མ་སྨད་བསམ་གཏན་བསམ་གཏན་བྱེད། །དེ་དག་ལྟ་བའི་རྣམ་པ་སྤངས། །ཤིན་དུ་དགེ་བའི་སྤྱོད་ཡུལ་ཅན། །དངོས་ལ་མི་གནས་ཤེས་རབ་ལྡན། །
དངོས་པོ་མེད་ལའང་མི་གནས་ཏེ། །དངོས་དང་དངོས་མེད་འདུ་ཤེས་སྤངས། །དེ་དག་བསམ་གཏན་བསམ་གཏན་བྱེད། །གཟི་ལྡན་དེ་དག་འདྲ་བ་ཡི། །རྣམ་པས་མཉམ་མེད་བསམ་གཏན་བྱེད། །དེ་ལ་དགྲ་བཅོམ་རང་སངས་རྒྱས། །བློ་ནི་
ཤིན་དུ་རྨོངས་པར་འགྱུར། །རིགས་ཀྱི་བུ་རྣམ་པ་བཅུ་གཉིས་ཀྱིས་བྱང་ཆུབ་སེམས་དཔས་ཤེས་རབ་ཀྱི་ཕ་རོལ་དུ་ཕྱིན་པ་རྟོགས་པར་བྱའོ། །བཅུ་གཉིས་པོ་དག་གང་ཞེ་ན། འདི་ལྟ་སྟེ། གཏི་མུག་གི་མུན་པ་མུན་ནག་མེད་པའི་ཕྱིར་སྣང་བའི་
རྣམ་པ་དང་། ཉོན་མོངས་པའི་ཐིབས་པོ་སྣང་བར་བྱེད་པའི་ཕྱིར་སྒྲོན་མའི་རྣམ་པ་དང་། མི་ཤེས་པ་དང་བྲལ་བའི་ཕྱིར་ཡེ་ཤེས་ཀྱི་འོད་ཟེར་རབ་ཏུ་འགྱེད་པའི་རྣམ་པ་དང་། མ་རིག་པ་དྲུངས་ནས་འབྱིན་པའི་ཕྱིར་ཐོང་གཤོལ་གྱི་རྣམ་པ་དང་། 
སྲེད་པའི་རྒྱ་མོ་རྣམ་པར་འཇིག་པར་བྱེད་པའི་ཕྱིར་ལྕགས་ཀྱུའི་རྣམ་པ་དང་། ཉོན་མོངས་པ་རྡུལ་དུ་རློག་པའི་ཕྱིར་རྡོ་རྗེའི་རྣམ་པ་དང་། ཉོན་མོངས་པའི་འདམ་རྫབ་སྐེམས་པའི་ཕྱིར་ཉི་མའི་དཀྱིལ་འཁོར་གྱི་རྣམ་པ་དང་། སྐྱེ་བའི་ཤིང་སྲེག་
པའི་ཕྱིར་མེའི་རྣམ་པ་དང་། རྨོངས་པ་མེད་པར་བྱེད་པའི་ཕྱིར་ནོར་བུ་ལྟ་བུའི་རྣམ་པ་དང་། རྫས་མེད་པའི་ཕྱིར་སྟོང་པ་ཉིད་ཀྱི་རྣམ་པ་དང་། མཚན་ཉིད་མེད་པའི་ཕྱིར་མཚན་མ་མེད་པའི་རྣམ་པ་དང་། ཁམས་གསུམ་ལས་ཡང་དག་
པར་འདའ་བའི་ཕྱིར་སྨོན་པ་མེད་པའི་རྣམ་པ་སྟེ། རིགས་ཀྱི་བུ་རྣམ་པ་བཅུ་གཉིས་པོ་དེ་དག་གིས་བྱང་ཆུབ་སེམས་དཔས་ཤེས་རབ་ཀྱི་ཕ་རོལ་དུ་ཕྱིན་པ་རྟོགས་པར་བྱའོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་
<pb id="52.44a"/>
འདི་དག་བཀའ་སྩལ་ཏོ། །ཤེས་རབ་འཕགས་པ་འདི་ནི་སྣང་ལྟ་བུར། །རྟག་ཏུ་སྐྱེ་དགུ་རྣམས་ཀྱི་མུན་པ་སེལ། །དེ་ནི་སྒྲོན་མ་ལྟ་བུར་སྣང་ཕྱིར་བྱུང་། །ཉོན་མོངས་ཚོགས་ལ་འདི་ནི་སྣང་བར་བྱེད། །སྲེད་དང་རྨོངས་པའི་རྩ་རྣམས་
བསལ་བའི་ཕྱིར། །དགེ་བའི་ཡིད་ནི་ཐོང་གཤོལ་འདྲ་བ་ཡིན། །ཉོན་མོངས་རི་རྣམས་རྡུལ་དུ་རློག་པ་སྟེ། །ལྷ་མིན་ལྡང་ལ་དབང་པོའི་རྡོ་རྗེ་བཞིན། །རང་གི་སྣང་བས་ཤེས་རབ་མུན་བྲལ་བས། །དམ་པ་རྣམས་ཀྱིས་མར་མེ་འདྲ་ཞེས་
བསྟན། །དེ་ནི་ཉོན་མོངས་འདམ་རྫབ་ངན་སྐེམས་ཕྱིར། །དཔྱིད་ཉི་འདྲ་ཞེས་དམ་པ་རྣམས་ཀྱིས་བརྗོད། །དེ་ནི་ཉོན་མོངས་ཆུ་བོར་ནུབ་པ་ལ། །གྲུ་བཞིན་འཇིག་རྟེན་ཡང་དག་སྒྲོལ་བ་བྱེད། །དེ་ནི་གཏི་མུག་ཤིང་ཆེན་གཅོད་པས་ན། །དག་ཅིང་མི་
རྟོག་རལ་གྲི་རྣོ་དང་མཚུངས། །རྨོངས་པ་མེད་འགྱུར་ནོར་བུ་རིན་ཆེན་འདྲ། །དངོས་མེད་ཆོས་ཀྱི་མཚན་ཉིད་རྟོགས་པར་བྱེད། །སྟོང་པ་རང་དབང་བྱེད་ཅིང་རྟོག་མེད་པས། །དེ་ནི་སྲིད་དང་ཞི་ལ་མི་གནས་སོ། །ནེམ་ནུར་ཐེ་ཙོམ་ལ་སོགས་
འཇིག་བྱེད་དེ། །དྲིས་པ་ལན་གདབ་པ་ལའང་དེ་མཁས་སོ། །འཁོར་བའི་ཉེས་པའང་དེ་ཉིད་སེལ་བྱེད་དེ། མྱ་ངན་འདས་ལམ་མཚོན་ལ་དེས་སྒྲོན་ཡིན། །དེ་ལ་མིག་ཅེས་ཐུབ་པ་ཟླ་བ་གསུང་། །མངོན་སུམ་བྱེད་པ་རྟོགས་པའི་མཚན་ཉིད་དེ། །
དེ་གྲོགས་བྱང་ཆུབ་སེམས་དཔའ་དྲི་མེད་རྣམས། །སྒྲོལ་མའི་ཡིད་ལྟར་བྱང་ཆུབ་སྤྱད་པ་སྤྱོད། །ཕ་རོལ་དུ་ཕྱིན་པ་བསྟན་པའི་ལེའུ་སྟེ་གཉིས་པའོ།། །།<head n="2" t="གསུམ་པ། ཐབས་ལ་མཁས་པའི་ལེའུ།" type="lewu" lv="89.3" zh="57.245"/>རིགས་ཀྱི་བུ་བྱང་ཆུབ་སེམས་དཔའི་ཐབས་ནི་ཡུལ་བཅུ་གཉིས་ལ་བལྟ་བར་བྱ་སྟེ། 
བཅུ་གཉིས་པོ་དག་གང་ཞེ་ན། རིགས་ཀྱི་བུ་འདི་ལ་ནི་བྱང་ཆུབ་སེམས་དཔའ་ནི་མྱ་ངན་ལས་འདས་པའི་ཡུལ་ལ་གནས་པ་འང་ཡིན་ལ། ཐབས་ཀྱིས་འཁོར་བའི་ཡུལ་ལ་ཡང་གནས་པར་སྣང་བ་དང་། དབེན་པའི་ཡུལ་ལ་གནས་པཡང་
ཡིན་ལ། ཐབས་ཀྱིས་འདུ་འཛིའི་ཡུལ་ལ་གནས་པར་ཡང་སྣང་བ་དང་། བསམ་གཏན་གྱི་ཡུལ་ལ་གནས་པ་འང་ཡིན་ལ། ཐབས་ཀྱིས་བཙུན་མོའི་འཁོར་གྱི་ནང་ན་གནས་པར་ཡང་སྣང་བ་དང་། མངོན་པར་འདུ་མི་བྱེད་པའི་ཡུལ་ལ་གནས་
<pb id="52.44b"/>
པའང་ཡིན་ལ། ཐབས་ཀྱིས་མངོན་པར་འདུ་བྱེད་པ་ཐམས་ཅད་ཀྱི་ཡུལ་ལ་གནས་པར་ཡང་སྣང་བ་དང་། སྐྱེ་བ་མེད་པའི་ཡུལ་ལ་གནས་པའང་ཡིན་ལ། ཐབས་ཀྱིས་སྐྱེ་བ་དང་།  ཤི་འཕོའི་ཡུལ་ལ་གནས་པར་ཡང་སྣང་བ་དང་། བདུད་བཞིའི་ཡུལ་ལ་
ཡང་དག་པར་འདས་པའང་ཡིན་ལ། ཐབས་ཀྱིས་བདུད་འདུལ་བ་ཡང་སྟོན་པ་དང་། འཕགས་པའི་སྐྱེ་བོའི་ཡུལ་ལ་གནས་པའང་ཡིན་ལ། ཐབས་ཀྱིས་འཕགས་པ་མ་ཡིན་པའི་ཡུལ་ལ་གནས་པར་ཡང་སྣང་བ་དང་། འཇིག་རྟེན་གྱི་ཡུལ་
ལས་ཡང་དག་པར་འདས་པ་ཡང་ཡིན་ལ། ཐབས་ཀྱིས་འཇིག་རྟེན་གྱི་ཡུལ་ལ་གནས་པར་ཡང་སྣང་བ་དང་། ཡེ་ཤེས་ཀྱི་ཡུལ་རྙེད་པ་ཡང་ཡིན་ལ་ཐབས་ཀྱིས་མི་ཤེས་པའི་མཐའི་ཡུལ་ལ་གནས་པར་ཡང་སྣང་བ་དང་། ཡང་དག་པའི་
མཐའི་ཡུལ་མངོན་སུམ་དུ་གྱུར་པ་ཡང་ཡིན་ལ། ཐབས་ཀྱིས་ཉན་ཐོས་དང་རང་སངས་རྒྱས་ཀྱི་ཡུལ་དུ་ཡང་མི་ལྟུང་བ་དང་། མཚན་ཉིད་མེད་པའི་ཆོས་ཁོང་དུ་ཆུད་པ་ཡང་ཡིན་ལ། ཐབས་ཀྱིས་མཚན་དང་། དཔེ་བྱད་བཟང་པོས་ལེགས་པར་
བརྒྱན་ཅིང་སྤུད་པའི་ལུས་ཀྱིས་སེམས་ཅན་ཐམས་ཅད་ཡོངས་སུ་སྨིན་པར་བྱེད་པའི་ཡུལ་ལ་གནས་པར་ཡང་སྣང་བ་དང་། སངས་རྒྱས་ཀྱི་ཡུལ་ལ་ཡང་དག་པར་ཞུགས་པ་ཡང་ཡིན་ལ། ཐབས་ཀྱིས་བདུད་ཀྱི་ཡུལ་ཐམས་ཅད་ལ་གནས་
པར་ཡང་སྣང་བ་སྟེ། རིགས་ཀྱི་བུ་བྱང་ཆུབ་སེམས་དཔའ་རྣམས་ཀྱི་ཐབས་ནི་ཡུལ་བཅུ་གཉིས་པོ་དེ་དག་ལ་བལྟ་བར་བྱའོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །བྱང་ཆུབ་སེམས་དཔའ་
དག་རྣམས་ཀྱི། །ཐབས་ཀྱི་ཡུལ་ནི་འདི་ཡིན་ཏེ། །ཡུལ་རྣམས་གང་ལ་གནས་གྱུར་ཀྱང་། །ཡུལ་རྣམས་ཀུན་ལ་འང་སྣང་བ་ཡིན། །མྱ་ངན་འདས་པའི་མཚོར་བཀྲུས་ཀྱང་། །ཐབས་ཀྱིས་འཁོར་བའི་ཆུ་ན་སྣང་། །ཐབས་
ཀྱི་བསམ་པ་ཐོབ་པས་ན། །གཉི་གའི་སྐྱོན་གྱིས་གོས་པ་མེད། །འགྲོ་ཕན་ཐམས་ཅད་ལུས་ཡིད་ཀྱིས། །དབེན་པ་དམ་པ་ཐོབ་གྱུར་ནས། །མེ་ཏོག་ནགས་ཀྱི་བུང་བ་བཞིན། །འདུ་འཛི་དག་དང་འདྲེས་པ་མེད། །
<pb id="52.45a"/>
གདུ་བུ་འཁྲོལ་བའི་སྒྲ་ཆེན་འབྱུང་བ་ཡི། །བཙུན་མོའི་འཁོར་ན་དེ་དག་སྒེག་པར་སྣང་། །སེམས་ཅན་དམྱལ་ལ་སོགས་པའི་གནོད་པ་ཡིས། །སེམས་ཅན་སྡུག་བསྔལ་སེམས་ཤིང་རྟག་མི་གཡོ། །དེ་དག་རྟག་ཏུ་ཞི་ཞིང་
མཉམ་བཞག་ཀྱང་། །རྣམ་པར་གཡེངས་པའི་ཡུལ་དུའང་སྣང་བ་ཡིན། །རྣམ་པར་གཡེངས་པའི་གཞི་ནི་བསལ་བ་སྟེ། །དེ་དག་ཐབས་མཁས་ཚུལ་ནི་དེ་ཡིན་ནོ། །དེ་དག་མི་རྟོག་མངོན་པར་འདུ་བྱེད་མེད། །རྣམ་པར་རྟོག་པའི་
མེ་ཡང་ཡོད་མིན་ཀྱང་། །ཐབས་ཀྱིས་སྤྲོས་པ་དང་ནི་འདུ་བྱེད་དང་། །རྟོག་དང་ལྡན་པ་དེ་དག་སྣང་བ་ཡིན། །ཆོས་རྣམས་འཆི་འཕོ་སྐྱེ་བ་མེད་ལྡན་ཞིང་། །ཡང་དག་ཉིད་དུ་སྐྱེ་མེད་ལྡན་མཐོང་ཡང་། །མཁས་པ་རྣམས་ནི་
ཐབས་ཀྱི་ཡེ་ཤེས་ཀྱིས། །སྐྱེ་བ་དང་ནི་འཆི་འཕོ་སྟོན་པར་བྱེད། །བདུད་ཀྱི་ཡུལ་ལས་ཡོངས་འདས་ཤིང་། །བརྟན་རྣམས་སངས་རྒྱས་ཡུལ་གནས་ཀྱང་། །བརྟན་པ་རྣམས་ཀྱི་ཐབས་ཀྱིས་སུ། །བདུད་ཀྱི་ཡུལ་ལ་རྒྱུ་བར་སྣང་། །
འཕགས་པའི་ཚོགས་ཀྱི་སྤྱིར་གནས་ཀྱང་། །ཐབས་ཀྱིས་བྱིས་པ་ཉིད་དུ་སྟོན། །ཡེ་ཤེས་སྟོབས་ཅན་རྣམ་འཕྲུལ་ཀྱང་། །སེམས་ཅན་དག་པ་སྙིང་རྗེས་ཟིན། །ཆོས་རྣམས་སྟོང་པ་ཉིད་ཀྱི་མཆོག །ཆོས་ཉིད་དེ་དག་རྟོགས་ཡིན་ཞིང་། 
ཤིན་དུ་མྱ་ངན་ལས་འདས་པའི། །ཐབས་ལ་འང་དེ་དག་སྤྱོད་པར་བྱེད། །ཆོས་ཀུན་རང་བཞིན་མེད་པ་དང་། །སྟོང་ཞི་མཚན་ཉིད་མེད་རྟོགས་ཀྱང་། །ཐབས་ཀྱིས་མཚན་ཀྱིས་བརྒྱན་པ་ཡི། །ལུས་ཀྱིས་སེམས་ཅན་དོན་ཀྱང་སྤྱོད། །
ཤེས་རབ་ཉམས་ཤིང་བརྩེ་མེད་པ། །སྙིང་རྗེ་མེད་བློ་འཚོ་བ་མིན། །ཤེས་རབ་འཕགས་དང་སྙིང་རྗེ་ནི། །དག་པས་དེ་ཕྱིར་ཐབས་སུ་འདོད། །བྱང་ཆུབ་སེམས་དཔའ་ཆེ་རྣམས་ཀྱི། །མཐུ་ལྡན་ཐབས་ནི་འདི་ཡིན་ཏེ། །འཕགས་པ་
དེ་དག་དེར་གནས་ཤིང་། །རྣམ་པར་འཕྲུལ་པ་བརྒྱ་དག་སྟོན། །རིགས་ཀྱི་བུ་འདི་ལྟར་ཡང་དེ་བཞིན་གཤེགས་པ་རྣམས་ཀྱི་ཐབས་སུ་བལྟ་བར་བྱ་སྟེ། གང་འདི་ལྟར་ཡོན་ཏན་གྱི་སྙིང་པོ་རྣམ་པ་བཅུ་གཉིས་ཀྱིས་མངོན་པར་འཕགས་པའི་
<pb id="52.45b"/>
སངས་རྒྱས་ཀྱི་ཞིང་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཀྱང་བསྐལ་པའི་སྙིགས་མ་སྟོན་པ་དང་། དུས་ཀྱི་སྙིགས་མ་སྟོན་པ་དང་། སེམས་ཅན་གྱི་སྙིགས་མ་སྟོན་པ་དང་། ཉོན་མོངས་པའི་
སྙིགས་མ་སྟོན་པ་དང་། ཚེའི་སྙིགས་མ་སྟོན་པ་དང་། ཐེག་པ་ཐ་དད་པ་སྟོན་པ་དང་། ཀུན་ནས་ཉོན་མོངས་པ་ཅན་གྱི་སངས་རྒྱས་ཀྱི་ཞིང་སྟོན་པ་དང་། སེམས་ཅན་དམུ་རྒོད་སྟོན་པ་དང་། ཆོས་བསྟན་པ་ལ་བྱེ་བྲག་སྟོན་པ་དང་གཞན་མུ་སྟེགས་ཅན་གྱི་འཁྲུག་པ་
ཡོད་པར་སྟོན་པ་དང་། བདུད་རྣམས་དང་། བདུད་ཀྱི་ལས་རྣམས་ཀྱང་སྟོན་ལ། ཉེས་པ་དེ་དག་ཀྱང་ཡོད་པ་མ་ཡིན་པ་ཐམས་ཅད་ནི་དེ་བཞིན་གཤེགས་པའི་ཐབས་སུ་བལྟ་བར་བྱའོ། །དེ་སྐད་ཅེས་བཀའ་སྩལ་པ་དང་། འཇམ་དཔལ་གཞོན་ནུར་གྱུར་
པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཡོན་ཏན་གྱི་སྙིང་པོ་གང་དང་ལྡན་ན་གང་དུ་སངས་རྒྱས་བཅོམ་ལྡན་འདས་རྣམས་བྱང་ཆུབ་མངོན་པར་རྫོགས་པར་འཚང་རྒྱ་བའི་སངས་རྒྱས་ཀྱི་ཞིང་དེ་ལྟ་བུར་འགྱུར་བའི་ཡོན་ཏན་གྱི་སྙིང་པོ་བཅུ་
གཉིས་པོ་དེ་དག་བཅོམ་ལྡན་འདས་ཀྱིས་བསྟན་དུ་གསོལ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་འདི་ལ་གང་དུ་སངས་རྒྱས་བཅོམ་ལྡན་འདས་རྣམས་བྱང་ཆུབ་མངོན་པར་འཚང་རྒྱ་བའི་སངས་རྒྱས་ཀྱི་ཞིང་དེ་ནི་ཡོན་ཏན་གྱི་སྙིང་པོས་
བསྒྲུབས་པའི་ཕྱིར་བསྐལ་པའི་སྙིང་པོ་དང་ལྡན་པ་ཡིན། །སངས་རྒྱས་ཀྱི་ཞིང་དེ་ནི་ཆོས་སྤྱད་པའི་དུས་ལས་མི་འདའ་བའི་ཕྱིར་དུས་ཀྱི་སྙིང་པོ་དང་ལྡན་པ་ཡིན། སངས་རྒྱས་ཀྱི་ཞིང་དེ་ནི་ཆོས་ཤེས་པར་འགྱུར་བ་དང་ལྡན་པའི་ཕྱིར་སེམས་ཅན་
གྱི་སྙིང་པོ་དང་ལྡན་པ་ཡིན། སངས་རྒྱས་ཀྱི་ཞིང་དེ་ནི་ལེགས་པར་ཡོངས་སུ་དག་པའི་ཕྱིར་ཉོན་མོངས་པ་ཅན་མ་ཡིན་པའི་ཞིང་གི་སྙིང་པོ་དང་ལྡན་པ་ཡིན་སངས་རྒྱས་ཀྱི་ཞིང་དེ་ནི་སེམས་ཅན་དམུ་རྒོད་མེད་པའི་ཕྱིར་སེམས་ཅན་ཅང་ཤེས་
ཀྱི་སྙིང་པོ་དང་ལྡན་པ་ཡིན། སངས་རྒྱས་ཀྱི་ཞིང་དེ་ནི་ཐེག་པ་གཅིག་གིས་ངེས་པར་འབྱུང་བའི་ཕྱིར་ཐེག་པའི་སྙིང་པོ་དང་ལྡན་པ་ཡིན། སངས་རྒྱས་ཀྱི་ཞིང་དེ་ནི་རྫས་ཀྱི་ལྷག་མ་ཡོད་པའི་ཕྱིར་སའི་སྙིང་པོ་དང་ལྡན་པ་ཡིན། 