<pb id="104.197a"/>
འཚོ་བའི་བར་དུ་ཟ། །དེ་དག་གྲོལ་བར་ངས་མ་བཤད། །ཡང་དག་དོན་གྱི་ལུང་འདི་ཉོན། །རྣལ་འབྱོར་ཐབས་དང་ལྡན་པས་ནི། །ཆོས་སྐུ་གཅིག་ལས་ཐ་དད་པའི། །རིགས་ལྔའི་ཁ་དོག་འདི་བཤད་དོ། །འདི་ལྟར་རྟོགས་ན་གྲོལ་ཞེས་བཤད། །
རང་བཞིན་ཡེ་ནས་དག་པའི་རྫས། །མཉམ་པའི་དབྱིངས་སུ་རབ་རྟོགས་ན། །གཉིས་མེད་དོན་གྱིས་ཟིན་པ་ཡིན། །ཇི་ལྟར་དམིགས་པ་བཞིན་དུ་འགྲུབ། །དངོས་དང་དངོས་མེད་རྟོག་པའི་མཚན། །གཙང་དང་མི་གཙང་རྟོག་པའི་མཚན། །མཁས་པས་དབུས་ལ་གནས་
མི་འགྱུར། །ཡེ་ཤེས་སྐུ་ལྔ་བསྟན་པའི་ཕྱིར། །བྱང་ཆུབ་སེམས་ནི་དཀར་བས་ན། །དྲི་མེད་དཀར་བས་ཡེ་ཤེས་སྐུའོ། །རཀྟ་ཆགས་མེད་དམར་བས་ན། །ཆགས་མེད་རྣམ་དག་ཆོས་ཀྱི་སྐུའོ། །མང་ས་ཡིད་བཞིན་རིན་ཆེན་སྔོ། །སྣ་ཚོགས་འབྱུང་གནས་མཉམ་ཉིད་སྐུའོ། །
རིན་ཆེན་གསེར་མདོག་སྣང་མཛད་དེ། །མངོན་འབྱུང་སྤྲུལ་པ་ཆོས་ཀྱི་སྐུའོ། །དྲི་ཆུ་དག་བྱེད་ལྗང་གུའི་མདོག །  ཀུན་དུ་དོན་གྲུབ་ལས་རབ་སྐུའོ། །སྐུ་ལྔ་ལྷུན་གྲུབ་བདུད་རྩི་འདི། །སོ་སོའི་ལུས་ལ་གནས་པ་ཡིན། །དྲི་ཆེན་དྲི་ཆུ་རཀྟ་དང་། །མངས་སེམས་ཆུ་འདི་རྣམས་ཀུན། །སེམས་
ཅན་རྟོག་པ་བཟློག་པའི་ཕྱིར། །གཙོ་རུ་དང་དུ་བླང་བར་བྱའོ། །གཙང་སྨེ་མེད་པར་ཀུན་གྱིས་སྤྱོད། །འདི་དག་གྲོལ་བར་ངས་བཤད་དོ། །ཐེ་ཚོམ་མེད་པས་དངོས་གྲུབ་ཐོབ། །སྤྱོད་པའི་སྐྱེས་བུ་རྣལ་འབྱོར་པས། །ཚེ་འདི་ཉིད་ལ་གྲུབ་པར་འགྱུར། །ཅེས་བཅོམ་ལྡན་འདས་
རིགས་ལྔ་བདེ་བར་གཤེགས་པས་བཀའ་སྩལ་ཏོ། །འདི་ཡན་ཆད་མ་ཧཱ་ཡོ་གའི་དོན་གྱི་ལུང་དང་བསྒྲུབ་ཐབས་བདུད་རྩི་ཆེན་པོ་འབུམ་སྡེ་ལས་བཏུས་པའི། བམ་པོ་ཆེན་པོ་ལྔ་པ།།  །།<sutra id="J759f"/><head n="1" t="བདུད་རྩི་འཁྱིལ་པ་ལ་ཕྱག་འཚལ་ལོ།།" st="ཨ་མྲྀ་ཏ་ཀུཎྜ་ལི་ན་མ༔"/><bampo n="759f.1" zh="103.1"/>རྒྱ་གར་སྐད་དུ། ཨ་མྲྀ་ཏ་ཀུཎྜ་ལི་ན་མ༔ བོད་སྐད་དུ། 
བདུད་རྩི་འཁྱིལ་པ་ལ་ཕྱག་འཚལ་ལོ། །བདུད་རྩི་རྒྱལ་ལ་ཕྱག་འཚལ་ནས། །བདུད་རྩི་སྦྱོར་བའི་ཐབས་བསྟན་ཏེ། །དེ་བཞིན་གཤེགས་པ་ཀུན་གྱིས་བདུད་རྩི་བསྒྲུབ་པའི་དགོངས་པ་ལ་ཞུགས་ཏེ། དེ་ནས་བདུད་རྩི་རྒྱལ་པོ་ཡིས། །བདུད་རྩི་སྦྱོར་བའི་ཐབས་འདི་བསྟན་
ཏེ་བཀའ་སྩལ་ཏོ། །དང་པོར་ཕུན་སུམ་ཚོགས་པའི་ཡུལ། །དགའ་ཞིང་བར་ཆད་མེད་པའི་གནས། །བཙལ་ནས་ཉིད་ཀྱི་དབང་དུ་བྱའོ། །དེ་ནས་རང་ལུས་བསྲུང་བའི་ཕྱིར། །ལག་ཆ་ཕུན་སུམ་ཚོགས་པ་ཡིས། །བར་ཆད་བྱེད་པའི་དགྲ་བགེགས་བཟློག །དེ་ནས་བསྒྲུབ་པའི་
<pb id="104.197b"/>
ཡོ་བྱད་རྣམས། །འཚོ་བ་ཟས་ཀྱི་ཡོ་བྱད་རྣམས། །བསྒྲུབ་པ་དམ་རྫས་ཡོ་བྱད་དང་། །རྐྱེན་ཟློག་སྨན་གྱི་ཡོ་བྱད་དང་། །དེ་ལྟར་ཕུན་སུམ་ཚོགས་ལྡན་ནས། །ཇི་བཞིན་བདེ་བར་འདུག་ནས་ནི། །ས་གཞི་རབ་ཏུ་སྦྱང་བྱས་ཏེ། །ཚེས་གྲངས་ཡར་གྱི་བརྒྱད་ལ་བརྩམ། །སྔ་དྲོའི་དུས་ནས་
དཀྱིལ་འཁོར་བྱ། །མཎ་ཌལ་འདོམ་གང་པ་ལྔ་བྲི། །བསྒྲུབ་པ་ཆེན་པོ་བྱ་བའི་ཕྱིར། །དྲི་ཆེན་དྲི་ཆུའི་བརྐྱང་ནུལ་བྱའོ། །དུར་ཁྲོད་ཐོད་པ་ལྔ་ནང་དུ། །ཚིལ་ཆེན་མེ་མར་རེ་རེ་ཡང་། །མེ་མར་སྡོང་བུ་ལྔ་བརྒྱ་བྱའོ། །མེ་མར་ལྔ་བརྒྱ་གཏམས་ནས་ནི། །དེ་ནས་བསྒྲུབ་པ་བརྩམ་བྱ་ཞིང་། །
རྫོགས་པའི་ལས་ནི་རྣམ་བཞི་བྱ། །ཞི་བའི་ཚེ་ན་བྱང་དུ་བལྟའོ། །གཱ་ནའི་ཚེ་ན་ནུབ་ཏུ་བལྟའོ། །སྟ་ན་ཆེན་པོ་ལྷོ་རུ་བལྟའོ། །རྒྱས་པའི་ཚེ་ན་ཤར་དུ་བལྟའོ། །ཡང་ན་ཕྲིན་ལས་རྣམ་པ་བཞི། །སོ་སོའི་ཕྱོགས་ཕྱོགས་དག་ནས་བལྟའོ། །དེ་ལྟར་འདུག་སྟངས་བསྟན་ནས་ནི། །
ཤར་གྱི་དཀྱིལ་འཁོར་སྟེང་དུ་ནི། །བསྒྲུབ་རྫས་ཐམས་ཅད་བཞག་པར་བྱའོ། །ལྷོ་ཡི་དཀྱིལ་འཁོར་སྟེང་དུ་ནི། །མེ་མར་ལྔ་བརྒྱ་སྨོས་པ་བཞག །ནུབ་གྱི་དཀྱིལ་འཁོར་སྟེང་དུ་ནི། །བསྒྲུབ་པ་ཡབ་ཡུམ་གནས་པར་བྱ། །བྱང་གི་དཀྱིལ་འཁོར་སྟེང་དུ་ནི། །རྒྱུ་མཆོག་
ཆེན་པོ་གཞག་པར་བྱ། །དབུས་ཀྱི་དཀྱིལ་འཁོར་སྟེང་དུ་ནི། །བྲམ་ཟེ་བཀྲ་ཤིས་གཙང་མའི་རིགས། །བཀྲ་ཤིས་ཐོད་པ་གཞག་པར་བྱའོ། །ཡང་ན་བྷནྡྷ་དཔལ་ལྡན་རྫོགས། །ཟླུམ་ཞིང་འཁྱིལ་པ་པདྨ་འདྲ། །དབུས་ན་བུ་ག་གཅིག་ཡོད་པ། །དེ་ཡི་ནང་དུ་ཧྲཱི་ཞེས་
བྲིའོ། །དེ་ཡི་ནང་དུ་བླུགས་པ་ནི། །སྙིང་པོ་ཚིམ་བྱེད་བཅུད་ཀྱི་མཆོག །གཙོ་བོ་ལྔ་དང་འབྲས་བུ་ལྔ། །དྲི་ཞིམ་བཅུད་ལྡན་ཐམས་ཅད་ཀུན། །འདི་དག་རབ་ཏུ་བསྐྱབ་པའི་ཕྱིར། །མང་པོ་འདུས་པ་མཐུ་བྱིན་ཆེ། །ཡང་ན་རྩ་བ་བརྒྱད་དང་སྦྱར། །གོ་ཙི་ཧྭ་དང་ལེང་
ལེང་ཧྭ། །འགིའུ་ཝང་ཙིའུ་ཧྭང་རཱ་ས་ཡཱན། །ག་པུར་མུ་ཏིག་ལན་ཚྭ་རྣམས། །འདི་རྣམས་རྩ་བ་བརྒྱད་དང་སྦྱར། །ཡང་ན་གཙོ་བོ་ལྔར་སྦྱར་བ། །ཨ་འབྲས་རྒུན་འབྲུམ་པ་ན་སེ། །གེར་རྒྱ་ཨ་རུ་ར་དང་ལྔ། །འདི་ནི་ནང་གི་འབྲས་བུ་ལྔའོ། །ཤ་ལྔ་དག་དང་སྦྱར་
བ་ཡང་། །དབང་པོ་ལྔ་ཡི་གཟུགས་དང་སྦྱར། །དེ་ཡི་ཕྲད་དུ་དགོས་པ་ཡང་། །མིག་དང་རྣ་བ་སྣ་དང་ལྕེ། །གཙོ་བོ་ཙིཏྟ་ཉིད་དང་ལྔའོ། །ཤིང་ཏོག་རྒུན་འབྲུམ་ཀ་ཀོ་ལ། །ཨ་འབྲས་པ་ན་བུམ་ཤ་ལྔའོ། །དྲི་ནི་ཆེན་པོ་སྣ་ལྔ་དང་། །ཆ་ཡི་གྲངས་དང་མཉམ་སྟེ་
<pb id="104.198a"/>
སྦྱར། །ནཱ་ག་གེ་སར་ཤིང་ཚ་དང་། །སུག་སྨེལ་གནྡྷ་པ་ཏྲ་དང་། །ཀུན་ཏུ་ར་དང་དྲི་སྣ་ལྔའོ། །ཡང་ན་དྲི་ཡི་རྒྱལ་པོ་ལྔ། །རྒྱ་སྤོས་འཛའ་ཏི་ཕ་ལ་དང་། །ག་པུར་ཙན་དན་ལི་ཤི་ལྔའོ། །དེ་བཞིན་སྤོས་ལྔའི་དམ་པ་ཡང་། །ཨ་ཀ་རུ་དང་དུ་རུ་སྐ། །པོག་དང་སྦྲང་རྩི་
ལྕེ་བོག་དང་། །གསེར་དངུལ་ཟངས་ལྕགས་གཡུ་དང་ལྔ། །བདར་རམ་ཞིབ་ཏུ་བཏགས་ཏེ་བླུགས། །འདི་དག་རབ་ཏུ་མཉམ་ཞིང་བསོག །འདི་དག་སྦྱར་ཞིང་བཏག་པའི་སྔགས། །ཨོྃ་ཨ་མྲྀ་ཏ་མུ་ས་ལ། གྲ་ཧེ་ཧ་ན་ཧ་ན་ཧཱུྃ་ཕཊ། འདི་རྣམས་སྦྱར་བའི་བདུད་རྩི་མཆོག །
དངོས་གྲུབ་འབྲས་བུ་ངེས་ཐོབ་བོ། །འབྲས་བུ་རྣམ་ལྔ་བསྒྲལ་བའི་ཕྱིར། །བྱང་གི་ཕྱོགས་ཀྱི་དཀྱིལ་འཁོར་དུ། །མེ་ལྕེ་གླ་གླི་སྙིང་ལ་སོགས། །གསང་བའི་བརྡ་ཚིག་དག་གིས་ནི། །དེ་དག་རབ་ཏུ་སྦ་ཞིང་བསྒྲུབ། །ཕྱོགས་བཞི་དབུས་དང་ལྔ་རུ་གཞག །རྒྱུ་མཆོག་ཆེན་པོ་ཁྲུས་
བྱས་ནས། །མངོན་སྤྱོད་མངོན་སྤྱོད་ཡ་མཚན་གྱི། །འཇིག་བྱེད་འཇིགས་བྱེད་ཆེན་པོ་ཡི། །ཨེ་ཡི་དཀྱིལ་འཁོར་སུམ་བརྩེག་གི། །སྟེང་དུ་བཞག་ནས་དབང་བསྐུར་རོ། །དེ་ནས་དཔལ་ཆེན་ཧེ་རུ་ཀ །དུར་ཁྲོད་བདག་པོ་ཆེན་པོ་ནི། །ཆེ་མཆོག་ཤིན་དུ་མི་བཟད་པ། །དབུ་མངས་
ཕྱག་ཆ་རྩུབ་པ་བསྣམས། །སྨུག་ནག་སྐུ་ནི་འབར་བ་ཅན། །ཞལ་ནི་ཉི་ཤུ་རྩ་གཅིག་སྟེ། །ཕྱག་ཀྱང་བཞི་བཅུ་རྩ་གཉིས་སོ། །ཨོྃ་བཛྲ་མ་ཧཱ་ཤྲཱི་ཧེ་རུ་ཀ །རྃ་ཛྭ་ལ་ཧཱུྃ། གསང་བའི་ཡུམ་ཡང་ཡབ་དང་འཐུན། །མ་ཧཱ་ཀྲོ་དྷཱི་ཤྭ་རི། ཨོྃ་སརྦ་ཏ་ཐཱ་ག་ཏ་མུ་དྲཱ་ཨ་བྷི་ཤིཉྩ་ཧཱུྃ། 
ཞེས་ཡུམ་དབང་བསྐུར་ནས། གཞན་ཡང་རིགས་དང་མཐུན་པ་རུ། །ཕྱོགས་བཞི་དག་ཏུ་དགོད་པར་བྱའོ། །དེ་ཡང་ཚུལ་བཞིན་བྱིན་གྱིས་བརླབ། །ཨེ་ཧྱེ་ཧི་མ་ཧཱ་རུ་ཏྲ་ཧཱུྃ་ཕཊ། སརྦེད་ཨ་ཨ་ཞེས་བརྗོད་པས། ཙིཏྟ་དྲང་ངོ་། །ཡང་ནས་ཡང་དུ་སྤར་བྱས་ཏེ། །དུག་
གསུམ་རྩ་བ་དེར་གཅད་དོ། །རྒྱུ་འབྲས་འཐུན་ཞིང་སྦྱར་བ་ཡང་། །ཡངས་ཤིང་རྒྱུད་ལ་གོམས་པ་དང་། །ཆོས་སྐུ་ཞི་བའི་ཏིང་འཛིན་ཡོད། །ཡོན་ཏན་བརྒྱད་དང་ལྡན་པ་ལ། །ངེས་པའི་དོན་དབང་ཐོས་པར་བྱའོ། །འབྱུང་བ་བཞི་ལས་སྐྱེད་པའི་ཡུམ། །ཚུལ་བཞི་
དག་དང་ལྡན་པ་འམ། །ཡང་ན་མཚན་བཟངས་སུམ་བཅུ་ནི། །ལུས་ལ་རྫོགས་པར་ཡོད་པ་ལ། །ཟླ་གསང་དཀར་དམར་རླུང་དཀར་ལྕི། །དེ་བཞིན་སྲིང་མོ་རྣལ་འབྱོར་མ། །བཙལ་ནས་བསྒྲུབ་པ་ཆེན་པོ་བྱའོ། །འོ་མ་སྤོས་ཆུས་མགོ་ལུས་བཀྲུ། །དཀྱིལ་
<pb id="104.198b"/>
འཁོར་ནང་དུ་གཞག་པར་བྱ། །འཛག་པའི་དུས་སུ་སྦྱར་བ་ཡི། །ཁྲག་ཆེན་པོ་ནི་སེམས་དང་བཅས། །རཱ་ས་ཡཱ་ནའི་གཙོ་བོར་བྱའོ། །བདུད་རྩི་དམ་པའི་སྣོད་བསྟན་པ། །ཀུན་བྱེད་ཐམས་ཅད་ཟ་བ་ཡི། །སློབ་མ་དཔའ་བརྟུལ་གཙང་སྒྲ་ཅན། །སྐྱོན་དྲུག་རྣམ་པར་སྤངས་པ་
ཡི། །མི་ཕྱེད་པ་ནི་དགུ་དང་ལྡན། །དམ་ཚིག་ཐམས་ཅད་མ་ཉམས་ཤིང་། །སྲོག་ལུས་བུ་དང་ཆུང་མ་དང་། །རིན་ཆེན་སྣ་ཚོགས་འབུལ་བྱེད་པ། །སྲིང་མོ་ཤིན་ཏུ་བརྒྱན་པ་ཡང་། །སློབ་དཔོན་བླ་མ་དེ་ལ་དབུལ། །དེ་ལྟར་འབུལ་བའི་སློབ་མའི་མཆོག །ཡུད་ཡང་
པཉྩ་ཡན་ཆད་ཀྱིས། །རབ་ཏུ་འབྲུ་ནི་གདམས་པས་བྱའོ། །ཐུགས་ཀྱི་དངོས་གྲུབ་དམ་པ་འདི། །རང་བྱུང་ང་ཡིས་བསྟན་པའི་ཕྱིར། །རེ་བ་མེད་པས་བླང་བར་བྱ། །མ་དག་པ་ནི་འཚམས་གཅད་དོ། །ལས་ཀྱི་གཙོར་ནི་བཀང་བ་དང་། །སྦྱང་དང་འཚམས་དང་
བསལ་བར་བྱའོ། །ཉི་ཟླ་པདྨ་ཡང་དག་གནས། །བདག་ཉིད་དཔའ་བོ་འབྲུ་ལྔ་ཡིས། །གནས་ལྔ་དག་ཏུ་བསམ་པར་བྱའོ། །དངོས་གྲུབ་རབ་འབྲིང་ཐ་མ་གསུམ། །མ་ཐོབ་བར་དུ་མི་གཏང་ཞིང་། །གཏང་ན་བར་ཆད་ཆེན་པོ་འགྱུར། །གསང་སྔགས་བདུད་རྩི་ཡོན་
ཏན་འདི། །སད་པའི་ཕྱིར་ཡང་བསྒྲུབ་དགོས་ན། །མཁས་པས་བདེན་པའི་དོན་ཤེས་ནས། །དོན་ལ་ཐེ་ཚོམ་ཅི་སྟེ་ཟ། །ཞེས་ཐེ་ཚོམ་བཅད་ལ། དངོས་གྲུབ་བླང་བའི་སྔགས་འདིའོ། །ཨ་ཧོཿ སུ་ཁ་དྷརྨ་གཱ་ཡ་ནི། ཨ་མྲྀ་ཏ་སིདྡྷི་ཧྲཱི༔ཞེས་དངོས་གྲུབ་བླང་ངོ་། །གནས་
ལྔ་དག་ཏུ་བསམ་པ་ཡང་། །སྤྱི་གཙུག་དབུས་སུ་ཟླ་བ་སྟེ། །དེར་ནི་ཨོྃ་དཀར་འོད་ལྡན་པ། །འོད་ཟེར་ལྔ་ནི་འཕྲོས་པ་ལས། །སླར་འདུས་སྣང་མཛད་གཙོ་བོ་སྟེ། །རྟག་པའི་ཕྱག་རྒྱ་བཅིངས་པའོ། །ལྕེ་ལ་ཧྲི་དམར་འོད་འཕྲོས་པས། །སླར་འདུས་མཐའ་ཡས་
ཆོས་ཀྱི་གསུང་། །མཉམ་པའི་ཕྱག་རྒྱར་གནས་པའོ། །སྙིང་གར་ཡི་གེ་ཧཱུྃ་མཐིང་ག །འོད་ཟེར་ལྔ་ནི་འཕྲོ་བའོ། །སླར་འདུས་མི་འཁྲུགས་སེམས་པ་སྟེ། །ཕྱག་གཉིས་རྡོ་རྗེ་དྲིལ་བུ་བསྣམས། །ཡང་ན་བདུད་འདུལ་ས་གནོན་ནོ། །ལྟེ་བར་ཡི་གེ་སྭཱ་སེར་
པོ། །འོད་ཟེར་ལྔ་ནི་འཕྲོ་བ་ལས། །སླར་འདུས་རིན་ཆེན་དམ་པའི་གཙོ། །ཕྱག་རྒྱ་ཡིད་བཞིན་སྦྱིན་པའོ། །གསང་བར་ཡི་གེ་ཧཱ་ལྗང་གུ །འོད་ཟེར་སྣ་ལྔ་འཕྲོ་པ་ལས། །སླར་འདུས་དོན་ཡོད་གྲུབ་པ་སྟེ། །ཞི་བའི་ཕྱག་རྒྱར་མཉམ་རྫོགས་པའོ། །རིགས་