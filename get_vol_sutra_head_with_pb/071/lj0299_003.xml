<pb id="71.274a"/>བསྔགས་སོ། །<bampo n="299.3"/>དེ་ལ་སྐྲ་བྲེག་པ་དང་། མཚོན་གྱི་ལས་བྱ་བ་དང་། བསྡུ་བའི་སྦྱོར་བ་རྣམས་འགྲུབ་པར་བྱ་སྟེ། དེ་བརྟན་པར་འགྱུར་རོ། །གཞན་ནི་ཉོན་མོངས་པས་གདུངས་ཤིང་ཉམས་པར་བསྟན་ཏོ། །ཉི་མ་དེ་ལ་ཆར་
བབ་པ་ལེགས་པར་འབབ་པར་བསྟན་ཏོ། །དེ་ལ་སྐྱེས་པ་གཉེན་དང་གྲོགས་པོར་ལྡན་ལ་ཆོས་དང་ཚུལ་ཁྲིམས་སུ་བཅས་པར་འགྱུར་ཏེ། ལྷ་མཚམས་ཀྱི་བྱ་བའོ། །སྣྲོན་ལ་ནི་ཐོག་མར་རྒྱལ་པོ་དབང་བསྐུར་བར་བཟང་ཞིང་གཞན་
ནི་ཉོན་མོངས་པས་གདུངས་པར་འགྱུར་རོ། །གྲོང་དང་། གྲོང་ཁྱེར་དང་། ལྗོངས་རྣམས་བགོ་བཤའ་བྱ་བ་དང་། རྒྱལ་པོའི་ལས་ཐམས་ཅད་བྱ་བ་ལ་བཟང་ཞིང་། དེ་ལ་སྐྱེས་པ་ནི་སྤུན་རྣམས་ཀྱི་ཕུ་བོར་འགྱུར་ཞིང་ཚེ་རིང་བ་དང་། གྲགས་པ་
དང་ལྡན་ཞིང་ངོ་མཚར་དུ་མཁས་པར་འགྱུར་རོ། །རྟ་དང་། གླང་པོ་བཞོན་པ་དང་། ཁང་བཟངས་སུ་འཇུག་པ་དང་། གྲོང་དང་། གྲོང་ཁྱེར་དང་། ཡུལ་འཁོར་རྣམས་གཟུང་བ་ལ་མཆོག་ཏུ་བསྔགས་སོ། །ཡང་དེ་ལ་སྨས་པ་ནི་མི་འཚོ་བར་
བསྟན་ཏོ། །དྲག་པོའི་ལས་རྣམས་འགྲུབ་པར་བསྟན་ཏོ། །མཁས་པས་གཞན་ནི་སྤང་བར་བྱའོ། །ཉི་མ་དེ་ལ་ཆར་བབ་པ་ནི་ལེགས་པར་འབབ་པར་བསྟན་ཏེ། སྣྲོན་གྱི་བྱ་བའོ། །སྣྲུམས་ལ་ནི་རྩ་བ་དང་། ལ་ཕུག་དང་། རྩ་བ་
དོན་དུ་གཉེར་བས་རྩ་བའི་ས་བོན་གཟུགས་པའི་སྦྱོར་བ་རུང་ཞིང་རྩ་བ་མ་ཡིན་པ་རྣམས་ལ་ནི་མ་ཡིན་ནོ། །བུ་ལོན་རྙིང་པ་བརྡས་ན་མདུན་ན་ནོར་གནས་པར་འགྱུར་རོ། །རྩ་བ་དོན་དུ་གཉེར་བར་གྲུབ་ཅིང་དེ་བཞིན་དུ་བུད་མེད་ཐམས་
ཅད་དང་། གསོ་བའི་རིགས་དང་། བུད་མེད་དང་། ཁྱེའུ་དང་། བུ་མོ་དང་། ཁྱོ་ག་རྣམས་ཁྲུས་བྱ་བ་དང་། རྩ་བ་ཐམས་ཅད་སྦྱར་བ་དང་། བཀྲ་ཤིས་ཀྱི་ལས་བྱ་བ་དང་། དྲག་པོའི་ལས་རྣམས་འགྲུབ་ཅིང་ཕྱེ་བཏག་
པ་དང་། ཆང་གི་སྦྱོར་བ་ལ་རྟག་ཏུ་བཟང་ཞིང་དེ་ལ་སྐྱེས་པ་ནོར་དང་ལྡན་ཞིང་བུ་མང་ལ་འབྲས་བུ་དང་ལྡན་པར་འགྱུར་ཏེ། དེ་ལ་སྣད་པ་མི་འཚོ་བར་བསྟན་ཏོ། །དེ་ལ་ཆར་བབ་པ་ལེགས་པར་འབབ་པར་མངོན་པར་བསྟན་ཏེ། 
<pb id="71.274b"/>སྣྲུམས་ཀྱི་བྱ་བའོ། །ཆུ་སྟོད་ལ་ནི་ཆུ་བསྒྱུར་བ་དང་། ཡུར་བ་དྲང་བ་དང་། ཞིང་ལ་ཆུ་བླུག་པ་དང་། ཁྲོན་པ་བྱ་བ་དང་། ལམ་དུ་སྦྱིན་པའི་ཆུ་གཞག་པ་དང་། རྫིང་བུ་བྱ་བ་དང་། འབྲས་བུ་དང་མེ་ཏོག་ལ་ཆུ་བླུག་པ་དང་། བསྐྱེད་མོས་
ཚལ་བྱ་བ་དང་། སློང་བ་དགོས་པ་ལ་སྦྱར་བ་ལ་བཟང་ཞིང་དྲང་བའི་ལས་རྣམས་འགྲུབ་ཅིང་དེ་ལས་གཞན་ནི་མཁས་པས་མི་བྱའོ། །དེ་ལ་མེས་ཚིག་པ་དང་། རིམས་ཀྱིས་བཏབ་པ་མི་འཚོ་བར་བསྟན་ཏོ། །ཉི་མ་དེ་ལ་སྐྱེས་
པ་ནི་ཚེ་རིང་ཞིང་ཚུལ་ཁྲིམས་ཀྱི་ངང་ཚུལ་ཅན་དང་། བལྟ་ན་སྡུག་པར་འགྱུར་ཏེ། ཆུ་སྟོད་ཀྱི་བྱ་བའོ། །ཆུ་སྨད་ལ་ནི་དགྲ་མི་བྱ་ཞིང་གོས་དྲུབ་པ་བྱ་ཞིང་བགོ་བར་ནི་མི་བྱའོ། །བསྡུ་བསྐྱོག་མི་བྱ་ཞིང་ཁྱིམ་མི་དབུབ་སྟེ། བྱས་ན་
འགྲུབ་པར་མི་འགྱུར་རོ། །ཕྱུགས་ཀྱི་གནས་དང་། དེ་བཞིན་དུ་གྲོང་དཔོན་བསྐོ་བ་དང་། ཚོང་དཔོན་བསྐོ་བ་དང་། རྒྱལ་པོའི་དགོས་པ་རྣམས་དེ་ལ་བྱ་བར་བཟང་ངོ་། །ཉི་མ་དེ་ལ་སྐྱེས་པ་འཁོར་མང་བའི་ངང་ཚུལ་ཅན་དང་། 
བྱས་པ་གཟོ་བར་འགྱུར་བ་དང་། གྲོགས་པོ་དང་གཅུགས་ཤིང་བསོད་ནམས་དམན་ཞིང་མཁས་པར་འགྱུར་རོ། །ཚ་བས་བཏབ་པ་མི་སོས་ཤིང་བརྟན་པར་བསྟན་ཏོ། །ཉི་མ་དེ་ལ་ཆར་བབ་པ་ལེགས་པར་འབབ་པར་བསྟན་ཏེ། 
ཆུ་སྨད་ཀྱི་བྱ་བའོ། །བྱི་བཞིན་ལ་ཚངས་པའི་ལྷའི་མཆོད་པ་མི་བྱ་ཞིང་། གྲོ་བཞིན་ལ་ནི་གཡུལ་སྤྲད་པར་བྱའི། རོལ་མོ་བསླབ་པ་དང་། བཀླགས་པ་རྣམས་མྱུར་བར་འགྲུབ་པོ། །རྣ་ཆ་གདགས་པ་དང་། 
རྒྱལ་པོར་དབང་བསྐུར་བ་དང་། བྲམ་ཟེའི་ལས་ཐམས་ཅད་དེ་ལ་བྱ་ཞིང་གཏོར་མ་གཏོང་བ་དང་། དཔུང་ལ་བལྟ་བར་བཟང་ངོ་། །དེ་ལ་སྐྱེས་པ་ནི་ནད་མེད་པ་དང་། སྟོབས་དང་ལྡན་པ་དང་། མཆོག་སྦྱིན་གྱི་ངང་ཚུལ་ཅན་དུ་
འགྱུར་རོ། །ཉི་མ་དེ་ལ་ཆར་བབ་པ་ནི་ལེགས་པར་འབབ་པར་འགྱུར་རོ། །དེ་ལ་གྲོ་ཞིན་དང་ཟླ་བར་འཛོམ་ན་སྟོར་བ་ཕྱིར་རྙེད་པར་འགྱུར་ཏེ། གྲོ་ཞིན་གྱི་བྱ་བའོ། །མོན་གྲེ་ནི་མྱུར་བའི་རྒྱུ་སྐར་ཏེ། མཆོད་པའི་ལས་ཐམས་ཅད་
<pb id="71.275a"/>དང་བྲམ་ཟེའི་རིག་བྱེད་བཀླག་པ་དང་། ཁྲུས་བྱ་བ་དང་། རྒྱལ་པོར་དབང་བསྐུར་བ་དང་། བྲམ་ཟེའི་ལས་བྱ་བ་དང་། ཚོང་དཔོན་བསྐོ་བ་དང་། གྲོང་ཁྱེར་གྱི་ཚོགས་ཀྱི་དཔོན་པོ་བསྐོ་བ་ལ་བཟང་ངོ་། །དེ་ལ་སྐྱེས་པ་ནི་
ཡིད་གཞུངས་ཤིང་གྲགས་པ་དང་ལྡན་པ་ལོངས་སྤྱོད་ཆེ་ལ་ནོར་མང་བ་དང་། བུ་མང་ཞིང་དུལ་བའི་བདག་ཉིད་ཅན་དུ་འགྱུར་རོ། །སྟོར་བ་དང་། ཚིག་པ་དང་། བསྡམས་པ་དང་། བཅིངས་པ་རྣམས་དགའ་བས་ཕྱིར་འཐོབ་བོ། །ཉི་མ་དེ་
ལ་ཆར་བབ་པ་ནི་ཞག་བཞིའི་བར་དུ་འབབ་ཏེ། མོན་གྲེའི་བྱ་བའོ། །མོན་གྲུ་ལ་ནི་རྟག་ཏུ་སྨན་སྦྱར་བ་དང་། གྲགས་པའི་ལས་དང་། སྲིད་བསྲུང་གི་ལས་རྣམས་བྱས་ན་འགྲུབ་ཅིང་ཟོང་བཙོང་བ་དང་། ཆང་བཙོང་བ་དང་། དེ་ལ་ཆུ་
འབྱུང་བ་དང་། ཏིལ་དང་སྲན་མ་བདབ་པ་དང་། རྒྱ་མཚོར་ཚོང་པ་ཆས་པ་བསྒྲུབ་པར་བཟང་ངོ་། །དེ་ལ་རྒྱལ་པོའི་བཀའ་གསལ་བ་དང་། སྡིག་པའི་ལས་མི་བྱའོ། །ཕོ་ཉ་གཏང་བ་དང་སྒོ་བསྲུངས་དང་། ཡི་གེ་པ་བསྐོ་བ་དང་། 
སྨན་བཏུ་བ་དང་། སྨན་གཏང་བ་དང་། ཉི་མ་དེ་ལ་གཏེར་བརྐོ་ཞིང་བརྫང་བ་ནི་མི་བྱའོ། །གཏེར་སར་པ་བཞག་ཅིང་སྨན་བཟའ་བར་བཟང་ཞིང་སྟོར་བ་ཡུན་རིང་པོ་ནས་བཙལ་བ་རྙེད་པར་འགྱུར་རོ། །དེ་ལ་སྐྱེས་པ་ནི་ནད་མེད་པ་
དང་། ཁྲོ་ཞིང་གཉིད་ཆེ་བར་འགྱུར་ཏེ། ཉི་མ་དེ་ལ་ཆར་བབ་པ་ནི་ལེགས་པར་འབབ་པར་བསྟན་ཏོ། །མོན་གྲུའི་བྱ་བའོ། །ཁྲུམས་སྟོད་ལ་ནི་དྲག་པོའི་སྦྱོར་བ་ཐམས་ཅད་འགྲུབ་པར་བརྗོད་དོ། །སྨས་པ་དང་རིམས་ཀྱིས་
བཏབ་པ་དེ་དག་མི་འཚོ་བར་བསྟན་ཏེ། དེ་ལ་སྐྱེས་པ་དག་ནི་རྣ་བ་གསང་ཞིང་ལོངས་སྤྱོད་ཆེ་ལ་གཉེན་རྣམས་ཡིད་དུ་འོང་ཞིང་ནོར་ཆེ་ལ་ལས་འཐུན་པར་བྱེད་ཅིང་སྤྲོ་ཐུང་བར་འགྱུར་རོ། །ཉི་མ་དེ་ལ་ཆར་འབབ་པ་ནི་དྲག་
པོར་འབབ་པར་བསྟན་ཏོ། །ཁྲུམས་སྟོད་ཀྱི་བྱ་བའོ། །ཁྲུམས་སྨད་ལ་ནི་ཚེ་རིང་བ་དང་། རྒྱས་པའི་ལས་བྱའོ། །ལྷོ་ཕྱོགས་སུ་མི་འགྲོ་ཞིང་གྲོང་མི་བརྩམ་མོ། །དེ་ལ་སྐྱེས་པ་ནི་ཚེ་རིང་ཞིང་གྲགས་པ་དང་ཚེ་དང་ལྡན་པ་དང་། 
<pb id="71.275b"/>སུམ་འགྱུར་གྱིས་ལྟོ་ཆེ་ཞིང་འཇིགས་པ་མེད་པར་འགྱུར་རོ། །ཉི་མ་དེ་ལ་ཆར་བབ་པ་ནི་བདེ་བར་འབབ་པར་བསྟན་ཏོ། །ཁྲུམས་སྨད་ཀྱི་བྱ་བའོ། །ནམ་གྲུ་ལ་ནི་གསེར་དང་། དངུལ་དང་། རིན་པོ་ཆེ་དང་། འབྲུ་བསྒྲུབ་པ་དང་། མཛོད་བྱ་བ་
དང་། རིགས་རྒྱུད་ཀྱི་བྱ་བ་དང་། ཆང་གི་ལས་ཀྱི་བྱ་བར་བཟང་ཞིང་གཏང་བའི་ལས་མི་བྱའོ། །ལམ་སར་པ་གཏོད་པ་དང་། ཆུ་བསྒྱུར་བ་དང་། ཁང་པར་འཇུག་པ་དང་། མིག་སྨན་སྦྱར་བ་དང་། གོས་སར་པ་བགོ་བ་དང་། དབྱིག་བླང་བ་
བཟང་ངོ་། །དེ་ལ་སྐྱེས་པ་ནི་སློང་ཞིང་སྦྱིན་པ་དང་། ཚུལ་ཁྲིམས་དང་ལྡན་ལ་ཕོངས་ཤིང་གཉེན་རྣམས་ཀྱིས་བསྟེན་ཅིང་ཆོས་ཤེས་པར་འགྱུར་རོ། །ཆར་ལེགས་པར་འབབ་ཅིང་སྟོར་བ་རྙེད་པར་འགྱུར་བར་བསྟན་
ཏོ། །ནམ་གྲུའི་བྱ་བའོ། །ཐ་སྐར་ལ་ནི་སྐྱེས་པ་དང་། བུད་མེད་དང་། རྟ་སྦྱར་བ་དང་། མེ་ཐབ་བྱ་བ་དང་། རྟ་བསྒྲུབ་པ་དང་། ཤིང་རྟ་བྱ་བ་དང་། བུ་ལོན་བྱ་བ་དང་། ས་བོན་གདབ་པ་དང་། རྟ་དང་གླང་པོ་གདུལ་བ་དང་། གར་བྱ་བ་དང་། 
སྨན་སྦྱར་བ་དང་། སྨན་གཏང་བར་བཟང་ངོ་། །དེ་ལ་སྐྱེས་པ་ནི་བལྟ་ན་སྡུག་པ་དང་། ཡིད་གཞུངས་པ་དང་། རྒྱལ་པོའི་གནང་ཆེན་ཕུན་སུམ་ཚོགས་པ་དང་། ནད་མེད་པ་ལ་བུ་སྐྱེ་ཞིང་སྐལ་བ་བཟང་པོ་དང་ལྡན་པར་འགྱུར་རོ། །ཆར་
ལེགས་པར་འབབ་ཅིང་སྟོར་བ་རྙེད་པར་བསྟན་ཏོ། །ཐ་སྐར་གྱི་བྱ་བའོ། །བྲ་ཉེ་ལ་ནི་སྐར་མ་གསུམ་ཡོད་པས། དྲག་པོའི་ལས་བྱ་བ་དང་། བྲན་དང་གླ་པ་བསྐོ་བ་དང་། གླ་པ་བཙལ་བ་དང་། ཆུང་མ་བླང་བར་བཟང་ངོ་། །དེ་ལ་སྐྱེས་པ་
ནི་ཐབ་ཀྲོལ་དང་། བསླུས་པ་བྱེད་པ་དང་། གྱ་གྱུ་ཅན་དང་། བརྫུན་ཆེ་བ་དང་། བློ་རྣོ་བ་དང་། སྡིག་པ་སྤྱོད་པ་དང་། གཙང་སྨེ་ཆུང་བར་འགྱུར་རོ། །དེ་ལ་སྣད་པ་དང་། ནད་ཀྱིས་བཏབ་པ། སྡུག་བསྔལ་བར་འགྱུར་རོ། །འགྲོ་བ་སྤང་བར་བྱའོ། །
དེ་ལ་ཆར་ངེས་པར་འབབ་པ་དེ་ལྟར་དྲང་སྲོང་ཆེན་པོ་རྣམས་ཀྱིས་བསྟན་ཏོ། །རྒྱུ་སྐར་དེའི་ལྷ་གཤིན་རྗེ་ཡིན་པས་ཤི་བའི་ཕྱིར་ཟས་སྦྱིན་ནོ། །དེ་ལ་སྐྱེས་པ་ནི་ཚུལ་ཁྲིམས་ཉམས་ཤིང་བླ་མ་ལ་གནོད་པ་དང་། ཕ་རོལ་ལ་གནོད་པ་བྱེད་
<pb id="71.276a"/>པ་དང་། བརྐམ་ཆགས་ཆེ་བ་དང་། ཕ་རོལ་ལ་དགྲ་བྱེད་པར་འགྱུར་ཏེ་བྲ་ཉེའི་བྱ་བའོ། །སྨིན་དྲུག་ལ་སོགས་པའི་རྒྱུ་སྐར་བདུན་དང་། བྲ་ཉེའི་བར་འདི་དག་ལས་འདི་ནི་བསྡུ་བར་བྱ་སྟེ། དེ་དག་གི་ནང་ནས་གང་དག་འབྲུ་ཐམས་
ཅད་དང་། སྨན་ཐམས་ཅད་ཕུན་སུམ་ཚོགས་པ་ལ་གནོད་པར་བྱེད་པའི་གཟའ་གནས་པས་བསྲུང་བར་བྱའོ། །གཞན་ཡང་རྒྱུ་སྐར་རྣམས་ཀྱི་མིང་གི་ལེའུ་བཤད་པར་བྱ་སྟེ། ཀྱེ་པད་མའི་སྙིང་པོ་འདི་ལྟ་སྟེ། རྒྱུ་སྐར་བཞི་པོ་འདི་
དག་ནི་བདེ་བར་བྱེད་པ་སྟེ། སྨད་གསུམ་དང་སྣར་མའོ། །དེ་བྲམ་ཟེ་གནས་པར་བྱེད་པ་སྟེ། དེ་ལ་གནས་བྱ་བ་དང་། རྒྱལ་པོ་དབང་བསྐུར་བ་དང་། གང་སོ་སོར་བསྟན་པའི་ལས་རྣམས་བྱ་བར་བཟང་ཞིང་གཞན་ཡང་དེ་ལ་
གཤིག་པ་དང་། བསྲེག་པ་དང་། བཅིང་བ་རྣམས་བྱས་ན་བཀྲ་ཤིས་པར་འགྱུར་བར་བསྟན་ཏོ། །གཞན་ཡང་དེ་ལ་སྐྱེས་པ་བཀྲ་ཤིས་པ་དང་། སྦྱོར་བ་ཆེན་པོ་དང་ལྡན་པར་རིག་པར་བྱའོ། །ཀྱེ་པད་མའི་སྙིང་པོ་རྒྱུ་སྐར་
བཞི་པོ་འདི་དག་ནི་བདེ་བར་བྱེད་པ་སྟེ། རྒྱལ་དང་། མེ་བཞི་དང་། བྱི་བཞིན་དང་། ཐ་སྐར་ཏེ། ལས་བྱ་བ་ལ་མྱུར་ཞིང་ཁ་ཏོན་བརྩམ་པ་དང་། ལམ་དུ་འགྲོ་བ་དང་། རྒོད་མ་བཞོན་པ་དང་། ལམ་རྣམས་མྱུར་བར་བྱ་ཞིང་མཚོན་
གྱི་ལས་དང་། སྨན་གྱི་ལས་རྣམས་བྱ་ཞིང་ཟླ་བ་བཞི་པའི་མཆོད་སྦྱིན་བྱ་བར་བརྩམ་པ་དང་། གཞན་ཡང་དེ་ལ་གཤིག་པ་དང་། བསྲེག་པ་དང་། བཅིང་བ་རྣམས་བཀྲ་ཤིས་པར་བརྗོད་པར་རིག་པར་བྱའོ། །གཞན་
ཡང་དེ་ལ་སྐྱེས་པ་ནི་བཀྲ་ཤིས་ཤིང་ལོངས་སྤྱོད་དང་ལྡན་པའི་རྒྱལ་པོར་འགྱུར་བ་དང་། དབང་ཕྱུག་དང་ལོངས་སྤྱོད་དུ་ལྡན་ཞིང་གོང་མ་ལ་སྦྱིན་པ་དང་། ཚུལ་ཁྲིམས་དང་ལྡན་པའི་རྒྱལ་རིགས་སུ་འགྱུར་བ་འམ། ཡང་བྲམ་
ཟེ་ཞིག་མདུན་ན་འདོན་དུ་འགྱུར་རོ། །ཀྱེ་པད་མའི་སྙིང་པོ་རྒྱུ་སྐར་ལྔ་པོ་འདི་དག་དྲག་པོ་སྟེ། འདི་ལྟ་སྟེ། མཆུ་དང་། སྟོད་གསུམ་དང་། བྲ་ཉེ་དང་ལྔ་སྟེ། ཡང་དེ་དག་ལ་བཤིག་པ་དང་། བསྲེག་པ་དང་། བཅིངས་པ་རྣམས་
<pb id="71.276b"/>མི་འཚོ་བར་བརྗོད་དོ། །འདི་དག་ནི་མངོན་སུམ་སྟེ། འདི་ལྟ་སྟེ། ལག་དང་། སྐག་དང་། ས་རི་དང་། སྣྲོན་དང་། མོན་གྲུ་ཞེས་བྱ་བ་སྟེ། ཆ་ཤས་དགུ་དང་། དུམ་བུ་དྲུག་གོ། །བྲ་ཉེ་ནི་ཞིང་གཉིས་སོ། །ནམ་སོ་དང་། ས་ག་དང་། སྨད་གསུམ་
གཉིས་ཀྱི་ཆའོ། །ཞིང་ནི་བཅྭ་ལྔའོ། །མཆུ་དང་། སྣྲུམས་དང་། སྟོད་གསུམ་པོ་དེ་དག་ནི་ཆ་ངེས་པ་ཡིན་ནོ། །མགོ་དང་། རྒྱལ་དང་། མེ་བཞི་དང་། ནག་པ་དང་། ལྷ་མཚམས་དང་། གྲོ་ཞིན་དང་། ནམ་གྲུ་དང་། ཐ་སྐར་ཏེ། རྒྱུ་སྐར་འདི་
དག་ཆ་ཕྱི་མའོ། །ཡུད་ཙམ་སུམ་བཅུའི་ཞིང་དང་། བྱི་ཞིན་གྱི་ཡུད་ཙམ་མཉམ་པས་རྒྱལ་རིགས་སོ། །གཞན་ཡང་བྲམ་ཟེ་དགེ་བའི་ཡུད་ཙམ་དུ་འགྱུར་བ་དང་། མི་དགེ་བའི་ཡུད་ཙམ་དང་། རྒྱུ་སྐར་ཐམས་ཅད་དང་ལྡན་ཞིང་
གང་གི་གཉིས་ག་དགེ་བའི་ཡུད་ཙམ་དང་ལྡན་པའི་དགེ་བར་འགྱུར་རོ། །ཡང་གང་གི་ཚེ་དགེ་བ་དང་། མི་དགེ་བར་འགྱུར་བ་དེའི་ཚེ་ཐུན་མོང་མ་ཡིན་པར་འགྱུར་རོ། །ཇི་ལྟར་ཉིན་པར་དང་མཚན་མོ་རིང་ཐུང་དུ་འགྱུར་བར་བཤད་
པར་བྱའོ། །དབྱར་ཟླ་ར་བ་དང་། རྒྱུ་སྐར་མཆུ་དང་། ཚེས་གནམ་སྟོང་དུ་ལྡན་པར་གྱུར་ལ། གནམ་སྟོང་སྔ་མ་གྲོ་བཞིན་དང་འཛོམ་ན་ཉིན་པར་ལ་ཡུད་ཙམ་བཅུ་བདུན་ཡོད་དོ། །མཚན་མོ་ལ་ཡུད་ཙམ་བཅུ་གསུམ་དུ་འགྱུར་
རོ། །ཤིང་བུ་སོར་དྲུག་པ་ཉི་མ་ཕྱེད་ལ་བཙུགས་ནས་གྲིབ་མ་ལ་སོར་ཕྱེད་ཕྱེད་ཀྱིས་འཕེལ་ཞིང་ཉི་མ་འགྱུར་ལ། ཆུ་སྟོད་དང་མཚན་མོ་ལྡན་ལ་ཉི་མ་དང་མགོ་འགྲོགས་ཤིང་དབྱར་གྱི་ཟླ་བ་གཉིས་པའི་གནམ་སྟོང་དང་
མཆུར་འཛོམ་པ་ན། དབྱར་གྱི་གཉིས་པའི་བཅྭ་ལྔ་དང་ཁྲུམས་སྟོད་དུ་ལྡན་ན་ཉིན་པར་ནི་ཡུད་ཙམ་བཅུ་དྲུག་ཏུ་འགྱུར་རོ། །མཚན་མོ་ལ་ནི་ཡུད་ཙམ་བཅུ་བཞིར་འགྱུར་རོ། །སོར་གཉིས་ཀྱི་གྲིབ་མ་འཕེལ་ཞིང་འགྱེད་དོ། །
གྲོ་ཞིན་དང་མཚན་མོར་ལྡན་པ་ལ་ཉི་མ་དང་རྒྱལ་དུ་འགྲོགས་ཤིང་དབྱར་ཟླ་ཐ་ཆུངས་ཀྱི་གནམ་སྟོང་དང་ཆུ་སྟོད་དུ་འཛོམ་པར་འགྱུར་ཞིང་ཚེས་བཅྭ་ལྔ་ལ་ཐ་སྐར་དུ་འཛོམ་ན། །ཡུད་ཙམ་བཅྭ་ལྔ་ཉིན་པར་ལ་ཡོད་དོ། །མཚན་
<pb id="71.277a"/>མོ་ལ་ཡང་ཡུད་ཙམ་བཅྭ་ལྔ་ཡོད་དོ། །སོར་གསུམ་གྱིས་གྲིབ་མ་འཕེལ་ཞིང་ཉི་མ་འགྱེད་དོ། །ཆུ་སྟོད་དང་མཚན་མོར་ལྡན་ལ་མཆུ་དང་ཉིན་མོར་འགྲོགས་ཤིང་ནག་པ་དང་དབྱར་གྱི་ཟླ་བ་བཞི་པའི་གནམ་སྟོང་དུ་
འཛོམ་ལ་སྨིན་དྲུག་དང་ཚེས་བཅྭ་ལྔར་འཛོམ་ན་ཉིན་པར་ལ་ཡུད་ཙམ་བཅུ་གསུམ་ཡོད་དོ། །མཚན་མོ་ལ་ནི་ཡུད་ཙམ་བཅུ་བདུན་ཡོད་དོ། །སོར་བཞིའི་གྲིབ་མས་ཉི་མ་འགྱེད་ལ་རྒྱུ་སྐར་ཐ་སྐར་དང་མཚན་མོར་ལྡན་ལ། ཆུ་སྟོད་དང་
ཉི་མོར་འགྲོགས་ན་དགུན་གྱི་ཟླ་བ་དང་པོའི་གནམ་སྟོང་དང་ལྷ་མཚམས་སུ་འཛོམ་ཞིང་མགོ་དང་བཅྭ་ལྔར་ལྡན་ན། ཉིན་པར་ལ་ཡུད་ཙམ་བཅུ་གསུམ་ཡོད་དོ། །མཚན་མོ་ལ་ཡུད་ཙམ་བཅུ་བདུན་ཡོད་དོ། །སོར་ལྔའི་གྲིབ་མས་ཉི་
མ་འགྱེད་ཅིང་སྨིན་དྲུག་དང་མཚན་མོར་འཛོམ་ལ། ནག་པ་དང་ཉིན་པར་འགྲོགས་ཤིང་དགུན་གྱི་ཟླ་བ་གཉིས་པའི་གནམ་སྟོང་དང་སྣྲོན་དུ་འཛོམ་པར་འགྱུར་ཞིང་རྒྱལ་དང་བཅྭ་ལྔར་ལྡན་ན། ཉིན་པར་ལ་ཡུད་ཙམ་བཅུ་གཉིས་
ཡོད་དོ། །མཚན་མོ་ལ་ནི་ཡུད་ཙམ་བཅྭ་བརྒྱད་ཡོད་དོ། །སོར་དྲུག་གི་གྲིབ་མས་ཉི་མ་འགྱུར་ཞིང་མགོ་དང་མཚན་མོར་འཛོམ་ལ། ས་ག་དང་ཉི་མར་འགྲོགས་ཤིང་དགུན་གྱི་ཟླ་བ་གཉིས་པའི་གནམ་སྟོང་དང་ཆུ་སྟོད་དུ་འཛོམ་
ལ་མཆུ་དང་བཅྭ་ལྔར་ལྡན་ན། ཉིན་པར་ལ་ནི་ཡུད་ཙམ་བཅུ་གསུམ་ཡོད་དོ། །མཚན་མོ་ལ་ནི་ཡུད་ཙམ་བཅུ་བདུན་ཡོད་དོ། །སོར་ལྔའི་གྲིབ་མ་འགྲིབས་པས་ཉི་མ་འགྱུར་ཞིང་རྒྱལ་དང་མཚན་མོར་འཛོམ་ལ། སྣྲོན་དང་ཉི་མ་འགྲོགས་
ཤིང་དགུན་གྱི་ཟླ་བ་བཞི་པའི་གནམ་སྟོང་དང་གྲོ་བཞིན་དུ་འཛོམ་ལ་ཆུ་སྟོད་དང་བཅྭ་ལྔར་འཛོམ་ན། ཉིན་པར་ལ་ཡུད་ཙམ་བཅུ་བཞིའོ། །མཚན་མོ་ལ་ནི་ཡུད་ཙམ་བཅུ་དྲུག་གོ། །སོར་བཞིའི་གྲིབ་མས་ཉི་མ་འགྱུར་ཞིང་མཆུ་དང་། 
མཚན་མོར་འཛོམ་ལ། ཆུ་སྟོད་དང་ཉི་མ་འགྲོགས་ཤིང་དཔྱིད་ཟླ་ར་བའི་གནམ་སྟོང་དང་ཁྲུམས་སྟོད་དུ་འཛོམ་པར་འགྱུར་ཞིང་ནག་པ་དང་བཅྭ་ལྔར་འཛོམ་ན། ཉིན་པར་ལ་ནི་ཡུད་ཙམ་བཅྭ་ལྔར་འགྱུར་རོ། །མཚན་མོ་ལ་ཡང་ཡུད་ཙམ་
<pb id="71.277b"/>བཅྭ་ལྔར་འགྱུར་ཞིང་སོར་གསུམ་གྱི་གྲིབ་མས་ཉི་མ་འགྱུར་ཞིང་ཆུ་སྟོད་དང་མཚན་མོར་འཛོམ་ལ་གྲོ་ཞིན་དང་ཉི་མར་འགྲོགས་པར་འགྱུར་ཞིང་དཔྱིད་ཀྱི་ཟླ་བ་གཉིས་པའི་གནམ་སྟོང་དང་ཐ་སྐར་དུ་འཛོམ་ལ་ས་ག་དང་བཅྭ་ལྔར་
འཛོམ་ན་ཉིན་པར་ལ་ནི་ཡུད་ཙམ་བཅུ་དྲུག་ཏུ་འགྱུར་རོ། །མཚན་མོ་ལ་ནི་ཡུད་ཙམ་བཅུ་བཞིའོ། །སོར་གཉིས་ཀྱི་གྲིབ་མས་ཉི་མ་འགྱུར་ཞིང་ནག་པ་དང་མཚན་མོར་འཛོམ་ལ་ཁྲུམས་སྟོད་དང་ཉི་མར་འགྲོགས་པར་གྱུར་ཅིང་དཔྱིད་ཀྱི་
ཟླ་བ་གསུམ་པའི་གནམ་སྟོང་དང་སྨིན་དྲུག་ཏུ་འཛོམ་པར་གྱུར་ལ་སྣྲུམས་དང་བཅྭ་ལྔར་འཛོམ་ན། ཉིན་པར་ལ་ནི་ཡུད་ཙམ་བཅུ་བདུན་དུ་འགྱུར་རོ། །མཚན་མོ་ལ་ནི་ཡུད་ཙམ་བཅུ་གསུམ་མོ། །སོར་གཉིས་ཀྱི་གྲིབ་མས་ཉི་མ་
འགྱུར་ཞིང་སྣྲོན་དང་མཚན་མོར་འཛོམ་ལ་སྨིན་དྲུག་དང་ཉི་མར་འཛོམ་པར་གྱུར་ཅིང་། དཔྱིད་ཀྱི་ཟླ་བ་བཞི་པའི་གནམ་སྟོང་དང་རྒྱལ་དུ་འཛོམ་པར་གྱུར་ལ་ཆུ་སྟོད་དང་བཅྭ་ལྔ་རུ་འཛོམ་ན། ཉིན་པར་ལ་ནི་ཡུད་ཙམ་བཅྭ་བརྒྱད་
དུ་འགྱུར་རོ། །མཚན་མོ་ལ་ནི་ཡུད་ཙམ་བཅུ་གཉིས་སུ་འགྱུར་རོ། །ཉི་མ་ཕྱེད་སྐད་ལ་སོར་ཕྱེད་པའི་གྲིབ་མས་ཉི་མར་འགྱུར་ཞིང་ཆུ་སྟོད་དང་མཚན་མོར་འཛོམ་ལ་རྒྱལ་དང་ཉིན་པར་འགྲོགས་པར་གྱུར་ཅིང་། ལོ་བཙལ་བས་
ཡུད་ཙམ་གྱི་བྱེ་བྲག་རྣམས་ཀྱིས་རྒྱུ་སྐར་དེ་ཐམས་ཅད་ལ་ཆ་དང་ཆ་རུ་བགོ་ཞིང་གནམ་སྟོང་དང་བཅྭ་ལྔར་ཕྱེ་བས་མཚན་མོ་དང་ཉིན་ཞག་ཏུ་ཤེས་པར་བྱའོ། །ལོ་ལྔ་ལྔ་ཞིང་ཟླ་བ་རེ་རེ་ལྷག་པར་འགྱུར་ཞིང་ཟླ་བ་དྲུག་ཉིན་
མཚན་མཉམ་པར་གྱུར་ལ་དེ་ལས་གཞན་ཟླ་བ་དྲུག་ནི་ཉི་མ་རིང་ལ་ཡང་ཟླ་བ་དྲུག་ནི་མཚན་མོ་རིང་ངོ་། །ཟླ་བ་དྲུག་དྲུག་ནི་ཡུད་ཙམ་དེ་དག་མཉམ་པར་རིག་པར་བྱ་སྟེ། ཟླ་བ་དྲུག་ནི་ཉི་མ་བྱང་ཕྱོགས་སུ་འགྲོ་ལ་ཟླ་བ་དྲུག་
ནི་ལྷོ་ཕྱོགས་སུ་རྒྱུའོ། །ཟླ་བ་དྲུག་ནི་རྒྱ་མཚོ་ལ་ལྷག་པར་འབབ་པར་འགྱུར་ཞིང་ཟླ་བའི་འགྲོས་དང་། ཉི་མའི་འགྲོས་ཀྱིས་དུས་འཕེལ་བར་འགྱུར་ཞིང་རྩིས་དང་བྲལ་བས་ཤེས་པར་མི་ནུས་པ་དེ་ནི་འདི་ལྟར་ལོ་ཡིན་པར་
<pb id="71.278a"/>བཤད་པར་འགྱུར་རོ། །ཉི་མ་དང་། ཟླ་བ་དང་། སྒྲ་གཅན། ཕུར་བུ་དང་། སྤེན་པ་དང་། མིག་དམར་དང་། གཟའ་ལག་དང་། འདི་རྣམས་ཀྱི་གཙོ་བོ་ནི་ཕུར་བུའོ། །སྤེན་པ་དང་། གཟའ་ལག་དང་། མིག་དམར་དང་། 
པ་བ་སངས་ཏེ། དེ་དག་ནི་དཀྱིལ་འཁོར་འགྲོས་སོ། །བྲ་ཉེ་དང་། སྨིན་དྲུག་དང་། སྣར་མ་དང་། མགོ་སྟེ། དེ་དག་ནི་ཐུན་མོང་གི་དང་པོའི་དཀྱིལ་འཁོར་རོ། །ལག་དང་། ནམ་སོ་དང་། རྒྱལ་དང་། སྐག་དང་། དེ་དག་ནི་ཐུན་མོང་བ་སྟེ། 
དཀྱིལ་འཁོར་གཉིས་པའོ། །མཆུ་དང་། གྲེ་དང་། དབོ་གཉིས་དང་། མེ་བཞི་དང་། ནག་པ་སྟེ། དེ་དག་ནི་ཐུན་མོང་གི་དཀྱིལ་འཁོར་གསུམ་པའོ། །ས་རི་དང་། ས་ག་དང་། ལྷ་མཚམས་དང་། དེ་དག་ནི་ཐུན་མོང་བའི་དཀྱིལ་
འཁོར་བཞི་པའོ། །སྣྲོན་དང་། སྣྲུམས་དང་། ཆུ་སྨད་དང་། ཆུ་སྟོད་དང་། གྲོ་ཞིན་ཏེ། དེ་དག་ནི་འཇིགས་པ་ཆེན་པོར་གྱུར་པའི་དཀྱིལ་འཁོར་ལྔ་པའོ། །མོན་གྲེ་དང་། མོན་གྲུ་དང་། ཁྲུམས་གཉིས་དང་། ནམ་གྲུ་དང་། ཐ་སྐར་
དང་། བྲ་ཉེ་སྟེ་དེ་དག་ནི་ཐུན་མོང་བའི་དཀྱིལ་འཁོར་དྲུག་པའོ། །གང་གི་ཚེ་རྒྱུ་སྐར་གྱི་དཀྱིལ་འཁོར་ལས་ནད་དེ་དང་དེའི་ལྗོངས་སུ་དེའི་ནད་ཡིན་པར་བལྟའོ། །ཡུད་ཙམ་བཅུ་གཉིས་པའི་ཉིན་པར་ནི་གཟའ་བཅུ་གཉིས་ཏེ། 
མཚན་མོ་ཡུད་ཙམ་དྲུག་དྲུག་རྒྱུ་སྟེ། དྲུག་གང་ཞེ་ན། དབྱར་ཟླ་བ་རྫོགས་པ་དང་། ཉིན་མོར་ལ་ཡུད་ཙམ་བཅུ་བདུན་ཡོད་ཅིང་ཉི་མ་ཤར་ནས་བཞི་མཐོན་ཞེས་བྱ་བའི་ཡུད་ཙམ་དུ་འགྱུར་རོ། །ཉི་མ་འཕགས་ནས་ནི་རྣམ་པར་
འགྲོ་བ་ཞེས་བྱ་བའི་ཡུད་ཙམ་དུ་འགྱུར་རོ། །ཡུད་ཙམ་བཅུ་གསུམ་དང་ལྡན་པའི་མཚན་མོ་ལ་ཡུད་ཙམ་དྲུག་ལ་ཡང་དག་པར་སྦྱོར་བ་ཞེས་བྱ་བའི་ཡུད་ཙམ་དུ་འགྱུར་རོ། །ཚ་བས་གདུངས་པ་ཞེས་བྱ་བའི་ཡུད་ཙམ་དུ་ནམ་
ནངས་པ་དང་འགྱུར་རོ། །དབྱར་གྱི་ཟླ་བ་གཉིས་པའི་བཅྭ་ལྔ་ལ་ཡུད་ཙམ་བཅུ་དྲུག་ཉིན་པར་ལ་ཡོད་ཅིང་ཉི་མ་ཤར་བ་ན་བཞི་མཐོན་ཞེས་བྱ་བའི་ཡུད་ཙམ་དུ་འགྱུར་རོ། །ཕྱེད་ལ་ནི་མི་འཕམ་ཞེས་བྱ་བའི་ཡུད་ཙམ་དུ་
<pb id="71.278b"/>འགྱུར་རོ། །ཉི་མ་འཕགས་ནས་ནི་དྲག་པོ་ཞེས་བྱ་བའི་ཡུད་ཙམ་དུ་འགྱུར་རོ། །ཡུད་ཙམ་བཅུ་བཞི་དང་ལྡན་པའི་མཚན་མོ་ལ་ནི་ཉི་མ་ནུབ་པར་རྩོམ་པ་རྣམ་པར་རྒྱུ་བ་ཞེས་བྱ་བའི་ཡུད་ཙམ་དུ་འགྱུར་རོ། །མཚན་ཕྱེད་
ལ་ནི་སྒྱུ་མ་ཆེན་པོ་ཞེས་བྱ་བའི་ཡུད་ཙམ་དུ་འགྱུར་རོ། །ནམ་ལངས་པ་ན་ནི་མེ་ཡིས་གདུངས་པ་ཞེས་བྱ་བའི་ཡུད་ཙམ་དུ་འགྱུར་རོ། །རྟ་འཐབ་པའི་བཅྭ་ལྔ་ནི་ཡུད་ཙམ་བཅྭ་ལྔ་དང་ལྡན་པའི་ཉིན་པར་ལ་ཉི་མ་
འཆར་བ་ལ་ནི་བཞི་མཐོན་ཞེས་བྱ་བའི་ཡུད་ཙམ་དུ་འགྱུར་རོ། །ཉི་མ་འཕགས་ནས་ནི་མི་འཕམ་པ་ཞེས་བྱ་བའི་རྗེས་ཐོགས་ལ་དབུས་མ་ཞེས་བྱ་བའི་ཡུད་ཙམ་དུ་འགྱུར་རོ། །ཉི་མ་དེ་ལས་འཕགས་པའི་ལྷའི་
ཆར་ཞེས་བྱ་བའི་ཡུད་ཙམ་དུ་འགྱུར་རོ། །ཡུད་ཙམ་བཅྭ་ལྔ་དང་ལྡན་པའི་མཚན་མོ་ཉི་མ་ནུབ་པ་དང་དྲག་པོ་ཞེས་བྱ་བའི་ཡུད་ཙམ་དུ་འགྱུར་རོ། །མི་འཕམ་པ་ཞེས་བྱ་བའི་ཡུད་ཙམ་དང་། འགྲོ་བ་ཞེས་བྱ་བའི་ཡུད་
ཙམ་གྱི་རྗེས་ཐོགས་ལ་མཚན་མོ་ཕྱེད་དུ་གྱུར་ནས་ནམ་ནངས་པ་ན་མེ་ཡིས་གདུངས་པ་ཞེས་བྱ་བའི་ཡུད་ཙམ་དུ་འགྱུར་རོ། །རྟ་འཐབ་པའི་ཟླ་བའི་ཚེས་བཅྭ་ལྔ་ལ་ཉིན་མཚན་མཉམ་པ་ཞེས་བྱ་བའི་ཉིན་པར་ལ་ཡུད་ཙམ་
བཅྭ་ལྔར་འགྱུར་ཞིང་མཚན་མོ་ལ་ཡུད་ཙམ་བཅྭ་ལྔའོ། །ཡུད་ཙམ་ཉིན་མཚན་མཉམ་པ་ན་ཉི་མ་ཤར་བ་ན་བཞི་མཐོན་ཞེས་བྱ་བའི་ཡུད་ཙམ་དུ་འགྱུར་རོ། །ཆ་མཉམ་པར་དབུས་ན་གནས་པ་ན་མཉམ་པ་ཞེས་བྱ་བའི་ཡུད་
ཙམ་དུ་འགྱུར་རོ། །ཉི་མ་ནུབ་ནས་མཚན་མོ་ལ་བབ་པ་ན་ལྷའི་ཆ་ཞེས་བྱ་བའི་ཡུད་ཙམ་དུ་འགྱུར་རོ། །མཚན་ཕྱེད་ལ་ནི་མི་འཕམ་པ་ཞེས་བྱ་བའི་ཡུད་ཙམ་དུ་འགྱུར་རོ། །ནམ་ནངས་པ་ན་ནི་མེ་ཡིས་གདུངས་པ་ཞེས་བྱ་བའི་ཡུད་ཙམ་
དུ་འགྱུར་རོ། །སྟོན་ཟླ་འབྲིང་པོའི་བཅྭ་ལྔ་ལ་ཡུད་ཙམ་བཅུ་བཞི་ཉིན་མོ་ལ་ཡོད་ཅིང་ཉི་མ་ཤར་བ་ན་བཞི་མཐོན་ཞེས་བྱ་བའི་ཡུད་ཙམ་དུ་འགྱུར་རོ། །དགའ་བྲལ་དང་མཉམ་པའི་སྒོ་ཞེས་བྱ་བའི་ཡུད་ཙམ་གྱི་རྗེས་ལ་དབུས་སུ་འགྱུར་ནས་
<pb id="71.279a"/>ཉི་མ་ནུབ་པ་ན་ཆུ་ཟླ་ཞེས་བྱ་བའི་ཡུད་ཙམ་དུ་འགྱུར་རོ། །མཚན་མོ་ལ་ཡུད་ཙམ་བཅུ་དྲུག་དང་ལྡན་ལ་ཉི་མ་ནུབ་པ་རྒྱུད་ཅེས་བྱ་བའི་ཡུད་ཙམ་དུ་འགྱུར་རོ། །སྲིན་པོ་ཞེས་བྱ་བ་དང་། མི་འཕམ་པ་ཞེས་བྱ་བ་དེའི་རྗེས་
ལ་མཚན་མོ་ཕྱེད་དུ་གྱུར་ནས་ནམ་ལངས་པ་ན་མེ་ཡིས་གདུངས་པ་ཞེས་བྱ་བའི་ཡུད་ཙམ་དུ་འགྱུར་རོ། །དགུན་ཟླ་ར་བའི་བཅྭ་ལྔ་ལ་ཡུད་ཙམ་བཅུ་གསུམ་དང་ཉིན་པར་ལྡན་ལ་ཉི་མ་ཤར་བ་ན་བཞི་མཐོན་ཞེས་བྱ་བའི་ཡུད་ཙམ་དུ་
འགྱུར་རོ། །ཕྱེད་ལ་ནི་དགའ་བྲལ་ཞེས་བྱ་བའི་ཡུད་ཙམ་དུ་འགྱུར་རོ། །ཉི་མ་ནུབ་པ་ལ་ནི་བདེན་བྲལ་ཞེས་བྱ་བའི་ཡུད་ཙམ་དུ་འགྱུར་རོ། །ཡུད་ཙམ་བཅུ་བདུན་དང་ལྡན་པའི་མཚན་མོ་ལ་ཉི་མ་ནུབ་པ་ཙམ་ན་ཆུ་ལྷ་ཞེས་བྱ་བའི་ཡུད་
ཙམ་དུ་འགྱུར་རོ། །མཚན་ཕྱེད་ལ་ནི་སྲིན་པོ་ཞེས་བྱ་བའི་ཡུད་ཙམ་དུ་འགྱུར་རོ། །ནམ་ལངས་པ་ན་མེ་ཡིས་གདུངས་པ་ཞེས་བྱ་བའི་ཡུད་ཙམ་དུ་འགྱུར་རོ། །དགུན་ཟླ་འབྲིང་པོའི་བཅྭ་ལྔ་ལ་ནི་ཡུད་ཙམ་བཅུ་གཉིས་དང་ལྡན་པའི་
ཉིན་པར་ཉི་མ་ཤར་བ་ན་བཞི་མཐོན་ཞེས་བྱ་བའི་ཡུད་ཙམ་དུ་འགྱུར་རོ། །དགའ་བྱེད་དང་། དགའ་བྲལ་ཞེས་བྱ་བའི་རྗེས་ལ་དབུས་སུ་གྱུར་ནས་ཉི་མ་ནུབ་པ་ན་རྡུལ་མེད་ཅེས་བྱ་བའི་ཡུད་ཙམ་དུ་འགྱུར་རོ། །ཡུད་ཙམ་བཅྭ་
བརྒྱད་དང་ལྡན་པའི་མཚན་མོ་ཉི་མ་ནུབ་ཙམ་ན་བདེན་བྲལ་ཞེས་བྱ་བའི་ཡུད་ཙམ་དུ་འགྱུར་རོ། །བོང་བུ་དང་། སྲིན་པོ་ཞེས་བྱ་བའི་རྗེས་ལ་མཚན་ཕྱེད་དུ་གྱུར་ནས། ནམ་ལངས་པ་ན་མེ་ཡིས་གདུངས་པ་ཞེས་བྱ་བའི་ཡུད་ཙམ་
དུ་འགྱུར་རོ། །ཇི་ལྟར་སོས་ཀའི་དང་པོ་དེ་ལྟར་དབྱར་དང་པོ། །ཇི་ལྟར་དཔྱིད་ཀའི་གཉིས་པ་དེ་ལྟར་དབྱར་གཉིས་པ། །ཇི་ལྟར་དཔྱིད་ཀ་དང་པོ་དེ་ལྟར་སྟོན་དང་པོ། །ཇི་ལྟར་དགུན་གྱི་བཞི་པའི་དེ་ལྟར་སྟོན་ཐ་ཆུངས། །ཇི་ལྟར་དགུན་
འབྲིང་དེ་ལྟར་དགུན་དང་པོ་། །ཇི་ལྟར་དགུན་འབྲིང་དེ་ལྟར་སོས་ཀའི་གཉིས། །དེ་ལྟ་བུར་ནི་རྒྱུ་སྐར་རྣམས། །རྒྱུ་ཞིང་རྒྱུ་བར་ཤེས་པར་བྱ། །རྒྱུ་སྐར་རྒྱུ་བ་དང་པོའི་ལེའུའོ། །ཇི་ལྟར་རྒྱུ་སྐར་དེ་དག་གི་ནང་ནས་ཉིན་མཚན་དུ་ལྡན་པས་
<pb id="71.279b"/>འཕེལ་བ་དང་། འགྲིབ་པར་འགྱུར་བས་འགྲིབས་པ་ལས་ཉིན་པར་འཕེལ་བའི་བཅྭ་ལྔ་ལ་ཟླ་བ་ཕྱེད་ལས་གཉིས་པ་དང་། དྲུག་པ་དང་། དགུ་པ་དང་། བཅུ་གཉིས་པ་དེ་དག་གི་མཚམས་ཀྱི་ཞག་འདས་ནས་ནུབ་མོ་ས་འཛིན་པའི་
རྒྱལ་པོ་ཆེན་པོ་བཞི་པོ་ཤིན་དུ་འཆི་བ་ཞེས་བྱ་བ་དང་། རྣམ་པར་དག་པ་ཞེས་བྱ་བ་དང་། འཕེལ་བ་ཞེས་བྱ་བ་དང་། ཐ་དད་པའི་རིམ་པ་ཞེས་བྱ་བ་དེ་དག་འཐབས་པས་འབྱུང་བ་ཆེན་པོ་བཞི་གཡོ་བ་ལས་ས་འགུལ་ལོ། །ཆུ་དང་། དབང་
པོ་དང་། རླུང་དང་། མེ་སྟེ་ལེགས་ལྡན་རྣམ་པ་བཞི་པོ་ཡང་གང་དུ་ཟླ་བ་ཕྱེད་ལ་ལན་གསུམ་གཡོས་ཏེ། ཟླ་བ་གཅིག་ལ་ལན་དྲུག་གཡོས་པར་གྱུར་ན་ཕ་རོལ་གྱི་དམག་ཚོགས་འོང་བར་འགྱུར་ཏེ། དཔྱིད་ཟླ་འབྲིང་པོ་ལ་ས་གཡོས་
ན་ཞག་བཅུའི་བར་དུ་འཇིགས་པ་འབྱུང་ངོ་། །སོས་ཀའི་ཟླ་བ་དང་པོ་ལ་ཡང་དང་ཡང་གཡོས་ན་ཞག་བཅུ་གཉིས་ཀྱི་བར་དུ་འཇིགས་པ་འབྱུང་ངོ་། །སོས་ཀའི་ཟླ་བ་གཉིས་པ་ལ་ཡང་ཡང་གཡོས་ན་ཉི་ཤུ་རྩ་ལྔའི་བར་དུ་འཇིགས་
པ་འབྱུང་ངོ་། །དབྱར་ཟླ་ར་བ་ལ་ཡང་ཡང་གཡོས་ན་ཞག་བདུན་བཅུ་རྩ་ལྔའི་བར་དུ་འཇིགས་པ་འབྱུང་ངོ་། །དབྱར་ཟླ་འབྲིང་པོ་ལ་ཡང་ཡང་གཡོས་ན་ཟླ་བ་གསུམ་དང་ཞག་བཅུའི་བར་དུ་འབྱུང་ངོ་། །སྟོན་ཟླ་ཐ་ཆུངས་ལ་ཡང་ཡང་
གཡོས་ན་ཞག་ལྔའི་བར་དུ་འབྱུང་ངོ་། །དགུན་གྱི་ཟླ་བ་གཉིས་པ་ལ་ཡང་ཡང་གཡོས་ན་ཞག་ལྔ་བཅུ་རྩ་ལྔའི་བར་དུ་འབྱུང་ངོ་། །དགུན་གྱི་ཟླ་བ་གསུམ་པ་ལ་ཡང་ཡང་གཡོས་ན་ཞག་བརྒྱའི་བར་དུ་འཇིགས་པ་འབྱུང་ངོ་། །དགུན་
གྱི་ཟླ་བ་བཞི་པ་ལ་ཡང་ཡང་གཡོས་ན་ཞག་ཉི་ཤུ་རྩ་ལྔའི་བར་དུ་འཇིགས་པ་འབྱུང་ངོ་། །དཔྱིད་ཟླ་ར་བ་ལ་ཡང་ཡང་གཡོས་ན་ཞག་སུམ་བཅུའི་བར་དུ་འཇིགས་པ་འབྱུང་ངོ་། །དེ་དག་ནི་ས་གཡོས་པའི་དུས་ཇི་ཙམ་ན་
སྨིན་པ་ཡིན་པར་བསྟན་ཏོ། །དེ་དག་གི་ལས་ཀྱི་འཇུག་པ་ནི་འདི་ལྟར་ཟླ་བ་ཐམས་ཅད་ལ་དུས་རྟག་ཏུ་ས་གཡོ་ཞིང་ཤིང་དང་། རི་དང་། ཆུ་རྣམས་གཡོ་ཞིང་ཤིང་རྣམས་ཀྱི་ལོ་མ་ལྟར་གཡོ་ན་བསྐལ་པ་ལྟ་བུའི་འཇིགས་
<pb id="71.280a"/>པ་འབྱུང་བར་བསྟན་ཏོ། །གྲོང་ཁྱེར་དང་། གྲོང་དང་། འབྲོག་རྣམས་ན་གནས་པའི་མི་རྣམས་མྱུར་དུ་འཕོ་ཞིང་དགོན་པར་ལོ་བཅྭ་ལྔའི་བར་དུ་གནས་པར་འགྱུར་རོ། །ཕྱོགས་རྣམས་ནས་ས་རྣམ་པར་གཡོས་
ན་མི་བདེ་བ་མི་འབྱུང་ངོ་། །སྨིན་དྲུག་ལ་ས་གཡོས་ན་གྲོང་ཁྱེར་དང་། གྲོང་རྣམས་ཡང་དང་ཡང་དུ་མེས་བསྲེགས་པས་རྩྭ་ཡང་མ་ལུས་པར་འགྱུར་རོ། །དེ་ལས་རྣམ་པར་གཡོས་ན་སོལ་བ་མཁན་དང་། ནོར་བུ་མཁན་དང་། 
ཁྱེའུ་དང་། མེས་སྐོར་བྱས་པའི་གཟའ་དང་། དེ་ལ་སྐྱེས་པ་དང་། ལམ་དུ་ཞུགས་པ་ན་ཞིང་སྡུག་བསྔལ་བར་འགྱུར་རོ། །སྣར་མ་ལ་ས་གཡོས་ན་ས་བོན་ཐམས་ཅད་ཉམས་པས་འབྲུ་རྣམས་འཐོབ་པར་མི་འགྱུར་ཞིང་སྡུག་
བསྔལ་བར་འགྱུར་བ་དང་། བུད་མེད་སྦྲུམ་མ་རྣམས་ཀྱི་མངལ་ལ་ནད་འབྱུང་བ་དང་། མུ་གེ་འབྱུང་བ་དང་། སྨས་པ་དང་། ནད་ཀྱིས་བཏབ་པའི་མི་རྣམས་སུམ་ཆ་འཚོ་བར་འགྱུར། བདག་ཉིད་ཆེན་པོ་དང་། རྒྱལ་པོ་དང་། དཔལ་དང་ལྡན་
པའི་མི་དང་མིའི་མཆོག་རྣམས་ནད་ཀྱིས་བཏབ་པར་འགྱུར་རོ། །མགོ་ལ་ས་གཡོས་ན་སྨན་རྣམས་ཉམས་ཤིང་སྨན་པ་དང་། མཆོད་སྦྱིན་རྩོམ་པ་དང་། མཆོད་སྦྱིན་བྱེད་པ་དང་། བྲམ་ཟེ་ནགས་ན་གནས་པ་དང་། དཀའ་ཐུབ་པ་དེ་
དག་ལ་ནད་འབྱུང་བར་འགྱུར་རོ། །ལག་ལ་ས་རྣམ་པར་གཡོས་ན་འོ་མ་ཅན་གྱི་ཤིང་རྣམས་ཉམས་ཤིང་ཟས་དང་སྐོམ་དཀོན་ཅིང་འགྲོན་པོ་ཡུལ་འཁོར་ཆས་པ་དང་། དོང་དང་འོབས་བརྐོ་བ་དང་། སྡིག་པ་ཅན་དང་། རྐུན་མ་རྣམས་
ལ་ས་རྣམ་པར་གཡོས་པས་ནད་ཀྱིས་འདེབས་པར་འགྱུར་རོ། །ཡང་ནམ་སོ་ལ་ས་རྣམ་པར་གཡོས་ན་དཀྱིལ་འཁོར་བྱེད་པའི་ཞལ་ཏ་པ་དང་། ལམ་གྱི་ནོར་ཅན་དང་། ལམ་དུ་འགྲོ་བ་དང་། འཁོར་ལོ་བ་དང་། བྱིས་པ་དང་། སྲུབ་
མཁན་དང་། ཤན་པ་དང་། དུད་འཚོ་བ་རྣམས་ལ་ས་རྣམ་པར་གཡོས་པས་ནད་ཀྱིས་འདེབས་པར་འགྱུར་རོ། །རྒྱལ་ལ་ས་རྣམ་པར་གཡོས་ན་བྲམ་ཟེ་རྣམས་དང་། དེ་བཞིན་དུ་གཙོ་བོ་རྣམས་དང་། ཚོང་པ་རྣམས་དང་། 
<pb id="71.280b"/>དེད་དཔོན་རྣམས་དང་། ཚོང་པ་རིང་པོར་འགྲོ་བ་རྣམས་ལ་ནད་འབྱུང་བར་འགྱུར་ཞིང་སེར་བས་འབྲུ་རྣམས་རློག་ཅིང་རི་ཁྲོད་ན་གནས་པའི་རྒྱལ་པོའི་བསྙེན་བཀུར་བ་རྣམས་ས་རྣམ་པར་གཡོས་པས་ནད་ཀྱིས་འདེབས་པར་
འགྱུར་རོ། །སྐག་ལ་ས་རྣམ་པར་གཡོས་ན་ཀླུ་རྣམས་དང་། སྦྲུལ་ཁ་སྡིག་པ་དང་། གྲོག་མ་རྣམས་དང་། གྲོག་ཕྲན་རྣམས་དང་། སྲིལ་རྣམས་དང་། ཁྱིམ་རྣམས་དང་། ཀླུ་མགོ་གཅིག་པ་རྣམས་དང་། དུག་སྔགས་མཁན་རྣམས་དང་ 
དུག་བྱེད་པ་རྣམས་དང་། སེམས་ཅན་ཁུང་དུ་འཇུག་པ་རྣམས་ས་རྣམ་པར་གཡོས་པ་ནད་ཀྱིས་འདེབས་པར་འགྱུར་རོ། །མཆུ་ལ་ས་རྣམ་པར་གཡོས་ན་རྒྱལ་པོ་རྣམས་ལ་ནད་འབྱུང་ཞིང་མཆོད་སྦྱིན་དང་། ཤིང་ལས་
ལོག་པ་རྣམས་དང་། འདུས་པའི་སྟོན་མོ་ལས་ལོག་པ་རྣམས་དང་། ལྷའི་མཆོད་སྦྱིན་ལས་ལོག་པ་རྣམས་དང་། དེ་ལ་ལོག་པ་ཐམས་ཅད་དང་། གང་ཞིག་དེ་ལ་སྐྱེས་པ་དང་། བསྐྱེད་པ་དང་། གང་མཁས་པའི་མཆོག་ཏུ་གྱུར་
པ་དང་། གླུ་མཁན་རྣམས་འཆི་བར་འགྱུར་ཞིང་དེ་དག་དང་རིགས་མཐོན་པོ་རྣམས་ནད་ཀྱིས་ཐེབས་པར་འགྱུར་རོ། །ཆུ་སྟོད་ལ་ས་རྣམ་པར་གཡོས་ན་དུས་འགྱུར་ཞིང་ཆོས་ལ་དགའ་བའི་དང་། ཤོ་གམ་གྱི་འཚོ་བ་རྣམས་ལ་
ས་གཡོས་ན་ནད་ཀྱིས་འདེབས་པར་འགྱུར་རོ། །གལ་ཏེ་ཆུ་སྨད་ལ་ས་རྣམ་པར་གཡོས་ན་ཚོང་པ་གླིང་དུ་འགྲོ་བ་རྣམས་དང་། དེད་དཔོན་རྣམས་དང་། རི་ཁྲོད་ན་འཚོ་བ་རྣམས་དང་། ཨང་ག་དང་། ལུས་འཕགས་པོ་དང་མ་ག་
དྷཱ་པ་རྣམས་དང་། ནི་ཏིའི་བུད་མེད་བླངས་པ་རྣམས་ས་རྣམ་པར་གཡོས་པས་ནད་ཀྱིས་འདེབས་པར་འགྱུར་རོ། །མེ་བཞི་ལ་ས་རྣམ་པར་གཡོས་པས་ན་རྫ་མཁན་རྣམས་དང་། སྨན་པ་རྣམས་དང་། ཚོགས་ཀྱི་གཙོ་
བོ་རྣམས་དང་། བློན་པོ་ཆེན་པོ་རྣམས་དང་། དམག་དཔོན་རྣམས་ས་རྣམ་པར་གཡོས་པས་ནད་ཀྱིས་འདེབས་པར་འགྱུར་རོ། །འདི་ལྟར་ནམ་སོ་ལ་ས་གཡོས་པ་ཡང་སྔ་མ་བཞིན་དུ་བལྟའོ། །ས་རི་ལ་ས་རྣམ་
<pb id="71.281a"/>པར་གཡོས་ན་རྐུན་མ་ཚུལ་ཁྲིམས་ཉམས་པ་རྣམས་དང་། ཤན་པ་དང་ཤན་པ་ལ་དགའ་བ་རྣམས་དང་། ཤན་པའི་བདག་པོ་དང་། རླུང་ཟའི་དཀའ་ཐུབ་པ་རྣམས་ས་གཡོས་ནས་ནད་ཀྱིས་
འདེབས་པར་འགྱུར་རོ། །ས་ག་ལ་ས་རྣམ་པར་གཡོས་ན་རི་ཆེན་པོ་རྣམས་འཆད་པར་འགྱུར་རོ། །རྟ་རྒྱུག་པ་རྣམས་དང་། ལམ་ན་འགྲོ་བ་ལ་རླུང་དྲག་པོས་རྡོ་རྣམས་འཐོར་བས་སྟོབས་མེད་པར་བྱེད་ལ་ས་གཡོས་
པས་དེ་དག་ནད་ཀྱིས་འདེབས་པར་འགྱུར་རོ། །ཡང་ནག་པ་ལ་ས་གཡོས་ན་རྐུན་མ་ཆེན་པོས་གནོད་པ་བྱེད་པ་འོང་ཞིང་བྱི་རྒྱུག་པ་དང་། ཆོ་ལོ་པ་རྣམས་དང་། མདུད་པ་འགྲོལ་བའི་མི་རྣམས་དང་། ཨན་དྲ་བ་རྣམས་དང་། 
བུ་རམ་ཤིང་འཕེལ་བ་རྣམས་དང་། ཕུ་ལིན་པ་རྣམས་ལ་སྐྱབས་མེད་པའི་འཇིགས་པ་འོང་ཞིང་གྲོགས་དང་འབྲལ་ཞིང་སྟོབས་ཆེ་བ་འབྱུང་ངོ་། །སྣྲོན་ལ་ས་གཡོས་ན་རྒྱལ་པོ་ཆེན་པོ་ལ་གནོད་པ་འབྱུང་ཞིང་ཁྲ་དང་། བྱི་བ་
དང་། སྦྲུལ་དང་། དེ་བཞིན་དུ་གཅན་ཟན་གདུག་པ་ཅན་རྣམས་དང་། གཞན་གནོད་པ་བྱེད་པ་དང་། སུ་ར་སེ་ན་པ་དང་། མ་ལ་པ་རྣམས་དང་། བ་ལྷི་བ་གྲ་ཧ་པ་དང་། གནོད་པ་མེད་པ་དང་། དེ་ལ་གུས་པའི་མི་རྣམས་མྱུར་
བར་ས་གཡོས་པས་ནད་ཀྱིས་འདེབས་པར་འགྱུར་རོ། །སྣྲུམས་ལ་ས་གཡོས་ན་རྐང་བཞི་པ་རྣམས་དང་། རྐང་གཉིས་དང་། དེ་བཞིན་དུ་གནོད་སྦྱིན་རྣམས་དང་། ཡི་དགས་རྣམས་དང་། སེམས་ཅན་དེ་དག་དང་། རི་
ཁྲོད་པ་རྣམས་དང་། ཆུ་མེད་པས་ལོ་ཉེས་ཤིང་མྱུར་དུ་མུ་གེ་འབྱུང་ཞིང་རི་རྣམས་འཆད་པར་འགྱུར་རོ། །ཆུ་སྟོད་ལ་ས་གཡོས་ན་ཆུ་ལ་གནས་པའི་ཉ་རྣམས་དང་། ཤུ་ཤུ་མ་དང་། ཉ་ཕྱིས་རྣམས་དང་། ཆུ་སྲིན་
རྣམས་དང་། རུས་སྦལ་དང་། རིགས་དང་རུས་བཙུན་པ་རྣམས་དང་། ནོར་དང་ལྡན་པ་རྣམས་དང་། མཁས་པ་རྣམས་དང་། གཉིས་པ་རིགས་དང་ལྡན་པ་རྣམས་ལ་འཇིགས་པ་ཆེན་པོ་འབྱུང་ཞིང་ས་གཡོས་པས་དེ་
<pb id="71.281b"/>དག་ནད་ཀྱིས་འདེབས་པར་འགྱུར་རོ། །ཆུ་སྨད་ལ་ས་གཡོས་ན་བཟོ་བོ་མཁས་པ་རྣམས་ལ་གནོད་པ་མི་འབྱུང་ཞིང་མགར་བ་རྣམས་དང་། ཞལ་ཞལ་མཁན་རྣམས་དང་། མདའ་མཁན་རྣམས་དང་། ཤིང་
མཁན་རྣམས་དང་། དབུལ་པོ་རྣམས་དང་། གཞན་ཡང་བཟོ་སྣ་ཚོགས་པ་བྱེད་པ་དང་། གྲོང་དང་ཉེ་བའི་སྐམ་ལ་གནས་པ་ལ་གནོད་པར་འགྱུར་རོ། །གྲོ་བཞིན་ལ་ས་གཡོས་ན་མི་གང་ཞིག་རྒྱལ་པོ་མཆོད་པ་དང་། 
ཀློག་པ་རྣམས་དང་། བསྟན་བཅོས་མཁས་པ་རྣམས་དང་། སྙན་དངགས་མཁན་རྣམས་དང་། གླུ་མཁན་རྣམས་དང་། སུ་ར་སེ་ན་པ་དང་། རྗེས་སུ་འཇུག་པ་རྣམས་དང་། གོས་འཚོང་བ་དང་། གི་ཤི་ཏ་དང་། ས་
ར་དན་དང་། དེ་དག་གི་བསམ་པ་འགྲུབ་བོ། །མོན་གྲེ་ལ་ས་གཡོས་ན་ནོར་ཅན་རྣམས་ལ་གནོད་པ་འབྱུང་ཞིང་ཕྱུག་པོ་རྣམས་དང་། གྲོང་ཁྱེར་ཆེན་པོ་དང་། ཚོང་དཔོན་རྣམས་དང་། སྤྱི་ཆེར་རྣམས་དང་། བཀྲ་ཤིས་
པ་དང་། བཟང་པོ་སྔགས་མཁན་དང་། རི་ཁྲོད་པ་རྣམས་དང་། པ་རི་ཀེ་པ་དང་། མ་ལ་པ་དང་། གྲོང་ཁྱེར་ཆེ་བ་གཞན་རྣམས་ལ་གནོད་པ་འབྱུང་བར་འགྱུར་རོ། །མོན་གྲུ་ལ་ས་གཡོས་ན་ཆུ་ལ་གནས་པ་རྣམས་ལ་
གནོད་པ་ཆེན་པོ་འབྱུང་ཞིང་། གླང་པོ་དང་། རྟ་དང་། བོང་བུ་དང་། རྔ་མོ་རྣམས་ལ་ཆེར་སྡུག་བསྔལ་འབྱུང་ངོ་། །དེ་བཞིན་དུ་སོ་པི་ར་ཀ་པ་དང་། མ་དྲ་བ་དང་། བི་ལི་ཀན་པ་དང་། ཀེ་ཀ་ཡན་པ་དང་། རྟེན་མེད་པ་དང་། 
འཁོར་ལོ་གཅིག་པ་དང་། ཡུལ་དེ་དག་གི་སྐྱེ་བོ་རྣམས་ལ་ནད་འབྱུང་ངོ་། །མེ་བཞི་ལ་ས་རྣམ་པར་གཡོས་ན་སྲིན་པོའི་གདོན་གྱིས་འཛིན་ཅིང་། དེ་བཞིན་དུ་ཤན་པ་དང་། ཕག་འཚོང་བ་དང་། སོ་བ་རི་པ་རྣམས་འཆི་
བར་འགྱུར་རོ། །ཚོང་གིས་འཚོ་བའི་རྗེའུ་རིགས་དང་། དམངས་རིགས་རྣམས་དང་། ཟློས་གར་མཁན་རྣམས་དང་། ནས་གླིང་པ་རྣམས་དང་། རྟ་རྣམས་དང་། གྱད་གྱི་ཡུལ་པ་རྣམས་དང་། ཁུ་ལྗོ་དང་ལྡན་པའི་བུད་མེད་རྣམས་དང་། 
<pb id="71.282a"/>མདུད་པ་འགྲོལ་བ་རྣམས་མེད་པར་འགྱུར་རོ། །མོན་གྲུ་ལ་ས་གཡོས་ན་ཚོང་པ་རྣམས་ལ་ནད་འབྱུང་ཞིང་། ཆོས་ལ་དགའ་བ་དང་། གྲུབ་པ་རྣམས་དང་། ཤོ་གམ་གྱི་ལས་བྱེད་པ་རྣམས་དང་། རྒྱལ་རིགས་སྲིད་སྒྲུབ་
ཀྱི་རྒྱུད་དང་། མཛའ་བ་རྣམས་དང་། སིན་དུ་བའི་རྒྱལ་པོ་དང་། མདའ་གཞུ་ཐོགས་པ་རྣམས་ཡུན་རིང་པོར་དོན་མེད་པར་འགྱུར་རོ། །ནམ་གྲུ་ལ་ས་རྣམ་པར་གཡོས་ན་གཡུལ་དྲག་པོ་ཤོམ་པར་འགྱུར་ཞིང་། གྲོང་འཇོམས་པར་
འགྱུར་བ་དང་། གྲོང་གིས་གྲོང་ཕུང་བ་དང་། ནི་ར་ཏ་པ་རྣམས་དང་། རྒྱ་ཡུལ་པ་རྣམས་དང་། ར་མ་ཏ་ན་གནས་པ་རྣམས་དང་། ཞིང་ལས་བཟང་པོ་བྱེད་པ་རྣམས་ལུང་པར་གནས་པའི་གཙོ་བོ་དང་། དམག་དཔོན་ཐམས་ཅད་ངེས་
པར་བསྲེགས་པར་འགྱུར་རོ། །ཐ་སྐར་ལ་ས་རྣམ་པར་གཡོས་ན་རྟ་རྣམས་ལ་ནད་འབྱུང་ཞིང་གྲོང་རྣམས་འཇོམས་པ་དང་། སྤུན་ཟླ་གསོད་པར་འགྱུར་ཞིང་དེ་ལ་མངལ་ཆགས་པ་དང་། དེ་ལ་སྐྱེས་པ་དང་། གསུམ་སྡུག་
བསྔལ་དང་། རྒྱུན་དུ་ལྡན་པར་འགྱུར་ཞིང་བདུན་བརྒྱུད་དང་མངལ་ན་གནས་པ་དང་། བཟའ་བཏུང་འཐུང་བ་དང་། སྲིད་སྒྲུབ་ཀྱི་རྒྱལ་རིགས་རྣམས་ཕན་ཚུན་གསོད་པར་འགྱུར་རོ། །བྲ་ཉེ་ལ་ས་གཡོས་ན་རྐུན་མ་རྣམས་ལ་
ནད་ཆེན་པོ་འབྱུང་ཞིང་རྩོད་པ་འབྱུང་ངོ་། །ཆོ་ལོ་མཁན་དང་། མདུད་པ་འགྲོལ་བ་དང་། མེ་ལོང་གི་འཁོར་ལོས་སླུ་བར་བྱེད་པ་རྣམས་དང་། དེ་བཞིན་དུ་བཙོན་བསྲུངས་རྣམས་དང་། ཟས་སྡོམ་པ་དང་། གནོད་པ་བྱེད་པའི་
སྐྱེ་བོ་མི་བཟད་པ་རྣམས་འཆི་བར་འགྱུར་རོ། །ས་གཡོས་ནས་ཞག་བདུན་ན་སྤྲིན་ཆེན་པོ་གཡོ་བར་འགྱུར་ཏེ། སྣུམ་ཞིང་གནག་ལ་རི་བོ་ལྟ་བུ་ལྡང་བར་འགྱུར་རོ་ཞེས་དྲང་སྲོང་རྣམས་ཀྱིས་བཤད་དོ། །གཉིད་འཕེལ་བ་
དང་། གཞན་ཡང་བཀྲ་ཤིས་ཀྱི་དབྱངས་དང་། དབང་པོ་རྡོ་རྗེ་ལྟ་བུ་དང་། དེ་བཞིན་དུ་དེར་དུས་ཚིགས་ལྟར་ཉི་མ་དང་ཟླ་བ་སྒྲིབ་ཅིང་དེ་ལ་ཀུན་ནས་སྤྲིན་ཆེན་པོའི་མཚན་ཉིད་དང་ལྡན་ཞིང་དེ་དང་འདྲ་བར་མཐོང་ཞིང་ཐེ་ཙོམ་སྐྱེད་
<pb id="71.282b"/>པའི་སྤྲིན་ལྡང་ཞིང་འབྲུག་བསྒྲགས་པ་འབྱུང་བར་རིག་པར་བྱའོ་ཞེས་དྲང་སྲོང་རྣམས་ཀྱིས་བཤད་དོ། །དེ་ལྟར་ཤེས་ནས་གདོན་མི་ཟ་བར་ས་བོན་ཐམས་ཅད་གདབ་པར་བྱའོ། །བྱ་རྣམས་བསྲུག་ན་ཚོང་པ་རྣམས་ཀྱིས་བྱ་
བ་འགྲུབ་བོ། །དེ་ལྟ་བུའི་ས་གཡོས་ན་ཐམས་ཅད་དུ་བཀྲ་ཤིས་པར་བརྗོད་དོ། །ཡང་ས་གཡོས་ནས་དེའི་རྗེས་ལ་ཞག་བདུན་ན་སྤྲིན་ལྡང་སྟེ། ཡང་འདི་ལྟར་ཀ་ཤི་ཀའི་གོས་འདྲ་བའི་སྤྲིན་གྱིས་ཁྱབ་ཅིང་མི་མཐུན་པའི་སྒྲ་
སྒྲོགས་པས་ནུབ་ཕྱོགས་སུ་འགྲོ་ལ་ཆུ་ལ་གནས་པའི་ཤུ་ཤུ་མ་ར་དང་། བ་ལུ་ཀ་དང་། ཉ་དང་། ཆུ་སྲིན་འདྲ་བའི་སྤྲིན་སྣང་ཞིང་ཉི་མ་དང་། ཟླ་བ་སྒྲིབ་པ་དེ་ལྟ་བུའི་མཚན་ཉིད་དང་ལྡན་པ་སྣང་ན། དེ་ནི་ཆུས་སྤྲུལ་པ་ཡིན་པར་རིག་
པར་བྱའོ་ཞེས་དྲང་སྲོང་ཆེན་པོ་རྣམས་ཀྱིས་དེ་སྐད་བསྟན་པ་ཡིན་ནོ། །སྒང་དང་རིའི་རྩེ་མོ་དང་། ཞིང་དང་། རླན་དང་བྲལ་བ་དེ་དག་རྣམས་ལ་ས་བོན་གདབ་པར་བྱ་སྟེ། དམའ་བར་ཉམས་པར་འགྱུར་རོ། །དེ་བཞིན་དུ་འདམ་
དང་ཆུར་འགྱུར་ཞིང་དམའ་བར་འདུས་པར་འགྱུར་རོ། །དེ་ལྟ་བུའི་ས་གཡོས་ན་ནི་ཆུའི་ཡིན་པས་ཤིས་པ་ཡིན་པར་རིག་པར་བྱའོ། །ཡང་འདི་ལྟར་ས་གཡོས་ནས་དེའི་རྗེས་ལ་ཞག་བདུན་གྱི་ནང་དུ་རླུང་དྲག་པོ་མི་བཟད་པ་ལྡང་དུས་
ཚིགས་ལྟར་སེར་སྐྱར་སྣང་ལ་ཉི་མ་དང་ཟླ་བ་དམར་པོར་མཐོང་ཞིང་མཚན་ཉིད་དེ་ལྟ་བུ་དང་ལྡན་པར་སྣང་ན། དེ་ནི་རླུང་གི་ས་གཡོས་པ་ཡིན་པར་རིག་པར་བྱའོ། །དེ་ལྟ་བུ་གྱུར་པ་ནི་དྲང་སྲོང་རྣམས་ཀྱིས་བསྟན་པ་ཡིན་ནོ། །དེ་ལྟ་བུ་ལ་
མཁས་པས་འགྲོ་བར་མི་བྱ་སྟེ། བདག་ཉིད་བསྲུང་བར་བྱ་ཞིང་དགྲ་ཟླ་ལས་འཇིགས་པ་ཆེན་པོ་འབྱུང་བས་ར་བ་དང་འོབས་ཀྱིས་མཆོག་ཏུ་བསྲུང་བར་བྱའོ། །དེ་ལྟ་བུ་ནི་སའི་ས་གཡོས་པའི་ཡོན་ཏན་ཐམས་ཅད་བསྟན་པ་ཡིན་ནོ། 
མི་རྣམས་ཀྱིས་མེ་ཡིས་ས་གཡོས་པའི་ཁྱད་པར་རིག་པར་བྱ་སྟེ། གལ་ཏེ་ས་གཡོས་ནས་དེའི་རྗེས་ལ་ཞག་བདུན་གྱི་ནང་དུ་སྐར་མདའ་དྲག་པོ་ལྟུང་ཞིང་དུས་ཚིགས་ལྟར་དམར་ལ་ཉི་མ་དང་ཟླ་བ་ཡང་དམར་བར་སྣང་བ་དེ་ལྟ་བུའི་མཚན་ཉིད་
<pb id="71.283a"/>དང་ལྡན་པར་སྣང་བ་ནི་མེ་ཡིས་གཡོས་པ་ཡིན་པར་རིག་པར་བྱའོ། །བུད་ཤིང་ལས་མེ་མཆེད་པར་འགྱུར་བས་ནོར་བསྲེགས་ཤིང་དུ་བའི་ཕྲེང་བ་སྣང་ཞིང་མཚོན་མཆོག་ཏུ་འབབ་ལ་ཆུ་འཁྱིལ་བ་སྣང་བ་ཟླ་བ་དགུ་པའི་
བར་དུ་ཆར་མི་འབབ་པོ། །དེ་ལྟ་བུའི་ས་གཡོས་པ་མི་བཟད་པ་ནི་མེ་ཡིས་གཡོས་པ་ཡིན་ཏེ། རྒྱལ་པོ་དང་རྒྱལ་རིགས་རྣམས་ལ་སྔ་དྲོའི་ཚ་བའི་གནོད་པ་འབྱུང་བར་འགྱུར་ཞིང་རྟ་དང་གླང་པོ་དང་བློན་པོ་ཆེན་པོ་
རྣམས་ལ་ནི་ཕྱེད་ལ་ཚ་བའི་ནད་འབྱུང་ལ་ཕྱི་དྲོ་ནི་བ་ལང་དང་ཕྱུགས་རྣམས་ལ་འབྱུང་ངོ་། །མཚན་མོ་རྐུན་མ་རྣམས་ལ་གནོད་པ་འབྱུང་ངོ་། །ནམ་ལངས་པ་ན་མཐའ་འཁོབ་པ་རྣམས་ལ་འཆི་བའི་འཇིགས་པ་
འབྱུང་ངོ་། །དེ་བཞིན་དུ་ནམ་ཕྱེད་ན་ནི་ཞག་བརྒྱད་ཀྱི་བར་དུ་ན་བར་འགྱུར་ཞིང་དེ་ནས་སོས་པར་འགྱུར་ཏེ། དེའི་ལྷ་ནི་ཉི་མ་ཡིན་པས་མར་དང་ཕྲན་སྔོན་གྱི་གཏོར་མ་བཏང་ན་གཏོར་མ་དེས་ནད་དེ་ལས་ལྡང་བར་འགྱུར་རོ། །
ས་རི་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་ཟུག་ཟེར་ཆེ་ལ་ཞག་ཉི་ཤུ་རྩ་བརྒྱད་ཀྱི་བར་དུ་ན་བར་འགྱུར་ཞིང་། དེའི་ལྷ་ནི་རླུང་ལྷ་ཡིན་པས་སྣ་ཚོགས་ཕྲེང་བའི་གཏོར་མ་བཏང་ན། གཏོར་མ་དེས་ནད་དེ་ལས་
ལྡང་བར་འགྱུར་རོ། །ས་ག་ལ་སྐྱེས་པ་འམ་བུད་མེད་ནད་ཀྱིས་བཏབ་པ་ནི་ནད་ལྕི་ཞིང་ཞག་ཉི་ཤུ་རྩ་གཅིག་གི་བར་དུ་ན་བར་འགྱུར་ཞིང་། དེ་ནས་སོས་པར་འགྱུར་རོ། །དེའི་ལྷ་ནི་མེ་ལྷ་དང་། དབང་པོ་ཡིན་པས་བྱུག་པ་དང་ཕྲེང་
བའི་གཏོར་མ་བཏང་ན། གཏོར་མ་དེས་ནད་དེ་ལས་ལྡང་བར་འགྱུར་རོ། །ལྷ་མཚམས་ལ་སྐྱེས་པ་འམ་བུད་མེད་ནད་ཀྱིས་བཏབ་པ་ནི་ཟླ་བ་ཕྱེད་ཀྱི་བར་དུ་ན་བར་འགྱུར་ཞིང་དེ་ནས་སོས་པར་འགྱུར་ཏེ། དེའི་ལྷ་ཉི་མ་ཡིན་པས་
མར་གྱིས་གང་བའི་གཏོར་མ་བཏང་ན། གཏོར་མ་དེས་ནད་དེ་ལས་ལྡང་བར་འགྱུར་རོ། །སྣྲོན་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་ནད་ཚབས་ཆེ་ཞིང་ཞག་བཅུ་གསུམ་ན་བར་འགྱུར་ཞིང་དེ་ནས་སོས་པར་འགྱུར་ཏེ། དེའི་ལྷ་ནི་
<pb id="71.283b"/>དབང་པོ་ཡིན་ཏེ། བྱུག་པ་དང་ཕྲེང་བའི་གཏོར་མ་བཏང་ན། གཏོར་མ་དེས་ནད་དེ་ལས་ལྡང་བར་འགྱུར་རོ། །སྣྲུམས་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་ཟླ་བ་གཅིག་ན་བར་འགྱུར་ཞིང་དེ་ནས་སོས་པར་འགྱུར་ཏེ། དེའི་
ལྷ་ནི་དམངས་རིགས་ཡིན་པས་ཤའི་གཏོར་མ་བཏང་ན། གཏོར་མ་དེས་ནད་དེ་ལས་ལྡང་བར་འགྱུར་རོ། །ཆུ་སྟོད་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་ནད་ཚབས་ཆེ་ཞིང་ཟླ་བ་བརྒྱད་ཀྱི་བར་དུ་ན་བར་འགྱུར་ཞིང་དེ་ནས་སོས་
པར་འགྱུར་ཏེ། དེའི་ལྷ་ནི་ཆུ་ལྷ་ཡིན་པས་འབྲས་དང་ཏིལ་བཏགས་པའི་གཏོར་མ་བཏང་ན། གཏོར་མ་དེས་ནད་དེ་སོས་པར་འགྱུར་རོ། །ཆུ་སྨད་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་ཞག་བདུན་གྱི་བར་དུ་ན་ཞིང་དེ་ནས་
སོས་པར་འགྱུར་ཏེ། དེའི་ལྷ་ནི་སྣ་ཚོགས་པ་ཡིན་པས་འབྲས་དང་འོ་ཐུག་གི་གཏོར་མ་བཏང་ན། གཏོར་མ་དེས་ནད་དེ་ལས་ལྡང་བར་འགྱུར་རོ། །གྲོ་བཞིན་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་ནད་ལྕི་ཞིང་ལོ་གཅིག་
གི་བར་དུ་ན་བར་འགྱུར་ཏེ། དེའི་ལྷ་ནི་ཁྱབ་འཇུག་ཡིན་པས་བྱུག་པ་དང་། ཕྲེང་བའི་གཏོར་མ་བཏང་ན། གཏོར་མ་དེས་ནད་དེ་ལས་སོས་པར་འགྱུར་རོ། །མོན་གྲེ་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་ནད་ལྕི་ཞིང་
ཟླ་བ་བཅུ་གསུམ་གྱི་བར་དུ་ན་བར་འགྱུར་ཏེ། དེའི་ལྷ་ནི་བ་སུ་དེ་བ་ཡིན་པས་བྱུག་པ་དང་། ཕྲེང་བའི་གཏོར་མ་བཏང་ན། གཏོར་མ་དེས་ནད་དེ་ལས་ལྡང་བར་འགྱུར་རོ། །མོན་གྲུ་ལ་སྐྱེས་པ་འམ། བུད་མེད་ནད་ཀྱིས་བཏབ་
ན་ཞག་བཅུ་གསུམ་གྱི་བར་དུ་ན་བར་འགྱུར་ཞིང་། དེ་ནས་སོས་པར་འགྱུར་ཏེ། དེའི་ལྷ་ནི་ཆུ་ལྷ་ཡིན་པས་འབྲས་དང་འོ་ཐུག་གི་གཏོར་མ་བཏང་ན། གཏོར་མ་དེས་ནད་དེ་ལས་ལྡང་བར་འགྱུར་རོ། །ཁྲུམས་སྟོད་ལ་སྐྱེས་པ་འམ་
བུད་མེད་ནད་ཀྱིས་བཏབ་པར་གྱུར་ན། ཞག་བདུན་ན་བར་འགྱུར་ཞིང་། དེ་ནས་སོས་པར་འགྱུར་ཏེ། དེའི་ལྷ་ནི་ཀླུ་ཡིན་པས་བྱུག་པ་དང་། ཕྲེང་བའི་གཏོར་མ་བཏང་ན། གཏོར་མ་དེས་ནད་དེ་ལས་ལྡང་བར་འགྱུར་རོ། །ནམ་གྲུ་ལ་
<pb id="71.284a"/>སྐྱེས་པ་འམ། བུད་མེད་ནད་ཀྱིས་བཏབ་པ་ནི་ནད་ཡང་ཞིང་ཞག་ཉི་ཤུ་རྩ་བརྒྱད་ན་བར་འགྱུར་ཞིང་དེ་ནས་སོས་པར་འགྱུར་ཏེ། དེའི་ལྷ་ནི་རྒྱལ་ཡིན་པས་སྤོས་དང་མེ་ཏོག་གི་ཕྲེང་བའི་གཏོར་མ་བཏང་ན། གཏོར་
མ་དེས་ནད་དེ་ལས་ལྡང་བར་འགྱུར་རོ། །ཐ་སྐར་ལ་སྐྱེས་པ་འམ། བུད་མེད་ནད་ཀྱིས་བཏབ་པར་གྱུར་ན་ཟུག་ཟེར་ཆེ་ལ་ཞག་ཉི་ཤུ་རྩ་བརྒྱད་ཀྱི་བར་དུ་ན་བར་འགྱུར་ལ། དེ་ནས་ཡང་བུད་མེད་དང་སྐྱེས་པ་ལ་འབྱུང་ཞིང་
ཐུན་གསུམ་པ་ནི་ཞིང་རྨོ་བའི་རང་བཞིན་གྱི་ལས་བྱེད་པ་རྣམས་ལ་གནོད་པ་འབྱུང་ངོ་། །མར་ངོ་ལ་ནི་དྲག་ཤུལ་གྱི་ལས་བྱེད་པའི་གཏུམ་པོ་རྣམས་ལ་ནད་འབྱུང་ངོ་། །ཡར་ངོ་ལ་ནི་བྲམ་ཟེ་མཆོད་སྦྱིན་བྱེད་པ་དང་། ཞིང་པ་
རྣམས་དང་། བྱིས་པ་རྣམས་དང་། རྒན་མོ་རྣམས་དང་། ཆོས་ལ་གནས་པའི་གཙོ་བོ་རྣམས་ལ་ཚ་བའི་ནད་འབྱུང་བར་འགྱུར་རོ། །དམན་པ་དང་། དགེ་བ་དང་། དམའ་བར་འགྱུར་བ་རྣམས་ཤེས་ཤིང་གང་གིས་སྔ་མའི་རང་
བཞིན་དུ་གྱུར་པ་ཤེས་པའི་བྲམ་ཟེའི་ཉི་མར་གྱུར་པར་བལྟའོ། །ཡང་ཕུར་བུའི་མཉམ་པའི་དགེ་བའི་ལས་རྣམ་པ་བཞི་དང་། དམངས་རིགས་ཀྱི་ལས་རྣམ་པ་བཞི་དང་། མཉམ་པའི་སྙན་དངགས་ཀྱི་ལས་རྣམས་ཤེས་
པ་དང་། སོ་མའི་ལས་རྣམ་པ་བཞི་དང་། ཚངས་པའི་ལས་དེས་མཉམ་པར་ཤེས་པ་རྣམས་ལ་གནོད་པ་འབྱུང་ངོ་། །ཀྱེ་གཞན་ཡང་པད་མའི་སྙིང་པོ་རྒྱུ་སྐར་ཉི་ཤུ་རྩ་བརྒྱད་པོ་དེ་དག་གི་ནད་ཀྱི་ལེའུ་བཤད་པར་བྱའོ། །
སྨིན་དྲུག་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ཞག་བཞི་ནས་སོས་པར་བསྟན་ཏོ། །དེའི་ལྷ་ནི་མེ་ལྷ་ཡིན་པས་ཞོའི་གཏོར་མ་བཏང་ན། གཏོར་མ་དེས་ནད་ལས་ལྡང་བར་བཤད་དོ། །སྣར་མ་ལ་སྐྱེས་པ་འམ། བུད་
མེད་ནད་ཀྱིས་བཏབ་པ་ནི་ཞག་ལྔའི་བར་དུ་ན་བར་འགྱུར་རོ། །དེ་ནས་སོས་པར་འགྱུར་ཏེ། དེའི་ལྷ་ནི་སྐྱེ་དགུའི་བདག་པོ་ཡིན་པས་མེ་ཏོག་གི་ཕྲེང་བ་གཙང་མའི་གཏོར་མ་བཏང་བས། གཏོར་མའི་ལས་དེས་ནད་ལས་ལྡང་
<pb id="71.284b"/>བར་འགྱུར་རོ། །མགོ་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་ཞག་བརྒྱད་ནས་ནད་དེ་ལས་སོས་པར་འགྱུར་རོ། །དེའི་ལྷ་ནི་ཟླ་བ་ཡིན་པས་སྲན་སྔོན་གྱི་ཁུར་བའི་གཏོར་མ་བཏང་ན། གཏོར་མ་དེས་ནད་ལས་
ལྡང་བར་འགྱུར་རོ། །ལག་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་ཞག་བཅུའི་བར་དུ་ན་བར་འགྱུར་ཞིང་དེ་ནས་སོས་པར་འགྱུར་རོ། །དེའི་ལྷ་ནི་དྲག་པོ་ཡིན་པས་འབྲས་དང་། འོ་ཐུག་གི་གཏོར་མ་བཏང་ན། 
གཏོར་མ་དེས་ནད་དེ་ལས་ལྡང་བར་འགྱུར་རོ། །ནམ་སོ་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་ཞག་བརྒྱད་ཀྱི་བར་དུ་ན་ཞིང་དེ་ནས་སོས་པར་འགྱུར་རོ། །དེའི་ལྷ་ནི་ཉི་མ་ཡིན་པས་སྤོས་དང་བྱུག་པའི་གཏོར་
མ་བཏང་ན། གཏོར་མ་དེས་ནད་དེ་ལས་ལྡང་བར་འགྱུར་རོ། །རྒྱལ་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་ཞག་ལྔའི་བར་དུ་ན་ཞིང་དེ་ནས་སོས་པར་འགྱུར་རོ། །དེའི་ལྷ་ནི་ཕུར་བུ་ཡིན་པས་བྱུག་པ་དང་། ཕྲེང་བའི་
གཏོར་མ་བཏང་ན། གཏོར་མ་དེས་ནད་དེ་ལས་ལྡང་བར་འགྱུར་རོ། །སྐག་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་སྨན་གྱིས་གསོ་བས་མི་སོས་ཏེ། དེའི་ལྷ་ནི་སྦྲུལ་ཡིན་པའི་ཕྱིར་རོ། །མཆུ་ལ་སྐྱེས་པ་འམ། 
བུད་མེད་ནད་ཀྱིས་བཏབ་པ་ནི་ཞག་བརྒྱད་ཀྱི་བར་དུ་ན་ཞིང་། དེ་ནས་སོས་པར་འགྱུར་ཏེ། དེའི་ལྷ་ནི་མཚུན་ཡིན་པས་འབྲུ་དང་ཏིལ་བཏགས་པའི་རི་ལུའི་གཏོར་མ་བཏང་ན། གཏོར་མ་དེས་ནད་དེ་ལས་ལྡང་བར་
འགྱུར་རོ། །གྲེ་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་ཞག་བདུན་ན་བར་འགྱུར་ཞིང་། དེ་ནས་ནད་དེ་ལས་སོས་པར་འགྱུར་ཏེ། དེའི་ལྷ་ནི་ཀླུ་ཡིན་པས་བྱུག་པ་དང་། ཕྲེང་བའི་གཏོར་མ་བཏང་ན། གཏོར་
མ་དེས་ནད་དེ་ལས་ལྡང་བར་འགྱུར་རོ་། །དབོ་ལ་སྐྱེས་པ་འམ། བུད་མེད་ནད་ཀྱིས་བཏབ་པ་ནི་གསོ་བའི་སྨན་གྱིས་སོས་པར་མི་འགྱུར་ཏེ། དེའི་ལྷ་ནི་གཤིན་རྗེ་ཡིན་པའི་ཕྱིར་རོ། །མེ་བཞི་ལ་སྐྱེས་པ་འམ། བུད་
<pb id="71.285a"/>མེད་ནད་ཀྱིས་བཏབ་པ་ནི་ཞག་ལྔ་ན་བར་འགྱུར་ཞིང་། དེ་ནས་སོས་པར་འགྱུར་ཏེ། དེའི་ལྷ་ནི་ཉི་མ་ཡིན་པས་བྱུག་པ་དང་། ཕྲེང་བའི་གཏོར་མ་ན། གཏོར་མ་དེས་ནད་དེ་ལས་ལྡང་བར་འགྱུར་རོ། ནག་
པ་ལ་སྐྱེ་བ་འམ། བུད་མེད་ནད་ཀྱིས་བཏབ་པ་སོས་པར་འགྱུར་ཏེ། དེའི་ལྷ་ནི་དྲི་ཟ་ཡིན་པས་ནས་ཀྱི་ལྗང་པུའི་གཏོར་མ་བཏང་ན། གཏོར་མ་དེས་ནད་དེ་ལས་ལྡང་བར་འགྱུར་རོ། །བྲ་ཉེ་ལ་སྐྱེས་པ་འམ། བུད་མེད་
གང་ནད་ཀྱིས་བཏབ་པར་གྱུར་ན་སྨན་གྱིས་མི་འཚོ་སྟེ། དེའི་ལྷ་ནི་གཤིན་རྗེ་ཡིན་པའི་ཕྱིར་རོ། །མཁས་པས་ཚུལ་ཁྲིམས་ལ་སྦྱར་བར་བྱ་སྟེ། དེས་མཐོ་རིས་སུ་འགྲོ་བར་འགྱུར་རོ། །ཀྱེ་པད་མའི་སྙིང་པོ་དེ་ནི་ནད་ཀུན་
ནས་འབྱུང་བ་ཞེས་བྱ་བའི་ལེའུ་ཡིན་ནོ། །གཞན་ཡང་ཀྱེ་པད་མའི་སྙིང་པོ་བཅིངས་པ་ཐར་པ་ཞེས་བྱ་བའི་ལེའུ་བཤད་ཀྱིས་ཉོན་ཅིག །ཀྱེ་པད་མའི་སྙིང་པོ་སྨིན་དྲུག་ལ་བཙོན་དུ་བཟུང་བ་ནི་ཞག་གསུམ་ནས་ཐར་བར་འགྱུར་རོ། །
ཞེས་བསྟན་ཏོ། །སྣར་མ་ལ་བཙོན་དུ་བཟུང་བ་ནི་ཡང་ཞག་གསུམ་ནས་ཐར་བར་འགྱུར་རོ། །མགོ་ལ་བཙོན་དུ་བཟུང་བ་ནི་ཞག་ཉི་ཤུ་ནས་ཐར་བར་འགྱུར་རོ། །ལག་ལ་བཙོན་དུ་བཟུང་བ་ནི་ཟླ་བ་ཕྱེད་ནས་ཐར་བར་
འགྱུར་རོ། །ནམ་སོ་ལ་བཙོན་དུ་བཟུང་བ་ནི་ཞག་གཅིག་ནས་ཐར་བར་འགྱུར་རོ། །རྒྱལ་ལ་བཙོན་དུ་བཟུང་བ་ནི་ཞག་གསུམ་ནས་ཐར་བར་འགྱུར་རོ། །སྐག་ལ་བཙོན་དུ་བཟུང་བ་ནི་ཡང་ཞག་གསུམ་ནས་ཐར་བར་འགྱུར་རོ། །
མཆུ་ལ་བཙོན་དུ་བཟུང་བ་ནི་ཞག་བཅུ་དྲུག་ནས་ཐར་བར་འགྱུར་རོ། །གྲེ་ལ་བཙོན་དུ་བཟུང་བ་ནི་ཞག་བཅུ་ནས་ཐར་བར་འགྱུར་རོ། །དབོ་ལ་བཙོན་དུ་བཟུང་བ་ནི་ཞག་བདུན་ནས་ཐར་བར་འགྱུར་རོ། །མེ་བཞི་ལ་བཙོན་
དུ་བཟུང་བ་ནི་ཞག་ལྔ་ནས་ཐར་བར་འགྱུར་རོ། །ནག་པ་ལ་བཙོན་དུ་བཟུང་བ་ནི་ཞག་བདུན་ནས་ཐར་བར་འགྱུར་རོ། །ས་རི་ལ་བཙོན་དུ་བཟུང་བ་ནི་ཞག་བཅུ་གཉིས་ནས་ཐར་བར་འགྱུར་རོ། །ས་ག་ལ་བཙོན་དུ་བཟུང་བ་ནི་
<pb id="71.285b"/>ཞག་ཉི་ཤུ་རྩ་དྲུག་ནས་ཐར་བར་འགྱུར་རོ། །ལྷ་མཚམས་ལ་བཙོན་དུ་བཟུང་བ་ནི་ཞག་ཉི་ཤུ་རྩ་དགུ་ནས་ཐར་བར་འགྱུར་རོ། །སྣྲོན་ལ་བཙོན་དུ་བཟུང་བ་ནི་ཞག་བཅུ་ནས་ཐར་བར་འགྱུར་རོ། །སྣྲུམས་ལ་བཙོན་དུ་བཟུང་བ་
ནི་ཞག་ཉི་ཤུ་རྩ་དྲུག་ནས་ཐར་བར་འགྱུར་རོ། །ཆུ་སྟོད་ལ་བཙོན་དུ་བཟུང་བ་ནི་ཞག་བཅུ་བཞི་ནས་ཐར་བར་འགྱུར་རོ། །དེ་བཞིན་དུ་ཆུ་སྨད་ལ་ཡང་བརྗོད་པར་བྱའོ། །གྲོ་བཞིན་དང་། མོན་གྲེ་དང་། མོན་གྲུ་དང་། ཁྲུམས་སྟོད་
དང་། ཁྲུམས་སྨད་དང་། ནམ་གྲུ་སྟེ། དེ་དག་ལ་བཙོན་དུ་བཟུང་བ་ནི་ཞག་བཅུ་བཞི་ནས་ཐར་བར་འགྱུར་རོ། །ཐ་སྐར་ལ་བཙོན་དུ་བཟུང་བ་ནི་ཞག་གསུམ་ནས་ཐར་བར་འགྱུར་རོ། །བྲ་ཉེ་ལ་བཙོན་དུ་བཟུང་བ་
ནི་ཉོན་མོངས་ཤིང་མི་ཤོར་བར་བསྟན་ཏོ། །ཀྱེ་པད་མའི་སྙིང་པོ་དེ་དག་ནི་བཅིངས་པ་ཐར་པ་ཞེས་བྱ་བའི་ལེའུ་ཡིན་ནོ། །ཀྱེ་པད་མའི་སྙིང་པོ་གཞན་ཡང་སྨེ་བའི་མཚན་མ་བཤད་པར་བྱ་ཡིས་དེ་ཉོན་ཅིག །མགོ་དཀྱིལ་
ན་སྨེ་བ་ཕྲ་ཞིང་ས་དཀར་པོའི་ཁ་དོག་ལྟ་བུ་ཡོད་ན། བུད་མེད་དེ་ནི་རྒྱལ་པོའི་བཙུན་མོར་འགྱུར་རོ། །དེ་ནི་མཆུ་པད་མ་ལྟར་དམར་བར་འགྱུར་རོ། །བུད་མེད་གང་གི་མགོ་ལ་སྨེ་བ་ཕྲ་ཞིང་ལིག་བུ་མིག་གི་ཁ་དོག་ལྟ་བུ་ཡོད་
ན། དེ་ནི་དམག་དཔོན་གྱི་ཆུང་མར་འགྱུར་ཏེ། ནུ་མ་གཉིས་ཀྱི་དཀྱིལ་ན་ཐིག་ལེ་ལྟ་བུའི་སྨེ་བ་ཡོད་པར་འགྱུར་རོ། །སྨིན་མ་གཉིས་ཀྱི་མཚམས་ན་སྨེ་བ་ཡོད་ན། དེ་ནི་ཁྱིམ་ཐབ་ལས་འཕྱོ་ཞིང་བག་མེད་པར་སྤྱོད་
ལ། ཁྱོ་ལྔ་ཡོད་པར་འགྱུར་ཞིང་། ཟས་དང་སྐོམ་མང་དུ་རྙེད་པར་འགྱུར་རོ། །གསང་བའི་གནས་ན་སྨེ་བའི་ཐིག་ལེ་ཡོད་ན་ཁྱོ་ལྔ་པར་འགྱུར་རོ། །གང་གི་འཁུར་ཚོས་ལ་སྨེ་བ་ཡོད་ན། དེ་ནི་ཁྱིམ་ཐབ་ལས་འཕྱོ་
བར་འགྱུར་ཞིང་བཟོད་པར་དཀའ་བའི་སྡུག་བསྔལ་ཐོབ་པར་འགྱུར་རོ། །བརླའི་ཕྱེ་གཤམ་ན་སྨེ་བ་ཐེག་ལེ་ལྟ་བུ་ཡོད་པ་དང་། རྣ་བ་ལ་སྨེ་བ་ཡོད་པ་ནི་ཐོས་པ་མང་ཞིང་བག་མེད་པར་བསྟན་ཏོ། །གང་གི་
<pb id="71.286a"/>མཇུག་ཏོ་ན་ཐིག་ལེ་ལྟ་བུའི་སྨེ་བ་ཡོད་པ་ནི་ཐོས་པ་མང་ཞིང་ཁྱིམ་ཐབ་ཀྱི་བརྟུལ་ཞུགས་ཅན་དུ་འགྱུར་རོ། །གང་གི་ཡ་མཆུ་ལ་སྨེ་བ་ནག་པོ་ཡོད་པ་དེ་ནི་བརྫུན་དུ་སྨྲ་ཞིང་ཁྱིམ་ཐབ་ལས་འཕྱོ་
ལ་སྡུག་བསྔལ་མི་བཟད་པ་མྱོང་བར་འགྱུར་རོ། །གང་གི་བརླ་ལ་སྨེ་བ་ཡོད་པ་དེ་ནི་སྔ་མ་དང་འདྲའོ། །གང་གི་མཆུ་ལ་སྨེ་བ་ཡོད་པ་དེ་ནི་བག་ཆུང་ཞིང་ཁྱིམ་ཐབ་ལས་འཕྱོ་བར་བསྟན་ཏོ། །གང་གསང་
བའི་ནང་ན་སྨེ་བ་ཡོད་པ་དེ་ནི་ཟས་དང་། སྐོམ་མང་དུ་རྙེད་པར་འགྱུར་རོ། །ཀོས་ཀོ་དང་གསང་བའི་ནང་ན་སྨེ་བ་ཡོད་པ་ནི་ཁྱིམ་ཐབ་ལས་འཕྱོ་ཞིང་ཟས་དང་གོས་མང་དུ་རྙེད་པར་འགྱུར་རོ། །ཀྱེ་པད་མའི་སྙིང་པོ་དེ་
ནི་སྨེ་བ་ལུང་བསྟན་པ་ཞེས་བྱ་བའི་ལེའུ་འོ། །ཀྱེ་པད་མའི་སྙིང་པོ་གཞན་ཡང་སྐྱེས་པའི་ཡོན་ཏན་གྱི་ལེའུ་བཤད་ཀྱིས་ཉོན་ཅིག །སྨིན་དྲུག་ལ་སྐྱེས་པའི་མི་ནི་དཀའ་ཐུབ་དང་ལྡན་ཞིང་རྐུན་མ་ལ་དགའ་ལ་དཔའ་
ཞིང་གཏུམ་པ་དང་། ལུགས་སྟོན་པའི་སྐྱེས་བུར་འགྱུར་རོ། །སྣར་མ་ལ་སྐྱེས་པའི་སྐྱེས་བུ་ནི་ནོར་དང་ལྡན་པ་དང་། ཆོས་ལ་དགའ་ཞིང་བརྩོན་འགྲུས་བརྟན་ཞིང་དཔའ་ལ་བདེ་བ་དང་ལྡན་པར་འགྱུར་རོ། །མགོ་ལ་སྐྱེས་
པའི་སྐྱེས་བུ་ནི་འཇམ་ཞིང་མཛེས་ལ་བལྟ་བར་འོས་པ་དང་། ཁྱད་པར་དུ་བུད་མེད་ལ་དགའ་བར་འགྱུར་རོ། །ལག་ལ་སྐྱེས་པ་ནི་གསོད་ཅིང་གཏུམ་ལ་ཕ་རོལ་འཇིགས་པར་བྱེད་ཅིང་ལས་དྲག་པོ་ལ་སྦྱོར་ལ་ཁང་པོ་བཟང་
པོ་རྙེད་པར་འགྱུར་རོ། །ནམ་སོ་ལ་སྐྱེས་པ་ནི་འདོད་པ་ཆུང་ཞིང་བློ་དང་ལྡན་ལ་ཆོས་དང་ཚུལ་ཁྲིམས་དང་བཅས་ཤིང་སྤྲོ་ཐུང་བར་འགྱུར་རོ། །རྒྱལ་ལ་སྐྱེས་པ་ནི་བྲམ་ཟེ་ཆེན་པོ་གཟི་བརྗིད་དང་ལྡན་པ་འམ། 
རྒྱལ་རིགས་སུ་གྱུར་ནས་རྗེའུ་རིགས་དང་། དམངས་རིགས་ཀྱིས་མཆོད་པར་འགྱུར་རོ། །སྐག་ལ་སྐྱེས་པ་ནི་སྣ་འབུད་ཅིང་ཁྲོ་ལ་སྤྲོ་ཐུང་ཞིང་སྐྱེས་བུ་ངན་པ་རྣམས་ལ་ལུང་གསོལ་བར་བསྟན་ཏོ། །
<pb id="71.286b"/>མཆུ་ལ་སྐྱེས་པ་ནི་ཤེས་རབ་དང་ལྡན་ཞིང་ལག་པ་གཙང་ལ་བསོད་ནམས་ཆེ་ཞིང་། དེ་བཞིན་དུ་ནོར་དང་། ལོངས་སྤྱོད་དུ་ལྡན་པར་འགྱུར་རོ། །གྲེ་ལ་སྐྱེས་པ་ནི་ཆོས་མ་ཡིན་པའི་བློ་དང་ལྡན་ཞིང་རྟག་ཏུ་བླ་མ་
ལ་སྨོད་པར་འགྱུར་རོ། །དབོ་ལ་སྐྱེས་པ་ནི་ལོངས་སྤྱོད་དང་ལྡན་ཞིང་ལྷའི་མངོན་པར་ཤེས་པ་དང་ལྡན་པའི་བསོད་ནམས་ཀྱི་སྐལ་བ་ཅན་གྱི་སྐྱེས་བུར་འགྱུར་རོ། །མེ་བཞི་ལ་སྐྱེས་པ་ནི་བདག་ཉིད་སྐྱོན་མེད་ཅིང་
རྣམ་པར་གནོན་ལ་ཟས་བཟང་པོ་ཟ་ཞིང་དམག་དཔོན་བྱེད་ཅིང་འཇོམས་པར་འགྱུར་རོ། །ནག་པ་ལ་སྐྱེས་པ་ནི་མིག་མཛེས་ཤིང་གཏམ་སྣ་ཚོགས་ལ་མཁས་ལ། བལྟ་ན་སྡུག་ཅིང་དབང་དང་ལྡན་ལ་ཚུལ་
ཁྲིམས་དང་ལྡན་པར་འགྱུར་རོ། །ས་རི་ལ་སྐྱེས་པ་ནི་གཉེན་དང་ལྡན་ཞིང་མཁས་ལ་འཇམ་ཞིང་དད་པ་ཆེ་ལ་གྲོགས་དད་ཆེ་བར་འགྱུར་རོ། །ས་ག་ལ་སྐྱེས་པའི་སྐྱེས་བུ་ནི་གཟི་བརྗིད་དང་ལྡན་ལ་ནོར་མང་ཞིང་
དཔའ་ཞིང་ཕ་རོལ་གནོན་ལ། གཏོང་བ་དང་ལྡན་ཞིང་སྐལ་བ་ཆེ་བར་འགྱུར་རོ། །ལྷ་མཚམས་ལ་སྐྱེས་པའི་སྐྱེས་བུ་ནི་གྲོགས་པོ་དང་ལྡན་ཞིང་ཁྱིམ་དང་ལྡན་ལ། དག་ཅིང་བྱས་པ་གཟོ་ལ་ཆོས་ཀྱི་བདག་ཉིད་
ཅན་དུ་འགྱུར་རོ། །སྣྲོན་ལ་སྐྱེས་པའི་སྐྱེས་བུ་ནི་གྲོགས་དད་ཆེ་ལ་ཀུན་ནས་རྒྱལ་ཞིང་འཕོང་གི་བསྟན་བཅོས་ལ་མཁས་ཤིང་བུད་མེད་ལ་དགའ་བའི་བློ་ཅན་དུ་འགྱུར་རོ། །སྣྲུམས་ལ་སྐྱེས་པ་ནི་བྱས་པ་
མི་གཟོ་ལ་ཆོས་ལ་མི་དགའ་ཞིང་དཔའ་ཞིང་བརྟན་ལ་སྡིག་པ་ཅན་དུ་འགྱུར་རོ། །ཆུ་སྟོད་ལ་སྐྱེས་པའི་སྐྱེས་བུ་ནི་སེར་སྣ་ཆེ་ལ་དབང་པོ་རྒོད་པ་དང་། ཉའི་ཤ་ལ་སྲེད་ཅིང་ཤན་པར་འགྱུར་རོ། །ཆུ་
སྨད་ལ་སྐྱེས་པའི་སྐྱེས་བུ་ནི་སྤྲོ་ཐུང་ཞིང་གཏོང་བ་ལ་དགའ་ཞིང་མཁས་ལ། དགའ་མཛའ་དང་ལྡན་ཞིང་གཉེན་བཤེས་མང་བར་འགྱུར་རོ། །གྲོ་བཞིན་ལ་སྐྱེས་པ་ནི་བསྟན་བཅོས་ལ་མཁས་
<pb id="71.287a"/>ཤིང་བྱ་བ་དང་ལྡན་ལ་ཚེ་རིང་བར་འགྱུར་རོ། །མོན་གྲེ་ལ་སྐྱེས་པ་ནི་བློ་རྒོད་ཅིང་ནོར་མང་ལ་སྐྱེས་བུ་ཐམས་ཅད་འཇོམས་པར་འགྱུར་རོ། །མོན་གྲུ་ལ་སྐྱེས་པ་ནི་ཞེ་སྡང་ཆེ་ཞིང་ཚུལ་
ཁྲིམས་དང་མི་ལྡན་ལ་བྱི་རྒྱུག་པར་འགྱུར་རོ། །ཁྲུམས་སྟོད་ལ་སྐྱེས་པ་ནི་སྤྱོད་པའི་ཡོན་ཏན་དང་ལྡན་ཞིང་བྱས་པ་གཟོ་ལ་དེ་ཁ་ར་བར་འགྱུར་རོ། །ཁྲུམས་སྨད་ལ་སྐྱེས་པ་ནི་ཤིན་དུ་མཁས་
ཤིང་བློ་དང་ལྡན་ལ་བུ་མང་ཞིང་ཆོས་དང་ཚུལ་ཁྲིམས་ལྡན་ཞིང་ནོར་མང་བར་འགྱུར་རོ། །ནམ་གྲུ་ལ་སྐྱེས་པ་ནི་ཆོས་ཤེས་ཤིང་རིག་པ་སྟེན་ལ་དབུལ་ཞིང་ནོར་ཉུང་ལ་གཏོང་བ་ལ་དགའ་བར་འགྱུར་རོ། །
ཐ་སྐར་ལ་སྐྱེས་པ་ནི་མཁས་ཤིང་སྐྱེ་བོའི་ཚོགས་དགའ་ལ་དཔའ་ཞིང་སྐལ་བ་དང་ལྡན་པར་འགྱུར་རོ། །བྲ་ཉེ་ལ་སྐྱེས་པ་ནི་སྡིག་པ་ལ་སྤྱོད་ཅིང་མི་མཁས་ལ་སྔར་ཞིང་སྦྱིན་པ་ལ་དགའ་ཞིང་
གཞན་ལ་རྟེན་པས་འཚོ་བར་འགྱུར་རོ། །ཀྱེ་པད་མའི་སྙིང་པོ་དེ་ནི་སྐྱེས་པའི་ཡོན་ཏན་གྱི་ལེའུའོ། །གཞན་ཡང་བྲམ་ཟེ་བདག་གིས་སྔོན་གྱི་གནས་རྗེས་སུ་དྲན་པའི་ཤེས་པས་མངོན་སུམ་
དུ་བྱས་ནས། སེམས་ཀྱིས་རིག་པ་རྣམས་གཏན་ལ་ཕབ་ཅིང་སྣ་ཚོགས་པའི་སྔོན་གྱི་གནས་རྗེས་སུ་དྲན་ཏེ། ཚངས་པ་མཆོག་ཏུ་གྱུར་པ་དེ། ཁྱོད་གཞན་ཞིག་ཡིན་སྙམ་ན། དེ་
ལྟར་བལྟ་བར་མི་བྱ་སྟེ། ང་ཉིད་དེའི་ཚེ་དེའི་དུས་ན་ལྷ་རྣམས་ཀྱི་ཚངས་པ་མཆོག་ཏུ་གྱུར་ཏོ། །བདག་དེ་ནས་ཤི་འཕོས་ནས་ལྷའི་དབང་པོ་བརྒྱ་བྱིན་དུ་གྱུར་ཏོ། །དེ་ནས་ཤི་འཕོས་
ནས་བྲམ་ཟེ་དགོན་པ་པ་མུ་ཁྱུད་གཽ་ཏ་མ་ཞེས་བྱ་བར་གྱུར་ཏོ། །དེ་ནས་ཤི་འཕོས་ནས་དྲང་སྲོང་དཀར་པོའི་ཏོག་ཅེས་བྱ་བར་གྱུར་ཏོ། །དེ་ནས་ཤི་འཕོས་ནས་ཐ་མལ་པའི་པན་ཌི་ཏ་ནེ་ཙོ་
<pb id="71.287b"/>ཞེས་བྱ་བར་གྱུར་ཏོ། །དེའི་ཚེ་བདག་གིས་རིག་བྱེད་བཞི་བཀླགས་ཏེ། འདི་ལྟ་སྟེ། རྒྱལ་ཞེས་བྱ་བའི་གནོད་པའི་ཕྱོགས་དང་། སྡེབ་སྦྱོར་གྱི་གནོད་པ་དང་། ཆ་ཉི་ཤུ་རྩ་གཅིག་པ་བྱས་ཤིང་སྲིད་
སྲུང་རྣམས་བདག་གིས་བྱས་སོ། །བྲམ་ཟེ་ཁྱོད་ཡང་དེའི་ཚེ་དེའི་དུས་ན་དྲང་སྲོང་བ་སུ་ཞེས་བྱ་བར་གྱུར་པ་དེ་གཞན་ཞིག་ཡིན་སྙམ་དུ་དེ་དེ་ལྟར་མི་བལྟ་སྟེ། ང་ཉིད་དེའི་ཚེ་དེའི་དུས་ན་དྲང་སྲོང་བ་སུ་
ཞེས་བྱ་བར་གྱུར་ཏོ། །དེའི་ཚེ་ངས་ཤིང་མཁན་གྱི་བུ་མོ་སེར་སྐྱ་མོ་ཞེས་བྱ་བ་ཆུང་མའི་དོན་དུ་བླངས་སོ། །དེ་ལ་བདག་ཀུན་དུ་ཆགས་པས་རྫུ་འཕྲུལ་ཉམས་ཤིང་བསམ་གཏན་དང་བྲལ་ཏེ། དེས་
བདག་ཉིད་འགྱོད་ནས་དེའི་ཚེ་དག་བྱེད་ཀྱི་སྔགས་འདི་དག་སྨྲས་ཏེ། ཨོྃ་བྷུར་བྷུ་བ་སྭ། ཏད་ས་བྷི་ཏུ་ར་བ་རེ་ཎྱྃ་བྷར་གོ་དེ་བ་ས་དྷྲི་མ་ཧི་དྷི་ཡོ་ན་བྲ་ཛོ་ད་ཡ། དེ་བས་ན་བྲམ་ཟེ་ངས་ཁྱོད་ལ་བཤད་
པར་བྱས་ཏེ། བདག་ནི་ཐ་མལ་པ་ཙམ་ཉིད་དེ། འཇིག་རྟེན་དུ་འདི་ལྟར་བྲམ་ཟེ་ཞེས་བྱ་བ་དང་། རྒྱལ་རིགས་ཤེས་བྱ་བ་དང་། རྗེའུ་རིགས་ཤེས་བྱ་བ་དང་། དམངས་རིགས་ཤེས་བྱ་བ་འདི་
ཐམས་ཅད་གཅིག་པ་ཉིད་དེ། ཐམས་ཅད་ཐ་དད་པ་མ་ཡིན་ནོ། །དེ་བས་ན་བདག་གི་བུ་གཞོན་ནུ་སྟག་རྣ་ལ་བུ་མོ་གཟུགས་བཟང་མོ་ཆུང་མའི་དོན་དུ་བྱིན་ཅིག །གང་རིན་ཇི་སྙེད་བབ་པ་དེ་འདོད་
པ་བཞིན་དུ་གཞལ་བར་བྱའོ། །གདོལ་པའི་རྒྱལ་པོ་ཏྲེ་ཤང་ཀུ་ལས་ཚིག་དེ་ལྟ་བུ་དེ་ཐོས་པ་དང་། བྲམ་ཟེ་པད་མའི་སྙིང་པོས་འདི་སྐད་ཅེས་སྨྲས་སོ། །ཁྱོད་ནི་གཅིག་ཏུ་གྱུར་པའི་གཙོ་བོ་
མཉམ་པ་མེད་པ། ལྷ་དང་བཅས་པའི་འཇིག་རྟེན་ན་མཉམ་པ་མེད་པའི་བྲམ་ཟེ་ཆེན་པོར་གྱུར་ཏེ། ཁྱོད་ཀྱི་བུ་ལ་ངའི་བུ་མོ་གཟུགས་བཟང་མོ་སྦྱིན་པར་བྱས་སྟེ། གཞོན་ནུ་སྟག་རྣ་དང་། གཟུགས་
<pb id="71.288a"/>བཟང་མོ་གཉིས་ཚུལ་ཁྲིམས་དང་གཟུགས་དང་ཡོན་ཏན་དང་ལྡན་ཞིང་བཟང་ཞིང་མཛེས་པ་ཡིན་ཏེ། འདི་ནི་བདག་ཀྱང་འདོད་པ་ཡིན་ནོ། །དེ་ནས་བྲམ་ཟེའི་ཁྱེའུ་ལྔ་བརྒྱ་པོ་དེ་དག་གིས་སྒྲ་
ཆེན་པོས་ཀྱེ་རིག་པ་དང་ལྡན་པའི་བྲམ་ཟེ་རྣམས་གདོལ་པ་དང་གཉེན་མ་མཛད་ཅིག །མཁན་པོ་རིག་པ་དང་ལྡན་པའི་བྲམ་ཟེ་རིག་པ་གསུམ་རྣམས་གདོལ་པ་དང་ལྷན་ཅིག་ཏུ་གཉེན་མཛད་དམ། དེ་ནས་
བྲམ་ཟེ་པད་མའི་སྙིང་པོས་གླེང་གཞི་བཤད་ཅིང་ལན་གྱི་ཚིགས་སུ་བཅད་པ་རྣམས་སྨྲས་པ། ཏྲེ་ཤང་ཀུ་དེས་གང་སྨྲས་པ། །དེ་བཞིན་དེ་ཉིད་དེ་ལྟ་བུར། །དེ་ཉིད་ཡིན་ཏེ་བརྫུན་པ་མིན། །ཡང་དག་
མཐར་གྱུར་བདེན་པ་ཉིད། །དེ་ནས་བྲམ་ཟེ་པད་མའི་སྙིང་པོས་བྲམ་ཟེའི་ཁྱེའུ་དེ་དག་ལ་སྨད་ནས། གདོལ་པའི་རྒྱལ་པོ་ཏྲེ་ཤང་ཀུ་ལ་འདི་སྐད་ཅེས་སྨྲས་སོ། །ཀྱེ་ཏྲེ་ཤང་ཀུ་ཚངས་པ་འདི། །མི་མཇེད་
བདག་པོས་འབྱུང་བཞི་ལས། །སྐྱེས་བུ་རྣམ་པར་སྤྲུལ་པ་སྟེ། །མགོ་ནི་སྐར་ཚོགས་ནམ་མཁའ་ཡིན། །དེ་བཞིན་ལྟོ་བ་བར་སྣང་ཡིན། །རི་བོ་རྣམས་ནི་བརླ་གཉིས་ཏེ། །རྐང་པ་གཉིས་ནི་ས་རུ་
གནས། །ཉི་མ་ཟླ་བ་མིག་གཉིས་ཡིན། །རྩྭ་དང་ཤིང་རྣམས་བ་སྤུ་སྟེ། །མཆི་མ་བར་སྣང་ཆར་པའོ། །རྒྱ་མཚོ་རྣམས་ནི་གཅིན་དུ་འདོད། །རི་བོ་རྣམས་ནི་ཕྱི་ས་ཡིན། །དེ་ནི་ཚངས་པ་མི་མཇེད་བདག །ཁྱོད་
དང་ཤེས་པ་མཉམ་པ་མེད། །དེ་དེ་བཞིན་དུ་བདག་གིས་བརྗོད། །ཀྱེ་ཏྲེ་ཤང་ཀུ་དེ་ལ་ནི་འདིར་བདག་ཉིད་ཅི་ཞིག་སྨྲ་རུ་ཡོད། ཡང་རང་གི་མཚན་ཉིད་མངོན་སུམ་དུ་དཔྱད་པས་ཕ་དང་མས་སྦྱོར་བ་བྱས་པ་ལས་
གྱུར་ཅིང་། བདེ་བ་འདོད་པས་བསླུས་ནས་སེམས་ཅན་རྣམས་མངལ་དུ་འཇུག་པ་ཡིན་ཏེ། འགའ་ཡང་མ་སྐྱེས་པ་ནི་མེད་དོ། །འཇིག་རྟེན་ཐམས་ཅད་ནི་སྐྱེ་བ་ཡིན་ཏེ། བྲམ་ཟེའི་རིགས་དང་། རྒྱལ་རིགས་དང་། 
<pb id="71.288b"/>རྗེའུ་རིགས་དང་། དམངས་རིགས་དེ་དག་ཐམས་ཅད་ལ་ཞར་བ་དང་། ལག་པ་འཇས་པ་དང་། འཐེང་པོ་དང་། མཛེ་དང་། འབྲུམ་བུ་དང་། རྗེད་བྱེད་རྣམས་དང་། ཤ་བཀྲ་དང་། དེ་བཞིན་དུ་སེམས་ཅན་ཐམས་ཅད་
ཐ་དད་པར་གནས་པའི་ཕྱིར་ཏེ། རུས་པ་དང་། ལྤགས་པ་དང་། སེན་མོ་དང་། ཤ་དང་། བདེ་བ་དང་། སྡུག་བསྔལ་དང་། གཤང་བ་དང་། གཅི་བ་དང་ལྡན་ཞིང་དབང་པོ་རྣམས་ནི་རྣམ་པར་དབྱེ་བ་མེད་པའི་ཕྱིར་རིགས་བཞི་
འགྲུབ་པར་མི་འགྱུར་རོ། །བྲམ་ཟེ་གལ་ཏེ་བྲམ་ཟེའི་སྔགས་ཀྱི་འབྲས་བུ་མཐོ་རིས་སུ་འགྲོ་བ་ཡིན་ན། དགེ་སྡིག་གི་ལས་ཀྱི་འབྲས་བུ་མེད་ཅིང་ཆུད་ཟ་བར་འགྱུར་རོ། །གང་ཞིག་འགྲོ་བ་ལྔ་རྣམས་ལ་དགེ་སྡིག་
ལས་ཀྱི་འབྲས་བུ་རྣམ་པར་སྨིན་པར་ནི་མཐོང་ངོ་། །དེ་ནས་གདོལ་པའི་རྒྱལ་པོ་ཏྲེ་ཤང་ཀུས་བྲམ་ཟེ་པད་མའི་སྙིང་པོ་གྲགས་པས་ཚར་བཅད་དོ། །དེ་ནས་བྲམ་ཟེ་དེས་གདོལ་པའི་རྒྱལ་པོ་
ཏྲེ་ཤང་ཀུ་ལ་སྨྲས་པ། ཁྱོད་ནི་ཚངས་པ་དང་། ལྷའི་དབང་པོ་ཀཽ་ཤི་ཀ་དང་། གཽ་ཏ་མ་རྩིབས་ཀྱི་མུ་ཁྱུད་དང་། དཀར་པོའི་ཏོག་དང་། ནེ་ཙོ་མཁས་པའི་རིག་བྱེད་རྣམས་བཤད་པར་གྱུར་
ཅིང་། ལྷའི་དྲང་སྲོང་ཆེན་པོར་གྲགས་པ་དང་ལྡན་པའི་མཆོག་ད་ལྟར་ཡང་ཁྱོད་ཉིད་ཡིན་ཏེ། འདིར་རིག་པ་མཆོག་གིས་བསྟན་བཅོས་ཐམས་ཅད་བྱེད་ཅིང་མཆོག་ཏུ་ཁྱད་པར་ཅན་འཇིག་རྟེན་འདིའི་མཆོག་ཏུ་གྱུར་
པ་རིགས་པ་དང་ལྡན་པར་སྤྱོད་པ་ཁྱོད་ཡིན་པས། ཚུལ་ཁྲིམས་དང་ལྡན་པ་གཟུགས་དང་ལྡན་པ། ཡོན་ཏན་དང་ལྡན་པའི་བུ་མོ་གཟུགས་བཟང་མོ་མནའ་མའི་དོན་དུ་བདག་གིས་ཁྱོད་ལ་སྦྱིན་པར་བྱའོ། །གཞོན་ནུ་སྟག་རྣ་དང་། གཟུགས་བཟང་མོ་
གཉིས་མཛེས་ཤིང་འཐུན་པས་ཀྱང་འདི་ལ་མོས་ཤིང་དགའ་འོ་ཞེས་སྨྲས་ནས། གསེར་གྱི་བུམ་པ་ཆུས་བཀང་བ་ཐོགས་ནས། བྲམ་ཟེ་མངོན་པར་དད་ཅིང་དགའ་བ་དང་། མགུ་བ་དང་ལྡན་པས་ཆུ་སྦྲེངས་ནས་བུ་མོ་བྱིན་ཏེ། འདི་སྐད་དུ་ཡང་བུ་མོ་གཟུགས་
<pb id="71.289a"/>བཟང་མོ་འདི་གཞོན་ནུ་སྟག་རྣའི་ཆུང་མ་རུ་དགའ་བའི་སེམས་ཀྱིས་ལོང་ཤིག །དེ་ནས་གདོལ་པའི་རྒྱལ་པོ་ཏྲེ་ཤང་ཀུས་བུ་ལ་དེ་བླངས་ནས། རང་གྲོང་ཁྱེར་དུ་ཕྱིར་ལོག་སྟེ། ཆོས་དང་ལྡན་པར་གྲགས་པས་རང་གི་རྒྱལ་སྲིད་
བསྐྱངས་པར་གྱུར་ཏོ། །ཡང་དགེ་སློང་དག་ཁྱེད་དེའི་ཚེ་དེའི་དུས་ན་གདོལ་པའི་རྒྱལ་པོ་ཏྲེ་ཤང་ཀུ་ཞེས་བྱ་བ་དེ་གཞན་ཞིག་ཡིན་སྙམ་དུ་སེམས་ན། དེ་ལྟར་བལྟ་བར་མི་བྱ་སྟེ། ང་ཉིད་དེའི་ཚེ་དེའི་དུས་ན་གདོལ་པའི་རྒྱལ་པོ་ཏྲེ་
ཤང་ཀུ་ཞེས་བྱ་བར་གྱུར་ཏོ། །ཡང་དེའི་ཚེ་དེའི་དུས་ན། གཞོན་ནུ་སྟག་རྣ་ཞེས་བྱ་བ་གདོལ་པའི་རྒྱལ་པོ་ཏྲེ་ཤང་ཀུ་ཞེས་བྱ་བའི་བུར་གྱུར་པ་དེ་གཞན་ཞིག་ཡིན་སྙམ་དུ་སེམས་ན། དེ་ལྟར་བལྟ་བར་མི་བྱ་སྟེ། 
དགེ་སློང་ཀུན་དགའ་བོ་འདི་ཉིད་དེའི་ཚེ་དེའི་དུས་ན་གཞོན་ནུ་སྟག་རྣ་ཞེས་བྱ་བར་གྱུར་ཏོ། །ཡང་ཁྱེད་དེའི་ཚེ་དེའི་དུས་ན་བྲམ་ཟེ་པད་མའི་སྙིང་པོ་ཞེས་བྱ་བར་གྱུར་པ་དེ་གཞན་ཞིག་ཡིན་སྙམ་དུ་སེམས་ན། དེ་ལྟར་
བལྟ་བར་མི་བྱ་སྟེ། དགེ་སློང་ཤཱ་ར་དྭ་ཏིའི་བུ་དེའི་ཚེ་དེའི་དུས་ན། བྲམ་ཟེ་པད་མའི་སྙིང་པོ་ཞེས་བྱ་བར་གྱུར་ཏོ། །ཡང་དེའི་ཚེ་དེའི་དུས་ན་བུ་མོ་གཟུགས་བཟང་མོ་ཞེས་བྱ་བ་བྲམ་ཟེ་པད་མའི་
སྙིང་པོའི་བུ་མོར་གྱུར་པ་དེ་གཞན་ཞིག་ཡིན་སྙམ་དུ་སེམས་ན། དེ་ལྟར་བལྟ་བར་མི་བྱ་སྟེ། དགེ་སློང་མ་གཟུགས་བཟང་མོ་འདི་ཉིད་དེའི་ཚེ་དེའི་དུས་ན། པད་མའི་སྙིང་པོའི་བུ་མོར་གྱུར་ཏེ། དེར་
གཅུགས་པ་དང་། མཛའ་བའི་རྒྱུས་ད་ལྟར་དགེ་སློང་ཀུན་དགའ་བོ་འགྲོ་ན་རྗེས་སུ་འགྲོ་ཞིང་། འདུག་ན་འདུག་ལ་ཁང་པ་གང་དང་གང་དུ་བསོད་སྙོམས་ལ་ཞུགས་པ་ན། སྒོ་དེ་དང་དེར་མི་སྨྲ་བར་གནས་
པར་གྱུར་ཏོ། །དེ་ནས་བཅོམ་ལྡན་འདས་གླེང་གཞིའི་རྣམ་པ་འདི་ཉིད་བསྟན་ནས། དེའི་ཚེ་ཚིགས་སུ་བཅད་དེ་བཀའ་སྩལ་པ། སྐྱེ་བ་སྔོན་གྱི་བག་ཆགས་ཀྱིས། །ད་ལྟར་ཡང་ནི་བརྩེ་ཉིད་དེ། །དེ་ཡིས་