<pb id="71.258a"/>ཚུལ་ཁྲིམས་དང་།<bampo n="299.2"/>ཤེས་རབ་དང་། ཡོན་ཏན་རྣམས་དང་ལྡན་པ་བྲམ་ཟེ་ཡིན་ནོ། །མཆོག་གང་ཡིན་པ་དེ་བདག་གི་བུ་གཞོན་ནུ་སྟག་རྣ་ལ་ཡང་ཡོན་ཏན་དེ་དག་ཉིད་ཡོད་པས་བྲམ་ཟེ་ཉིད་དུ་འགྱུར་རོ། །གང་ཞིག་
སྣོད་ལྡན་གྱི་མཆོད་སྦྱིན་བྱེད་ཅིང་རྟ་བསང་གི་མཆོད་སྦྱིན་དང་། མི་བསང་གི་མཆོད་སྦྱིན་དང་། ཡང་དག་པར་སྤྱོད་པའི་མཆོད་སྦྱིན་དང་། གཏན་པ་མེད་པའི་མཆོད་སྦྱིན་བྱེད་པས་དེ་དག་ཐམས་ཅད་ལུས་དང་བྲལ་ནས་བདེ་
འགྲོ་མཐོ་རིས་ཀྱི་འཇིག་རྟེན་དུ་སྐྱེ་ཞིང་འདི་བྱེད་པ་བྲམ་ཟེ་ཡིན་པར་འདོད་པ་ནི་བྲམ་ཟེ་ཡང་དེ་ལྟར་ནི་བལྟ་བར་མི་བྱ་སྟེ། དེ་ཅིའི་ཕྱིར་ཞེ་ན། བྲམ་ཟེ་རྣམས་སྣོད་ལྡན་གྱི་མཆོད་སྦྱིན་བྱེད་ཅིང་རྟ་བསང་གི་མཆོད་སྦྱིན་དང་། མི་བསང་
གི་མཆོད་སྦྱིན་དང་། ཡང་དག་པར་སྤྱོད་པའི་མཆོད་སྦྱིན་དང་། གཏན་པ་མེད་པའི་མཆོད་སྦྱིན་བྱེད་ཅིང་སྣ་ཚོགས་པའི་སྔགས་ཀྱིས་སྲོག་གཅོད་པ་ལ་འཇུག་པར་བྱེད་དེ། དེ་ལྟ་བས་ན་བྲམ་ཟེ་ཁྱོད་ལ་བཤད་པར་བྱ་སྟེ། 
དེ་ནི་མཐོ་རིས་ཀྱི་ལམ་མ་ཡིན་ཏེ། བདག་གིས་བྲམ་ཟེ་ཁྱོད་ཀྱི་ལམ་བཤད་པར་བྱ་ཡིས་ཉོན་ཅིག །ཚུལ་ཁྲིམས་སྲུང་ཞིང་བློ་གྲོས་དོན་དུ་གཉེར་བས་བདེ་བ་གསུམ་གྱིས་སེམས་རབ་ཏུ་ཞི་བར་གནས་པ་ནི་འཇིག་རྟེན་
ཕ་རོལ་དུ་བདེ་འགྲོ་དག་ཐོབ་བོ། །བྲམ་ཟེ་འདི་ལྟར་སྔ་མ་བཞིན་དུ་སྣོད་ལྡན་གྱི་མཆོད་སྦྱིན་ལ་དགའ་བ་དང་། རྟ་བསང་གི་མཆོད་སྦྱིན་དང་། མི་བསང་གི་མཆོད་སྦྱིན་དང་། ཡང་དག་པར་སྤྱོད་པའི་མཆོད་
སྦྱིན་དང་། གཏན་པ་མེད་པའི་མཆོད་སྦྱིན་དག་སྦྱིན་པ་ལ་དགའ་ཞིང་ཡོངས་སུ་འཛིན་པ་དེ་དག་ནི་མེད་པ་ལ་མོས་པ་སྟེ། མཐོ་རིས་ལ་དགའ་ཞིང་འདོད་པས་བྲམ་ཟེ་འདི་ལྟར་ཕྱིས་ཀྱང་སྣོད་ལྡན་གྱི་མཆོད་སྦྱིན་བྱེད་ཅིང་རྟ་
བསང་གི་མཆོད་སྦྱིན་དང་། མི་བསང་གི་མཆོད་སྦྱིན་དང་། ཡང་དག་པར་སྤྱོད་པའི་མཆོད་སྦྱིན་དང་། གཏན་པ་མེད་པའི་མཆོད་སྦྱིན་བྱེད་པ་ནི་དོན་མེད་ཅིང་མཆོག་ཏུ་བཅོམ་པ་ཆེན་པོར་འགྱུར་རོ། །བྲམ་ཟེ་བདག་གིས་
<pb id="71.258b"/>སྨྲས་པ་དེ་ལྟ་བུ་ཡིན་པའི་ཕྱིར་འདིར་བདག་དང་ཁྱོད་ལྷན་ཅིག་འབྲེལ་བར་བྱ་སྟེ། དེ་ཅིའི་ཕྱིར་ཞེ་ན། ཆོས་ཀྱི་གདོལ་པ་མི་གཙང་བ་ནི་མ་ཡིན་ནོ། །གཞན་ཡང་བྲམ་ཟེ། དད་པ་ཚུལ་ཁྲིམས་དཀའ་ཐུབ་གཏོང་། །ཐོས་
དང་ཤེས་རབ་དེ་བཞིན་དང་། །ལྟ་བ་མཐོ་རིས་བརྟུལ་ཞུགས་གནས། །རྣམ་པ་བརྒྱད་པོ་དེ་དག་གིས། །མཐོ་རིས་གནས་སུ་འགྲོ་བར་འདོད། །ཕལ་ཆེར་ཤེས་པའི་ཁྱད་པར་གྱིས། །སྣ་ཚོགས་དུ་མའི་མཆོད་སྦྱིན་འདིར། །
རྣམ་པར་བརྒྱད་དུ་ངེས་པར་བསྟན། །མ་མཉམ་སྲིང་མོའི་འཇིག་རྟེན་ཏེ། །རབ་ཏུ་འཇུག་ལྡན་འདི་ལྟ་སྟེ། །ཉི་མའི་ལྷ་ལས་སྐྱེས་པ་ཡིན། །མི་སྐྱེས་རྣམས་ནི་མི་ལས་སྐྱེས། །བ་སྐྱེས་བའི་བཞོན་པ་ལས། །
གསེར་མདོག་ལྡན་ལས་སྐྱེས་པ་དང་། །ཀླུ་རྣམས་ལས་ནི་སྐྱེས་པ་དང་། །མ་ཆེན་ས་ལས་སྐྱེས་པ་ནི། །ཆེན་པོའི་ཆེན་པོ་འོད་སྲུང་སྟེ། །དྲང་སྲོང་བདེ་བའི་ཡིད་ཀྱིས་ཤེས། །དེ་ནས་ཡང་བྲམ་ཟེ་པད་མའི་སྙིང་པོ་ལ་
བདག་གིས་བྲམ་ཟེ་རྣམས་ཀྱི་རིགས་བཤད་པར་བྱ་ཡིས་དེ་ཉོན་ཅིག །རིགས་ནི་འདི་ལྟ་སྟེ། གཽ་ཏ་མ་དང་། བད་ས་དང་། ཀོད་ས་དང་། ཀཽ་ཤི་ཀ་དང་། འོད་སྲུང་དང་། རྒྱས་པ་དང་། སྙིང་པོའི་རིགས་ཏེ། འདི་དག་ནི་
བྲམ་ཟེའི་རིགས་རྣམ་པ་བདུན་ནོ། །རིགས་དེ་དག་རེ་རེ་ལ་ཡང་རྣམ་པ་བདུན་བདུན་དུ་འགྱུར་ཏེ། དེ་ལ་གཽ་ཏ་མ་ནི། ཀཽ་ཐུ་མ་དང་། དེ་ག་རྒྱ་དང་། བ་ར་དྭ་ཛ་དང་། བེ་ར་བརྒྱད་པ་དང་། བེ་ཀ་ན་ས་དང་། རྡོ་རྗེ་རྐང་པ་སྟེ། 
དེ་དག་གོ། །དེ་ལ་བད་ས་ལས་ནི་ཨ་དྲེ་ཡ་ན་དང་། མེ་ཏྲེ་ཡ་ན་དང་། བརྒ་དང་། སམ་ལ་ནི་དང་། མང་པོ་སྐྱེས་དང་། ས་པ་རྣ་དང་། ཨ་ཉ་ཙ་སྟེ་དེ་དག་གོ། །དེ་ལ་ཀོ་ས་ལས་ནི་མཽད་གལ་ཡ་ན་དང་། འགོ་ན་ཡ་ན་དང་། ལང་ཆ་ལ་
བ་དང་། བདུན་ཚད་ལག་ན་དང་། སོ་ན་བུ་ག་ན་དེ་དག་གོ། །དེ་ལ་ཀཽ་ཤི་ཀ་ལཱ་ནི་ཀ་ན་ཡ་ན་དང་། བ་ཀི་ན་དང་། ལོ་ཀ་ཨ་ཁ་དང་། ལོ་ཀི་ཧ་ད་སྟེ་དེ་དག་གོ། །དེ་ལ་འོད་སྲུང་ལས་ནི་པན་དྭ་ར་དང་། ཤུ་ཀར་དང་། སན་ཏི་ལ་དང་། 
<pb id="71.259a"/>རོ་ཙ་ནི་ཡ་དང་། ཨ་ན་པ་ཁྲ་དང་། ཨག་ནི་བེ་ཤ་སྟེ་དེ་དག་གོ། །དེ་ལ་རྒྱས་པ་ལས་ནི་ཛ་ཏུ་ཀརྣ་དང་། དྷ་ན་མ་དང་། འཛ་ཡ་ཡ་ན་དང་། པ་ར་ས་ར་དང་། བྱ་ཁྲ་ན་ག་དང་། ཀན་ཏཱ་ཡ་ན་དང་། ཨོ་བ་མན་ཉ་སྟེ་དེ་དག་གོ །དེ་ལ་
སྙིང་པོ་ལས་ནི་མན་ད་ཡ་ན་དང་། འདོ་མྲ་ཡ་ན་དང་། ཀ་ཏ་ཡ་ན་དང་། ཤ་ཀ་ཡ་ན་དང་། ཡུ་གན་ད་ཡ་ན་དང་། ཁ་ན་ཡ་ན་དང་། ཀ་པི་སྟ་ལ་ཡ་ན་སྟེ་དེ་དག་གོ། །དེ་ལ་བྲམ་ཟེ་འདི་ལྟ་བུའི་རིགས་ལྔ་བཅུར་གཅིག་གིས་མ་ཚང་བ་
ཡིན་ནོ། །ཡང་དག་པའི་ལྟ་བ་དང་། སྡེབ་སྦྱོར་གྱི་གདོན་པ་དང་། བྱཱ་ཀ་ར་ཎ་དང་། རྐང་པ་དང་། སྤྱོད་པ་པའི་གཙུག་ལག་དང་། རིགས་པ་གཞན་པ་དག་རྒྱས་པར་བདག་གིས་བཀླགས་ཀྱི། གཞན་གྱིས་ནི་མ་ཡིན་པར་རིག་
པར་བྱའོ། །འདི་ལྟར་གཉེན་དུ་བྱ་བ་ལ་ངེས་པ་མེད་པར་ཁྱོད་ཀྱིས་ཤེས་པར་གྱིས་ཤིག །དེ་ལྟ་བས་ན་བྲམ་ཟེའི་རིགས་ཤེས་བྱ་བ་ནི་འཇིག་རྟེན་ཐ་མལ་པས་ཐ་སྙད་དུ་བྱ་བ་ཡིན་ནོ། །འདི་ལྟར་བྲམ་ཟེའི་རིགས་ཤེས་བྱ་བ་
དང་། རྒྱལ་རིགས་ཤེས་བྱ་བ་དང་། རྗེའུ་རིགས་ཤེས་བྱ་བ་དང་། དམངས་རིགས་ཤེས་བྱ་བ་ཡང་དེ་ལྟར་ཤེས་པར་བྱའོ། །དེ་ལྟ་བས་ན་འདི་དག་ཐམས་ཅད་ནི་གཅིག་པ་ཡིན་ཏེ། ཐ་དད་པ་ནི་མེད་དོ། །བདག་གི་བུ་གཞོན་
ནུ་སྟག་རྣ་ལ་བུ་མོ་གཟུགས་བཟང་མོ་ཆུང་མའི་དོན་དུ་བྱིན་ཅིག །གང་རིན་བབ་པ་འདོད་པ་དེ་བཞིན་དུ་སྦྱིན་པར་བྱའོ། །ཡང་ཚིག་དེ་ལྟ་བུ་གདོལ་པའི་རྒྱལ་པོ་ཏྲེ་ཤང་ཀུ་ལས་ཐོས་པ་དང་། བྲམ་ཟེ་པད་མའི་སྙིང་པོ་ཞུམ་
པར་གྱུར་ཅིང་ཕྲག་པ་བཅུམ་ནས་མགོ་སྨད་དེ་ལན་ལ་སྤོབས་པ་མེད་པ་འདི་ནི་ཐ་ཆད་ཀྱི་གནས་ཡིན་པས་ཅང་མི་སྨྲ་བར་གྱུར་ཏོ། །དེ་ནས་གདོལ་པའི་རྒྱལ་པོ་ཏྲེ་ཤང་ཀུས་བྲམ་ཟེ་པད་མའི་སྙིང་པོ་ཞུམ་པར་གྱུར་ཅིང་ཕྲག་
པ་བཅུམ་ནས་མགོ་སྨད་དེ་ལན་ལ་སྤོབས་པ་མེད་པ་ནི་ཐ་ཆད་ཀྱི་གནས་ཡིན་པས་ཅང་མི་སྨྲ་བར་གྱུར་པ་མཐོང་ངོ་། །མཐོང་ནས་ཀྱང་འདི་སྐད་ཅེས་སྨྲས་སོ། །ཅི་འདི་འདྲ་བའི་ས་བོན་བཏབ། །དེ་འདྲ་བའི་འབྲས་བུར་འགྱུར། །
<pb id="71.259b"/>སྐྱེ་དགུ་འདི་ནི་གཅིག་ཡིན་ཏེ། །ཁྱད་པར་གྱུར་པ་དེ་ལ་མེད། །དབང་པོ་སྣ་ཚོགས་དེ་དག་གིས། །བྱ་བ་ཐ་དད་མཐོང་བར་བསྟན། །བྲམ་ཟེ་དང་ནི་རིགས་གཞན་ལ། །བྱེ་བྲག་ཅུང་ཟད་ཡོད་མ་ཡིན། །བདག་ཉིད་ཀུན་དུ་སྟོད་བྱེད་ཀྱང་། །
འདིར་ནི་རིགས་པ་མ་ཡིན་ཏེ། །སྐྱེ་གནས་གཉིས་ནི་ཕྲད་པ་ལས། །ཁུ་བ་ཁྲག་གཉིས་འདུས་པ་ཡིན། །རིགས་བཞི་དག་ནི་རབ་བསྟན་པ། །དེ་ལྟར་ཡིན་ན་དུད་འགྲོ་ལྟར། །ཁྱོད་ནི་སྲིང་མོ་ལ་འཇུག་པ། །སྲིང་མོ་ཆུང་མར་
རིགས་མ་ཡིན། །གང་ཚེ་རེ་ཤིག་འཇིག་རྟེན་འདི། །ཚངས་ལས་སྐྱེས་པར་རང་གིས་ཤེས། །བྲམ་ཟེའི་ཆུང་མ་སྲིང་མོ་ཉིད། །རྒྱལ་རིགས་རྒྱལ་པོའི་སྲིང་མོ་ཉིད། །དེ་བཞིན་རྗེའུ་རིགས་རྗེ་རིགས་མོ། །དམངས་རིགས་
དམངས་རིགས་དེ་རིགས་མིན། །གལ་ཏེ་བྲམ་ཟེས་ཤེས་ན་ནི། །ཆུང་མར་རིགས་པ་མ་ཡིན་ནོ། །སེམས་ཅན་བྲམ་ཟེའི་རིགས་མིན་ཏེ། །འདི་དག་ཉོན་མོངས་ལས་ལས་སྐྱེས། །དམན་པ་དག་ནི་མཆོག་ཏུ་སྣང་། །
སེམས་ཅན་སྣ་ཚོགས་རྟེན་ཐ་དད། །ཁྱོད་ལྟར་འདི་དག་རིགས་མཆོག་སྟེ། །བྲམ་ཟེ་རྒྱལ་རིགས་དེ་བཞིན་དུ། །རྗེའུ་རིགས་དམངས་རིགས་དེ་དག་ལ། །ཐ་སྙད་འཇུག་པ་ཡོད་མ་ཡིན། །ངེས་བརྗོད་རིག་བྱེད་མཆོད་སྦྱིན་དང་། །
སྙན་དངགས་རིག་བྱེད་སྲིད་སྲུང་སྟེ། །འདི་ལྟར་བཞད་གད་ངེས་སྦྱར་དང་། །སྡེབ་སྦྱོར་ཇི་ལྟར་དོན་མེད་མིན། །བདག་ཉིད་ཀྱིས་ནི་བརྗོད་བྱས་པ། །བྱམས་རིགས་དེ་བཞིན་གསོ་བ་དང་། །གོ་རིམས་དང་ནི་རྨོངས་བྱེད་དང་། །
འདོད་པའི་གཟུགས་དང་ཡིད་མགྱོགས་དང་། །དྲི་ཟ་འཇིགས་དང་ཤང་ཀ་དང་། །སྤྲུལ་དང་རིན་ཆེན་སྔགས་དང་ནི། །མིག་འཕྲུལ་རྣམས་ནི་འཇིགས་པ་དང་། །གྲངས་ལ་མཁས་པར་གྱུར་པ་དང་། །བདག་ལ་སྐྱེས་བུའི་རིགས་
ཡོད་དེ། །མཚོའི་སྙིང་པོ་རིན་ཆེན་དང་། །རང་གི་སྲིང་མོ་རྣམས་ལ་དགའ། །ལྷ་ཡི་རྫུ་འཕྲུལ་ཡང་དག་འཐོབ། །གསོ་བ་ཡི་ནི་རིག་པ་རྣམས། །གདོལ་པ་ཡིས་ནི་མ་བསླབས་ཤིང་། །བྲམ་ཟེའི་རིག་བྱེད་
<pb id="71.260a"/>ཕ་རོལ་ཕྱིན། །སེར་སྐྱ་ལ་སོགས་སྐྱེས་ནས་ནི། །སྔགས་མཆོག་གི་ནི་ཕ་རོལ་ཕྱིན། །བྲམ་ཟེའི་བུ་ནི་མ་ཡིན་ནོ། །བྲམ་ཟེ་མིན་ཡང་བསམ་པར་གྱིས། །རིགས་ངན་ལས་སྐྱེས་དྲང་སྲོང་ནག །ཐུབ་པ་བྱི་བ་ཡ་ན་དང་། །
དྲག་ཤུལ་ལས་སྐྱེས་གཟི་བརྗིད་ལྡན། །འཇིགས་བྱེད་མངོན་ཤེས་ལྔ་ལྡན་པ། །ཐུབ་པ་ཆེན་པོ་དེ་དག་ནི། །བྲམ་ཟེ་ལས་སྐྱེས་མ་ཡིན་ནོ། །ཅི་ཡིན་བྲམ་ཟེ་ཡང་བརྗོད་ཀྱིས། །ཐ་སྙད་དུ་ནི་བཏགས་པ་སྟེ། །རྡུལ་ལྡན་མ་ནི་
རྒྱལ་རིགས་ལས། །མཁས་ཤིང་དུལ་དང་ལྡན་པ་དང་། །བསྟན་ཆོས་ཐམས་ཅད་ལེགས་རྟོགས་པ། །ཐུབ་པ་དགའ་བྱེད་དེ་ལས་སྐྱེས། །བྲམ་ཟེའི་བུ་ནི་མ་ཡིན་ནོ། །བྲམ་ཟེ་ཅི་ཡང་མི་བརྗོད་ཀྱིས། །གཟི་བརྗིད་དཀའ་ཐུབ་
དང་ལྡན་ལ། །མཁས་ཤིང་དུལ་དང་ལྡན་པ་སྟེ། །དྲང་སྲོང་འཇིག་རྟེན་དུ་གྲགས་པ། །གང་ཡིན་དེ་ནི་མ་ནུས་བསྐྱེད། །བྲམ་ཟེའི་བུ་ནི་མ་ཡིན་ནོ། །ཅི་ཡིན་བྲམ་ཟེ་ཡང་བརྗོད་ཀྱིས། །འདི་དག་འཇིག་རྟེན་ཐ་སྙད་དེ། །བྲམ་ཟེ་
རྒྱལ་རིགས་དེ་བཞིན་ཏེ། །དེ་ལྟར་རྗེའུ་རིགས་དམངས་རིགས་ནི། །ཐ་སྙད་དུ་ནི་འཇིགས་པ་ཡིན། །དེ་ལ་བྲམ་ཟེ་ཁྱོད་ཀྱིས་སྨྲས། །འདི་དག་འཇིག་རྟེན་ཐ་སྙད་ཙམ། །འདི་ལྟ་སྟེ། བྲམ་ཟེའི་རིགས་ཤེས་བྱ་བ་དང་། 
རྒྱལ་རིགས་ཤེས་བྱ་བ་དང་། རྗེའུ་རིགས་ཤེས་བྱ་བ་དང་། དམངས་རིགས་ཤེས་བྱ་བ་འདི་དག་ནི་ཐམས་ཅད་གཅིག་ཅིང་དེ་ལ་ཐ་དད་པ་མེད་དོ། །བདག་གི་བུ་གཞོན་ནུ་སྟག་རྣ་ལ་བུ་མོ་གཟུགས་བཟང་མོ་ཆུང་མའི་དོན་དུ་བྱིན་ཅིག ། 
རིན་གང་བབ་པ་དེ་འདོད་པ་བཞིན་དུ་གཞལ་བར་བྱའོ། །གདོལ་པའི་རྒྱལ་པོ་ཏྲེ་ཤང་ཀུ་ལས་འདི་ལྟ་བུའི་ཚིག་ཐོས་ནས། བྲམ་ཟེ་པད་མའི་སྙིང་པོས་གདོལ་པའི་རྒྱལ་པོ་ཏྲེ་ཤང་ཀུ་ལ་འདི་སྐད་ཅེས་སྨྲས་སོ། །ཁྱོད་ཀྱི་རིགས་
ཅི་ཡིན་བདག་གི་ཨ་ཏྲེ་ཡའོ། །སྔར་ཅི་ཞིག །སྔར་མིང་ངོ་། །ཅི་ཞིག་སྤྱོད་པར་བྱེད། བྱམས་པ་མང་དུའོ། །རབས་དུ་ཡིན། གསུམ་སྟེ། འདི་ལྟ་སྟེ། བད་ས་དང་། ཀཽ་ས་དང་། བ་ར་དྭ་ཛའོ། །ཅི་ཞིག་ལ་གོམས། །ཚངས་པར་
<pb id="71.260b"/>སྤྱོད་པ་དང་བཅས་པའི་སྡེབ་སྦྱོར་འདོན་པ་ལའོ། །སྡེབ་སྦྱོར་གྱི་གདོན་པ་དུ་ཞིག །དྲུག་པོ་འདི་ལྟ་སྟེ། ཀཽ་ཏ་མ་དང་། ར་མ་ཡ་ནི་དང་། ལང་ག་ལི་དང་། སཽ་པད་ཙ་ལ་དང་། ཀ་པི་ཙ་ལི་ཡ་དང་། ཨ་ར་ཤི་སེ་ན་ཞེས་བྱ་བ་ཡིན་ནོ། །ཁྱོད་
ཀྱི་མའི་རིགས་ཅི་ཡིན། པར་ཤ་རི་ཡུམ་མོ། །ཁྱོད་ཀྱིས་ས་བྱ་ཏི་བཀླགས་སམ། ཇི་ལྟར་ཡིན། དེ་ལ་ཡི་གེ་དུ་ཞིག །གདོན་པ་ནི་དུ་ཞིག །ཚིག་ནི་དུ་ཞིག །རྐང་པ་ནི་དུ་ཞིག །ཡི་གེ་ནི་ཉི་ཤུ་རྩ་བཞིའོ། །གདོན་པ་ནི་གསུམ་
མོ། །ཚིག་ནི་གསུམ་མོ། །རྐང་པ་ནི་ཡི་གེ་བརྒྱད་དོ། །ཁྱོད་ཀྱིས་ས་བྱིན་ཏྲ་ཐོན་ཅིག །པད་མའི་སྙིང་པོ་དེ་བཞིན་ཏེ། ལྷན་ཅིག་སྐྱེས་པའི་སྔགས་བཤད་པར་བྱ་ཡིས་ཉོན་ཅིག །ཁྱོད་ཀྱིས་ཤོད་ཅིག །སྨྲས་པ། བྲམ་ཟེ་
སྔོན་བྱུང་བ་འདས་པའི་དུས་ན་བ་སུ་ཞེས་བྱ་བའི་དྲང་སྲོང་མངོན་པར་ཤེས་པ་ལྔ་དང་ལྡན་པ། གཟི་བརྗིད་འབར་ཞིང་མཐུ་ཆེ་བ། བསམ་གཏན་རྣམས་ཐོབ་པ་ཞིག་བྱུང་སྟེ། དེས་ཤིང་མཁན་གྱི་བུ་མོ་སེར་སྐྱ་མ་ཞེས་བྱ་བ་
ཆུང་མའི་དོན་དུ་བླངས་སོ། །དེ་ལ་ཀུན་དུ་ཆགས་པའི་སེམས་ཀྱིས་བུ་མོ་དེ་དང་ལྷན་ཅིག་ཆགས་པ་སྤྱད་པས་རྫུ་འཕྲུལ་ལས་ཉམས་ཤིང་བསམ་གཏན་ཤོར་རོ། །དེ་བདག་ཉིད་ཀྱི་ཉེས་པར་སྤྱོད་པས་ཉམས་པས་རྗེས་སུ་
འགྱོད་དོ། །དེའི་ཚེ་སྔགས་འདི་དག་སྨྲས་སོ། །འདི་ལྟ་སྟེ། ཨོཾ་བྷུར་བྷུ་བ་སྭ་ཏད་ས་པི་ཏུར་པ་རེ་ཎྱ་བྷར་གྷོ་དྷེ་བས། དྷི་མ་ཧི་ཙྷོ་ཡོ་ཡོན་པྲ་ཙོ་ད་ཡཱ་ཡད། བྲམ་ཟེ་སྔགས་འདིས་རྟོག་པ་མེད་པར་བཅོས་ནས་དེ་ཉིད་ཀྱི་ཉིན་
ཞག་ལ་བྲམ་ཟེ་སྔགས་བཟླས་ཏེ། སྔོན་བྱུང་བའི་སྐྱེ་དགུའི་བདག་པོས་རལ་པ་དང་དཀའ་ཐུབ་བྱས་ཏེ། ནགས་ཀྱི་ནང་ན་འདུག་སྟེ། དབེན་པའི་གནས་སུ་ཡང་དེ་དང་བདག་དགའ་བར་བྱེད་ཅིང་དཀའ་ཐུབ་བྱས་པས་ལྷས་ཟས་
མཆོག་བྱིན་ནས་གནས་ཤིང་སྔགས་འདི་བཟླས་སོ། །བྃ་ཉ་ཀ་ཨ་ཏ་སཱ་ཀ་ནྱ་ཨར་ཏ་ཐ་ཕྲ་ཁྲི་ན། འདི་ནི་རྒྱལ་རིགས་ཀྱི་དག་བྱེད་ཀྱི་སྔགས་ཡིན་ཏེ། ཨོཾ་ཙིན་ཏྲ་མ་ཧིད་དྷེ་བེ་ཤ་ཀ་པྃ་ཤ་ཤ་ཏྃ་ཤ་ཏྲ་དྃ་ཤ་དྃ། འདི་ནི་རྗེའུ་རིགས་
<pb id="71.261a"/>རྣམས་ཀྱི་དག་བྱེད་ཀྱི་སྔགས་ཡིན་ཏེ། ཨོྃ་ཨ་ཏ་པ་པྲ་ཏ་པ་ཛེ་མེ་དྷ་ཧ་མ། འདི་ནི་དམངས་རིགས་རྣམས་ཀྱི་དག་བྱེད་ཀྱི་སྔགས་ཡིན་ཏེ། ཨོཾ་ཀཱ་མཱ་ཧི། ལོ་ཀེ་པྲ་པ་ར་མམ་ཕ་ཛྲ་ནྃ། དེ་ཤ་མ་ཨ་པྲ་ཧ་ན། ཙ་བྷུ་བཱ་ན་
ཏ་ར་ཡ། དེ་ལྟ་བས་ན་ཁྱོད་ཀྱིས་འདོད་པ་རབ་ཏུ་སྤངས་ནས། མཉམ་པ་མེད་པའི་ཚངས་པའི་འཇིག་རྟེན་ཐོབ་བོ། །བྲམ་ཟེ་འདི་ནི་ཚངས་པ་མི་མཇེད་ཀྱི་བདག་པོས་དག་བྱེད་དུ་སྨྲས་པ་ཡིན་ཏེ། སྔོན་གྱི་ཡང་དག་པར་རྫོགས་
པའི་སངས་རྒྱས་རྣམས་ཀྱིས་རྗེས་སུ་ཡི་རང་བར་མཛད་པ་ཡིན་ནོ། །ཀྱེ་ཏྲེ་ཤང་ཀུ་ཁྱོད་ཀྱིས་རྒྱུ་སྐར་གྱི་དབང་རྣམས་བཀླགས་སམ། ཀྱེ་དེ་བཞིན་ཏེ། བདག་གིས་རྒྱུ་སྐར་གྱི་དབང་ཚད་རྣམས་ཁྱོད་ལ་བཤད་ཀྱིས་ཉོན་
ཅིག །འདི་ལྟ་སྟེ། སྨིན་དྲུག་དང་། སྣར་མ་དང་། མགོ་དང་། ལག་དང་། ནམ་སོ་དང་། རྒྱལ་དང་། སྐག་དང་། མཆུ་དང་། གྲེ་དང་། དབོ་དང་། མེ་བཞི་དང་། ནག་པ་དང་། ས་རི་དང་། ས་ག་དང་། ལྷ་མཚམས་དང་། 
སྣོན་དང་། སྣྲུམས་དང་། ཆུ་སྟོད་དང་། ཆུ་སྨད་དང་། གྲོ་བཞིན་དང་། བྱི་ཞིན་དང་། མོན་གྲུ་དང་། མོན་གྲེ་དང་། ཁྲུམས་སྟོད་དང་། ཁྲུམས་སྨད་དང་། ནམ་གྲུ་དང་། ཐ་སྐར་དང་། བྲ་ཉེ་རྣམས་ཏེ། ཀྱེ་བྲམ་ཟེ་པད་མའི་སྙིང་
པོ་དེ་དག་ནི་རྒྱུ་སྐར་ཉི་ཤུ་རྩ་བརྒྱད་དོ། །དེ་ལ་རྒྱུ་སྐར་ནི་དུ། དབྱིབས་ནི་ཇི་སྙེད་ཡོད། ཡུད་ཙམ་དང་ལྡན་པ་ནི་ཇི་སྙེད། ཟས་ནི་ཅི། རུས་ནི་ཅི། ལྷ་རྣམས་ནི་གང་། ཀྱེ་བྲམ་ཟེ་པད་མའི་སྙིང་པོ་ཅན་སྨིན་དྲུག་ནི་སྐར་མ་དྲུག་
སྟེ། དབྱིབས་ནི་སྤུ་གྲི་ལྟ་བུ་སྟེ། ཡུད་ཙམ་སུམ་བཅུའི་ཆ་དང་ལྡན་པའོ། །ཟས་ནི་ཞོའོ། །ལྷ་ནི་མེའོ། །རུས་ནི་རྗེའུ་རིགས་སོ། །རྒྱུ་སྐར་སྣར་མ་ནི་སྐར་མ་ལྔ་སྟེ། དབྱིབས་ནི་ཤིང་རྟའི་འཕང་ལོ་གཉིས་པ་
ལྟ་བུའོ། །ཡུད་ཙམ་ནི་བཞི་བཅུ་རྩ་ལྔའི་ཆ་དང་ལྡན་པའོ། །ཟས་ནི་རི་དགས་ཀྱི་ཤའོ། །ལྷ་ནི་སྐྱེ་དགུའི་བདག་པོའོ། །རུས་ནི་པ་ར་དྭ་ཛའོ། །རྒྱུ་སྐར་མགོ་ནི་སྐར་མ་གསུམ་སྟེ། དབྱིབས་ནི་རི་དགས་ཀྱི་མགོ་ལྟ་
<pb id="71.261b"/>བུའོ། །ཡུད་ཙམ་བཅྭ་ལྔའི་ཆ་དང་ལྡན་པའོ། །ཟས་ནི་འབྲས་བུ་དང་རྩ་བའོ། །ལྷ་ནི་ཟླ་བའོ། །རུས་ནི་མིག་ཡ་ནའོ། །རྒྱུ་སྐར་ལག་ནི་སྐར་མ་གཅིག་སྟེ། དབྱིབས་ནི་ཐིག་ལེ་ལྟ་བུའོ། །ཡུད་ཙམ་སུམ་བཅུ་རྩ་ལྔའི་ཆ་དང་ལྡན་
པའོ། །ཟས་ནི་མར་གྱི་སྙིང་ཁུའོ། །ལྷ་ནི་ཉི་མའོ། །རུས་ནི་རྒྱས་པའོ། །རྒྱུ་སྐར་ནམ་སོ་ནི་སྐར་མ་གཉིས་ཏེ། དབྱིབས་ནི་རྐང་པ་ལྟ་བུའོ། །ཡུད་ཙམ་བཅྭ་ལྔའི་ཆ་དང་ལྡན་པའོ། །ཁ་ཟས་ནི་སྦྲང་རྩིའོ། །ལྷ་ནི་ཕུར་བུའོ། །
རུས་ནི་དབང་བྱེད་དོ། །རྒྱུ་སྐར་རྒྱལ་ནི་སྐར་མ་གསུམ་སྟེ། དབྱིབས་ནི་རིལ་བ་ལྟ་བུའོ། །ཡུད་ཙམ་སུམ་བཅུའི་ཆ་དང་ལྡན་པའོ། །ཁ་ཟས་ནི་སྦྲང་རྩི་དང་ཡོས་སོ། །ལྷ་ནི་ཕུར་བུའོ། །རུས་ནི་ཡིད་ཉེའོ། །རྒྱུ་སྐར་སྐག་ནི་སྐར་མ་གཅིག་སྟེ། 
དབྱིབས་ནི་ཐིག་ལེ་ལྟ་བུའོ། །ཡུད་ཙམ་བཅྭ་ལྔའི་ཆ་དང་ལྡན་པའོ། །ཁ་ཟས་ནི་འོ་མ་དང་འབྲས་ཆེན་ནོ། །ལྷ་ནི་རླུང་ལྷའོ། །རུས་ནི་སྦྲུལ་ལོ། །བྲམ་ཟེ་པད་མའི་སྙིང་པོ་རྒྱུ་སྐར་འདི་བདུན་ནི་ཤར་སྒོར་གཏོགས་པའོ། །རྒྱུ་སྐར་མཆུ་ནི་སྐར་མ་ལྔ་
སྟེ། དབྱིབས་ནི་ཆུ་བོ་མགུར་ལྟ་བུའོ། །ཡུད་ཙམ་སུམ་བཅུའི་ཆ་དང་ལྡན་པའོ། །ཟས་ནི་ཏིལ་གྱི་རིལ་ལུ་དང་འོ་མའོ། །ལྷ་ནི་སྤེན་པའོ། །རུས་ནི་སེར་སྐྱའོ། །རྒྱུ་སྐར་གྲེ་ནི་སྐར་མ་གཉིས་ཏེ། དབྱིབས་ནི་རྐང་པ་ལྟ་བུའོ། །ཡུད་ཙམ་སུམ་
བཅུའི་ཆ་དང་ལྡན་པའོ། །ཁ་ཟས་ནི་བིལ་བའོ། །ལྷ་ནི་སྐལ་ལྡན་ནོ། །རུས་ནི་གཽ་ཏ་མའོ། །རྒྱུ་སྐར་དབོ་ནི་སྐར་མ་གཉིས་ཏེ། དབྱིབས་ནི་ཁྲི་ལྟ་བུའོ། །ཡུད་ཙམ་བཞི་བཅུ་རྩ་ལྔའི་ཆ་དང་ལྡན་པའོ། །ཁ་ཟས་ནི་རྡོ་སྦལ་གྱི་ཤའོ། །ལྷ་ནི་འཕགས་
པའོ། །རུས་ནི་ཀཽ་ཤི་ཀའོ། །རྒྱུ་སྐར་མེ་བཞི་ནི་སྐར་མ་ལྔ་སྟེ། དབྱིབས་ནི་ལག་པ་ལྟ་བུའོ། །ཡུད་ཙམ་སུམ་བཅུའི་ཆ་དང་ལྡན་པའོ། །ཟས་ནི་བྱ་སྣ་ཚོགས་དང་སྲེད་དའོ། །ལྷ་ནི་ཉི་མའོ། །རུས་ནི་སྲེད་ད་ལྡན་ནོ། །རྒྱུ་སྐར་ནག་པ་ནི་སྐར་མ་
གཅིག་སྟེ། དབྱིབས་ནི་པད་མའི་སྙིང་པོ་ལྟ་བུའོ། །ཡུད་ཙམ་སུམ་བཅུའི་ཆ་དང་ལྡན་པའོ། །ཁ་ཟས་ནི་ཤིང་ཏོག་སྣ་ཚོགས་ཟའོ། །ལྷ་ནི་ཉི་མའོ། །རུས་ནི་ནག་པ་ཡ་ནའོ། །རྒྱུ་སྐར་ས་རི་ནི་སྐར་མ་གཅིག་སྟེ། དབྱིབས་ནི་ཐིག་
<pb id="71.262a"/>ལེ་ལྟ་བུའོ། །ཡུད་ཙམ་བཅྭ་ལྔའི་ཆ་དང་ལྡན་པའོ། །ཁ་ཟས་ནི་སྲན་སྡེའུ་དང་། འབྲས་དང་། མར་རོ། །ལྷ་ནི་རླུང་ལྷའོ། །རུས་ནི་ཡིད་ཅན་གྱི་རྒྱུད་དོ། །རྒྱུ་སྐར་ས་ག་ནི་སྐར་མ་བཞི་སྟེ། དབྱིབས་ནི་རྭའི་རྟེན་མགོ་ལྟ་བུའོ། །ཡུད་
ཙམ་ནི་བཞི་བཅུ་རྩ་ལྔའི་ཆ་དང་ལྡན་པའོ། །ཁ་ཟས་ནི་མེ་ཏོག་གོ། །ལྷ་ནི་དབང་པོ་དང་མེ་ལྷའོ། །རུས་ནི་བསྡུས་པ་ཡ་ནའོ། །ཀྱེ་པད་མའི་སྙིང་པོ་རྒྱུ་སྐར་བདུན་པོ་འདི་དག་ནི་ལྷོ་ཕྱོགས་ཀྱི་སྒོར་གཏོགས་པའོ། །རྒྱུ་སྐར་ལྷ་མཚམས་ནི་སྐར་
མ་བཞི་སྟེ། དབྱིབས་ནི་གླང་པོ་ཆེའི་མགོ་དང་སྣ་ལྟ་བུའོ། །ཡུད་ཙམ་སུམ་བཅུའི་ཆ་དང་ལྡན་པའོ། །ཟས་ནི་ཤ་དང་ཆང་ངོ་། །ལྷ་ནི་ཕུར་བུའོ། །རུས་ནི་དམིགས་པ་ཡ་ནའོ། །རྒྱུ་སྐར་སྣྲོན་ནི་སྐར་མ་གསུམ་སྟེ། དབྱིབས་ནི་ཐེམ་
སྐས་ལྟ་བུའོ། །ཡུད་ཙམ་བཅྭ་ལྔའི་ཆ་དང་ལྡན་པའོ། །ཁ་ཟས་ནི་འབྲས་དང་ནས་དང་གྲོའོ། །ལྷ་ནི་དབང་པོའོ། །རུས་ནི་རིང་པོའི་རྒྱུད་དོ། །རྒྱུ་སྐར་སྣྲུམས་ནི་སྐར་མ་དགུ་སྟེ། དབྱིབས་ནི་སྡིག་པ་ལྟ་བུའོ། །ཡུད་ཙམ་
སུམ་བཅུའི་ཆ་དང་ལྡན་པའོ། །ཟས་ནི་རྩ་བ་དང་འབྲས་བུའོ། །ལྷ་ནི་དམངས་རིགས་སྡོམ་པ་ཅན་ནོ། །རུས་ནི་ཀ་ཏ་ཡ་ནའི་རྒྱུད་དོ། །རྒྱུ་སྐར་ཆུ་སྟོད་ནི་སྐར་མ་བཞི་སྟེ། དབྱིབས་ནི་བ་ལང་གི་མཇུག་མ་བསྒྲེང་བ་ལྟ་བུའོ། །
ཡུད་ཙམ་སུམ་བཅུའི་ཆ་དང་ལྡན་པའོ། །ཁ་ཟས་ནི་ནྱ་གྲོ་དྷའི་ཐང་ཆུའོ། །ལྷ་ནི་ཆུ་ལྷའོ། །རུས་ནི་དུར་བའི་རྒྱུད་དོ། །རྒྱུ་སྐར་ཆུ་སྨད་ནི་སྐར་མ་བཞི་སྟེ། དབྱིབས་ནི་གླང་པོ་ཆེ་མཆོང་བ་ལྟ་བུའོ། །ཡུད་ཙམ་བཞི་བཅུ་
རྩ་ལྔའི་ཆ་དང་ལྡན་པའོ། །ཁ་ཟས་ནི་སྦྲང་རྩི་དང་ཡོས་སོ། །ལྷ་ནི་རྒྱས་པའོ། །རུས་ནི་མཽད་གལ་ཡ་ནའོ། །རྒྱུ་སྐར་བྱི་བཞིན་ནི་སྐར་མ་གསུམ་སྟེ། དབྱིབས་ནི་བ་ལང་གི་མགོ་ལྟ་བུའོ། །ཡུད་ཙམ་དྲུག་གི་ཆ་དང་
ལྡན་པའོ། །ཁ་ཟས་ནི་རླུང་ངོ་། །ལྷ་ནི་ཚངས་པའོ། །རུས་ནི་ཚངས་པ་དང་ལྡན་པའོ། །རྒྱུ་སྐར་གྲོ་བཞིན་ནི་སྐར་མ་གསུམ་སྟེ། དབྱིབས་ནི་རྔ་ལྟ་བུའོ། །ཡུད་ཙམ་སུམ་བཅུའི་ཆ་དང་ལྡན་པའོ། །ཁ་ཟས་ནི་
<pb id="71.262b"/>བྱ་ཤའོ། །ལྷ་ནི་ཁྱབ་འཇུག་གོ། །རུས་ནི་ཀ་ཏ་ཡ་ན་གསུམ་པའོ། །ཀྱེ་བྲམ་ཟེ་པད་མའི་སྙིང་པོ་རྒྱུ་སྐར་བདུན་པོ་དེ་དག་ནི་ནུབ་ཀྱི་སྒོར་གཏོགས་པའོ། །རྒྱུ་སྐར་མོན་གྲེ་ནི་སྐར་མ་བཞི་སྟེ། དབྱིབས་ནི་བྱ་ལྟ་བུའོ། །ཡུད་ཙམ་
སུམ་བཅུའི་ཆ་དང་ལྡན་པའོ། །ཁ་ཟས་ནི་རྒྱ་སྲན་དང་སྲན་ཆུང་ངོ་། །ལྷ་ནི་ནོར་ལྷའོ། །རུས་ནི་ཀཽ་ཌི་ནྱའོ། །རྒྱུ་སྐར་མོན་གྲུ་ནི་སྐར་མ་གཅིག་སྟེ། དབྱིབས་ནི་ཐིག་ལེ་ལྟ་བུའོ། །ཡུད་ཙམ་བཅྭ་ལྔའི་ཆ་དང་ལྡན་པའོ། །ཁ་ཟས་
ནི་ནས་དང་གྲོའོ། །ལྷ་ནི་ཆུ་ལྷའོ། །རུས་ནི་དན་ད་ཡ་ནའོ། །རྒྱུ་སྐར་ཁྲུམས་སྟོད་ནི་སྐར་མ་གཉིས་ཏེ། དབྱིབས་ནི་རྟ་བ་འདྲ་བའོ། །ཡུད་ཙམ་སུམ་བཅུའི་ཆ་དང་ལྡན་པའོ། །ཁ་ཟས་ནི་ལུག་གི་ཤ་དང་ཁྲག་གོ། །ལྷ་ནི་ཀླུ་དང་གཟའ་
ལག་གོ། །རུས་ནི་བྲམ་ཟེ་རྣ་ཅན་ནོ། །རྒྱུ་སྐར་ཁྲུམས་སྨད་ནི་སྐར་མ་གཉིས་ཏེ། དབྱིབས་ནི་རྐང་པ་ལྟ་བུའོ། །ཡུད་ཙམ་བཞི་བཅུ་རྩ་ལྔའི་ཆའོ། །ཁ་ཟས་ནི་བལ་སྲན་ནོ། །ལྷ་ནི་འཕགས་པའོ། །རུས་ནི་ནོར་རྒྱས་ཀྱི་རྒྱུད་དོ། །
རྒྱུ་སྐར་ནམ་གྲུ་ནི་སྐར་མ་གཅིག་སྟེ། དབྱིབས་ནི་ཐིག་ལེ་ལྟ་བུའོ། །ཡུད་ཙམ་སུམ་བཅུའི་ཆའོ། །ཁ་ཟས་ནི་ཞོའོ། །ལྷ་ནི་རྒྱལ་པོའོ། །རུས་ནི་སྲིང་མོ་བརྒྱད་ཀྱི་རྒྱུད་དོ། །རྒྱུ་སྐར་ཐ་སྐར་ནི་སྐར་མ་གཉིས་ཏེ། །
དབྱིབས་ནི་རྟ་འགྲོ་བ་ལྟ་བུའོ། །ཡུད་ཙམ་སུམ་བཅུའི་ཆ་དང་ལྡན་པའོ། །ཁ་ཟས་ནི་སྦྲང་རྩིའི་ཐུག་པའོ། །ལྷ་ནི་དྲི་ཟའོ། །རུས་ནི་རྣ་འཇིག་ནས་ཀྱི་རྒྱུད་དོ། །རྒྱུ་སྐར་བྲ་ཉེ་ནི་སྐར་མ་གསུམ་སྟེ། དབྱིབས་ནི་མོ་མཚན་ལྟ་བུའོ། །
ཡུད་ཙམ་སུམ་བཅུའི་ཆ་དང་ལྡན་པའོ། །ཟས་ནི་ཏིལ་དང་འབྲས་སོ། །ལྷ་ནི་གཤིན་རྗེའོ། །རུས་ནི་བརྒའི་རྒྱུད་དོ། །ཀྱེ་པད་མའི་སྙིང་པོ་རྒྱུ་སྐར་བདུན་པོ་དེ་རྣམས་ནི་བྱང་གི་སྒོར་གཏོགས་པའོ། །ཀྱེ་པད་མའི་སྙིང་པོ་རྒྱུ་སྐར་
ཉི་ཤུ་རྩ་བརྒྱད་པོ་དེ་དག་ལས་རྒྱུ་སྐར་དྲུག་ནི་ཡུད་ཙམ་བཞི་བཅུ་རྩ་ལྔའི་ཆ་དང་ལྡན་ཏེ། འདི་ལྟ་སྟེ། སྣར་མ་དང་། ནམ་སོ་དང་། གྲེ་དང་། ས་ག་དང་། ཆུ་སྨད་དང་། ཁྲུམས་སྨད་ཅེས་བྱ་བ་འདི་དག་གོ། །རྒྱུ་སྐར་ལྔ་ནི་ཡུད་ཙམ་
<pb id="71.263a"/>བཅྭ་ལྔའི་ཆ་དང་ལྡན་ཏེ། འདི་ལྟ་སྟེ། ལག་དང་། སྐག་དང་། ས་རི་དང་། སྣྲོན་དང་། ས་ག་ཞེས་བྱ་བ་དེ་དག་གོ། །དྲག་པོའི་ཡུད་ཙམ་གྱི་ཆོ་ག་དང་ལྡན་པ་གང་ཞེ་ན། སྔ་མ་ལས་གཞན་པ་སྟེ། ཡུད་ཙམ་སུམ་བཅུའི་ཆ་དང་ལྡན་
པའོ། །ཀྱེ་པད་མའི་སྙིང་པོ་བྱི་བཞིན་དང་བདུན་པོ་འདི་དག་ནི་ཤར་གྱི་སྒོ་བ་སྟེ། སྨིན་དྲུག་ནི་དང་པོའོ། །སྐག་ནི་ཐ་མའོ། །བདུན་པོ་འདི་དག་ནི་ལྷོ་སྒོའི་སྒོ་བ་སྟེ། མཆུ་ནི་དང་པོའོ། །ས་ག་ནི་ཐ་མའོ། །རྒྱུ་སྐར་བདུན་པོ་འདི་དག་ནི་
ནུབ་ཀྱི་སྒོ་བ་སྟེ། ལྷ་མཚམས་ནི་དང་པོའོ། །བྱི་བཞིན་ནི་ཐ་མའོ། །རྒྱུ་སྐར་བདུན་པོ་འདི་དག་ནི་བྱང་ཕྱོགས་ཀྱི་སྒོ་བ་སྟེ། མོན་གྲེ་ནི་དང་པོའོ། །བྲ་ཉེ་ནི་ཐ་མའོ། །ཀྱེ་པད་མའི་སྙིང་པོ་རྒྱུ་སྐར་ཉི་ཤུ་རྩ་བརྒྱད་པོ་དེ་དག་ལས་བདུན་ནི། 
སྟོབས་དང་ལྡན་པ་སྟེ། བདུན་གང་ཞེ་ན་འདི་ལྟ་སྟེ། ཤར་ཕྱོགས་ཀྱི་བཞི་དང་། ས་ག་དང་། ལྷ་མཚམས་དང་། ས་རིའོ། །གསུམ་ནི་དྲག་པོ་སྟེ། ལག་དང་། སྐག་དང་། བྲ་ཉེ་ཞེས་བྱའོ། །བཞི་ནི་མཆོད་པར་བྱ་བ་སྟེ། །བྱང་ཕྱོགས་
ཀྱི་གསུམ་དང་སྣར་མའོ། །ལྔ་ནི་འཇམ་པ་སྟེ། གྲོ་བཞིན་དང་། ནམ་གྲུ་དང་། མོན་གྲེ་དང་། སྣྲོན་དང་། སྣྲུམས་ཞེས་བྱའོ། །ལྔ་ནི་འཛིན་པའི་རིགས་ཏེ། མེ་བཞི་དང་། ནག་པ་དང་། སྐག་དང་། མཆུ་དང་། བྱི་བཞིན་ནོ། །བཞི་ནི་མྱུར་
བར་བྱེད་པ་སྟེ། སྨིན་དྲུག་དང་། མགོ་དང་། རྒྱལ་དང་། ཐ་སྐར་རོ། །ཀྱེ་པད་མའི་སྙིང་པོ་རྒྱུ་སྐར་ཉི་ཤུ་རྩ་བརྒྱད་པོ་དེ་དག་ནི་རིམ་གྱིས་འཇུག་པ་གསུམ་དང་ལྡན་སྟེ། ཁྱུ་མཆོག་གི་འཇུག་པ་དང་། བེའུ་ཡི་འཇུག་པ་དང་། ཟུང་ལྷན་
ཅིག་ཏུ་འཇུག་པའོ། །དེ་ལ་རྒྱུ་སྐར་སྔོན་དུ་འགྲོ་ཞིང་ཟླ་བ་ཕྱི་ནས་འགྲོ་བ་ནི་ཁྱུ་མཆོག་གི་འཇུག་པ་ཞེས་བྱའོ། །གང་གི་ཚེ་ཟླ་བ་སྔོན་དུ་འགྲོ་ཞིང་རྒྱུ་སྐར་ཕྱིར་འབྱུང་བ་ལ་ནི་བེའུ་འཇུག་པ་ཞེས་བྱའོ། །ཡང་གང་གི་ཚེ་
ཟླ་བ་དང་། རྒྱུ་སྐར་གཉིས་ལྷན་ཅིག་ཏུ་འཇུག་པ་དེ་ལྟ་བུ་ནི་འདིར་ཟུང་དུ་འཇུག་པ་ཞེས་བྱའོ། །གཞན་ཡང་པད་མའི་སྙིང་པོ་གཟའ་རྣམས་བཤད་པར་བྱ་ཡིས་ཉོན་ཅིག །འདི་ལྟ་སྟེ། པ་བ་སངས་དང་། གཟའ་
<pb id="71.263b"/>ལྷག་པ་དང་། སྤེན་པ་དང་། ཕུར་བུ་དང་། མིག་དམར་དང་། སྒྲ་གཅན་དང་། མཇུག་རིངས་དང་། ཉི་མ་དང་། ཟླ་བ་ཞེས་བྱ་བ་ཡིན་ནོ། །འདི་དག་དང་། རྒྱུ་སྐར་འཇིག་རྟེན་དུ་འཛོམ་པ་བཤད་ཅིང་ཇི་ལྟར་ཉིན་མཚན་རིང་བ་ཡང་བཤད་པར་བྱ་སྟེ། དེ་ལ་དགུན་
གྱི་ཟླ་བ་གཉིས་པའི་ཚེས་བརྒྱད་ལ། རྒྱུ་སྐར་སྣར་མ་ཉིན་པར་ལ་ཡུད་ཙམ་བཅུ་གཉིས་སུ་འགྱུར་རོ། །མཚན་མོ་ལ་ནི་ཡུད་ཙམ་བཅྭ་བརྒྱད་དོ། །སོས་ཀའི་ཟླ་བ་ཐ་མའི་ཚེས་བརྒྱད་ལ་རྒྱུ་སྐར་ནི་སྣར་མའོ། །ཉིན་མོ་ལ་ནི་ཡུད་ཙམ་བཅྭ་བརྒྱད་
དུ་འགྱུར་རོ། །མཚན་མོ་ལ་ནི་ཡུད་ཙམ་བཅུ་གཉིས་སོ། །དབྱར་གྱི་ཟླ་བ་ཐ་མའི་ཚེས་བརྒྱད་ལ་རྒྱུ་སྐར་ནི་སྣར་མའོ། །ཉིན་མོ་ལ་ཡུད་ཙམ་བཅུ་བཞིའོ། །མཚན་མོ་ལ་ནི་ཡུད་ཙམ་བཅུ་དྲུག་གོ། །ཀྱེ་ཏྲེ་ཤང་ཀུ་ཉིན་པར་རྣམས་ཉིན་པར་དང་། 
ཕྱི་དེ་ཉིན་པར་རྗེས་སུ་འགྲོ་བ་ཡིན་ནམ། ཅི་ཡར་ངོ་དང་མར་ངོ་རྗེས་སུ་འགྲོ་བ་ཡིན་ནམ། ཅི་ལོ་རྣམས་དགུན་ཟླ་ཐ་ཆུངས་ཀྱིས་འཕེལ་བ་ཡིན་ནམ། ཅི་དུས་རྣམས་དབྱར་ཟླ་བས་འཕེལ་བ་ཡིན་ནམ། ཀྱེ་ཏྲེ་ཤང་ཀུ་སྐད་ཅིག་མ་རྣམས་ཀྱི་ཚད་གྲུབ་པ་ཇི་ལྟ་བུ། 
ཡུད་ཙམ་རྣམས་ཀྱི་ནི་ཇི་ལྟ་བུ་ཡིན། ཀྱེ་པད་མའི་སྙིང་པོ་བུད་མེད་རས་བལ་འཁལ་བ་འདའ་བ་ཤིན་དུ་རིང་བ་དང་ཐུང་བར་འདྲེན་པ་མ་ཡིན་པ་དེ་ལྟ་བུ་ནི་དེ་ཉིད་དེའི་སྐད་ཅིག་མ་དེའི་ཚད་དོ། །དེའི་སྐད་ཅིག་མ་ཉི་ཤུ་རྩ་དྲུག་ལ་ནི་སྐད་ཅིག་གཅིག་སྐད་ཅིག་དྲུག་ལ་
ནི་ཐང་ཅིག་གཅིག་གོ །ཐང་ཅིག་གསུམ་ལ་ནི་ཡུད་ཙམ་ཅིག་གོ། །དེ་ལྟ་བུའི་རིམ་པས་རྗེས་སུ་འབྲེལ་པའི་ཡུད་ཙམ་སུམ་བཅུ་ལ་ནི་ཞག་ཏུ་ཤེས་པར་བྱའོ། །ཡུད་ཙམ་དེ་དག་ལ་འདི་ལྟ་བུའི་མིང་དུ་འགྱུར་ཏེ། ཉི་མ་ཤར་བ་ན་སྐྱེས་བུ་དྲུག་བཅུ་
རྩ་དགུའི་གྲིབ་མ་འཇམ་པ་ནི་མཐོན་པོ་བཞི་པ་ཞེས་བྱ་བའི་ཡུད་ཙམ་དུ་འགྱུར་རོ། །སྐྱེས་བུ་དྲུག་བཅུས་གཞལ་བའི་གྲིབ་མ་ནི་དཀར་པོ་ཞེས་བྱ་བའི་ཡུད་ཙམ་དུ་འགྱུར་རོ། །སྐྱེས་བུ་བཅུ་གཉིས་ཀྱིས་གཞལ་བའི་གྲིབ་མའི་ཡུན་ཡང་དག་
པར་འཕེལ་བ་ཞེས་བྱ་བའི་ཡུད་ཙམ་དུ་འགྱུར་རོ། །སྐྱེས་བུ་དྲུག་གིས་གཅལ་བའི་གྲིབ་མའི་ཡུན་ལ་སྟོན་ཞེས་བྱ་བའི་ཡུད་ཙམ་དུ་འགྱུར་རོ། །སྐྱེས་བུ་ལྔ་ཡིས་གཅལ་བའི་གྲིབ་མའི་ཡུན་ལ་མངོན་པར་འཕེལ་བ་ཞེས་བྱ་བའི་ཡུད་ཙམ་དུ་
<pb id="71.264a"/>འགྱུར་རོ། །སྐྱེས་བུ་བཞི་ཡིས་གཅལ་བའི་གྲིབ་མའི་ཡུན་ལ་གང་གསུམ་བྱ་བའི་ཡུད་ཙམ་དུ་འགྱུར་རོ། །སྐྱེས་བུ་གསུམ་གྱིས་གཅལ་བའི་གྲིབ་མའི་ཡུན་ལ་བཞིན་ལེགས་ཤེས་བྱ་བའི་ཡུད་ཙམ་དུ་འགྱུར་རོ། །ཉི་མ་གུང་ན་གནས་པ་ནི་
གང་གི་རྡོ་རྗེ་ཞེས་བྱ་བའི་ཡུད་ཙམ་དུ་འགྱུར་རོ། །དེའི་རྗེས་ལ་ནི་སྲིན་པོ་ཞེས་བྱ་བའི་ཡུད་ཙམ་དུ་འགྱུར་རོ། །དབུས་ནས་ཅུང་ཞིག་ཡོལ་བ་སྐྱེས་བུ་གཅིག་གིས་གཅལ་བའི་གྲིབ་མའི་ཡུན་ནི་རོ་ཧི་ཏ་ཞེས་བྱ་བའི་ཡུད་ཙམ་དུ་འགྱུར་རོ། །སྐྱེས་བུ་
བཞི་ཡིས་གཅལ་བའི་གྲིབ་མའི་ཡུན་ནི་སྟོབས་ཞེས་བྱ་བའི་ཡུད་ཙམ་དུ་འགྱུར་རོ། །སྐྱེས་བུ་ལྔས་གཅལ་བའི་གྲིབ་མའི་ཡུན་ནི་རྣམ་པར་རྒྱལ་བ་ཞེས་བྱ་བའི་ཡུད་ཙམ་དུ་འགྱུར་རོ། །སྐྱེས་བུ་དྲུག་གིས་གཞལ་བའི་གྲིབ་མའི་ཡུན་
ནི་རོ་ཐམས་ཅད་པ་ཞེས་བྱ་བའི་ཡུད་ཙམ་དུ་འགྱུར་རོ། །སྐྱེས་བུ་བཅུ་གཉིས་ཀྱི་གཅལ་བའི་གྲིབ་མའི་ཡུན་ནི་ནོར་ཞེས་བྱ་བའི་ཡུད་ཙམ་དུ་འགྱུར་རོ། །སྐྱེས་བུ་བརྒྱད་ཀྱིས་གཞལ་བའི་གྲིབ་མའི་ཡུན་ནི་བལྟ་ན་སྡུག་ཅེས་བྱ་བའི་ཡུད་ཙམ་
དུ་འགྱུར་རོ། །སྐྱེས་བུ་དྲུག་བཅུ་རྩ་དགུས་གཅལ་བའི་གྲིབ་མའི་ཡུན་ནི་གཞན་འཇིགས་ཤེས་བྱ་བའི་ཡུད་ཙམ་དུ་འགྱུར་རོ། །དེ་དག་ནི་ཉི་མ་ནུབ་པར་རྩོམ་པ་ཞེས་བྱ་བའི་ཡུད་ཙམ་དུ་འགྱུར་ཏེ། དེ་དག་ནི་ཉིན་མོ་རྣམས་ཀྱི་ཡུད་ཙམ་
ཡིན་ནོ། །ཀྱེ་པད་མའི་སྙིང་པོ་མཚན་མོ་རྣམས་ཀྱི་ཡུད་ཙམ་བཤད་པར་བྱ་སྟེ། འདི་ལྟ་སྟེ། ཉི་མ་ནུབ་པ་ནི་དྲག་པོ་ཞེས་བྱ་བའི་ཡུད་ཙམ་དུ་འགྱུར་རོ། །དེའི་རྗེས་ལ་ནི་སྐར་མ་རྒྱུ་བ་ཞེས་བྱ་བའི་ཡུད་ཙམ་དུ་འགྱུར་རོ། །དེ་ནས་ཡང་
དག་ཟུང་ཞེས་བྱ་བའི་ཡུད་ཙམ་མོ། །དེ་ནས་ད་ལྟར་ཞེས་བྱ་བའི་ཡུད་ཙམ་མོ། །དེ་ནས་མཐའ་མེད་ཅེས་བྱ་བའི་ཡུད་ཙམ་མོ། །དེ་ནས་བོང་བུ་ཞེས་བྱ་བའི་ཡུད་ཙམ་དུ་འགྱུར་རོ། །དེ་ནས་སྲིང་མོ་ཞེས་བྱ་བའི་ཡུད་ཙམ་མོ། །
ནམ་གྱི་གུང་ལ་གནས་པ་ན་ནི་ཆ་ཤས་ཞེས་བྱ་བའི་ཡུད་ཙམ་མོ། །ནམ་གྱི་གུང་འདས་པ་ན་བྲམ་ཟེ་ཞེས་བྱ་བའི་ཡུད་ཙམ་མོ། །དེ་ནས་ཉིས་སྐྱེད་ཅེས་བྱ་བའི་ཡུད་ཙམ་མོ། །དེ་ནས་མརྒ་ཞེས་བྱ་བའི་ཡུད་ཙམ་མོ། །དེ་ནས་མུན་འཇིགས་
<pb id="71.264b"/>ཞེས་བྱ་བའི་ཡུད་ཙམ་མོ། །དེ་ནས་མེ་ཞེས་བྱ་བའི་ཡུད་ཙམ་མོ། །དེ་ནས་ཉི་མས་གདུངས་པ་ཞེས་བྱ་བའི་ཡུད་ཙམ་མོ། །དེ་ནས་བྱི་བཞིན་ཞེས་བྱ་བའི་ཡུད་ཙམ་མོ། །པད་མའི་སྙིང་པོ་ཡུད་ཙམ་སུམ་བཅུ་པོ་དེ་དག་ནི་ཉིན་ཞག་ཡིན་པར་
ཤེས་པར་བྱའོ། །དེ་ཡི་སྐད་ཅིག་ཐང་ཅིག་ཡུད་ཙམ་ནི། ཡུད་ཙམ་སུམ་བཅུའི་ཆ་མཆོག་ཐང་ཅིག་གོ། །ཐང་ཅིག་ཆ་མཆོག་དྲུག་ཆ་ཐང་ཅིག་གོ། །སྐད་ཅིག་ཉི་ཤུ་བརྒྱ་ཆ་དེ་སྐད་ཅིག །ཇི་ལྟར་བུད་མེད་རིང་ཐུང་གིས། །རས་བལ་འདའ་
བ་འདྲེན་སྤངས་པ། །འདིར་དེ་སྐད་ཅིག་རིང་པོ་སྟེ། །དེ་ཡི་སྐད་ཅིག་བརྒྱ་ཉི་ཤུ། །སྐད་ཅིག་གཅིག་དེ་དྲུག་ཐང་ཅིག །ཐང་ཅིག་སུམ་བཅུ་ཡུད་ཙམ་ཅིག །དེ་ལྟ་བུ་ཡི་སྦྱོར་བ་ཡིས། །ཡུད་ཙམ་སུམ་བཅུ་ཉིན་ཞག་གཅིག །ཉིན་ཞག་སུམ་
བཅུ་ཟླ་གཅིག་སྟེ། །ཟླ་བ་བཅུ་གཉིས་ལོ་གཅིག་གོ། །བཞི་མཐོན་དཀར་དང་འཇམ་བཅས་དང་། །ཉི་སྐྱེས་བཞིན་ལེགས་སྤོང་བྱེད་དང་། །རོ་ཧི་སྟོབས་ལྡན་རྣམ་རྒྱལ་དང་། །ཐམས་ཅད་རོ་པ་ནོར་དང་ནི། །མན་ད་ར་དང་གཞན་འཇིགས་དང་། །
དྲག་པོ་དང་ནི་སྐར་མ་སྤྱོད། །ཡང་དག་གཟུང་དང་ད་ལྟར་དང་། །མཐའ་ཡས་དང་ནི་བོང་བུ་དང་། །སྲིན་པོ་ཆ་ཤས་བྲམ་ཟེ་དང་། །ཨརྒ་དང་ནི་སྒྲུབ་པ་དང་། །མེ་དང་མེ་ཡིས་གདུངས་པ་དང་། །བྱི་བཞིན་ཞེས་ནི་བྱ་བ་རྣམས། །ཡུད་ཙམ་
རྣམས་ཀྱི་མིང་ཡིན་ནོ། །ཡང་བྲམ་ཟེ་དུས་རྣམས་ཀྱི་འབྱུང་བ་བཤད་པར་བྱ་ཡིས་ཉོན་ཅིག །དུས་རྣམས་ཇི་ལྟར་འགྱུར་བ་ཡང་བརྗོད་པར་བྱའོ། །མིག་འབྱེད་འཛུམས་གཉིས་ལ་ཐང་ཅིག་གཅིག་གོ། །ཐང་ཅིག་བཞི་ལ་མཆོག་དཀའ་
གཅིག་གོ། །མཆོག་དཀའ་གཅིག་ལ་ནི་དུས་ཚོད་གཅིག་གོ། །དུས་ཚོད་གསུམ་ལ་ཆུ་ཚོད་གཅིག་གོ། །དེ་ལ་ཆུ་ཚོད་གཉིས་ལ་ནི་ཡུད་ཙམ་ཅིག་གོ། །ཡུད་ཙམ་ཅིག་གི་ཚད་ཅི་ཙམ་ཞེ་ན། ཆུ་སྲང་བརྒྱ་བུམ་པར་བླུགས་ནས་
འཛགས་པའི་ཆུ་ཚོད་ཀྱི་བུམ་པའི་ཚད་ཅི་ཙམ་ཞེ་ན། འོལ་མ་སེ་གཅིག་གིས་གསེར་སོར་བཞིར་བསྙད་དེ། ཕྱོགས་བཞི་ནས་མཉམ་པར་ཟླུམས་པའི་ཚད་ཀྱི་བུམ་པའི་ཞབས་སུ་བརྟོལ་ནས། ཆུ་ཟད་པ་དེ་ནི་ཆུ་ཚོད་གཅིག་གི་
<pb id="71.265a"/>ཚད་དོ། །ཆུ་ཚོད་གཉིས་ནི་ཡུད་ཙམ་གཅིག་གོ། །བྲམ་ཟེ་དེ་ལྟ་བུའི་ཡུད་ཙམ་སུམ་བཅུ་ལ་ནི་ཉིན་ཞག་གཅིག་ཏུ་འདོད་དོ། །མིག་འབྱེད་འཛུམས་བཅུ་དྲུག་ནི་མཆོག་དཀའོ། །མཆོག་དཀའ་བཅུ་དྲུག་ལ་ནི་དུས་ཚོད་གཅིག་
གོ། །དུས་ཚོད་དྲུག་བཅུ་རྩ་བཞི་ལ་ནི་ཡུད་ཙམ་ཅིག་གོ། །ཡུད་ཙམ་སུམ་བཅུ་ལ་ནི་ཉིན་ཞག་གཅིག་གོ། །ཉིན་ཞག་སུམ་བཅུ་ལ་ཟླ་བ་གཅིག་གོ། །ཟླ་བ་བཅུ་གཉིས་ལ་ནི་ལོ་གཅིག་གོ། །འདིར་མིག་ཕྱེ་བ་དང་བཙུམས་པ་
བྱེ་བ་ཕྲག་བཅུ་དྲུག་པ་འབུམ་ཕྲག་ལྔ་བཅུ་རྩ་བརྒྱད་དང་། སྟོང་ཕྲག་བརྒྱད་བཅུ་ལ་ནི་ལོ་སྟེ། ཡང་དེ་ལྟ་བུ་དེ་ནི་རེ་ཤིག་བྲམ་ཟེ་དུས་འབྱུང་བ་བཤད་པ་ཡིན་ནོ། །བྲམ་ཟེ་རྒྱང་གྲགས་དང་དཔག་ཚད་བསྐྱེད་པ་ཉོན་ཅིག ། 
རྡུལ་ཕྲ་རབ་བདུན་ལ་ནི་རྡུལ་ཕྲན་གཅིག་གོ། །རྡུལ་ཕྲན་བདུན་ལ་ནི་མཐོང་བ་ཐམས་ཅད་ལས་ཕྲ་བའི་ཉི་ཟེར་གྱི་རྡུལ་གཅིག་གོ། །ཉི་ཟེར་གྱི་རྡུལ་བདུན་ལ་ནི་རི་བོང་གི་རྡུལ་གཅིག་གོ། །རི་བོང་གི་རྡུལ་བདུན་ལ་ནི་ལུག་རྡུལ་
གཅིག་གོ། །ལུག་རྡུལ་བདུན་ལ་ནི་གླང་རྡུལ་གཅིག་གོ། །གླང་རྡུལ་བདུན་ལ་ནི་སྲོ་མ་གཅིག་གོ། །སྲོ་མ་བདུན་ལ་ནི་ཤིག་གཅིག་གོ། །ཤིག་བདུན་ལ་ནི་ནས་གཅིག་གོ། །ནས་བདུན་ལ་ནི་སོར་གཅིག་གོ། །
སོར་བཅུ་གཉིས་ལ་ནི་མཐོ་གང་ངོ་། །མཐོ་དོ་ལ་ནི་ཁྲུ་གང་ངོ་། །ཁྲུ་བཞི་ལ་ནི་གཞུ་གང་ངོ་། །གཞུ་སྟོང་ལ་ནི་རྒྱང་གྲགས་གཅིག་གོ། །རྒྱང་གྲགས་བཞི་ལ་ནི་མ་ག་དྷའི་དཔག་ཚད་གཅིག་གོ། །དཔག་ཚད་གཅིག་
ལ་རྡུལ་ཕྲ་རབ་བྱེ་བ་ཕྲག་འབུམ་ཕྲག་ཉི་ཤུ་རྩ་བཞི་དང་། བྱེ་བ་བརྒྱ་སྟོང་ཕྲག་སུམ་བཅུ་རྩ་དགུ་ཡོད་དེ། ཡང་དེ་ལྟ་བུ་ནི་དཔག་ཚད་དོ། །བྲམ་ཟེ་གསེར་བསྐྱེད་པའི་ཚད་བཤད་པར་བྱ་ཡིས་ཉོན་ཅིག །ནས་
བཅུ་གཉིས་ལ་ནི་མ་ཤ་ཀ་གཅིག་གོ། །མ་ཤ་ཀ་བཅུ་དྲུག་ལ་ནི་ཞོ་གཅིག་སྟེ། གསེར་གྱི་ཚད་དོ། །བྲམ་ཟེ་ཉོན་ཅིག །ཞོ་གཅིག་ལ་རྡུལ་ཕྲ་རབ་བྱེ་བ་ཕྲག་གཉིས་དང་། སྟོང་ཕྲག་ཉི་ཤུ་རྩ་ལྔ་དང་། 
<pb id="71.265b"/>བརྒྱ་ཕྲག་ལྔ་དང་ཉག་བརྒྱད་ཡོད་དོ། །བྲམ་ཟེ་ཡང་དེ་ལྟ་བུ་དེ་ནི་གསེར་བསྐྱེད་པའི་ཚད་ཡིན་ནོ། །བྲམ་ཟེ་སྲང་གི་ཚད་ཉོན་ཅིག །མ་ཤ་ཀ་དྲུག་བཅུ་རྩ་བཞི་ལ་ནི་མ་ག་དྷཱའི་སྲང་གི་སྲང་གཅིག་གོ། །དེ་ནི་སྲང་གི་ཚད་མདོར་བསྡུས་པ་ཡིན་ནོ། །
སྲང་གཅིག་ལ་རྡུལ་ཕྲ་རབ་བྱེ་བ་ཕྲག་བརྒྱད་དང་བརྒྱ་སྟོང་ཕྲག་བཞི་བཅུ་རྩ་བཞི་དང་། བདུན་སྟོང་ཉིས་བརྒྱ་དང་ཉག་བརྒྱད་བཅུ་ཡོད་དེ། བྲམ་ཟེ་ཡང་དེ་ལྟ་བུ་དེ་ནི་སྲང་གི་ཚད་ཡིན་ནོ། །བྲམ་ཟེ་ཁུ་བ་གཞལ་བ་རྣམས་ཀྱི་ཚད་ཉོན་ཅིག ། 
མ་ག་དྷཱའི་སྲང་ཉི་ཤུ་རྩ་བཞི་བྲེ་གང་སྟེ། ཁུ་བ་རྣམས་གཅལ་བའི་ཚད་དོ། །མ་ག་དྷཱ་པ་རྣམས་ཀྱི་སྲང་དང་། བྲེ་མདོར་བསྟན་པ་ཡིན་ཏེ། བྲེ་གང་ལ་རྡུལ་ཕྲ་རབ་བྱེ་བ་ཕྲག་ཉིས་བརྒྱ་རྩ་གསུམ་དང་། བརྒྱ་སྟོང་ཕྲག་སུམ་བཅུ་རྩ་
དགུ་དང་། སྟོང་ཕྲག་བདུན་བཅུ་རྩ་བཞི་དང་། བདུན་བརྒྱ་དང་ཉག་ཉི་ཤུ་ཡོད་དོ། །བྲམ་ཟེ་ཡང་དེ་ལྟ་བུ་དེ་ནི་ཁུ་བ་རྣམས་གཅལ་བ་ཡིན་ནོ། །བྲམ་ཟེ་འབྲུ་རྣམས་གཅལ་བའི་ཚད་ཉོན་ཅིག །སྲང་ཉི་ཤུ་རྩ་དགུ་དང་ཞོ་གཉིས་ནི་མ་ག་དྷཱའི་
བྲེ་གང་སྟེ། འབྲུ་གཅལ་བའི་ཚད་དོ། །མ་ཤ་ཀ་དྲུག་བཅུ་ནི་ཡང་བྲེའི་ཚད་དོ། །མདོར་བསྟན་པ་ཡིན་ནོ། །བྲེ་གང་ལ་རྡུལ་ཕྲ་རབ་བྱེ་བ་ཕྲག་བརྒྱ་ལྔ་བཅུ་དང་། བརྒྱ་སྟོང་ཕྲག་བརྒྱད་བཅུ་རྩ་གཉིས་དང་། སྟོང་ཕྲག་དྲུག་བཅུ་
རྩ་གཅིག་དང་ལྔ་བརྒྱ་ཡོད་དོ། །ཡང་བྲམ་ཟེ་དེ་ལྟ་བུ་དེ་ནི་འབྲུ་གཅལ་བའི་ཚད་ཡིན་ནོ། །ཡང་ཀྱེ་ཏྲེ་ཤང་ཀུ་རྒྱུ་སྐར་རྣམས་ཀྱི་ལུང་བསྟན་ཀླགས་ན་སྨྲོས་ཤིག །ཀྱེ་གཞན་ཡང་བདག་གི་རྒྱུ་སྐར་རྣམས་ཀྱི་ལུང་བསྟན་
པའི་ལེའུ་ཞེས་བྱ་བ་བཤད་ཀྱིས་ཉོན་ཅིག །ཀྱེ་བྲམ་ཟེ་སྨིན་དྲུག་ལ་སྐྱེས་པ་ནི་གྲགས་པ་དང་ལྡན་པར་འགྱུར་རོ། །སྣར་མ་ལ་སྐྱེས་པ་ནི་ལེགས་ཤིང་སྐལ་བ་དང་ལྡན་པར་འགྱུར་རོ། །མགོ་ལས་སྐྱེས་པ་ནི་ཐབ་མོ་
དོན་དུ་གཉེར་བར་འགྱུར་རོ། །ལག་ལ་སྐྱེས་པ་ནི་ཁྲོ་བ་བླུན་ཞིང་ལོངས་སྤྱོད་དང་ལྡན་པར་འགྱུར་རོ། །ནམ་སོ་ལས་སྐྱེས་པ་ནི་ཞིང་རྨོ་ཞིང་བ་ལང་སྐྱོང་བར་འགྱུར་རོ། །རྒྱལ་ལས་སྐྱེས་པ་ནི་ཚུལ་ཁྲིམས་དང་ལྡན་པར་འགྱུར་རོ། །
<pb id="71.266a"/>སྐག་ལས་སྐྱེས་པ་ནི་འདོད་ཆགས་ཆེ་བར་འགྱུར་རོ། །མཆུ་ལས་སྐྱེས་པ་ནི་མཐུ་ཆེ་བར་འགྱུར་རོ། །གྲེ་ལས་སྐྱེས་པ་ནི་ཚེ་ཐུང་བར་འགྱུར་རོ། །དབོ་ལས་སྐྱེས་པ་ནི་བསྙེན་གནས་ལ་གནས་ཤིང་ཚུལ་ཁྲིམས་དང་ལྡན་པར་ཕ་
རོལ་ཏུ་མཐོ་རིས་སུ་འགྱུར་རོ། །མེ་བཞི་ལས་སྐྱེས་པ་ནི་ལག་པ་ནས་རྐུ་བར་འགྱུར་རོ། །ནག་པ་ལས་སྐྱེས་པ་ནི་གླུ་དང་གར་ལ་མཁས་ཤིང་ཆོ་ག་དང་། རིག་པ་དང་ལྡན་པར་འགྱུར་རོ། །ས་རི་ལ་སྐྱེས་པ་ནི་རྩིས་ལ་མཁས་ཤིང་
ཚོགས་ཆེན་པོའི་གཙོ་བོར་འགྱུར་རོ། །ས་ག་ལས་སྐྱེས་པ་ནི་རྒྱལ་པོའི་མངག་གཞུག་པར་འགྱུར་རོ། །ལྷ་མཚམས་ལ་སྐྱེས་པ་ནི་ཟོང་དང་བཅས་པའི་ཚོང་པར་འགྱུར་རོ། །སྣྲོན་ལས་སྐྱེས་པ་ནི་ལོངས་སྤྱོད་ཆུང་བར་འགྱུར་རོ། །
སྣྲུམས་ལས་སྐྱེས་པ་ནི་གྲགས་པ་བསྟེན་ཅིང་བུ་དང་ལྡན་པར་འགྱུར་རོ། །ཆུ་སྟོད་ལས་སྐྱེས་པ་ནི་རྣལ་འབྱོར་པར་འགྱུར་རོ། །ཆུ་སྨད་ལ་སྐྱེས་པ་ནི་རིགས་བཙུན་ཞིང་དབང་ཕྱུག་དང་ལྡན་པར་འགྱུར་རོ། །བྱི་བཞིན་ལ་སྐྱེས་པ་ནི་
གྲགས་པ་དང་ལྡན་པའི་སྐྱེས་བུར་འགྱུར་རོ། །གྲོ་བཞིན་ལ་སྐྱེས་པ་ནི་རྒྱལ་པོས་མཆོད་པར་འགྱུར་རོ། །མོན་གྲེ་ལས་སྐྱེས་པ་ནི་རིག་པ་ཆུང་བར་འགྱུར་རོ། །མོན་གྲུ་ལ་སྐྱེས་པ་ནི་ཕྲེང་རྒྱུད་མཁན་དུ་འགྱུར་རོ། །ཁྲུམས་སྟོད་
ལ་སྐྱེས་པ་ནི་ཆོམ་རྐུན་པའི་སྡེ་དཔོན་དུ་འགྱུར་རོ། །ཁྲུམས་སྨད་ལ་སྐྱེས་པ་ནི་དྲི་ཞིམ་པར་འགྱུར་རོ། །ནམ་གྲུ་ལ་སྐྱེས་པ་ནི་གྲུ་པར་འགྱུར་རོ། །ཐ་སྐར་ལ་སྐྱེས་པ་ནི་རྟ་འཚོང་བར་འགྱུར་རོ། །བྲ་ཉེ་ལ་སྐྱེས་པ་ནི་
ཤན་པར་འགྱུར་རོ། །ཀྱེ་པད་མའི་སྙིང་པོ་དེ་ནི་རྒྱུ་སྐར་ལུང་བསྟན་པའི་ལེའུ་ཡིན་ནོ། །ཀྱེ་ཏྲེ་ཤང་ཀུ་རྒྱུ་སྐར་ངེས་པར་བསྟན་པའི་ལེའུ་ཀླགས་ན་ཤོད་ཅིག །པད་མའི་སྙིང་པོ་གཞན་ཡང་རྒྱུ་སྐར་ངེས་པར་བསྟན་
པ་ཞེས་བྱ་བའི་ལེའུ་བསྟན་པར་བྱ་ཡིས་དེ་ཉོན་ཅིག །སྨིན་དྲུག་ལ་ངེས་པར་བརྩམས་པའི་གྲོང་ཁྱེར་དེ་ནི་དཔལ་འབར་ཞིང་རིན་པོ་ཆེའི་འོད་ཀྱིས་གསལ་བ་ཉིད་དུ་ངེས་པར་བསྟན་ཏོ། །སྣར་མ་ལ་ངེས་པར་བརྩམས་
<pb id="71.266b"/>པའི་གྲོང་ཁྱེར་ནི་རྣམ་པར་སྟོན་ཅིང་ཆོས་དང་ལྡན་པའི་སྐྱེ་བོས་གང་བར་འགྱུར་ཞིང་ནོར་མང་པོ་སོགས་ལ་རང་བཞིན་གྱི་རིག་པ་དང་ལྡན་པ་ལ་རང་གི་ཆུང་མས་ཆོག་ཤེས་པར་འགྱུར་རོ། །མགོ་ལ་ངེས་པར་བརྩམས་པའི་གྲོང་ཁྱེར་ནི་དཔལ་དང་
ལྡན་ཞིང་བ་ལང་དང་། ནོར་དང་། ཕྲེང་བ་དང་། ལོངས་སྤྱོད་དང་ལྡན་ལ་ཁྱུ་མཆོག་གིས་གང་བར་འགྱུར་རོ། །ལག་ལ་ངེས་པར་བརྩམས་པའི་གྲོང་ཁྱེར་ནི་བཟའ་བ་དང་། བཅའ་བ་མང་པོ་དང་ལྡན་པར་འགྱུར་ཞིང་རྨོངས་པའི་རང་བཞིན་གྱིས་གང་
བར་འགྱུར་རོ། །ནམ་སོ་ལ་ངེས་པར་བརྩམས་པའི་གྲོང་ཁྱེར་ནི་དཔལ་འབར་ཞིང་ནོར་དང་འབྲུ་མང་པོ་དང་ལྡན་པར་འགྱུར་ཞིང་ཕྱིས་ནི་འཇིག་པར་འགྱུར་རོ། །རྒྱལ་ལ་ངེས་པར་བརྩམས་པའི་གྲོང་ཁྱེར་ནི་ཡང་དཔལ་དང་ལྡན་ཞིང་སྐྱེ་བོ་མི་བཟད་པ་
ཡང་སེམས་ཞི་བར་འགྱུར་ལ། སྐྱེ་བོ་དམ་པ་མང་ཞིང་ཆོས་དང་ལྡན་ལ་དེར་ཚེ་རིང་བ་དང་། མི་གཟི་བརྗིད་དང་ལྡན་ལ་དེར་ཕྱིས་ནི་འབྲུའི་བཅུད་ཐམས་ཅད་ནུབ་པར་འགྱུར་རོ། །སྐག་ལ་ངེས་པར་བརྩམས་པའི་གྲོང་ཁྱེར་ནི་བསོད་ནམས་ཆུང་
ཞིང་ཐབ་མོ་ལ་དགའ་ལ་སྐལ་བ་དམན་ཞིང་ཚུལ་ཁྲིམས་དང་། སྡུག་བསྔལ་དང་བཅས་པ་དང་། ཤིན་དུ་སྐལ་བ་དམན་ཞིང་སྐྱེ་བོ་མ་དུལ་བས་གང་བར་འགྱུར་རོ། །མཆུ་ལ་ངེས་པར་བརྩམས་པ་གང་ཡིན་པ་དེ་ནི་རིག་པ་དང་། ནོར་ཆེ་བ་དང་
རང་གི་ཆུང་མས་ཆོག་ཤེས་པ་སྐྱེས་བུ་མཆོག་ཏུ་རྣམ་པར་རྒྱལ་བར་གནས་པར་འདོད་དོ། །གྲེ་ལ་ངེས་པར་བརྩམས་པའི་གྲོང་ཁྱེར་ནི་བུད་མེད་དང་། ཕྲེང་བ་དང་། ཟས་དང་། གོས་བཟང་པོ་དང་། བ་ལང་དང་། ནོར་དང་ལྡན་པར་
འགྱུར་རོ། །དབོ་ལ་ངེས་པར་བརྩམས་པའི་གྲོང་ཁྱེར་ནི་ནོར་དང་། འབྲུ་དང་ལྡན་ཞིང་སྐྱེས་བུ་དང་། བུད་མེད་རྨོངས་པས་གང་བར་འགྱུར་རོ། །མེ་བཞི་ལ་ངེས་པར་བརྩམས་པའི་གྲོང་ཁྱེར་ནི་རིག་པ་དང་ལྡན་ཞིང་ནོར་མང་ལ་ཕན་ཚུན་
གཅུགས་ཤིང་མལ་སྟན་དང་ལྡན་པར་འགྱུར་རོ། །ནག་པ་ལ་ངེས་པར་བརྩམས་པའི་གྲོང་ཁྱེར་ནི་བུད་མེད་དང་། སྐྱེས་བུ་ཐམས་ཅད་དཔལ་དང་ལྡན་ཞིང་ཕྱིས་གྲོང་ཁྱེར་མེས་ཚིག་པར་འགྱུར་རོ། །ས་རི་ལ་ངེས་པར་བརྩམས་པའི་
<pb id="71.267a"/>གྲོང་ཁྱེར་ནི་ནོར་མང་པོ་ཚོགས་ཤིང་བརྐམ་ཆགས་དང་། ཞེ་སྡང་དང་ལྡན་ཞིང་རྨོངས་པ་མང་བར་འགྱུར་རོ། །ས་ག་ལ་ངེས་པར་བརྩམས་པའི་གྲོང་ཁྱེར་ནི་དཔལ་གྱིས་འབར་ཞིང་མཆོད་སྦྱིན་པ་དང་། བསྟན་བཅོས་ལ་
མཁས་པ་སྡུག་པར་འགྱུར་ཞིང་ཕྱིས་དེར་འབྲུ་དང་། བཅུད་མེས་བསྲེགས་ནས་འཇིག་པར་འགྱུར་རོ། །ལྷ་མཚམས་ལ་ངེས་པར་བརྩམས་པའི་གྲོང་ཁྱེར་ནི་ཆོས་དང་། ཚུལ་ཁྲིམས་ཀྱིས་དབང་པོ་ལས་རྒྱལ་ཞིང་རང་གི་ཆུང་
མས་ཆོག་ཤེས་ལ་སྐྱེས་བུ་རྣམས་ལ་བཟླས་པ་དང་། སྦྱིན་སྲེག་གིས་ཕ་རོལ་དོན་དུ་གཉེར་བར་འགྱུར་རོ། །སྣྲོན་ལ་ངེས་པར་བརྩམས་པའི་གྲོང་ཁྱེར་ནི་རིན་པོ་ཆེ་དང་། འབྲུ་རྣམས་དང་ལྡན་ཞིང་རྟག་ཏུ་རིག་བྱེད་དང་ལྡན་
པས་གང་བར་འགྱུར་རོ། །སྣྲུམས་ལ་ངེས་པར་བརྩམས་པའི་གྲོང་ཁྱེར་ནི་ནོར་དང་འབྲུ་སོགས་ཤིང་ཚུལ་ཁྲིམས་འཆལ་པའི་སྐྱེ་བོས་གང་ཞིང་ཕྱིས་ནི་སས་འཇིག་པར་འགྱུར་རོ། །ཆུ་སྟོད་ལས་ངེས་པར་བརྩམས་པའི་
གྲོང་ཁྱེར་ནི་ནོར་གྱི་སྐལ་བ་དང་ལྡན་ཞིང་བརྐམ་ཆགས་དང་། ཞེ་སྡང་ཆེ་ལ་རྨོངས་ཤིང་མ་དུལ་བའི་སྐྱེ་བོས་གང་བར་འགྱུར་རོ། །ཆུ་སྨད་ལ་ངེས་པར་བརྩམས་པའི་གྲོང་ཁྱེར་ནི་ནོར་དང་། འབྲུ་མང་ཞིང་རང་བཞིན་
གྱིས་རིག་པ་ཕུན་སུམ་ཚོགས་པ་དང་ལྡན་ལ་སྐྱེ་བོ་རྩོད་པ་ལ་དགའ་བར་འགྱུར་རོ། །གྲོ་ཞིན་ལ་ངེས་པར་བརྩམས་པའི་གྲོང་ཁྱེར་ནི་ནོར་དང་འབྲུ་སྟེན་ཅིང་ནད་མེད་ལ་སྐྱེ་བོ་འབྲེལ་བའི་བསྟན་བཅོས་ལ་མཁས་ཤིང་
གོམས་པར་འགྱུར་རོ། །མོན་གྲེ་ལ་ངེས་པར་བརྩམས་པའི་གྲོང་ཁྱེར་ནི་བུད་མེད་ལས་རྒྱལ་ཞིང་གོས་དང་། ཕྲེང་བ་དང་། འདོད་པའི་ལོངས་སྤྱོད་མང་པོ་མེད་པར་འགྱུར་རོ། །མོན་གྲུ་ལ་ངེས་པར་
བརྩམས་པའི་གྲོང་ཁྱེར་ནི་རིག་པ་དང་མི་ལྡན་ཞིང་གཡོ་ལ་དགའ་ཞིང་བུད་མེད་དང་། བཏུང་བ་དང་ལྡན་ཞིང་ཕྱིས་ནི་ཆུ་ཡིས་འཇིག་པར་འགྱུར་རོ། །ཁྲུམས་སྟོད་ལ་ངེས་པར་བརྩམས་པའི་གྲོང་ཁྱེར་ནི་དེ་དག་བདེ་བ་
<pb id="71.267b"/>ལ་དགའ་ཞིང་ཕ་རོལ་ལ་གནོད་པ་སྦྱོར་བ་ལ་རྨོངས་པས་བདེ་བ་སྤོང་བར་འགྱུར་རོ། །ཁྲུམས་སྨད་ལ་ངེས་པར་བརྩམས་པའི་གྲོང་ཁྱེར་ནི་རིན་པོ་ཆེ་དང་། འབྲུ་དང་ཟས་སྐོམ་གྱིས་ཕྱུག་ཅིང་རྟག་ཏུ་ཁྱད་པར་འཕེལ་བར་འགྱུར་རོ། །
ནམ་གྲུ་ལ་ངེས་པར་བརྩམས་པའི་གྲོང་ཁྱེར་ནི་སྐྱེ་བོ་རྣམས་བལྟ་ན་སྡུག་ཅིང་བོང་བུ་དང་། རྔ་མོ་དང་། བ་ལང་དང་། ནོར་དང་། འབྲུ་མང་པོ་དང་ལྡན་པར་འགྱུར་རོ། །ཐ་སྐར་ལ་ངེས་པར་བརྩམས་པའི་གྲོང་ཁྱེར་ནི་ཤིས་པ་ལ་
སོགས་པ་རྟེན་ཅིང་སྐྱེ་བོ་ནད་མེད་ཅིང་བལྟ་ན་སྡུག་པས་གང་བར་འགྱུར་རོ། །བྲ་ཉེ་ལ་ངེས་པར་བརྩམས་པའི་གྲོང་ཁྱེར་ནི་རྩོད་པ་ལ་དགའ་ཞིང་སྐལ་བ་ཆུང་ལ་ཚུལ་ཁྲིམས་ཉམས་ཤིང་སྡུག་བསྔལ་འབྱུང་བའི་སྐྱེ་བོ་མ་དུལ་བ་
གནས་པར་འགྱུར་རོ། །གྲོང་དང་། རྒྱལ་པོའི་ཕོ་བྲང་དང་། དེ་བཞིན་གྲོང་རྣམས་རྒྱུ་སྐར་གང་ལ་བརྩམས་པ་ཡང་མཁས་པས་དེ་བཞིན་དུ་རབ་ཏུ་བརྟག་པར་བྱའོ། །བཟང་པོ་ལ་དགའ་ཞིང་འཇུག་པ་དེ་ནི་བདག་གིས་སྐྱེ་བ་སྔ་མ་
ལ་ཤེས་པར་བྱས་པ་ཡིན་ནོ། །ཀྱེ་པད་མའི་སྙིང་པོ་དེ་དག་ནི་རྒྱུ་སྐར་ངེས་པར་བསྟན་པའི་ལེའུ་ཡིན་ནོ། །ཀྱེ་པད་མའི་སྙིང་པོ་གཞན་ཡང་རྒྱུ་སྐར་ཉི་ཤུ་རྩ་བརྒྱད་པོ་དེ་དག་གི་གནས་ངེས་པར་བཤད་པར་བྱ་སྟེ། ཀྱེ་པད་མའི་
སྙིང་པོ་རྒྱུ་སྐར་སྨིན་དྲུག་གི་གནས་ནི་ནད་ག་ད་དང་། ཡུལ་ཀ་ལིང་ཀའོ། །སྣར་མ་ནི་སྐྱེ་དགུ་ཐམས་ཅད་ལ་གནས་སོ། །མགོ་ནི་ལུས་འཕགས་དང་། རྒྱལ་པོའི་ཞབས་འབྲིང་བ་ལ་གནས་སོ། །ལག་དང་། 
ནམ་སོ་དང་། རྒྱལ་དང་། སྐག་རྣམས་ནི་ཀླུང་དང་གངས་ཅན་ལ་གནས་སོ། །མཆུ་ནི་ཤར་ཕྱོགས་ཀྱི་མི་རྣམས་ལ་གནས་སོ། །གྲེ་ནི་རྐུན་མ་རྣམས་ལ་གནས་སོ། །དབོ་ནི་ས་བོན་འདི་རྣམས་ལ་གནས་སོ། །
མེ་བཞི་ནི་ཡུལ་འཁོར་བ་རྣམས་ལ་གནས་སོ། །རྒྱུ་སྐར་ནག་པ་ནི་བྱ་དང་། རྐང་གཉིས་པ་རྣམས་ལ་གནས་སོ། །ས་རི་ནི་རབ་ཏུ་བྱུང་བ་ཐམས་ཅད་ལ་གནས་སོ། །ས་ག་ནི་ཆུ་ལ་གནས་པའི་
<pb id="71.268a"/>སེམས་ཅན་རྣམས་ལ་གནས་སོ། །ལྷ་མཚམས་ནི་ཚོང་པ་ཟོང་དང་ལྡན་པ་རྣམས་ལ་གནས་སོ། །སྣྲོན་ནི་སྒོ་སྲུངས་རྣམས་ལ་གནས་སོ། །སྣྲུམས་ནི་འདྲོན་པོ་རྣམས་ལ་གནས་སོ། །ཆུ་སྟོད་ནི་པ་ཧྣི་ཀ་པ་རྣམས་ལ་གནས་
སོ། །ཆུ་སྨད་ནི་ཀམ་པོ་ཙེའི་གླིང་ན་གནས་སོ། །གྲོ་བཞིན་ནི་རྐུན་མ་དང་ཕོ་ཉ་རྣམས་ལ་གནས་སོ། །བྱི་བཞིན་ནི་ལྷོ་ཕྱོགས་པ་ཐམས་ཅད་དང་། ཟངས་གླིང་པ་རྣམས་ལ་གནས་སོ། །མོན་གྲུ་ནི་ཀཽ་ཤི་ཀ་པ་
དང་། སྲིད་སྲུངས་བ་རྣམས་ལ་གནས་སོ། །མོན་གྲེ་ནི་ཀུ་རུ་དང་། ལྔ་མཚན་ན་གནས་སོ། །ཁྲུམས་སྟོད་ནི་གན་དྷ་ར་བ་རྣམས་དང་། ནས་གླིང་པ་རྣམས་དང་། ཀམ་པོ་ཙེ་རྣམས་ལ་གནས་སོ། །ཁྲུམས་སྨད་ནི་
དྲི་ཟ་རྣམས་ལ་གནས་སོ། །ནམ་གྲུ་ནི་གྲུ་པ་རྣམས་ལ་གནས་སོ། །ཐ་སྐར་ནི་རྟ་འཚོ་བ་རྣམས་ལ་གནས་སོ། །བྲ་ཉེ་ནི་ཞིང་པ་བཟང་པོ་རྣམས་ལ་གནས་སོ། །ཀྱེ་པད་མའི་སྙིང་པོ་དེ་དག་ནི་རྒྱུ་སྐར་རྣམས་
ཀྱི་གནས་ངེས་པར་བསྟན་པའི་ལེའུའོ། །ཀྱེ་ཏྲེ་ཤང་ཀུ་དུས་གང་ལ་ཆར་འབབ་པ་ཞེས་བྱ་བའི་ལེའུ་བཀླགས་སམ་ཀླགས་སོ། །ཀྱེ་དེ་ལྟར་ཡིན་ན་ཁྱོད་ཀྱིས་ཤོད་ཅིག །ཀྱེ་པད་མའི་སྙིང་པོ་དེ་ལྟར་ན་དུས་གང་ལ་ཆར་
འབབ་པ་ཞེས་བྱ་བའི་ལེའུ་བཤད་ཀྱིས་དེ་ཉོན་ཅིག །སྨིན་དྲུག་དང་ལྡན་པའི་སོས་ཀའི་ཟླ་བ་ཐ་མ་ལ་ཆར་འབབ་པ་ནི་ཨ་ལང་ཀ་དྲུག་བཅུའི་ཆར་ནུབ་བཅུའི་བར་དུ་འབབ་ཅིང་པ་བ་སངས་སྔོན་དུ་གནས་པ་ནི་ཆར་རྒྱུན་ཆད་
མེད་པར་མཚན་མོ་ཆར་འབབ་པར་ཡང་དག་པར་ཤེས་པར་བྱ་སྟེ། དགུན་དང་། དཔྱིད་ཀྱི་བར་གསུམ་བཟུང་བར་གྱུར་པ་ནི་མའི་སྟོབས་ཤེས་བྱ་བར་འགྱུར་ཏེ། སྨིན་དྲུག་གི་ཡིན་པར་བསྟན་ཏོ། །སྣར་མ་དང་ལྡན་
པ་སོས་ཀའི་ཟླ་བའི་ཐ་མ་ལ་གང་དུ་ཆར་བབ་པ་དེ་ཨ་ལང་ག་ཉི་ཤུ་རྩ་གཅིག་འབབ་ཅིང་དེར་ཞིང་རྨོས་ན་ལས་བྱེད་པ་དེས་འབྲས་བུ་དང་བཅས་ཤིང་འབྲུ་རྣམས་ཕུན་སུམ་ཚོགས་ཤིང་དེར་ནད་གཉིས་འབྱུང་བར་འགྱུར་ཏེ། 
<pb id="71.268b"/>ཕོ་བའི་ནད་དང་། མིག་ནད་དང་། ཡུལ་དུ་རྐུན་པོ་མང་བ་ནི་སྣར་མའི་ཡིན་པར་བསྟན་ཏོ། །མགོ་དང་ལྡན་པའི་སོས་ཀའི་ཟླ་བ་ཐ་མ་ལ་གང་དུ་ཆར་པ་བབ་པ་དེ་ནི་ཨ་ལང་ཀ་དྲུག་བཅུ་རྩ་བཞིའི་ཆར་འབབ་ཅིང་འབྲས་
བུ་དང་བཅས་ཤིང་ཕྱིས་ཀྱང་ཡང་དག་པར་འབབ་པར་ཤེས་པར་བྱ་ཞིང་རྒྱལ་པོའི་ཆད་པ་མེད་ཅིང་བདེ་བ་དང་། གནོད་པ་མེད་པར་གྱུར་པས་ལྗོངས་རྣམས་དགའ་བར་གྱུར་པ་ནི་མགོའི་ཡིན་པར་བསྟན་ཏོ། །ལག་པ་
དང་ལྡན་པའི་སོས་ཀའི་ཟླ་བ་ཐ་མ་ལ་གང་ཆར་བབ་པ་ནི་ཨ་ལང་ཀ་བཅྭ་བརྒྱད་ཀྱི་ཆར་འབབ་ཅིང་དེར་ཞིང་ལས་ལ་སྦྱོར་བས་རླན་ཆུང་བ་སྤང་བར་བྱ་ཞིང་ཡུལ་དུ་རྐུན་མ་མང་ལ་དེར་ཡང་ནད་གསུམ་སྟོབས་དང་ལྡན་པར་འགྱུར་ཏེ། 
རིམས་དང་། ཚ་བ་དང་། ལྐོག་ནད་ཀྱིས་བུ་ཆུང་དང་། ཁྱེའུ་དང་། བུ་མོ་རྣམས་འཆི་བར་འགྱུར་ཏེ། ལག་གི་ཡིན་པར་བསྟན་ཏོ། །ནམ་སོ་དང་ལྡན་པའི་སོས་ཀའི་ཟླ་བ་ཐ་མ་ལ་གང་དུ་ཆར་བབ་པ་དེ་ནི་ཨ་ལང་ཀ་དགུ་
བཅུའི་ཆར་འབབ་ཅིང་སྤྲིན་ཆེན་པོ་འབྱུང་ཞིང་དཔྱིད་ཟླ་ཐ་ཆུངས་ལ་བབ་པ་བདེ་བར་འབབ་ཅིང་བར་དང་བཅས་ཤིང་རྒྱུན་དུ་འབབ་པར་འགྱུར་ཞིང་རྒྱལ་པོའི་ཆད་པ་མེད་པར་འགྱུར་ཏེ། ནམ་སོ་ཡིན་པར་བསྟན་ཏོ། །
རྒྱལ་དང་ལྡན་པའི་སོས་ཀའི་ཟླ་བ་ཐ་མ་ལ་གང་དུ་ཆར་བབ་པ་དེ་ནི་ཨ་ལང་ཀ་སུམ་བཅུ་རྩ་གཉིས་ཀྱི་ཆར་འབབ་པར་འགྱུར་ཏེ། དམའ་བར་ཞིང་ལས་བྱ་ཞིང་སྐམས་སྤང་བར་བྱའོ། །ངེས་པར་ཉིན་དང་མཚན་དུ་འབྲུ་བཟང་པོ་
ཕུན་སུམ་ཚོགས་ཤིང་བྲམ་ཟེ་དང་། རྒྱལ་རིགས་དེར་ཕན་ཚུན་རྩོད་ཅིང་། མཆེ་བ་ཅན་སྟོབས་དང་ལྡན་པར་འགྱུར་ལ་ནད་གསུམ་སྟོབས་དང་ལྡན་པར་འགྱུར་ཏེ། འབྲུམ་བུ་དང་འབྲུམ་བུ་ཕྲ་མོ་དང་། ཤུ་བའོ། །
འདི་ནི་རྒྱལ་དུ་ཤེས་པར་བྱའོ། །སྐག་དང་ལྡན་པའི་སོས་ཀའི་ཟླ་བ་ཐ་མ་ལ་གང་དུ་ཆར་བབ་པ་དེ་ནི་ཨ་ལང་ཀ་ཉི་ཤུ་རྩ་གཅིག་འབབ་ཅིང་དེ་ལ་དམའ་བར་ཞིང་ལས་བྱ་ཞིང་སྐམས་སྤང་བར་བྱ་སྟེ། རླུང་མི་བཟད་པར་
<pb id="71.269a"/>ལྡང་ཞིང་རིག་པ་དང་ལྡན་པ་ལ་བར་ཆད་འབྱུང་ཞིང་ཆར་དེས་འབྲུ་ཐམས་ཅད་ཕུན་སུམ་ཚོགས་ཤིང་རྒྱལ་པོ་དང་། བློན་པོ་འཁྲུག་པར་འགྱུར་ཏེ། སྐག་གི་ཡིན་པར་བསྟན་ཏོ། །མཆུ་དང་ལྡན་པའི་སོས་ཀའི་ཟླ་བ་ཐ་མ་ལ་
གང་དུ་ཆར་བབ་པ་དེ་ནི་ཨ་ལང་ཀ་དྲུག་བཅུ་རྩ་བཞིའི་ཆར་འབབ་ཅིང་ཆར་དེས་འབྲུ་ཐམས་ཅད་ཕུན་སུམ་ཚོགས་ཤིང་བྱ་དང་། ཕྱུགས་དང་། རི་དགས་རྣམས་ཀྱི་མངལ་འཇིག་པར་འགྱུར་ཞིང་སྐྱེ་བ་དང་། འཆི་བར་
འགྱུར་ཏེ། མཆུ་ཡིན་པར་བསྟན་ཏོ། །གྲེ་དང་ལྡན་པའི་སོས་ཀའི་ཟླ་བ་ཐ་མ་ལ་གང་དུ་ཆར་བབ་པ་དེ་ནི་ཨ་ལང་ཀ་བརྒྱད་བཅུའི་ཆར་འབབ་ཅིང་། ཆར་དེས་འབྲུ་ཐམས་ཅད་ཕུན་སུམ་ཚོགས་ཤིང་འབྲུ་དེ་དག་ཀྱང་གཞན་
གྱི་དམག་གིས་ཁྱེར་ཞིང་མི་རྣམས་སྡུག་བསྔལ་དང་ལྡན་ལ་མི་དང་ཕྱུགས་རྣམས་ཀྱི་མངལ་འཇིག་པར་འགྱུར་ཏེ་གྲེའི་ཡིན་པར་བསྟན་ཏོ། །དབོ་དང་ལྡན་པའི་སོས་ཀའི་ཟླ་བ་ཐ་མ་ལ་གང་དུ་ཆར་བབ་པ་དེར་ནི་ཨ་ལང་ཀ་ལྔ་
བཅུ་རྩ་དགུའི་ཆར་བབ་ཅིང་འབྲུ་ཐམས་ཅད་ཕུན་སུམ་ཚོགས་ཤིང་རྒྱལ་པོའི་མཚོན་གྱིས་ཆར་པ་འབེབས་ཤིང་བྲམ་ཟེ་དང་། རྒྱལ་རིགས་རྣམས་རྩོད་པར་གྱུར་ཅིང་མྱུར་བར་ཚུལ་མ་ཡིན་པས་སྐྱེ་དགུ་རྣམས་བརླག་
པར་འགྱུར་ཏེ། དབོའི་ཡིན་པར་བསྟན་ཏོ། །མེ་བཞི་དང་ལྡན་པའི་སོས་ཀའི་ཟླ་བ་ཐ་མའི་ཉི་མ་ལ་གང་དུ་ཆར་བབ་པ་དེར་ནི་ཨ་ལང་ཀ་ལྔ་བཅུ་རྩ་དགུ་འབབ་ཅིང་དེ་ལ་འདི་ལྟ་སྟེ། སྐྱེ་བོ་རྣམས་བདེན་པ་མེད་པ་
དང་། ནད་ཀྱིས་མཆོག་ཏུ་གནོད་ཅིང་འབྲས་བུ་ཆུང་ཞིང་ཆུ་མེད་པས་ལོ་ཉེས་པར་འགྱུར་ཏེ། མེ་བཞིའི་ཡིན་པར་བསྟན་ཏོ། །ནག་པ་དང་ལྡན་པའི་སོས་ཀའི་ཟླ་བ་ཐ་མ་ལ་ཆར་བབ་པ་དེར་ནི་ཨ་ལང་ཀ་དྲུག་བཅུ་རྩ་
བཞིའི་ཆར་འབབ་ཅིང་སྙིང་པོ་དང་ལྡན་ལ། ཕྱིས་ཀྱང་འབབ་ཅིང་རྒྱལ་པོའི་མཚོན་སྤངས་ཤིང་ལྗོངས་ཀྱི་སྐྱེ་བོ་རྣམས་དགའ་བར་འགྱུར་ཏེ། ནག་པའི་ཡིན་པར་བསྟན་ཏོ། །ས་རི་དང་ལྡན་པའི་སོས་ཀའི་ཟླ་བ་ཐ་མའི་
<pb id="71.269b"/>ཉི་མ་ལ་གང་དུ་ཆར་བབ་པ་དེར་ནི་ཨ་ལང་ཀ་ཉི་ཤུ་རྩ་གཅིག་གི་ཆར་འབབ་ཅིང་རྒྱལ་པོའི་མཚོན་དང་། བྲལ་བར་འགྱུར་ཞིང་རྐུན་མ་སྟོབས་དང་ལྡན་པར་འགྱུར་ཏེ། ས་རིའི་ཡིན་པར་བསྟན་ཏོ། །ས་ག་དང་ལྡན་པའི་སོས་ཀའི་ཟླ་
བ་ཐ་མ་ལ་གང་དུ་ཆར་བབ་པ་དེར་ནི་ཨ་ལང་ཀ་ལྔ་བཅུའི་ཆར་འབབ་ཅིང་འབྲུ་ཐམས་ཅད་ཕུན་སུམ་ཚོགས་ཤིང་རྒྱལ་པོ་དང་། སྐྱེ་བོ་རྣམས་སངས་པར་འགྱུར་ཏེ། མེ་མཆེད་པ་དང་། མཆེ་བ་ཅན་སྟོབས་དང་ལྡན་པས་ཟད་པར་
གྱུར་ཏེ། ས་གའི་ཡིན་པར་བསྟན་ཏོ། །ལྷ་མཚམས་དང་ལྡན་པའི་སོས་ཀའི་ཟླ་བ་ཐ་མ་ལ་ཨ་ལང་ཀ་དྲུག་བཅུའི་ཆར་འབབ་ཅིང་འབྲུ་རྣམས་ཕུན་སུམ་ཚོགས་ལ་ལོ་མ་རྣམས་རྒྱས་པར་འགྱུར་ཏེ། ལྷ་མཚམས་ཀྱི་ཡིན་པར་བསྟན་
ཏོ། །སྣྲོན་དང་ལྡན་པའི་སོས་ཀའི་ཟླ་བ་ཐ་མ་ལ་ཨ་ལང་ཀ་བཅུ་དྲུག་གི་ཆར་འབབ་ཅིང་དེར་ལས་ཀྱི་མཐའ་སྤང་བར་བྱ་ཞིང་གཤོལ་ཐོགས་པ་སྤངས་ཤིང་དེ་ནས་འགྲོ་བར་བྱ་སྟེ། གཞན་གྱི་དམག་ཚོགས་ཀྱིས་ལྗོངས་དེ་འཇིག་པར་
འགྱུར་ཏེ། སྣྲོན་གྱི་ཡིན་པར་བསྟན་ཏོ། །སྣྲུམས་དང་ལྡན་པའི་སོས་ཀའི་ཟླ་བ་ཐ་མ་ལ་ཨ་ལང་ཀ་དྲུག་བཅུ་རྩ་བཞིའི་ཆར་འབབ་ཅིང་འབྲུ་རྣམས་ཕུན་སུམ་ཚོགས་ལ། ཡུལ་དེར་རྐུན་མ་མང་བར་འགྱུར་ཞིང་ཕ་རོལ་
དང་། རྩིབ་ལོགས་གཟེར་བ་དང་། མིག་ན་བ་འབྱུང་ལ་མེ་ཏོག་དང་། འབྲས་བུ་ཕུན་སུམ་ཚོགས་པ་དང་། རྒྱལ་པོས་མཚོན་སྤོངས་བར་འགྱུར་ཏེ། སྣྲུམས་ཀྱི་ཡིན་པར་བསྟན་ཏོ། །ཆུ་སྟོད་དང་ལྡན་
པའི་སོས་ཀའི་ཟླ་བ་ཐ་མ་ལ་ཨ་ལང་ཀ་དྲུག་བཅུ་རྩ་བཞིའི་ཆར་འབབ་ཅིང་གཟའ་གཉིས་སྔོན་དུ་འགྲོ་བས། རྟ་འཐབ་པའི་ཟླ་བ་ཕྱེད་ཀྱི་ཆར་འབབ་ཅིང་དེར་འབྲུ་རྣམས་ཕུན་སུམ་ཚོགས་ཤིང་ལྟོ་བའི་ནད་དང་། མིག་གི་ནད་
གཉིས་དེར་རབ་ཏུ་སྟོབས་དང་ལྡན་པར་འགྱུར་ཏེ། ཆུ་སྟོད་ཀྱི་ཡིན་པར་བསྟན་ཏོ། །ཆུ་སྨད་དང་ལྡན་པའི་སོས་ཀའི་ཟླ་བ་ཐ་མ་ལ་ཨ་ལང་ཀ་རྫོགས་པའི་བརྒྱའི་ཆར་འབབ་ཅིང་དེ་ལ་མཐོ་བར་ཞིང་ལས་བྱ་ཞིང་དམའ་བར་སྤང་
<pb id="71.270a"/>བར་བྱའོ། །ཆུ་བོ་རྣམས་ཆེར་འབབ་ཅིང་དང་པོའི་ཆར་བབ་པས་འབྲུ་རྣམས་ཕུན་སུམ་ཚོགས་ཤིང་། གཡན་པ་དང་། འབྲུམ་བུ་དང་། ཕོལ་མིག་སྟེ་ནད་གསུམ་རབ་ཏུ་སྟོབས་དང་ལྡན་པར་འགྱུར་ཏེ། ཆུ་སྨད་ཀྱི་ཡིན་
པར་བསྟན་ཏོ། །གྲོ་བཞིན་དང་ལྡན་པའི་སོས་ཀའི་ཟླ་བ་ཐ་མ་ལ་ཨ་ལང་ཀ་དྲུག་བཅུ་རྩ་བཞིའི་ཆར་འབབ་ཅིང་ཡུལ་གཅིག་ཏུ་བབ་པར་གྱུར་ནས། ཕྱིས་ཆར་ཕུན་སུམ་ཚོགས་པར་འགྱུར་ཞིང་ཆུ་ན་གནས་པ་རྣམས་ལ་གནོད་པར་
འགྱུར་ལ་ནད་མང་བ་དང་། རྒྱལ་པོའི་ཆད་པ་དྲག་པོར་འགྱུར་ཏེ། གྲོ་བཞིན་གྱི་ཡིན་པར་བསྟན་ནོ། །མོན་གྲེ་དང་ལྡན་པའི་སོས་ཀའི་ཟླ་བ་ཐ་མ་ལ་ཨ་ལང་ཀ་དྲུག་བཅུ་རྩ་གཅིག་གི་ཆར་འབབ་ཅིང་ཆར་གླེ་གར་འབབ་པས་དེ་ལ་
ནི་དམའ་བར་ཞིང་ལས་བྱེད་ཅིང་མཐོ་བ་སྤང་བར་བྱའོ། །མཚན་མོ་གནོད་པའི་སྒོར་འགྱུར་ཞིང་འབྲུ་རྣམས་ཕུན་སུམ་ཚོགས་ལ་ནད་གཅིག་སྟོབས་དང་ལྡན་ཏེ་གཡན་པའོ། །རྒྱལ་པོ་མཚོན་ཐོགས་པར་འགྱུར་ཏེ། 
མོན་གྲེའི་ཡིན་པར་བསྟན་ཏོ། །མོན་གྲུ་དང་ལྡན་པའི་སོས་ཀའི་ཟླ་བ་ཐ་མ་ལ་ཆར་ཅུང་ཞིག་འབབ་པས་དམའ་བར་ཞིང་ལས་བྱ་ཞིང་མཐོ་བ་སྤང་བར་བྱ་སྟེ། ཆར་དེས་འབྲུ་ཐམས་ཅད་ཕུན་སུམ་ཚོགས་ཤིང་དམག་གི་
ཚོགས་ཀྱིས་ལྗོངས་བསྐོར་བར་གྱུར་པས་མི་རྣམས་བུ་ཕྲག་པར་ཐོགས་ནས་ཡུལ་གཞན་དུ་འགྲོ་བར་བསྟན་ཏེ། མོན་གྲུའི་ཡིན་པར་བསྟན་ཏོ། །ཁྲུམས་སྟོད་དང་ལྡན་པའི་སོས་ཀའི་ཟླ་བ་ཐ་མ་ལ་ཨ་ལང་ཀ་དྲུག་བཅུ་
རྩ་བཞིའི་ཆར་བབ་ཅིང་དུས་དང་པོའི་མཚན་མོའི་སྒོ་ནས་མཚན་མོ་ཉི་ཤུ་རྩ་དགུའི་བར་དུ་ཐབ་མོ་འབྱུང་ཞིང་མེ་ཏོག་དང་འབྲུ་རྣམས་ཉམས་པར་འགྱུར་ཞིང་དུས་དེར་རྐུན་མ་མང་ཞིང་ནད་ཆེན་པོ་གཉིས་འབྱུང་སྟེ། དང་པོར་ནི་
འཁྲིགས་པའི་རིམས་དང་། ཕྱིས་ནི་གཟའ་ཆེན་པོའི་སྟོབས་ཀྱི་གནོད་པས་བུད་མེད་དང་། སྐྱེས་པ་རྣམས་འཆི་བར་འགྱུར་ཏེ། ཁྲུམས་སྟོད་ཀྱི་ཡིན་པར་བསྟན་ཏོ། །ཁྲུམས་སྨད་དང་ལྡན་པའི་སོས་ཀའི་ཟླ་བ་
<pb id="71.270b"/>ཐ་མ་ལ་ཨ་ལང་ཀ་རྫོགས་པ་བརྒྱའི་ཆར་འབབ་པར་འགྱུང་ཞིང་ཆུ་བོ་རྣམས་ཆེར་འབབ་ལ་ནད་ཆེན་པོ་བཞི་སྟོབས་དང་ལྡན་པར་འགྱུར་ཏེ་འདི་ལྟ་སྟེ། ཕོ་བའི་ནད་དང་། མིག་གི་ནད་དང་། ཆམ་པ་དང་། རིམས་བྱུང་བས་ཁྱེའུ་
དང་། བུ་མོ་རྣམས་འཆི་བར་འགྱུར་ཞིང་དེར་མཐོན་པོར་ཞིང་ལས་བྱ་ཞིང་དམའ་བ་སྤང་བར་བྱའོ། །ནད་ཆེན་པོས་འཆི་བ་མང་ཞིང་མེ་ཏོག་དང་འབྲས་བུ་ཕུན་སུམ་ཚོགས་པར་འགྱུར་ཏེ། ཁྲུམས་སྨད་ཀྱི་ཡིན་པར་བསྟན་ཏོ། །
ནམ་གྲུ་དང་ལྡན་པའི་སོས་ཀའི་ཟླ་བ་ཐ་མ་ལ་ཨ་ལང་ཀ་དྲུག་བཅུའི་ཆར་འབབ་ཅིང་གང་དམའ་བར་ཞིང་ལས་བྱ་ཞིང་མཐོ་བ་ནི་སྤང་བར་བྱའོ། །ཆར་དེས་ལོ་ཐོག་ཐམས་ཅད་ཕུན་སུམ་ཚོགས་ཤིང་རྒྱལ་པོས་མཚོན་སྤངས་པས་
འབྲུ་དེ་དག་ཀྱང་མཛའ་བོ་དང་གཉེན་མི་རྣམས་ཀྱིས་ལོངས་སྤྱོད་ཅིང་ལྗོངས་ལ་གནོད་པ་མེད་པར་གྱུར་པས། མཛའ་བོ་དང་ལྡན་པར་འགྱུར་ཏེ། ནམ་གྲུའི་ཡིན་པར་བསྟན་ཏོ། །ཐ་སྐར་དང་ལྡན་པའི་སོས་ཀའི་ཟླ་བ་ཐ་མ་
ལ་ཨ་ལང་ཀ་བཞི་བཅུ་རྩ་བཞིའི་ཆར་འབབ་ཅིང་བར་དུ་ཆར་ཆེ་བས་དེར་ནི་དམའ་བར་ཞིང་ལས་བྱ་ཞིང་མཐོ་བར་སྤང་བར་བྱའོ། །གཉིས་སུ་ཆར་ཕུན་སུམ་ཚོགས་ཤིང་སྐྱེ་བོ་རྣམས་འདུས་པ་ལྡན་ཞིང་རྐུན་མ་སྟོབས་དང་ལྡན་
པར་འགྱུར་ཏེ། ཐ་སྐར་གྱི་ཡིན་པར་བསྟན་ཏོ། །བྲ་ཉེ་དང་ལྡན་པའི་སོས་ཀའི་ཟླ་བ་ཐ་མ་ལ་གང་དུ་ཆར་བབ་པ་དེར་ཨ་ལང་ཀ་རྫོགས་པར་བརྒྱ་འབབ་པ་དེ་མཐོ་བར་ཞིང་ལས་བྱ་ཞིང་དམའ་བ་སྤང་བར་བྱའོ། །
དེ་ལོ་ཉེས་པས་སྐྱེ་བོ་རྣམས་འཆི་བར་འགྱུར་ཞིང་། རྒྱལ་པོ་ཕན་ཚུན་འཐབ་ཅིང་བུ་དང་བུ་མོ་རྣམས་འཆི་བར་འགྱུར་ཏེ། བྲ་ཉེའི་ཡིན་པར་བསྟན་ཏོ། །ཀྱེ་པད་མའི་སྙིང་པོ་དེ་དག་ནི་དུས་གང་ལ་ཆར་བབ་པའི་ལེའུའོ། །
ཀྱེ་པད་མའི་སྙིང་པོ་རྒྱུ་སྐར་དེ་རྣམས་དང་གཟའ་སྒྲ་གཅན་དུ་ལྡན་པས་འབྲས་བུ་སྨིན་པར་བཤད་པར་བྱའོ། །ཀྱེ་པད་མའི་སྙིང་པོ་སྨིན་དྲུག་དང་གཟའ་སྒྲ་གཅན་དུ་ལྡན་པས་ནི་ཡུལ་ཀ་ལིང་ཀ་དང་། མ་ག་དྷཱ་པ་རྣམས་
<pb id="71.271a"/>རྣམས་ལ་ནད་ཉེ་བར་འབྱུང་བར་འགྱུར་རོ། །གང་གི་ཚེ་སྣར་མ་དང་སྒྲ་གཅན་དུ་ལྡན་པས་ནི་སྐྱེ་དགུ་རྣམས་ལ་ནད་ཉེ་བར་འབྱུང་བར་འགྱུར་རོ། །གང་གི་ཚེ་མགོ་དང་གཟའ་སྒྲ་གཅན་དུ་ལྡན་པས་ནི་ལུས་འཕགས་པ་
རྣམས་དང་། རྒྱལ་པོའི་ཞབས་འབྲིང་བ་རྣམས་ལ་ནད་ཉེ་བར་འབྱུང་བར་འགྱུར་རོ། །དེ་བཞིན་དུ་ལག་དང་། ནམ་སོ་དང་། རྒྱལ་དང་། སྐག་དང་། གང་གི་ཚེ་སྒྲ་གཅན་དུ་ལྡན་པས་ནི་ཀླུ་རྣམས་དང་། གངས་ཅན་པ་
རྣམས་ལ་ནད་ཉེ་བར་འབྱུང་བར་འགྱུར་རོ། །གང་གི་ཚེ་མཆུ་དང་སྒྲ་གཅན་དུ་ལྡན་པས་ནི་ཤར་ཕྱོགས་པ་རྣམས་ལ་ནད་ཉེ་བར་འབྱུང་བར་འགྱུར་རོ། །གང་གི་ཚེ་གྲེ་དང་གཟའ་སྒྲ་གཅན་དུ་ལྡན་པས་ནི་རྐུན་མའི་གནས་ཉེ་བར་
འབྱུང་བར་འགྱུར་རོ། །གང་གི་ཚེ་དབོ་དང་གཟའ་སྒྲ་གཅན་དུ་ལྡན་པས་ནི་ཨ་བན་ཏི་པ་རྣམས་ལ་ནད་ཉེ་བར་འབྱུང་ངོ་། །གང་གི་ཚེ་མེ་བཞི་དང་སྒྲ་གཅན་དུ་ལྡན་པས་ནི་ཡུལ་འཁོར་བ་རྣམས་ལ་ནད་ཉེ་བར་འབྱུང་ངོ་། །གང་གི་
ཚེ་ནག་པ་དང་སྒྲ་གཅན་དུ་ལྡན་པས་ནི་བྱ་དང་། རྐང་གཉིས་པ་རྣམས་ལ་ནད་ཉེ་བར་འབྱུང་ངོ་། །གང་གི་ཚེ་ས་རི་དང་སྒྲ་གཅན་དུ་ལྡན་པས་ནི་རབ་ཏུ་བྱུང་བ་ཐམས་ཅད་ལ་ནད་འབྱུང་ངོ་། །གང་གི་ཚེ་ས་ག་དང་སྒྲ་གཅན་དུ་ལྡན་
པས་ནི་ཆུའི་སེམས་ཅན་རྣམས་ལ་ནད་དུ་འགྱུར་རོ། །གང་གི་ཚེ་ལྷ་མཚམས་དང་སྒྲ་གཅན་དུ་ལྡན་པས་ནི་ཟོང་དང་ལྡན་པའི་ཚོང་པ་རྣམས་ལ་ནད་འབྱུང་ངོ་། །གང་གི་ཚེ་སྣྲོན་དང་སྒྲ་གཅན་དུ་ལྡན་པས་ནི་སྒོ་སྲུངས་རྣམས་
ལ་ནད་འབྱུང་ངོ་། །གང་གི་ཚེ་སྣྲུམས་དང་སྒྲ་གཅན་དུ་ལྡན་པས་ནི་འདྲོན་པོ་རྣམས་ལ་ནད་འབྱུང་ངོ་། །གང་གི་ཚེ་ཆུ་སྟོད་དང་སྒྲ་གཅན་དུ་ལྡན་པས་ནི་ཨ་བན་ཏི་པ་རྣམས་ལ་ནད་འབྱུང་ངོ་། །གང་གི་ཚེ་ཆུ་སྨད་དང་སྒྲ་གཅན་དུ་
ལྡན་པས་ནི་ཀམ་པོ་ཙེའི་གླིང་པ་རྣམས་དང་ན་པ་ལི་ཀ་རྣམས་ལ་ནད་འབྱུང་ངོ་། །གང་གི་ཚེ་བྱི་བཞིན་དང་སྒྲ་གཅན་དུ་ལྡན་པས་ནི་ལྷོ་ཕྱོགས་པ་ཐམས་ཅད་དང་། ཟངས་གླིང་པ་རྣམས་ལ་ནད་འབྱུང་ངོ་། །
<pb id="71.271b"/>གང་གི་ཚེ་གྲོ་བཞིན་དང་སྒྲ་གཅན་དུ་ལྡན་པས་ནི་རྐུན་མ་ལ་ནད་འབྱུང་ངོ་། །གང་གི་ཚེ་མོན་གྲེ་དང་སྒྲ་གཅན་དུ་ལྡན་པས་ནི་ཀུ་རུ་པ་དང་། རྣ་ཅན་པ་རྣམས་ལ་ནད་འབྱུང་ངོ་། །གང་གི་ཚེ་མོན་གྲུ་དང་སྒྲ་གཅན་དུ་ལྡན་པས་ནི་གསེར་
འཚོང་བ་རྣམས་ལ་ནད་འབྱུང་ངོ་། །གང་གི་ཚེ་ཁྲུམས་སྨད་དང་སྒྲ་གཅན་དུ་ལྡན་པས་ནི་རོལ་མོ་པ་རྣམས་ལ་ནད་འབྱུང་ངོ་། །གང་གི་ཚེ་ནམ་གྲུ་དང་སྒྲ་གཅན་དུ་ལྡན་པས་ནི་གྲུ་པ་རྣམས་ལ་ནད་འབྱུང་ངོ་། །གང་གི་ཚེ་ཐ་སྐར་དང་
སྒྲ་གཅན་དུ་ལྡན་པས་ནི་རྟ་འཚོ་བ་རྣམས་ལ་ནད་འབྱུང་ངོ་། །གང་གི་ཚེ་བྲ་ཉེ་དང་སྒྲ་གཅན་དུ་ལྡན་པའི་ཆེ་ཞིང་བཟང་པོ་རྣམས་ལ་ནད་འབྱུང་ངོ་། །ཀྱེ་པད་མའི་སྙིང་པོ་འདི་དག་ནི་གཟའ་སྒྲ་གཅན་དུ་ལྡན་པས་འབྲས་བུ་རྣམ་པར་
སྨིན་པ་ཞིང་བྱ་བའི་ལེའུའོ། །རྒྱུ་སྐར་སོ་སོའི་ལས་ཀྱི་དགོས་པ་བཤད་པ་ཁོང་དུ་ཆུད་པར་བྱ་སྟེ། རྒྱུ་སྐར་གང་གི་ལས་གང་ཡིན་པའི་དྲང་སྲོང་རྣམས་ནི་འདི་ལྟར་འདོད་དོ། །སྨིན་དྲུག་ནི་སྐར་མ་དྲུག་ཡིན་པར་རིག་པར་བྱ་སྟེ། 
དེ་ལ་ནི་མེའི་བྱ་བ་བྱ་སྟེ། མེ་ལྷ་མཉེས་པར་བྱ་བ་དང་། སྦྱིན་བསྲེག་བྱས་ན་འཕེལ་བར་འགྱུར་རོ། །དེ་ལ་བ་ལང་གི་གནས་བྱ་ཞིང་ཞོ་དཀྲོགས་ན་མར་ཆེ་ལ། ར་དང་ལུག་ཉོ་བར་བྱ་ཞིང་བ་གླང་དགྱེ་བར་བྱའོ། །
ལྕགས་བཞུ་བ་དང་། སྣོད་ཐམས་ཅད་བྱ་བ་དང་། རིན་པོ་ཆེ་བཅང་བ་དང་། ལས་ཀྱི་མཐའ་བྱ་བ་དང་། མཚོན་བཅང་བ་དང་། ནང་ཁང་དང་ཁྱིམ་དུ་མེ་སྦར་བ་དང་། མེ་ཏོག་སེར་པོ་དང་། དམར་པོའི་ས་བོན་གདབ་པ་
དང་། ཁྱིམ་བྱས་པ་ལ་དེར་འདུག་པར་བསྒྲུབ་པ་དང་། གོས་སར་པ་བགོ་བར་བྱ་ཞིང་རིན་གྱིས་ནི་ཉོ་བར་མི་བྱའོ། །ལས་དྲག་པོ་བསྒྲུབ་པ་གཡུལ་འགྱེད་པ་དང་། བཅིང་བ་རྣམས་ལ་བཟང་ཞིང་མཁས་པས་ཕ་རོལ་དང་
རྩོད་པའི་སྦྱོར་བ་ནི་མི་བྱའོ། །སྤུ་གྲི་བྱ་བ་དང་བཅའ་བ་ཐམས་ཅད་བྱ་ཞིང་། མེ་དང་ལྡན་པའི་སྣོད་དེར་བྱ་ཞིང་ཚེ་སྤེལ་བ་དང་། སྐྲ་བཀྲུ་བ་དང་། བུད་མེད་རྣམས་ལ་སྒེག་པ་དང་། ཉི་མ་དེ་ལ་ཆར་བབ་ན་དགྲ་ལྡང་ཞིང་
<pb id="71.272a"/>ཁྲོ་བ་དང་། དགའ་བ་དང་། དྲག་པོའི་ལས་བརྩམ་ཞིང་རྐུན་མ་འགྱེད་པར་བཟང་ཞིང་དེ་ལ་སྐྱེས་པ་ཚེ་རིང་བ་དང་གྲགས་པ་དང་ལྡན་པ་དང་། མཆོད་སྦྱིན་བྱེད་ཅིང་ཚུལ་ཁྲིམས་དང་ལྡན་པར་འགྱུར་ཏེ། དེ་དག་ནི་སྨིན་
དྲུག་ལ་བྱའོ། །སྣར་མ་ལ་ནི་ས་གཞི་ལ་ཞིང་ལས་ཐམས་ཅད་བྱ་བ་དང་། ཞིང་དང་། དངོས་པོ་དང་། གཙུག་ལག་ཁང་དང་། ཁྱིམ་གསར་བྱ་བ་དང་། བདག་ཉིད་ཀྱིས་དྲག་ཤུལ་བྱ་དགོས་པ་རྣམས་དང་། ཕྱུགས་ཀྱི་
གནས་དང་། ས་བོན་ཐམས་ཅད་གདབ་པ་དང་། གོས་བགོ་བར་བྱ་བར་བསྟན་ཏོ། །བུ་ལོན་བརྡར་མི་རུང་སྟེ། དགྲ་འཕེལ་བ་དང་། སྟོན་མོ་དང་ཆང་གི་སྦྱོར་བ་གཉིས་སྤང་བར་བྱའོ། །ཉིན་པར་དེ་ལ་བབ་ནས་གང་
སྐྱེས་ཀྱང་བཀྲ་ཤིས་ཤིང་སྙིང་རྗེ་དང་བཟོད་པ་དང་ལྡན་ཞིང་བུད་མེད་དགའ་བ་དང་། ཟས་ལ་བརྐམ་པ་དང་། ཚེ་རིང་ཞིང་ཕྱུགས་མང་ལ་ནོར་དང་འབྲུ་མང་ཞིང་ལོངས་སྤྱོད་ཆེ་ཞིང་དེ་ལ་རྒྱལ་བར་འགྱུར་ཏེ། སྣར་མ་ལ་བྱའོ། །
ཟླ་བ་དང་མགོར་ལྡན་པ་ལ་རིག་པ་ཚེགས་ཆུང་ངུས་ཁྱད་པར་དུ་འཕགས་པ་དང་། དལ་བའི་ལས་ཐམས་ཅད་བྱ་སྟེ། ལས་གང་སྣར་མ་ལ་བྱ་བར་བསྟན་པ་དེ་དག་ཐམས་ཅད་ལ་བྱའོ། །འོ་མ་དང་ལྡན་པའི་ཤིང་ལས་བཞོ་
བ་དང་། འོ་མ་ཅན་གྱི་ས་བོན་གདབ་པ་དང་། རྒྱལ་པོ་རྒྱལ་སར་འཇུག་པ་དང་། གནས་ཀྱི་དོན་དུ་འགྲོ་བ་དང་། རྟ་དང་། གླང་པོ་དང་། བ་ལང་གདུལ་བ་ལ་མཆོག་ཏུ་བཟང་ངོ་། །གོས་སར་པ་བགོ་བ་དང་། རྒྱན་
གྱིས་བརྒྱན་པར་མི་བྱ་ཞིང་བྲམ་ཟེ་རྣམས་ཀྱི་ལས་ཐམས་ཅད་དེ་ལ་བྱ་བར་རུང་ངོ་། །ཉི་མ་དེ་ལ་ཆར་བབ་པ་དེ་ནི་ལེགས་པར་བབ་པར་བསྟན་ཏོ། །ཉི་མ་དེ་ལ་སྐྱེས་པ་གཉིད་ཆེ་ཞིང་ཡིད་གཡེངས་པར་འགྱུར་ཏེ། 
མགོའི་ཡིན་པར་བསྟན་ཏོ། །ལག་ལ་ནི་དོན་གཉེར་བ་དང་། ལས་བཟང་པོ་བྱ་བ་དང་། དྲག་པོའི་ལས་རྣམས་འགྲུབ་པས་མཁས་པས་འབད་པར་བྱའོ། །ཁྲོན་པ་དང་། འོབས་དང་། རྫིང་བུ་དེ་ལ་བྱ་བར་བཟང་ངོ་། །ཁ་ཐུལ་
<pb id="71.272b"/>སར་མ་ཉོ་ན་འགྲུབ། མར་ཁུ་བཙིར་བའི་ལས་དང་། ཆང་བཙོང་བ་དང་། བུར་ཤིང་གི་ས་བོན་གཟུགས་པ་དང་། ཉི་མ་དེ་ལ་ཆར་བབ་ན་ཆར་མང་དུ་འབབ་པར་ཤེས་པར་བྱའོ། །ཉི་མ་དེ་ལ་སྐྱེས་པ་ཁྲོ་ཞིང་རི་དགས་ཀྱི་རྔོན་པ་
བྱེད་པར་འགྱུར་ཏེ་ལག་ལ་བྱའོ། །ནམ་སོ་ལ་ནི་ཁ་དོག་བཅང་བར་བྱ་བ་དང་། བ་ལང་སྦྱིན་པ་དང་། གཙུག་ཕུད་གཞག་པ་ལ་རུང་ཞིང་སྔགས་ཐམས་ཅད་འགྲུབ་པོ། །བུ་དོན་དུ་གཉེར་བར་ཆུང་མ་བླང་བ་དང་། ཡང་དང་ཡང་
དུ་བྱ་བར་འདོད་པའི་ལས་དེ་རྣམས་བསྒྲུབ་པར་བཟང་སྟེ། གལ་ཏེ་འཆི་བའི་དོགས་པ་ཡོད་པས་གཡོ་བའི་ལས་མི་བྱའོ། །ཉིན་ཞག་དེ་ལ་སྐྱེས་པ་མཆོག་ཏུ་ཤིས་ཤིང་འདོད་པ་ཆུང་ལ་བུད་མེད་ཀྱི་ཆགས་པ་སྐྱེས་བུ་དེ་ཆེ་ཞིང་སྣ་
ཚོགས་པ་ཤེས་ཤིང་། གཅིག་ལ་མི་འཇུག་པར་བསྟན་ཏེ། ནམ་སོ་ལ་བྱའོ། །རྒྱལ་ལ་ནི་བསོད་ནམས་དང་། གྲགས་པ་དང་། ཚེ་བསྲིང་བ་དང་། མཆོད་པ་རྟག་ཏུ་བྱ་བར་བཟང་ངོ་། །བྲམ་ཟེའི་ལས་ཐམས་ཅད་བྱ་བར་
རུང་ཞིང་རྒྱལ་པོ་དང་། བློན་པོ་གཞུག་པ་དང་། བླ་མ་ལ་བསྙེན་བཀུར་བ་དང་། དུལ་བ་སྤྱད་པ་དང་། རྒྱལ་པོ་དབང་བསྐུར་བ་དང་། རང་གི་བུ་ལ་རྒྱན་གདགས་པ་དང་། ཁ་སྤུ་བྲེག་པའི་བྱ་བ་རྣམས་དེ་ལ་མཁས་པར་བྱའོ། །
མདུན་ན་འདོན་བསྐོ་བ་དང་། རྒྱལ་མཚན་གཟུགས་པར་བྱའོ། །ཉི་མ་དེ་ལ་ཆར་བབ་པ་ནི་ཀུན་དུ་གནོད་པར་འབབ་ཅིང་རྐུན་མ་དང་ནད་མེད་པས་རྟག་ཏུ་བདེ་བར་འགྱུར་ཞིང་རྒྱལ་ལ་ལས་ཐམས་ཅད་བྱ་བར་རུང་ངོ་། །
དགྲ་དང་འཁོན་པའི་སྦྱོར་བ་སྤང་བར་བྱའོ། །དེ་ལ་སྐྱེས་པ་ཚེ་རིང་བ་དང་། གྲགས་པ་དང་། ལོངས་སྤྱོད་ཆེ་བར་འགྱུར་ཏེ། རྒྱལ་ལ་བྱའོ། །སྐག་ལ་དྲག་པོའི་ལས་རྣམས་བྱས་ན་ཁྱད་པར་དུ་འགྲུབ་སྟེ། རྒྱན་
བརྡུང་བ་དང་། ར་བ་བརྩིག་པ་དང་། རྫིང་དང་ལམ་བཅད་པར་བཟང་ངོ་། །དེ་ལ་སྦྲང་བུ་དང་མཆུ་སྦྲང་མང་ཞིང་ཆར་གནོད་པར་འབབ་ཅིང་དེ་ལ་སྐྱེས་པ་ནི་ཁྲོ་ཞིང་གཉིད་ཆེ་བར་འགྱུར་ཏེ། སྐག་ལ་བྱའོ། །མཆུ་ལ་ནི་འབྲུ་
<pb id="71.273a"/>ཐམས་ཅད་ཀྱི་ས་བོན་བྱ་བ་དང་། བསྡུ་བར་བྱ་བ་དང་། ས་བོན་གཟུགས་པ་དང་། མཛོད་བྱ་ཞིང་འབྲུ་རྣམས་གཞུག་པ་དང་། ཕའི་བྱ་བ་དང་། དད་པས་བྱ་བ་ཐམས་ཅད་དེ་ལ་བྱ་ཞིང་ཉི་མ་དེ་ལ་ཆར་བབ་པས་ནི་འབྲུ་
རྣམས་འཕེལ་བར་འགྱུར་ཞིང་ཉེ་དུའི་དོན་དུ་དད་བ་བྱ་བ་དང་། བཅུད་རྣམས་བསྐྱེད་པ་དང་། རང་འདོད་པ་བྱའོ། །ཉི་མ་དེ་ལ་སྐྱེས་པ་ནི་ཚེ་རིང་ཞིང་བུ་མང་བ་དང་། བུད་མེད་ལ་ཆགས་པ་ཆེ་ཞིང་ཟས་ལ་གདུང་བ་དང་། གཡུལ་དུ་ཐོག་
མར་འགྲོ་ཞིང་རྒྱལ་བར་འགྱུར་ཏེ། དྲག་པོའི་ལས་ཐམས་ཅད་ལ་མཁས་པས་དེ་ལ་སྤང་བར་བྱའོ། །མཆུ་ལ་བྱའོ། །གྲེ་ལ་ནི་དགེ་བ་དང་། ཞིང་པའི་ལས་དོན་དུ་གཉེར་བར་བྱའོ། །དེ་ལ་སྐྱུ་རུ་ར་ལ་སོགས་པ་འབྲས་བུ་ཁྱད་
པར་མཉམ་པ་རྣམས་ཀྱི་ལས་བྱ་བ་དང་། གཞོན་པ་རྣམས་བཀྲ་ཤིས་ཀྱི་ཁྲུས་བྱ་བ་དང་། བག་ཕེབས་པར་བྱ་བ་དང་། གནས་བྱ་བ་དང་། སྐལ་བ་དང་ལྡན་ཞིང་ཉེ་བར་འཚོ་བའི་ལས་རྣམས་བྱ་བ་དང་། བྱིས་པའི་སྐྲ་བཀྲུ་བ་དང་། 
སྐྲ་མཛེས་པར་བྱ་བ་དང་། སྐལ་བ་དང་ལྡན་པའི་ལས་དང་། ཉི་མ་དེ་ལ་ཆར་བབ་པ་ལེགས་པར་བབ་པ་བསྟན་ཏེ་འགྲེ་ལའོ། །དབོ་ལ་ནི་ལས་ཐམས་ཅད་བྱ་སྟེ། ཁང་པ་རྙིང་པ་གསོ་བ་ལ་སོགས་པ་ཐམས་ཅད་བྱའོ། །དེ་ལ་སྐྱེས་པ་
ཡིད་གཞུངས་པ་དང་གྲགས་པ་དང་ལྡན་པར་འགྱུར་ཏེ། གཞན་ཡང་དེ་ལ་བྱིན་མི་ཉམས་ཤིང་ཐམས་ཅད་བརྟན་པར་བསྟན་ཏོ། །དེ་ལ་ཆར་བབ་ན་ནི་ཐམས་ཅད་ཕུན་སུམ་ཚོགས་པར་རིག་པར་བྱ་སྟེ། དབོ་ལ་བྱའོ། །མེ་བཞི་
ལ་ལས་ཕྲ་བ་ཐམས་ཅད་བྱ་ཞིང་བྲམ་ཟེའི་ལས་ཐམས་ཅད་བྱ་བར་བཟང་ངོ་། །གླང་པོ་དང་། གླང་པོ་མཆོག་བཞོན་པ་དང་། རྫིང་བུ་བྱ་བ་དང་། རྐུས་ན་འགྲུབ་སྟེ། མཁས་པས་གཞན་ནི་སྤང་བར་བྱའོ། །ཉི་མ་དེ་ལ་ཆར་
བབ་པ་མཆོག་ཏུ་འགྲུབ་པར་འགྱུར་ཞིང་དེ་ལ་སྐྱེས་པ་ནི་དཔའ་ཞིང་རྐུ་བ་དང་། བློ་དང་ལྡན་ལ་རིག་པ་ཐམས་ཅད་ལ་མཁས་ཤིང་ནད་མེད་ཅིང་ཡུན་རིང་དུ་འཚོ་སྟེ་མེ་བཞི་ལ་བྱའོ། །ནག་པ་ལ་ནི་གོས་བཟང་པོ་བགོ་བ་དང་། 
<pb id="71.273b"/>
རྒྱན་གདགས་པ་དང་། རྒྱལ་པོ་རྒྱན་གྱིས་བརྒྱན་པ་དང་། དམག་ཆས་པ་ལ་བཟང་བར་བལྟའོ། །གསེར་དང་། དངུལ་དང་། རྫས་དང་། གྲོང་ཁྱེར་རྣམས་གཞལ་བ་དང་། བདག་ཉིད་རྒྱན་གྱིས་བརྒྱན་པ་དང་། དྲི་དང་སྤོས་ཀྱིས་
བྱུག་པ་དང་། ཡོན་ཏན་གྱི་ལས་གླུ་དང་། གར་བྱ་བ་དང་། རྔ་རྡུང་བ་དང་། ལྡེར་སོ་བྱ་བ་དང་། བསྲུང་བ་དང་། རོལ་མོ་དང་། ཞལ་ཞལ་དང་། ལག་གི་བཟོ་རྣམས་བྱ་བར་བཟང་ངོ་། །ཉི་མ་དེ་ལ་ཆར་འབབ་པས་སྣ་ཚོགས་ཀྱི་ལས་འགྲུབ་
པར་བསྟན་ཏོ། །དེ་ལ་སྐྱེས་ན་ཡིད་གཞུངས་པ་དང་། མཁས་ཤིང་འདོད་པ་ཆུང་བ་དང་། ཚོལ་བའི་ངང་ཚུལ་ཅན་དང་། སྐལ་བ་དང་ལྡན་ཞིང་བློ་རྒོད་པར་འགྱུར་ཏེ། ཚེ་རིང་ཞིང་བསོད་ནམས་ཆེ་ལ་བུད་མེད་ལ་དགའ་བར་འགྱུར་ཏེ། ནག་པའི་
བྱ་བའོ། །ས་རི་ལ་ནི་རྟ་དང་བོང་བུ་དགྱེ་བའི་དགོས་པ་དང་། ཚོགས་ལ་སྟོན་མོ་སྦྱིན་པ་དང་། ཁ་ཟས་ཕྲ་མོ་དགྱེ་བ་དང་། རྔ་དང་། རྫ་རྔ་དང་། ཁར་རྔ་དང་། གླུ་རྣམས་བྱ་བ་ལ་མྱུར་ཞིང་འགྲུབ་བོ། །བག་མ་བླང་བ་དང་། བག་མ་
གཏང་བ་དང་། གཉེན་བྱ་བ་དང་། གནས་དང་། གྲོགས་པོ་དང་། མལ་ཆ་དང་། ཁྱིམ་དུ་འཇུག་པ་ལ་བཟང་ངོ་། །ཉི་མ་དེ་ལ་ཆར་བབ་ན་རླུང་མི་འཆད་པར་ལྡང་ངོ་། །ཉི་མ་དེ་ལ་སྐྱེས་པ་ནི་ཡིད་གཞུངས་ཤིང་ནད་མང་ལ་མཁས་པར་
འགྱུར་ཏེ། ས་རིའི་བྱ་བའོ། །ས་ག་ལ་ནི་ཞིང་གི་ལས་ཀྱི་མཐའ་རྣམས་བྱ་བ་དང་། ནས་དང་གྲོའི་ལས་ཀྱི་མཐའ་སྤང་བར་བྱའོ། །ལྒང་བུ་ཅན་རྣམས་སྤང་བར་བྱ་ཞིང་། འབྲུ་དང་། ཏིལ་དང་། སྲན་མ་དང་། དེ་དག་དང་། 
ཤིང་དང་། ཚོད་མ་རྣམས་གདབ་ཅིང་། ཁང་པའི་ལས་རྣམས་བྱ་བ་དང་། སྐྲ་བཀྲུ་བ་དང་། གཙང་སྦྲ་བྱ་བ་ལ་བཟང་ངོ་། །ཉི་མ་དེ་ལ་ཆར་བབ་པ་ནི་བསྐལ་པའི་ཆུ་དང་འདྲ་བར་རིག་པར་བྱའོ། །དེ་ལ་སྐྱེས་པ་ནི་ཡིད་
བདེ་བར་ལྟ་ཞིང་བློ་རྣོ་བ་དང་། ཁྲོ་ཞིང་སྐལ་བ་དམའ་བ་ལ་བུ་མེད་པར་འགྱུར་ཏེ། ས་གའི་བྱ་བའོ། །ལྷ་མཚམས་ལ་ནི་སྡུམས་བྱ་བ་དང་། དལ་བའི་ལས་ཐམས་ཅད་བྱ་བ་དང་། བརྩོན་འགྲུས་བརྩམས་ལ་མཁས་པས་