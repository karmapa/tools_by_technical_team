<pb id="66.131a"/>ཐུང་བར་གྱུར་པ་ཡིན་ནོ། །<bampo n="228.63" zh="71.43"/>གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་དེས་མཐོང་བར་གྱུར་པ་
ལ། རོ་ལ་རབ་ཏུ་སྡང་བ་ཞེས་བྱ་བའི་སྲིན་མགོ་བོའི་མགུལ་པའི་གཞི་དང་མིག་ཕོར་གཉིས་ལ་རབ་ཏུ་གནས་སོ། །དེས་བདག་ལ་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་ཞིག་བྱེད་པ་ཡིན་ན། རོ་ལ་རབ་ཏུ་སྡང་བ་ཞེས་བྱས་པའི་སྲིན་
ནི་རོ་གཅིག་འདོད་པ་ཡིན་གྱི་རོ་ལྷག་མ་རྣམས་ལ་ནི་རབ་ཏུ་སྡང་བ་ཡིན་ནོ། །དེ་ཡང་ན་མངར་བ་འདོད་པར་གྱུར་ན་ནི་རོ་ལྷག་མ་རྣམས་ལ་རབ་ཏུ་སྡང་བར་འགྱུར་རོ། །དེ་ཡང་ན་སྐྱུར་བ་འདོད་ན་ནི་རོ་ལྷག་མ་རྣམས་ལ་སྡང་བར་འགྱུར་
བ་ཡིན་ནོ། །དེ་ཡང་ན་ཚ་བ་འདོད་པར་གྱུར་ན་ནི་རོ་ལྷག་མ་རྣམས་ལ་རབ་ཏུ་སྡང་བར་འགྱུར་རོ། །དེ་ཡང་ན་ལན་ཚྭ་འདོད་པར་གྱུར་ན་ནི་རོ་ལྷག་མ་རྣམས་ལ་རབ་ཏུ་སྡང་བར་འགྱུར་རོ། །དེ་ཡང་ན་ཁ་བ་འདོད་པར་གྱུར་ན་
ནི་རོ་ལྷག་མ་རྣམས་ལ་རབ་ཏུ་སྡང་བར་འགྱུར་རོ། །རབ་ཏུ་སྡང་བར་གྱུར་པའི་སྲིན་དེ་རོ་རྣམས་གང་དང་གང་དག་མངོན་པར་མི་འདོད་པ་དེ་དག་རྣམས་ཉིད་ང་ཡང་མི་འདོད་པ་ཡིན་ནོ། །རོ་རྒྱུ་བ་ཞེས་བྱ་བའི་བདག་གི་ལྕེའི་
རྩེ་མོའི་སྦུབས་ལ་རོ་སྣང་བའི་རྗེས་སུ་མཐུན་པས་དེ་འབྱུང་སྟེ། བདག་གི་ལྕེའི་རྩེ་མོ་སྐམ་པར་འགྱུར་རོ། །བདག་གི་ལྕེ་ཡང་དེ་ཁྲོས་པར་གྱུར་ན་འབྲབ་གཟེར་དུ་བྱེད་པ་དང་ལྕི་བར་འགྱུར་རོ། །མགུལ་པ་ཟིལ་
གྱིས་གནོན་པར་གྱུར་ན་ནི་མ་ཁྲོས་པ་ཡིན་ནོ། །ཁྲོས་པར་མ་གྱུར་ན་ནི་ཇི་སྐད་དུ་བཤད་པའི་ནད་མི་འབྱུང་ངོ་། །གཞང་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་
ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ་ནི། ཉལ་བ་ལ་དགའ་བ་ཞེས་བྱ་བའི་ངའི་སྲིན་ནི་ཕྲ་བར་གྱུར་པ་ཉི་ཟེར་གྱི་རྡུལ་གྱི་ཚད་ཙམ་ཡིན་ནོ། །ཐམས་ཅད་ཀྱིས་མ་ཞུགས་པ་གང་ཡིན་པའི་
<pb id="66.131b"/>རྒྱུན་རྣམས་སུ་དེ་མངོན་པར་རྒྱུག་པར་བྱེད་པ་ཡིན་ཏེ། གནད་དང་ལྷ་བའི་གསེབ་རྣམས་དང་ཤའི་གོང་བུའི་གསེབ་རྣམས་དང་མགོ་བོའི་ཀླད་ཕོར་གྱི་གསེབ་རྣམས་དང་འགྲམ་པའི་རུས་པའི་གསེབ་རྣམས་དང་སོའི་རྩ་བའི་
གསེབ་རྣམས་དང་མགུལ་པའི་གསེབ་རྣམས་དང་མགྲིན་པའི་སྦུ་གུའི་གསེབ་རྣམས་དང་རྣ་བའི་གསེབ་རྣམས་དང་མིག་གི་གསེབ་རྣམས་དང་སྣའི་གསེབ་རྣམས་དང་སྐྲ་དང་ཁ་སྤུའི་གསེབ་རྣམས་སུ་རླུང་བཞིན་དུ་རྒྱུ་བར་བྱེད་དོ། 
ཉལ་བ་ལ་དགའ་བའི་སྲིན་དེ་གང་གི་ཚེ་ཉིན་མོ་ནད་པར་འགྱུར་བ་དང་ངལ་བར་ཡང་འགྱུར་རོ། །དེ་མཚན་མོ་སྙིང་གི་རྩ་བ་ལ་ཀུན་དུ་འབྱོར་བར་འགྱུར་རོ། །སྙིང་གི་པད་མའི་དབྱིབས་དེ་ནི་ཉིན་མོ་འབྱུང་བ་ཡིན་ནོ། །མཚན་
མོ་ནི་འཁུམ་པར་འགྱུར་ཏེ་ཉི་མའི་འོད་ཟེར་མེད་པའི་ཕྱིར་རོ། །དེའི་ཚེ་ན་སྙིང་ལ་ཀུན་དུ་ཞུམ་པར་འགྱུར་རོ། །དེ་ལ་སྙིང་གི་པད་མའི་དབྱིབས་འཁུམ་པར་འགྱུར་རོ། །དེས་ཀྱང་བདག་སྲེད་པ་མེད་པར་འགྱུར་རོ། །
དུས་གང་གི་ཚེ་ཉལ་བ་ལ་དགའ་བའི་སྲིན་མི་བརྩོན་པར་གྱུར་པ་ན་དུས་དེའི་ཚེ། རང་གི་ཡུལ་རྣམས་ལ་དབང་པོ་རྣམས་དུབ་པར་གྱུར་ནས་ངལ་སོ་བར་བྱེད་དོ། །དེས་སྲོག་ཆགས་དེ་དག་རྣམས་ཐམས་ཅད་གཉིད་
དུ་འགྱུར་རོ། །གལ་ཏེ་ཡང་ཉིན་མོ་ཡང་ཆད་པར་འགྱུར་ནའོ། །ཉལ་བ་ལ་དགའ་བར་འགྱུར་བའི་སྲིན་འདི་ཡང་དག་པ་ཇི་ལྟ་བ་བཞིན་སོ་སོར་རྟོག་ཅིང་གནས་སོ། །གཞན་ཡང་རྣལ་འབྱོར་སྤྱོད་པ་ནང་གི་བདག་
ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་དག་གིས་སམ་ལྷའི་མིག་གིས་མཐོང་བར་གྱུར་པ་ལ་སྲིན་སྦོམ་པོ་ཞེས་བྱ་བ་ངའི་ལུས་ལ་རབ་ཏུ་གནས་པ་ཡིན་ཏེ། མགོ་བོ་དང་
མགྲིན་པའི་ཡང་ཁྲག་གི་ནང་དུ་རྒྱུ་བར་བྱེད་པ་དང་ཚིལ་རྣམས་ཀྱི་གསེབ་དུ་རྒྱུ་བར་བྱེད་པ་ཡིན་པས། དེ་གང་དང་གང་ལ་ཕྲ་བར་གྱུར་ནས་ངའི་ཁྲག་རྣམས་འཐུང་བར་བྱེད་པ་ན་དེ་དང་དེ་དག་ཉིད་རྣམས་སུ་ལུས་སྐྲང་བར་
<pb id="66.132a"/>འགྱུར་བ་དང་རྐོ་རློག་དུ་ཡང་བྱེད་དེ། ངའི་ཁའི་ཐོ་ཡུལ་ལམ་སྐྲའི་ཐོ་ཡུལ་ལམ་ལྟག་ཚིགས་ཀྱི་ཡུལ་ལམ་ཡུལ་གཞན་རྣམས་ལ་ཡང་རུང་ངོ་། །གལ་ཏེ་ཡང་རྒྱུ་བར་མི་བྱེད་ན་ནི་རྒྱུས་པའི་གསེབ་དུ་གནས་པར་
གྱུར་ཅིང་། དེས་ཇི་སྐད་དུ་བཤད་པའི་ནད་དེ་དང་དེ་དག་རྣམས་འབྱུང་བར་མི་འགྱུར་རོ། །གང་ཡང་ནཱ་ལ་ཏིའི་གྲོང་གི་བྲམ་ཟེ་དང་ཁྱིམ་བདག་འདི་རྣམས་ཉིད་དང་རྣལ་འབྱོར་སྤྱོད་པའི་དགེ་སློང་རྣམས་ཀྱང་རུང་སྟེ་ཇི་སྲིད་དུ་ལུས་ལ་
ཉེ་བར་འཇུག་པའི་སྲིན་བུའི་རིགས་སུ་གྱུར་པ་རྣམས་མགྲིན་པ་ལ་འཇུག་པ་རྣམས་དང་ལྕེ་ལ་ཞུགས་པ་རྣམས་དང་ལྟག་ཚིགས་ལ་ཞུགས་པ་རྣམས་དང་བ་སྤུའི་ཁུང་བུ་དང་བད་ཀན་ལ་ཞུགས་པ་རྣམས་དང་རུས་པ་ལ་ཞུགས་
པ་རྣམས་དང་ཁྲག་གི་གསེབ་དུ་ཞུགས་པ་རྣམས་དང་རྒྱུས་པའི་གསེབ་དུ་ཞུགས་པ་རྣམས་ཀྱང་ཡང་དག་པ་ཇི་ལྟ་བ་བཞིན་དུ་མཐོང་ངོ་། །རྣམ་པར་ཤེས་པར་འགྱུར་རོ། །ལྕེར་གཏོགས་པ་རྣམས་རོར་གྱུར་པ་རྣམས་ལ་
འདི་འདོད་ཆགས་དང་བྲལ་བར་འགྱུར་རོ། །འདིའི་རོ་ལ་སྲེད་པ་ཡང་འབྱུང་བ་ཅན་གྱི་སྲེད་པ་རྣམས་རབ་ཏུ་འཇོམས་པར་འགྱུར་རོ། །ཀུན་དགའ་བོ་འདི་ནི་སྲེད་པའི་ཀུན་དུ་སྦྱོར་བ་བཅིངས་པར་གྱུར་པའི་སེམས་ཅན་
རྣམས་ཀྱི་རོའི་རྒྱ་མཚོ་ཡིན་པས་དེ་དག་རྣམས་ལས་འདི་འདོད་ཆགས་དང་བྲལ་བར་འགྱུར་རོ། །དེ་འདོད་ཆགས་དང་བྲལ་བར་གྱུར་པས། དེ་ཟས་སུ་གྱུར་པའི་སྲེད་པ་དག་གིས་མི་འཆིང་ངོ་། །སྦྱིན་པ་པོ་དང་སྦྱིན་
བདག་རྣམས་ཀྱི་ཁྱིམ་དག་རྣམས་ཀྱི་ཁྱིམ་དག་ཏུ་རྒྱུ་བར་མི་བྱེད་ཅིང་ཞབས་འབྲིང་བར་མི་འགྱུར་རོ། །ནོར་དང་ཉེ་བར་མཁོ་བ་རྣམས་རབ་ཏུ་ཕལ་ཆེ་བ་མ་ཡིན་ནོ། །ནས་སྲན་གྱི་ཐུག་པ་ཙམ་གྱི་ཟས་ཀྱིས་ཀྱང་
ཆོག་ཤེས་པར་འགྱུར་རོ། །རྙེད་པ་དང་བཀུར་སྟིའི་རྒྱུས་གཞན་དག་རྣམས་ལ་རབ་ཏུ་ཞེ་སྡང་བར་མི་བྱེད་དོ། །ཚོགས་འདུས་པ་འདུ་བར་བྱེད་པ་ལ་མངོན་པར་དགའ་བ་མ་ཡིན་ནོ། །རྒྱགས་པའི་གཙུག་
<pb id="66.132b"/>ལག་ཁང་དང་ཀུན་དགའ་ར་བ་རྣམས་མ་ཡིན་ནོ། །ལུས་རྒྱགས་པས་རྒྱགས་པར་མི་འགྱུར་རོ། །གཟུགས་ཀྱི་རྒྱགས་པས་རྒྱགས་པ་ཡིན་ནོ། །གོས་ཀྱིས་རྒྱགས་པ་མ་ཡིན་ནོ། །ལྷུང་བཟེད་ཀྱིས་རྒྱགས་པ་
མ་ཡིན་ནོ། །ཆོས་གོས་ཀྱིས་རྒྱགས་པ་མ་ཡིན་ནོ། །ཕྱི་བཞིན་འབྲང་བའི་དགེ་སློང་ཡོངས་སུ་འཛིན་པས་རྒྱགས་པ་མ་ཡིན་ནོ། །གྲོང་དུ་འཇུག་པའི་རྒྱགས་པས་མ་ཡིན་ནོ། །ཉེ་འབྲེལ་ལ་ལྟ་བས་རྒྱགས་པ་མ་ཡིན་ནོ། 
གཅིག་པུར་གྱུར་པ་དང་འདོད་པ་ལ་མི་བརྐམ་པ་དང་རྙོག་པ་མེད་པ་དང་སྡིག་པ་རྣམས་བཅོམ་པར་གྱུར་པ་ནི་དགེ་སྦྱོང་གི་ཡུལ་ལ་རབ་ཏུ་གནས་པ་ཡིན་ནོ། །མྱ་ངན་ལས་འདས་པའི་མཐའ་ལ་རབ་ཏུ་གནས་སོ། །དེའི་ཕྱིར་ན་
རོའི་རྒྱ་མཚོས་གང་དག་ཁྲིད་པར་གྱུར་པ་དེ་དག་རྣམས་དང་གང་དག་རོའི་རྒྱ་མཚོ་ལ་མངོན་པར་སྲེད་པར་གྱུར་པ་རྣམས་ནི་བདུད་ཀྱི་དྲུང་ན་རབ་ཏུ་གནས་སོ། །མྱ་ངན་ལས་འདས་པ་ལས་རིང་བར་གྱུར་ནས་གནས་པ་ཡིན་ནོ། །
དེའི་ཕྱིར་ན་ལུས་ལ་གནས་པའི་སྲིན་རྣམས་བསྒོམས་པར་གྱུར་ནས་རོ་རྣམས་ལས་རྣལ་འབྱོར་སྤྱོད་པ་འདོད་ཆགས་དང་འབྲལ་ལོ། །འདོད་ཆགས་དང་བྲལ་བ་དེས་ཟས་ཀྱིས་ཀུན་དུ་འཁྲིད་པ་མ་ཡིན་ནོ། །གཞན་ཡང་
རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ནས། རྒྱབ་ལ་སོ་སོར་རྟོག་པར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་ཡང་དག་པའི་ལྟ་བ་བཞིན་དུ་མཐོང་
བར་གྱུར་པ། རྒྱབ་དུ་གྱུར་པའི་རུས་པ་རྣམས་ནི་ལྔ་བཅུ་རྩ་བཞིའོ། །བྲང་གི་ནི་བཅུ་བཞིའོ། །འདུས་པའི་བཅུ་གཉིས་སོ། །ལོགས་གཅིག་ལ་ནི་བཅུ་གཉིས་སོ། །ལོགས་གཅིག་ལ་ཇི་ཙམ་པ་གཉིས་པ་
ཡང་དེ་ཙམ་ཁོ་ནའོ། ། ཐང་བ་ཡང་ཇི་ཙམ་པ་དེ་ཙམ་སྟེ། རུས་པའི་གོང་བུ་རྣམས་སླར་ཡང་རུས་པའི་ཕུང་པོའི་ལུས་སུ་བྱས་ནས་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་སོ། །མགྲིན་པ་ནས་བཟུང་
<pb id="66.133a"/>ནས་ཇི་སྲིད་འཕོངས་ཀྱི་བར་དུ་སོ་སོར་རྟོག་པར་བྱེད་དེ། ཤའི་དུམ་བུ་ཇི་ཙམ་ཅིག་ཡོད་པ་ཡིན་ན། ངོས་ཅིག་ལ་ཇི་ཙམ་པ་གཉིས་པ་ལ་ཡང་དེ་ཙམ་ཡིན་ནོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་
ལུས་ཀྱི་རྗེས་སུ་ལྟ་ཞིང་གནས་ཏེ། དེ་དག་རྣམས་རྒྱུས་པ་ཇི་སྙེད་ཅིག་སྦྲེལ་བ་ཡིན་ན་མགྲིན་པ་ནས་བཟུང་ནས་ཇི་སྲིད་འཇུག་མའི་བར་དུ་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ། བདག་གི་རྒྱུས་པས་
སྦྲེལ་བ་རྣམས་ནི་མགྲིན་པ་ནས་བཟུང་ནས་འཇུག་མའི་བར་དུ་ངོས་གཅིག་ལ་བརྒྱ། ངོས་གཞན་ལ་ཡང་བརྒྱ་ཉིད་ཡིན་ཏེ་རྒྱུས་པ་ཕྲ་མོ་རྣམས་ནི་མ་གཏོགས་སོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་
རྗེས་སུ་ལྟ་ཞིང་གནས་ཏེ། བདག་གི་ཚིལ་གྱི་ཚད་ཇི་ཙམ་ཞིག་ཡིན་ཞེས་མགྲིན་པ་ལ་སོགས་མཇུག་མའི་བར་དུ། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བ་ནི། ཟས་བསོད་པའི་དབང་
གིས་ཚིལ་རྣམས་འཕེལ་བར་འགྱུར་རོ། །འགྲིབ་པ་ཡང་སྟེ་བདག་གི་རྣམ་པ་ཐམས་ཅད་བྱས་པ་ལ་ཡང་མ་ག་དྷཱའི་སྲང་ལྔ་ཡིན་ནོ། །གཞན་ཡང་རྣལ་འབྱོར་སྤྱོད་པ་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན་
ངའི་ལུས་ཀྱི་ཆུའི་ཚད་ནི་ཅི་ཙམ་ཡིན་ཞེས་དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ། རང་གི་སྙིམ་པའི་ཚད་ཀྱི་ངའི་ཆུ་ནི་སྙིམ་པ་དག་བཅུ་ཡིན་ནོ། །དེ་འཇིམ་པར་གྱུར་པའི་སྒྲོ་ནི་བ་སྤུའི་
ཁུང་བུ་རྣམས་སོ། །རྔུལ་དུ་གྲགས་པ་རྣམས་ནི་ལུས་ཀྱི་བ་སྤུའི་སྒོ་ནས་འབྱུང་ངོ་། །ཆུ་སེར་དུ་གྲགས་པ་རྣམས་ནི་རྨའི་སྒོ་ནས་སོ། །མྱ་ངན་སྐྱེས་པའི་དུས་ན་ནི་མིག་དག་ནས་མཆི་མ་འབྱུང་བར་འགྱུར་རོ། །
ས་གཞི་ལ་རྒྱུ་བའི་སྲོག་ཆགས་རྣམས་ཉམས་པར་འགྱུར་རོ། །དེ་ནི་ངའི་རླན་གྱིས་ཟས་རྣམས་ཡོངས་སུ་སྨིན་པར་གྱུར་པའི་ཁུ་བ་རྣམས་འཕེལ་བའི་རྡུལ་ཕྲ་རབ་གང་དག་འབྱུང་བ་ཡིན་ནོ། །གཞན་ཡང་རྣལ་
<pb id="66.133b"/>འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ངའི་བཤང་བའི་ཚད་ནི་ཅི་ཙམ་ཡིན་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ། བདག་
ཉིད་ཀྱི་སྙིམ་པ་བདུན་ནི་བཤང་བ་ཡིན་ལ། དྲུག་ནི་བད་ཀན་ཡིན་ནོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ངའི་འཁྲིས་པ་དང་གཅིན་གྱི་ཚད་ཀྱང་ཇི་
ཙམ་ཡིན་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ། མཁྲིས་པ་ནི་སྙིམ་པ་ལྔ་ཡིན་ལ་བཞི་ནི་གཅིན་ཡིན་ཏེ་འཕེལ་བ་དང་འགྲིབ་པར་འགྱུར་བ་ནི་མ་གཏོགས་སོ། །ནད་
མེད་པ་དང་ནད་ཀྱིས་བྱས་པ་ཡང་མ་གཏོགས་པ་ཡིན་ནོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། དྲོད་དང་ཁུ་ཆུ་དང་སྟོབས་ཀྱི་ཚད་ཇི་ཙམ་ཡིན་ན། དེས་ཐོས་
པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ། དྲོད་ནི་སྙིམ་པ་གཉིས་སོ། །ཁུ་ཆུ་ནི་གཅིག་གོ། །སྟོབས་ནི་སྙིམ་པ་གཅིག་གོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་
ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ་བདག་གི་རླུང་གི་ཚད་ནི་ཇི་ཙམ་ཅིག་ཡིན་ན་དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ། ཆུང་བའི་ཚད་ནི་སྙིན་པ་གསུམ་ཡིན་ནོ། །གཞན་
ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ཟོས་པ་དང་འཐུངས་པ་དང་འཆོས་པ་དང་མྱངས་པ་རྣམས་ཡང་དག་པར་བདེ་བར་སྨིན་པར་གྱུར་ནས་འཚོ་བར་བྱེད་པའི་རྩ་རྒྱུན་བདག་
གི་ལུས་ལ་ཇི་ཙམ་ཅིག་ཡོད་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ། རྩའི་རྒྱུན་བཅུ་གསུམ་མོ། །ཡུར་བའི་ཆུ་གང་གིས་ཞིང་རྒྱས་པར་བྱེད་པ་ཇི་ལྟ་བ་དེ་བཞིན་དུ་ལུས་འདི་ཉིད་དེ་དག་རྣམས་
<pb id="66.134a"/>ཉིད་ཀྱིས་རྒྱས་པར་བྱེད་དོ། །འདི་ལྟ་སྟེ་སྲོག་རྒྱུ་བའི་རྒྱུན་དང་མཐར་རྒྱུ་བའི་རྒྱུན་དང་། ཆུ་རྒྱུ་བའི་རྒྱུན་དང་རྔུལ་རྒྱུ་བའི་རྒྱུན་དང་གཅིན་རྒྱུ་བའི་རྒྱུན་དང་རྟུག་པ་རྒྱུ་བའི་རྒྱུན་དང་དངས་མ་རྒྱུ་བའི་རྒྱུན་དང་ཁྲག་རྒྱུ་བའི་
རྒྱུན་དང་ཤ་རྒྱུ་བའི་རྒྱུན་དང་། ཚིལ་རྒྱུ་བའི་རྒྱུན་དང་རུས་པ་རྒྱུ་བའི་རྒྱུན་དང་ལྷ་བ་རྒྱུ་བའི་རྒྱུན་དང་ཁུ་ཆུ་རྒྱུ་བའི་རྒྱུན་ནོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། རྩའི་
རྒྱུན་དེ་དག་རྣམས་ཀྱིས་གཞི་ཅི་ལས་ལུས་ཀྱི་ཁམས་གང་དག་རྒྱས་པར་བྱེད་ཅིང་། སྲིན་རྣམས་ཀྱང་བདག་གི་ལུས་ཀྱི་ཡུལ་ཕྱོགས་དང་ཡུལ་ཕྱོགས་རྣམས་ལ་ཀུན་དུ་རྒྱུ་བ་རྣམས་ཀྱིས་ཀྱང་འགལ་བ་འམ་འཚོ་
བར་བྱེད་པ་ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་འགྱུར་བ། སྲོག་རྒྱུ་བའི་རྒྱུན་རྣམས་ཀྱིས་ནི་སྙིང་གི་གཞི་ལས་སོ། །མཐར་རྒྱུ་བའི་རྒྱུན་རྣམས་ཀྱིས་ནི་རྩིབ་
ལོགས་ཀྱི་གཞི་ལས་སོ། །ཆུ་རྒྱུ་བའི་རྒྱུན་རྣམས་ཀྱིས་ནི་ལོང་ཀ་དང་གློ་བ་དང་བད་ཀན་རྣམས་ཀྱི་གཞི་ལས་སོ། །རྔུལ་རྒྱུ་བའི་རྒྱུན་རྣམས་ཀྱིས་ནི་སྤུའི་ཁུང་བུ་རྣམས་དང་ཚིལ་གྱི་གཞི་ལས་སོ། །གཅིན་
རྒྱུ་བའི་རྒྱུན་རྣམས་ཀྱིས་ནི་ལྒང་པག་དང་ཕོ་མཚན་གྱི་གཞི་ལས་སོ། །རྟུག་པ་རྒྱུ་བའི་རྒྱུན་རྣམས་ཀྱིས་ནི་ཕོ་བ་དང་ཚིལ་ཁྲ་དང་གཞང་རྣམས་ཀྱི་གཞི་ལས་སོ། །བདག་གི་དངས་མ་རྒྱུ་བའི་རྒྱུན་རྣམས་
ཀྱིས་ནི་འཇིང་པའི་རྩ་བཅུ་དང་མཆིན་པ་དང་སྙིང་རྣམས་ཀྱི་གཞི་ལས་སོ། །ཁྲག་རྒྱུ་བའི་རྒྱུན་རྣམས་ཀྱིས་ནི་བདག་གི་མཆེར་པ་དང་མཆིན་པའི་གཞི་ལས་སོ། །ཤ་རྒྱུ་བའི་རྒྱུན་རྣམས་ཀྱིས་ནི་ལྤགས་པ་དང་ཆུ་
རྒྱུས་ཀྱི་གཞི་ལས་སོ། །ཚིལ་རྒྱུ་བའི་རྒྱུན་རྣམས་ཀྱིས་ནི་མཁལ་མ་དང་ཞག་རྣམས་ཀྱི་གཞི་ལས་ཏེ། གཞུག་རུས་ཀྱི་གཞི་ལས་དང་བདག་གི་རུས་པ་རྒྱུ་བའི་རྒྱུན་རྣམས་ཀྱི་གཞི་ལས་ནི་ལོགས་དང་
<pb id="66.134b"/>ཟས་ཀྱི་གནས་དང་པོ་དང་གློ་བ་རྣམས་ལས་ཡིན་ལ། ལྷ་བ་དང་ཁུ་ཆུ་རྒྱུ་བའི་རྒྱུན་དག་གིས་ནི་མཚམས་ཐམས་ཅད་དང་རུས་པ་རྣམས་ཀྱི་གཞི་ལས་སོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་
ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་སྲིན་གང་དག་གིས་གཞུག་མའི་ཡུལ་ཕྱོགས་ནས་བཟུང་བའི་ཐམས་ཅད་དུ་ཡང་རྩའི་རྒྱུན་གང་དག་ལ་རང་བཞིན་དུ་གནས་པ་འམ་རང་བཞིན་དུ་མི་གནས་
པའི་ཅི་དག་བྱེད་པར་འགྱུར་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། མངལ་ནས་སྐྱེས་པར་གྱུར་པའི་སྲིན་བཅུ་དག་གིས་བདག་གི་མཆེར་པ་དང་མཆིན་པ་དག་གི་
གནས་སུ་སོང་བར་གྱུར་ནས་ནད་རྣམས་སྐྱེད་པར་བྱེད་དོ། །འདི་ལྟ་སྟེ་སྲིན་སྤུ་ཟ་བ་དང་འབིགས་བྱེད་དང་ཛན་ཏུ་མཱ་དྷ་རཿདང་ཨོའུ་དུམ་བ་རཿདང་ཀུན་དུ་འཛིམ་པ་དང་སྤུའི་གླིང་དང་ཁྲག་ལ་རབ་ཏུ་ཁྲོ་བ་དང་ཁྲག་ཟ་བ་དང་རབ་རབ་བྱེད་པ་
ཨམ་བྱ་ཀས་རྣམས་སོ། །སྲིན་བུ་འདི་དག་རྣམས་ནི་རྐང་པ་མེད་པ་དང་རང་དགར་འཇུག་པ་དང་རྡུལ་ཕྲ་རབ་ཙམ་གྱི་དབྱིབས་དང་ཤིན་དུ་ཕྲ་བར་གྱུར་པ་དང་མིག་མེད་པ་དང་ཟ་འཕྲུག་གི་མཚན་ཉིད་དང་ནད་ཀྱི་མཚན་ཉིད་ཅན་ཡིན་ནོ། །
གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པས། ངའི་སྲིན་རེ་རེས་ཀྱང་ལས་རེ་རེ་བྱེད་པར་འགྱུར་བ་རྣམས། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་
བར་འགྱུར་བ། སྤུ་ཟ་བ་ཞེས་བྱ་བའི་སྲིན་རབ་ཏུ་ཁྲོས་པར་གྱུར་ན་སྨིན་མ་དང་མིག་གཉིས་ཀྱི་འམ་ཁ་སྤུ་དང་བ་སྤུ་ལ་སོགས་པ་རྣམས་ཟ་བར་བྱེད་དོ། །དེའི་སྐྱོན་གྱིས་མཛེར་འགྱུར་རོ། །དེ་ལ་འདིར་འབིགས་བྱེད་ཅེས་
བྱ་བའི་སྲིན་རབ་ཏུ་ཁྲོས་པར་གྱུར་ན། དེ་ཁྲག་རྒྱུ་བའི་རྒྱུན་དུ་སོང་ནས་ལུས་ཐམས་ཅད་འཁྲུག་པར་བྱེད་དོ། །འཛན་དུ་མཱ་ཏ་རོ་ཞེས་བྱ་བའི་སྲིན་དེས་ནི་ཁྲག་རྒྱུ་བའི་རྒྱུན་རྣམས་དྲི་ངན་པར་སྐྱེད་པར་བྱེད། ཁ་དང་སྣ་བུག་
<pb id="66.135a"/>གཉིས་སུ་ཨོའུ་དུམ་འབར་ཞེས་བྱ་བའི་སྲིན་གྱིས་ཏེ། དེ་ནི་ཁྲག་གི་སྲིན་ཡིན་པས་དེ་ཁྲག་ལ་རབ་ཏུ་འཁྲོ་ཞིང་རྣམ་པར་སྡང་བས་འབྲུམ་བུ་ཕྲ་མོ་དང་སྐེལ་ཕོལ་ཏུ་བྱེད་དོ། །ཀུན་དུ་འཇིམ་བྱེད་ཅེས་བྱ་བའི་སྲིན་དེ་
ནི་ཁྲག་གི་རྒྱུན་དུ་རབ་ཏུ་ཁྲོས་པར་གྱུར་ན་མཆིན་པ་དང་ཁྲག་དང་མཁྲིས་པ་སྐྱེད་དོ། །སྤུའི་གླིང་ཞེས་བྱ་བའི་སྲིན་དེ་ཁྲག་གི་རྒྱུན་དུ་སོང་བར་གྱུར་ནས་ཤིན་དུ་ཁྲོས་པས་ནད་འདི་དག་རྣམས་ཕུལ་དུ་བྱེད་དོ། །འདི་ལྟ་སྟེ་
གཡན་པ་དང་མིག་སེར་དང་འབྲུམ་བུ་དང་མོ་དྱཱ་ལང་རྣམས་སོ། །ཁྲག་ལ་རབ་ཏུ་ཁྲོ་བ་ཞེས་བྱ་བའི་སྲིན་དེ་ཁྲག་གི་རྒྱུན་དུ་སོང་བར་གྱུར་ནས་ནད་འདི་དག་རྣམས་བྱེད་དོ། །འདི་ལྟ་སྟེ་མཛེར་གྱུར་པ་དང་འདོད་ཆགས་ཀྱི་ནད་
གཞན་ཡང་བུད་མེད་ལ་ཡང་ཁྲག་གིས་གཡའ་བར་གྲགས་པ་དང་ཁེ་མ་རྣམས་སོ། །ཁྲག་ཟ་བ་ཞེས་བྱ་བའི་སྲིན་དེ་ཁྲག་གི་ནད་འདི་དག་རྣམས་བྱེད་དོ། །འདི་ལྟ་སྟེ། མགོ་འཁོར་བ་དང་སྐེ་འཁྲུལ་བ་དང་གཞང་
སྨིན་པར་བྱེད་པའོ། །རབ་རབ་བྱེད་པ་ཞེས་བྱ་བའི་སྲིན་དེ་ཁྲག་གི་རྒྱུན་གྱི་གསེབ་དུ་སོང་བར་གྱུར་ནས་ནད་འདི་རྣམས་བྱེད་དོ། །འདི་ལྟ་སྟེ། ངལ་བ་དང་རེངས་པ་དང་རྒྱུན་དྲག་ཏུ་འབྱུང་བ་དང་ཀ་མི་བདེ་བ་རྣམས་སོ། །གང་
ཡང་དེ་དག་རྣམས་ནི་ཁྲག་ལ་རབ་ཏུ་གནས་པའི་སྲིན་འཁོར་དང་བཅས་པ་རྣམས་ཐམས་ཅད་ཀྱིས་ཡིན་ནོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། སྲིན་གྱི་རིགས་
བཅུ་ནི་ཤ་ལ་གནས་པ་ཡིན་ནོ། །འདི་ལྟ་སྟེ་རྨས་ཀུན་ནས་སློང་བ་དང་ཙུན་ཙུ་ར་ཀཿ དང་རྒྱུས་པ་སྒུལ་བ་དང་རྩ་སྒུལ་བ་དང་ལྤགས་པ་ཟ་བར་བྱེད་པ་དང་དྲོད་སྒུལ་བ་དང་འཕེལ་བྱེད་དང་དྲི་ངན་པ་དང་རྔུལ་ལ་རྒྱུ་བ་དང་རྣམ་པར་
སྲེག་བྱེད་རྣམས་སོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ངའི་ཤ་ལ་གནས་པའི་སྲིན་གང་དག་གིས་རང་བཞིན་དུ་གནས་པ་འམ་རང་བཞིན་དུ་མི་གནས་
<pb id="66.135b"/>པ་ཅི་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་འགྱུར་བ། ངའི་སྲིན་རྨས་ཀུན་ནས་བསླང་བ་ཞེས་བྱ་བ་ནི་ཡུལ་ཕྱོགས་གང་དུ་རྨ་ཀུན་ཏུ་འབྱུང་བར་འགྱུར་བ་དེའི་ཡུལ་
ཕྱོགས་སུ་རྨས་ཀུན་ནས་བསླང་བར་གྱུར་པའི་སྲིན་འཁོར་མང་པོར་གྱུར་ནས་རྨ་རྣམས་ཟ་བར་བྱེད་པ་དང་ཟ་འཕྲུག་དང་རྨ་དག་ཀྱང་བདག་ལ་སྐྱེད་དོ། །ཙུན་ཙུ་ར་ཀས་ཞེས་བྱ་བའི་ངའི་སྲིན་གྱིས་ཀྱང་རང་བཞིན་དུ་གནས་
པ་འམ་རང་བཞིན་དུ་མི་གནས་པ་ཅི་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་དག་གིས་སམ། ལྷའི་མིག་གིས་མཐོང་བར་གྱུར་པ། ཙུན་ཙུ་ཀོའི་བདག་གི་སྲིན་གལ་ཏེ་ལྟོགས་པར་གྱུར་ན། དེས་གནད་
རྣམས་དང་བཤང་བ་དག་ཀྱང་རབ་ཏུ་འབྱེད་པར་བྱེད་དོ། །དེས་མཉམ་པར་ཤིན་དུ་འཁྲུ་བར་འགྱུར་རོ། །ངའི་མེ་དྲོད་ཉམས་པར་བྱེད་དོ། །དེས་བདག་གི་ཁ་སྐམས་པར་འགྱུར་རོ། །བདག་གི་ལུས་རྙིངས་པར་
འགྱུར་བ་དང་གཟེར་ཟུག་དག་འབྱུང་བར་བྱེད་དོ། །བདག་གི་བཤང་བ་དང་ཆུ་འདྲེས་པར་བྱེད་དེ། ཉིན་མོ་དང་མཚན་མོར་ཡང་གཉིད་འབྱུང་བར་མི་འགྱུར་རོ། །སྲིན་ཙུན་ཙུ་ར་ཀས་ནི་རྟག་ཏུ་ཡང་བདག་གི་སྨིན་མའི་
གནས་སུ་བཤང་བ་ཚལ་བར་བྱེད་དོ། །དེ་བདག་གི་རྟུག་པའི་གཏེར་ལ་བརྟེན་ནས་རླུང་དང་རྔུལ་དང་གཅིན་དང་བད་ཀན་རྣམས་དང་ལྷན་ཅིག་འགྲོགས་པར་གྱུར་པའི་ཤིན་དུ་འཁྲུ་བར་བྱེད་དོ། །དེས་བདག་གི་དང་ཀ་
མི་བདེ་བ་སྐྱེད་པར་འགྱུར་ཞིང་ལྐུག་པར་ཡང་བྱེད་དོ། །གལ་ཏེ་མྱ་ངན་བྱེད་པར་གྱུར་ན་དེས་ངའི་སྲིན་ཙུན་ཙུ་ར་ཀཿཤིན་དུ་དགའ་བར་འགྱུར་རོ། །དེ་ཤིན་དུ་ཡང་བདག་ལ་སྟོབས་དང་ལྡན་པར་འགྱུར་ཞིང་། 
མཉམ་ཞིང་ཤིན་དུ་རྒྱ་ཆེ་བར་ཁྲག་ཏུ་གྱུར་པའི་རྩ་རྣམས་སུན་འབྱིན་པར་བྱེད་དོ། །དེས་ང་ཤིན་དུ་ཡང་འཁྲུ་བར་འགྱུར་རོ། །བད་ཀན་བེའུ་སྣབས་ཤིན་དུ་འཁྲུས་པས་རླུང་ལྷག་པར་འགྱུར་རོ། །ཙུན་ཙུ་ར་ཀའི་སྲིན་ལ་
<pb id="66.136a"/>སོ་སོར་བརྟགས་པས་ཡང་དག་པ་ཇི་ལྟ་བ་བཞིན་དུ་ལུས་རབ་ཏུ་ཤེས་སོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་
བའི་ཤེས་རབ་དག་གིས་སམ་ལྷའི་མིག་གིས་མཐོང་བར་གྱུར་པ། ངའི་སྲིན་རྒྱུས་པ་སྒུལ་བ་ཞེས་བྱ་བ་རྟག་ཏུ་རྒྱུས་པ་སྦོམ་པ་འམ་ཕྲ་བ་རྣམས་ཀྱི་ཡང་གསེབ་དུ་རྒྱུ་བར་བྱེད་དོ། །དེ་བདག་ལ་ཁྲོས་པར་གྱུར་ན་དེས་ངའི་རྒྱུས་པ་
རྣམས་ན་བར་འགྱུར་རོ། །གལ་ཏེ་ལྟོགས་པར་མ་གྱུར་ན་ནི་དེས་ངའི་རྒྱུས་པར་གྱུར་པ་རྣམས་ན་བར་མི་འགྱུར་རོ། །བདག་གི་རྒྱུས་པས་སྦྲེལ་བར་གྱུར་པའི་རུས་པའི་སྒལ་ཚིགས་རྣམས་ཐམས་ཅད་མ་ལུས་པ་ནས་ཐུག་
དུ་མཐོང་བར་གྱུར་པས་དེས་བདག་གི་ལུས་ལ་རྒྱུས་པ་ལས་གྱུར་པའི་ཚོར་བ་རྣམས་སྐྱེད་པར་བྱེད་དོ། །ངས་ཟས་དང་བྲལ་བར་གྱུར་པས་གལ་ཏེ་ན་ང་ལྟོགས་པར་གྱུར་ན། དེ་བདག་གི་རྒྱུས་པ་ལ་གནས་པའི་ཁྲག་
རྣམས་འཐུང་བར་བྱེད་དོ། །དེས་ངའི་རྩོལ་བ་རབ་ཏུ་ཉམས་པར་འགྱུར་རོ། །གལ་ཏེ་ཤ་ཟ་བར་བྱེད་ན་དེས་བད་ཀན་སྨུག་པོ་ང་ལ་སྐྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་
སུ་ལྟ་ཞིང་གནས་པ། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ། རྩ་སྒུལ་བ་ཞེས་བྱ་བའི་སྲིན་དེ་ངའི་རྩ་ཀུན་ཐམས་ཅད་ཀྱི་མཐར་རྒྱུ་ཞིང་གསེབ་དུ་རྒྱུ་བར་བྱེད་པ་ཕྲ་བར་གྱུར་པས་ཤིན་
དུ་ཐོགས་པ་མེད་པར་འགྲོ་བ་ཡིན་ནོ། །དེ་གལ་ཏེ་ངའི་ཟས་རྣམས་ཀྱི་སྟོབས་ཀྱིས་རྩ་རྣམས་འཇོམས་པར་བྱེད་དོ། །དེས་བདག་གི་ལུས་པོ་ཀུན་དུ་སྐམ་པར་འགྱུར་བ་འམ་ཡི་ཀ་མི་བདེ་བ་འབྱུང་བར་འགྱུར་རོ། །
གལ་ཏེ་ཡང་ཆུ་རྒྱུ་བའི་རྩ་རྣམས་ལ་གནོད་པ་བྱེད་པར་གྱུར་ན། དེས་ངའི་རྐན་སྐམས་པར་འགྱུར་རོ། །གལ་ཏེ་ཡང་རྔུལ་རྒྱུ་བའི་རྩ་རྣམས་ལ་གནོད་པ་བྱེད་པར་གྱུར་ན་དེས་ཀྱང་ངའི་བ་སྤུའི་ཁུང་བུ་རྣམས་ནས་
<pb id="66.136b"/>རྔུལ་ཀུན་དུ་འབྱུང་བར་འགྱུར་རོ། །ཡང་གལ་ཏེ་ཆུ་ངན་རྒྱུ་བའི་རྩ་རྣམས་ཀྱི་གསེབ་དུ་སོང་བར་གྱུར་ནས་སུན་འབྱིན་པར་བྱེད་ན་གཅིན་སྡོམ་པར་འགྱུར་རོ། །ཁུ་ཆུ་སུན་འདོན་པར་བྱེད་ན་ཡང་ཤིན་དུ་སྡུག་
བསྔལ་མི་ཟད་པར་འགྱུར་རོ། །གལ་ཏེ་ཡང་རྟུག་པ་རྒྱུ་བའི་རྩ་རྣམས་ཀྱི་ནང་དག་ཏུ་རྒྱུ་བར་བྱེད་ཅིང་ཁྲོས་པར་གྱུར་ན་ནི་དེས་བདག་གི་རྟུག་པའི་གནས་རྣམས་སྡོམ་པས་འཆི་བ་ཙམ་གྱི་སྡུག་བསྔལ་བྱེད་དོ། །
རྩ་སྒུལ་བར་བྱེད་པའི་སྲིན་དེ་ལ་སོ་སོར་བརྟགས་པར་གྱུར་ན་ཡང་དག་པ་ཇི་ལྟ་བ་བཞིན་དུ་སོ་སོར་ཤེས་སོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། 
དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། པགས་པ་བསྐྱོད་པར་བྱེད་པ་ཞེས་བྱ་བའི་སྲིན་པགས་པ་དྲུག་གི་གསེབ་ན་གནས་པ་རྣམས་གལ་ཏེ་ངའི་ཟས་ཀྱི་སྐྱོན་གྱིས་ཁྲོས་པར་
གྱུར་ན་ནི། དེས་བདག་གི་པགས་པ་རྣམས་ཁ་དོག་ངན་པར་འགྱུར་རོ། །རྩུབ་པར་འགྱུར་བ་འམ་གཡན་པ་འམ་པགས་པ་རྣམས་དམར་བ་ཉིད་དམ་སྐྱ་བ་ཉིད་དམ་སྔོ་བ་ཉིད་དམ་རྡོལ་བར་འགྱུར་བ་འམ་སེན་མོ་དང་སྐྲ་དང་
ཁ་སྤུ་དང་བ་སྤུ་རྣམས་དང་སྐྱི་རྣམས་ཉིལ་བར་འགྱུར་རོ། །འབྲུམ་བུ་ཐུག་ཐུག་པོ་འམ་མཛེར་འགྱུར་བ་འམ་པགས་པ་དང་ཤ་དང་དྲོད་བྱེ་བྲལ་དུ་འགྱུར་རོ། །དེས་པགས་པ་སྐྱོད་པར་བྱེད་པའི་སྲིན་རྣམས་ལ་སོ་སོར་
བརྟགས་པར་གྱུར་པས་ཀྱང་ལུས་ལ་ཡང་དག་པ་ཇི་ལྟ་བ་བཞིན་དུ་སོ་སོར་རྟོག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པར་གྱུར་པ་ན། དེས་ཐོས་
པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བ་ནི། ཚིལ་རྒྱུ་བར་གྱུར་པའི་རྒྱུན་རྣམས་ཀྱི་གསེབ་ན་གནས་པའི་ཚིལ་སྒུལ་ཞེས་བྱ་བའི་སྲིན་བདག་གི་ལུས་ལ་གནས་པར་གྱུར་པ་དེས་མཐོང་བར་གྱུར་ཏོ། །
<pb id="66.137a"/>ཡང་ད་གལ་ཏེ་ན་ཉལ་བའི་སྐྱོན་གྱིས་སམ་ཟས་ཀྱི་སྐྱོན་གྱིས་ཀྱང་རུང་སྟེ་རབ་ཏུ་འཁྲུགས་པར་གྱུར་པ་སྐྱེས་ན། དེས་ང་ལ་འཁྲུ་སྐྱུག་གམ་འབྲུམ་བུ་འམ་སྐྱ་བོར་སྣང་བ་འམ་ཐིག་ལེའི་རིགས་སུ་གྱུར་པ་རྣམས་སྐྱེད་
པར་བྱེད་དོ། །སྐེ་ལ་ལྦ་བར་གྱུར་པ་འམ་རྒྱུས་པ་ཡང་རུལ་བ་དང་སྟོབས་ཟད་པ་དང་ལུས་རྗུད་པ་དང་བདག་ཟས་ཟ་བར་བྱེད་པར་གྱུར་ན་རྟག་ཏུ་རྔུལ་བ་ཉིད་དུ་ཡང་བྱེད་དོ། །ཚིལ་སྒུལ་བར་བྱེད་པའི་སྲིན་དེ་ལ་སོ་སོར་
བརྟགས་པར་གྱུར་པས་ཀྱང་ལུས་ཡང་དག་པ་ཇི་ལྟ་བ་བཞིན་དུ་རབ་ཏུ་རིག་གོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་
བམ་ལྷའི་མིག་གིས་མཐོང་བར་གྱུར་པ། འཕེལ་བྱེད་ཅེས་བྱ་བའི་སྲིན་ལུས་ལ་རབ་ཏུ་གནས་པ་ཡིན་ལ། དེས་བདག་ལ་རང་བཞིན་དུ་གནས་པ་འམ་རང་བཞིན་དུ་མི་གནས་པར་གྱུར་པ་ཅི་དག་བྱེད་པ་ཡང་། དེས་ཐོས་པ་
ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བ་ནི། ངའི་སྲིན་འཕེལ་བྱེད་རྣམ་པ་གཉིས་ཀྱིས་ལུས་ལ་ཉེ་བར་ལོངས་སྤྱོད་པར་བྱེད་དེ་ཟིན་པ་དང་མ་ཟིན་པའོ། །དེ་ལ་ཟིན་པ་ཡང་ལུས་ཕྱེད་དྲོད་དང་ཁྲག་དང་ཤ་དང་
རུས་པ་དང་ལྷ་བ་དང་མཁྲིས་པ་དང་ཁུ་ཆུའོ། །མ་ཟིན་པ་ཡང་ཇི་ལྟར་ལུས་ལ་སྐྲ་དང་བ་སྤུ་དང་སེ་མོ་དང་ཁ་སྤུ་དང་སོ་རྣམས་སོ། །ཉེ་བར་འཕེལ་བྱེད་ཀྱི་སྲིན་དེས་ཀྱང་བདག་གི་ལུས་ལ་རྣམ་པ་གཉིས་སུ་འཕེལ་བར་བྱེད་པ་
ཡིན་ཏེ། གལ་ཏེ་ཡང་ངའི་ཟས་ཀྱི་སྐྱོན་གྱིས་འཕེལ་བྱེད་ཀྱི་སྲིན་རྣམས་རབ་ཏུ་རྒྱས་པར་མ་གྱུར་ན་ནི་དེས་ང་སྤྲོ་བ་དང་རྣམ་པར་བྲལ་བར་འགྱུར་རོ། །འགྲོ་བ་དང་འོང་བ་ལ་ཡང་བདག་བདེ་བར་གནས་པར་འགྱུར་རོ། །
མྱུར་ཞིང་བརྟད་པར་གཉིད་ཀྱི་རྒྱུན་འབྱུང་བར་འགྱུར་རོ། །དེ་ལས་ཀྱང་བདག་གི་སྟོབས་རབ་ཏུ་འཕེལ་བར་འགྱུར་ཏེ། བདག་གི་ལྤགས་པ་དང་ཁྲག་དང་ཚིལ་དང་ལྷ་བ་དང་རུས་པ་དང་ཁུ་ཆུ་དང་སྟོབས་རྣམས་སྐྱེ་བར་འགྱུར་རོ། །
<pb id="66.137b"/>དེས་འཕེལ་བྱེད་ཀྱི་སྲིན་ལ་སོ་སོར་བརྟགས་པས་ཀྱང་ལུས་ཡང་དག་པ་ཇི་ལྟ་བ་བཞིན་དུ་རིག་གོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་
བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ། ངའི་སྲིན་དྲི་ངན་པ་ཞེས་བྱ་བ་ཤ་དང་བཤང་བ་དང་གཅིན་གྱི་གསེབ་ན་གནས་པ་ཡིན་ལ། གལ་ཏེ་ཟས་ཀྱི་སྐྱོན་གྱིས་ཁྲོས་པར་གྱུར་ན་ངའི་ཟས་དེ་དག་གི་སྐྱོན་
གྱིས་དེས་ཕྱི་ས་དང་གཅིན་དང་མཆིལ་མ་དང་སྣབས་རྣམས་དྲི་མི་ཞིམ་པར་འགྱུར་རོ། །སྣའི་རྣག་དང་མིག་གི་རྣག་དག་ཀྱང་འབྱུང་ངོ་། །སྲིན་རྣམས་དང་ལྷན་ཅིག་ཀུན་དུ་ཚོགས་པར་འགྱུར་བ་དེ་དང་དེ་དག་རྣམས་
ཀྱང་སྲིན་གྱིས་དྲི་ངན་པ་རྣམས་སུ་སྐྱེད་པར་བྱེད་དོ། །གང་ཡང་གོས་སམ་མལ་ཆ་དང་ནམ་ཟས་ཀྱི་རིགས་སུ་གྱུར་པ་རྣམས་ཀྱང་རུང་སྟེ་སོའི་གསེབ་དུ་སོང་བར་གྱུར་ན། དེ་དག་རྣམས་སྲིན་དེ་ཡིས་དྲི་ངན་པ་དང་ཆེས་དྲི་ངན་
པར་འགྱུར་བར་བྱེད་དོ། །མཚན་མོ་ཉལ་བར་གྱུར་པའི་སྐྱོན་གྱིས་ཀྱང་ལྕེའི་དྲི་མ་དེ་ཤིན་དུ་དྲི་མི་ཞིམ་པར་འགྱུར་རོ། །ལྕེའི་དྲི་མ་རྣམས་ཤིན་དུ་སྐྱ་བར་འགྱུར་བ་དང་ལུས་དྲི་ངན་པ་དང་དྲི་མ་ཅན་དུ་ཡང་འགྱུར་རོ། །དེས་ཡང་དག་
པ་ཇི་ལྟ་བ་བཞིན་དུ་དྲི་ངན་པའི་སྲིན་དེ་ལ་སོ་སོར་བརྟགས་པར་གྱུར་པས་ཀྱང་ལུས་ཡང་དག་པ་ཇི་ལྟ་བ་བཞིན་དུ་སོ་སོར་རབ་ཏུ་རིག་པར་འགྱུར་རོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་
ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རྔུལ་ལ་རྒྱུ་བ་ཞེས་བྱ་བའི་སྲིན་གཤུལ་ཤའི་གསེབ་ན་རྒྱུ་བ་ཡིན་ཏེ། དེ་གལ་ཏེ་ངའི་ཟས་ཞུ་བར་གྱུར་ན། དེས་བདག་
གི་རུས་ཤིང་གི་ཡུལ་ཕྱོགས་ཀྱི་རུས་པ་གསུམ་གྱི་བུ་གུ་གང་ཡིན་པར་ངའི་བཤང་བ་དྲངས་ནས་འཕོངས་ཀྱི་མདོར་འཇུག་གོ། །རུས་པ་གཞན་གསུམ་གྱི་བུ་གུ་རླན་པར་བྱས་ཤིང་བདག་གི་ཆུ་ངན་གྱིས་རླན་པར་བྱས་ནས་རྟུག་
<pb id="66.138a"/>པའི་དབྱིབས་ཆེན་པོ་རྣམས་ཨན་ཏོང་རུས་པའི་ཡུལ་ཕྱོགས་སུ་བྱས་ནས་ངའི་གཅིན་འབྱུང་བར་འགྱུར་རོ། །དེས་རྔུལ་ལ་རྒྱུ་བའི་སྲིན་ལ་རབ་ཏུ་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་རབ་
ཏུ་རིད་པར་འགྱུར་རོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ། སྲིན་གྱི་
རིགས་བཅུ་དག་གི་མཁྲིས་པ་ལ་གནས་པ་དེ་ལས་སྐྱེས་པར་གྱུར་པ། ལུས་ཐམས་ཅད་ཀྱི་རྗེས་སུ་འཇུག་པར་བྱེད་པ་རྣམས་ནི་འདི་ལྟ་སྟེ། ཙུ་རུ་བཿ དང་སྒུལ་བྱེད་དང་རྫས་ཀྱིས་རྒྱས་པ་དང་ཆེན་པོའི་རིགས་
དང་ནག་པ་པ་དང་། ཟས་ཆེན་པོ་དང་དྲོ་བ་ལ་རྒྱུ་བ་དང་རྣམ་པར་སྲེག་བྱེད་དང་མེ་དྲོད་ཉམས་པར་བྱེད་པ་དང་མེ་ཆེན་པོ་དང་སྟེ། སྲིན་གྱི་རིགས་བཅུ་པོ་དེ་དག་རྣམས་ནི་མཁྲིས་པ་ལ་རྒྱུ་བ་དང་དེ་ལས་སྐྱེས་པར་གྱུར་པ་ལུས་
ཐམས་ཅད་ཀྱི་རྗེས་སུ་འཇུག་པ་རྣམས་ཡིན་ནོ། །བདག་གི་སྲིན་གང་དག་གིས་ངའི་ལུས་ལ་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་བྱེད་པར་འགྱུར་ན། དེས་ཐོས་པ་ལས་བྱུང་བའི་ཤེས་རབ་བམ་
ལྷའི་མིག་གིས་མཐོང་བ་ལ། ཙུ་ར་བ་ཞེས་བྱ་བའི་སྲིན་ལུས་ལ་རབ་ཏུ་གནས་སོ། །དེ་གལ་ཏེ་བདག་གི་ཟས་ཀྱི་སྐྱོན་གྱིས་ཁྲོ་བ་ཀུན་ནས་སྐྱེས་པར་གྱུར་ན། དེས་ངའི་མིག་གཉིས་ཀྱི་རྫི་མ་དག་ཟ་བར་འགྱུར་རོ། །
དེས་ང་ལ་འབྲུམ་བུ་དང་གཡན་པ་དག་སྐྱེ་བར་འགྱུར་རོ། །གལ་ཏེ་རྫི་མ་གཞན་རྣམས་ལ་ཟ་བར་འགྲོ་ན་མིག་ལས་གྱུར་པའི་མཆི་མ་རབ་ཏུ་ཕལ་ཆེ་བ་ཡང་རབ་ཏུ་འབྱུང་ངོ་། །གལ་ཏེ་མིག་ལ་རྒྱུ་བར་གྱུར་ན་དེས་
བདག་གི་མིག་ལ་ནད་དྲག་པོ་རྣམས་སྐྱེད་པར་བྱེད་དེ། མཐོང་བ་རྣམས་པར་ཉམས་པ་འམ་མིག་ཉེ་བར་སྡོམ་པར་ཡང་འགྱུར་རོ། །དེ་བདག་གི་མིག་གི་ནང་ན་རྒྱུ་ཞིང་ཤའི་གོང་བུར་གྱུར་པའི་མིག་གི་ཐ་
<pb id="66.138b"/>སྙེད་དུ་བྱས་པ་ལ་འགལ་བར་བྱས་ནས། མིག་ལ་གནས་པའི་ནུར་ནུར་པོ་ལ་གནས་པར་བྱེད་དོ། །དེས་ངའི་མིག་འབྲས་སུ་གཏོགས་པའི་གཡོགས་མ་དང་དམར་པོར་སྣང་བ་ཡང་སྐྱེད་པར་བྱེད་དོ། །སྲིན་འདིས་
ནི་རྟག་པར་རྒྱུན་དུ་ནད་ཆེན་པོ་རྣམས་བྱེད་དོ། །དེས་ཙུ་ར་བཱི་སྲིན་ཡང་དག་པ་ཇི་ལྟ་བ་བཞིན་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་
པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་དག་གིས་སམ་ལྷའི་མིག་གིས་མཐོང་བར་གྱུར་པ། སྒུལ་བྱེད་ཞེས་བྱ་བའི་སྲིན་ལུས་ལ་གནས་ཏེ། 
མཁྲིས་པའི་ནང་ན་རྒྱུ་བ་དང་ལུས་ཐམས་ཅད་ལ་ཡང་ཐོགས་པ་མེད་པར་འགྲོ་བར་བྱེད་པ་དང་། མཁྲིས་པ་ཉིད་ཀྱིས་ལུས་གཡོགས་པ་ཡིན་ནོ། །དེས་གང་གིས་ཁོ་བོའི་རུས་པ་བསྲེགས་པར་གྱུར་པ་ཤར་གཏོགས་
པ་ཡང་ཤིན་དུ་ཚ་བར་འགྱུར་བ་འམ། བདག་གི་ཡན་ལག་རྣམས་ཀྱང་དྲོན་མོར་འགྱུར་རོ། །བདག་གི་ལག་པ་དང་རྐང་པ་གཉིས་ཀྱང་ཤིན་དུ་རྣམ་པར་བསྲེགས་པར་གྱུར་པ་ནི་ཉིན་མོ་དང་མཚན་མོ་ཡང་རབ་ཏུ་ཞི་བར་མི་
འགྱུར་རོ། །གལ་ཏེ་པགས་པ་ལ་འགྲོ་བར་གྱུར་ན་བདག་ལ་རྔུལ་འབྱུང་བར་འགྱུར་རོ། །དེས་སྒུལ་བྱེད་ཀྱི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་རབ་ཏུ་ཤེས་སོ། །གཞན་
ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་དག་གིས་སམ། ལྷའི་མིག་གིས་མཐོང་བར་གྱུར་པ། བདག་གི་སྲིན་རྫས་ཀྱིས་རྒྱས་
པ་ཞེས་བྱ་བ་མཁྲིས་པའི་ནང་ན་རྒྱུ་བར་གྱུར་པ་མཆུ་ཤིན་དུ་རྣོ་བ་རྐང་པ་ཐུང་བ་མེའི་ལྟོ་དང་ནད་ཆེན་པོར་གྱུར་པའོ། །དེ་གལ་ཏེ་ཤེད་ན་ལུས་ཀྱི་ཡུལ་ཕྱོགས་གཞན་ན་གནས་པར་གྱུར་ན། ངའི་ཟས་ཀྱི་སྐྱོན་གྱིས་ལྟོགས་
<pb id="66.139a"/>པར་གྱུར་ནས། ཡུལ་ཕྱོགས་དེ་དང་དེ་དག་ཏུ་ལུས་སྲེག་པར་འགྱུར་རོ། །ཁྲག་འགྲིམ་པར་འགྱུར་རོ། །ཁྲག་སྐྱུག་པར་འགྱུར་བ་དང་བདག་གི་ལུས་ཐམས་ཅད་ཀྱང་རང་བཞིན་དུ་མི་གནས་པར་མེ་
བཞིན་དུ་སྲེག་པར་བྱེད་དོ། །བདག་གི་ལུས་ཀྱི་པགས་པ་རྣམས་ཐམས་ཅད་མེའི་ཡུལ་དུ་འགྱུར་ཞིང་རྐང་པ་དག་ལ་ཡང་འབྲུམ་བུའི་ཐིག་ལེ་དང་ལུས་རྣམས་མེ་དང་མཚུངས་པར་སྐྱེད་དོ། །རྫས་ཀྱིས་རྒྱས་པའི་
སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བུར་ལུས་སོ་སོར་རིག་པར་འགྱུར་རོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེའི་ཐོས་པ་
ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རིགས་ཆེན་པོ་ཞེས་བྱ་བའི་སྲིན་ལུས་ཀྱི་ནང་ན་རྒྱུ་བར་གྱུར་པ་མཁྲིས་པའི་གསེབ་ན་རྒྱུ་བ་ཡིན་ནོ། །དེ་གལ་ཏེ་ངའི་ཟས་ཀྱི་སྐྱོན་ཀྱིས་ཁྲོ་བ་
སྐྱེས་པར་གྱུར་ན། དེས་ང་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རིགས་ཆེན་པོའི་སྲིན་ནི
ངའི་ལུས་ཀྱི་ནང་ན་རྒྱུ་བར་གྱུར་པས་མགོ་ནས་བཟུང་ནས་ཇི་སྲིད་དུ་རྐང་པའི་བར་དུ་ཐོགས་པ་མེད་པར་འགྲོ་བ་ཡིན་ཏེ། དེ་བདག་ལ་ཁྲོས་ནས་ལུས་ཐམས་ཅད་ལ་ཁྲག་མཁྲིས་ཀྱི་འབྲུམ་ཐུག་བྱེད་པ་དང་། འདིས་
མཁྲིས་པ་དང་ཁྲག་དག་གིས་རྣ་བ་དང་སྣ་བུག་གི་ནང་དག་ནས་ཁྲག་མཁྲིས་འཇག་པར་བྱེད་པས་འཆི་བའི་གནས་སྐབས་དང་འདྲ་བར་བྱེད་དོ། །སྔོན་པོར་བྱེད་ཅིང་མིག་སེར་དུ་ཡང་བྱེད་དོ། །དེས་ཁ་ཁ་བར་ཡང་བྱེད་དོ། 
དེས་རིགས་ཆེན་པོའི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་འགྱུར་རོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་
<pb id="66.139b"/>པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ནག་པ་པ་ཞེས་བྱ་བའི་སྲིན་མཁྲིས་པ་སྐྱོན་ཅན་རྣམས་དྲངས་ནས་ལུས་ལ་ཀུན་ཏུ་རྒྱུ་བར་བྱེད་དོ། །དེ་གལ་ཏེ་བདག་གི་
ཟས་ཀྱི་སྐྱོན་གྱིས་ཁྲོ་བ་སྐྱེས་པར་གྱུར་ནས་ལུས་ཀུན་ལ་སྙོམས་པར་ཏིལ་འདྲ་བའི་ཐིག་ལེ་ནག་པོ་རྣམས་བྱེད་པ་དང་། ཤ་འབྲུམ་པར་བྱེད་པ་འམ་ལུས་ལ་ཡང་ནག་པོ་དང་སེར་པོར་འགྱུར་བ་འམ། 
དམར་པོའི་དྲི་རླུང་དང་རླུང་དག་དང་མཚུངས་པར་འཇུག་པར་བྱེད་པ་འམ་བདག་གི་མཁྲིས་པ་འམ་གཞང་འཇོམས་པར་འགྱུར་རོ། །དེས་ནག་པོའི་སྲིན་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་ལུས་རབ་ཏུ་
ཤེས་སོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཟས་ཆེན་པོ་ཞེས་
བྱ་བའི་སྲིན་ལུས་ལ་གནས་ཏེ་དེས་ལུས་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བ་ནི་ཟས་ཆེན་པོ་ཞེས་
བྱ་བའི་སྲིན་ཟས་ཀྱི་སྐྱོན་གྱིས་གལ་ཏེ་ཁྲོས་པར་གྱུར་ན་དེ་ངའི་མཁྲིས་པའི་ནང་ན་གནས་པས་ཟས་ཟོས་པ་དང་དེ་ལྟར་ཚ་བ་སྐྱེད་པར་བྱེད་དོ། །དེ་ཆེན་པོར་གྱུར་པས་བདག་གི་ལུས་རླན་པར་འགྱུར་ཞིང་ཞིམ་པར་
གྱུར་ནས་ཡན་ལག་དང་ཉིང་ལག་རྣམས་ཐམས་ཅད་དང་མིག་དང་རྣ་བ་དང་སྣ་དང་བདག་གི་ལྕེའི་དབང་པོ་རྣམས་ཀྱང་ཉམས་པར་འགྱུར་རོ། །རང་དང་རང་གི་ཡུལ་རྣམས་ལ་ཡང་ལྟ་བར་མི་ནུས་པར་འགྱུར་བ་དང་། 
ཟས་ཀྱི་སྐྱོན་གྱིས་བདག་གི་དབང་པོ་ལྔ་པོ་རྣམས་ལམ་ངན་པ་ལ་རབ་ཏུ་གནས་པར་ཡང་འགྱུར་རོ། །དེས་ཟས་ཆེན་པོའི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་
<pb id="66.140a"/>རིག་པར་འགྱུར་རོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་དག་གིས་སམ་ལྷའི་མིག་གིས་མཐོང་བར་གྱུར་པ། དྲོ་བ་
ལས་རྒྱུ་བ་ཞེས་བྱ་བའི་སྲིན་ནི་རྟག་ཏུ་ཟས་དྲོ་བ་ལ་དགའ་བར་གྱུར་པ། ཟས་གྲང་བ་རྣམས་ལ་རབ་ཏུ་སྡང་བ་ཡིན་ནོ། །དེས་བདག་ལ་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་བྱེད་པ་ཡིན་ན། 
དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གལ་ཏེ་བདག་ཟས་སུ་གྱུར་པ་དག་གམ་བཟའ་བ་དང་བཏུང་བ་དང་བཅའ་བ་དང་མྱང་བ་ཡང་རུང་སྟེ་གྲང་མོ་དག་ཟ་བར་གྱུར་ན་
དེ་ང་ལ་ཁྲོས་པར་གྱུར་ནས་ངའི་ཁ་ལ་ལྡག་པར་བྱེད་པ་འམ། ལུས་རླན་པ་འམ་ལྕི་བ་འམ་ཉམ་ཆུང་བ་འམ་འགག་པ་འམ་སྙིང་ལ་ཡང་ལྡག་པ་འམ་ལུས་ཐམས་ཅད་ཀྱི་སྐྱོན་དུ་གྱུར་པ་སྟེ། དེས་ལུད་པ་དམར་པོར་
བྱེད་པ་འམ་མགྲིན་པ་ལ་ལྡག་པར་ཡང་བྱེད་དོ། །དེས་དྲོ་བ་ལས་རྒྱུ་བའི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་ལ་སོ་སོར་བརྟགས་པ་ཡིན་ནོ། །གཞན་ཡང་རྣལ་འབྱོར་
སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རྣམ་པར་སྲེག་བྱེད་ཅེས་བྱ་བའི་སྲིན་ལུས་ཀྱི་
མཁྲིས་པའི་གནས་ལ་རབ་ཏུ་གནས་པ་ཡིན་ལ། དེས་ང་ལ་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་
གྱུར་པ་སྲེག་བྱེད་ཀྱི་སྲིན་བདག་གི་ལུས་ལ་གནས་པ་ལས། གལ་ཏེ་ངས་ཟས་ལྕི་མོ་གང་དག་ཟོས་པར་གྱུར་ན་ངའི་ཟས་དེ་དག་གི་སྐྱོན་གྱིས་རྣམས་བསྲེག་བྱེད་ཀྱི་སྲིན་གྱིས་མེས་སྲེག་པར་བྱེད་དོ། །སྟོབས་ལྷག་པ་ཉིད་དང་རྩེ
<pb id="66.140b"/>འུ་ཆུང་ལ་གནོད་པར་འགྱུར་བ་དང་ཟས་ཀྱི་ཁམ་ཤིན་དུ་ཆེ་བས་མགྲིན་པར་མཐོག་པར་ཡང་འགྱུར་རོ། །བདག་གི་བཤང་བ་ཡང་སྐྱ་བོར་འགྱུར་ཞིང་ཆུ་ངན་ཡང་ཇི་ལྟ་བར་ཏེ། བདག་གྲང་བ་ལ་དགའ་བ་ཉིད་དུ་
ཡང་མི་འགྱུར་རོ། །ཟས་མངར་མོ་རྣམས་ལ་འདོར་བར་ཡང་མི་འགྱུར་རོ། །དེས་རྣམ་པར་སྲེག་བྱེད་ཀྱི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་རབ་ཏུ་ཤེས་སོ། །
གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ནི། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། མེ་དྲོད་ཉམས་པར་བྱེད་
པ་ཞེས་བྱའི་སྲིན་ངའི་ལུས་ལ་མཁྲིས་པ་དང་ལྷན་ཅིག་སྐྱེས་ནས་གནས་ཏེ། དེ་ལ་དགའ་བ་དང་དེ་གྲང་བའི་དུས་ན་ནི་དགའ་བར་འགྱུར་རོ། །དྲོ་བའི་དུས་ན་ནི་རྒུད་པར་འགྱུར་རོ། །གྲང་བའི་དུས་ན་ཡང་རབ་ཏུ་
དགའ་བར་གྱུར་ནས་བདག་ཟས་འདོད་པར་བྱེད་དོ། །དྲོ་བའི་དུས་ན་ནི་མེ་དྲོད་ཉམས་པར་བྱེད་དོ། །གྲང་བའི་དུས་ན་ཡང་ངའི་མཁྲིས་པ་ལེགས་པར་སྒྲུབ་པར་བྱེད་ཅིང་དྲོ་བའི་དུས་ན་ནི། སུན་འདོན་པ་ཡིན་
ནོ། །དེའི་སྐྱོན་གྱིས་ནི་མེ་དྲོད་ཉམས་པར་བྱེད་དོ། །དེས་མེ་དྲོད་ཉམས་པར་བྱེད་པའི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་
ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་མེ་ཆེན་པོ་ཞེས་བྱ་
བའི་སྲིན་ལུས་ལ་གནས་ཏེ། དེས་ང་ལ་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི། 
<pb id="66.141a"/>ངའི་སྲིན་མེ་ཆེན་པོ་ཞེས་བྱ་བ་ནི་ཟས་འགལ་བ་ཟོས་པ་རྣམས་ཐམས་ཅད་འདོད་པར་འགྱུར་རོ། །གལ་ཏེ་ཡང་རང་ལྟོགས་པར་གྱུར་ན་ནི། དེས་ངའི་ལུས་ཀྱི་གསེབ་དུ་གྱུར་པའི་སྲིན་རྣམས་ཟ་བར་
བྱེད་དོ། །སྲིན་དེའི་སྐྱོན་གྱིས་བདག་ལ་འདིར་ལྷང་ཀྱོག་འབྱུང་བར་འགྱུར་རོ། །རྒྱབ་དུ་གཟེར་བར་འགྱུར་བ་འམ་ལག་པ་ལ་ཟུག་ཟེར་ཡང་རུང་སྟེ། ཡུལ་ཕྱོགས་གང་དུ་སྲིན་རྣམས་ཟ་བར་བྱེད་པའི་ཡུལ་ཕྱོགས་དེ་
དང་དེ་དག་རྣམས་སུ་གཟེར་ཟུག་སྐྱེ་བར་འགྱུར་རོ། །དེས་མཁྲིས་པ་ལ་གནས་པའི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་རབ་ཏུ་རིད་པར་འགྱུར་རོ། །གཞན་ཡང་རྣལ་
འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རུས་པ་ལས་གྱུར་པའི་དང་ཚིལ་ལ་གནས་
པའི་སྲིན་གྱི་རིགས་འདི་ལྟ་སྟེ། རུས་པ་ལ་ལྡག་པ་དང་ཤིན་དུ་འབྲུད་བྱེད་དང་ཚིགས་པ་གཅོད་ཅིང་རྒྱུ་བ་དང་དྲི་མི་ཞིམ་པ་དང་རུས་པའི་རྣག་གི་རིགས་དང་ཁ་དམར་བ་དང་མྱང་བར་བྱེད་པ་དང་ལྤགས་པ་ཟ་བ་དང་གྲོག་མ་
དང་སྤུ་གྲིའི་ཁ་དང་རྣམས་སོ། །དེ་ལ་ངའི་རུས་པ་ལས་གྱུར་པའི་སྲིན་རྣམས་ཀྱིས་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་
གིས་མཐོང་བར་གྱུར་པ། རུས་པ་ལ་ལྡག་པར་བྱེད་པ་ཞེས་བྱ་བའི་སྲིན་ནི་ཕྱི་རོལ་གྱི་རུས་པའི་རྐང་རྣམས་ལ་རབ་ཏུ་གནས་སོ། །འདི་ལྟ་སྟེ་དཔུང་པའི་རྐང་ལ་གནས་པ་དང་། བརླའི་རྐང་ལ་གནས་པ་དང་རྒྱབ་ཀྱི་
སྒལ་བ་ལ་གནས་པ་རྣམས་ཡིན་ཏེ། རུས་པ་རྣམས་ཐམས་ཅད་ཀྱི་ཡང་གནད་རྣམས་ཀྱི་གསེབ་ན་རྒྱུ་བ་ཡིན་ནོ། །གལ་ཏེ་ཡང་དེ་ཟས་ཀྱི་སྐྱོན་རྣམས་ཀྱིས་ཁྲོ་བ་སྐྱེས་པར་གྱུར་ན་དེས་ངའི་རུས་པར་གྱུར་
<pb id="66.141b"/>པའི་ལྷང་ཀྱོག་རྣམས་དང་ལུས་ཀྱི་མདོག་དང་རེག་པ་ཡང་ངན་པར་བྱེད་དོ། །རུས་པ་རྣམས་སམ་ཤ་རྣམས་ཀྱང་རུང་སྟེ་རུས་པས་བསྡུས་པ་རྣམས་ཟ་བར་བྱེད་དོ། །དེས་ངའི་རུས་པ་ལས་གྱུར་པའི་ཚོར་བ་ཆེན་པོ་མཆོག་ཏུ་མི་བཟད་
པ་རྣམས་བསྐྱེད་དོ། །གལ་ཏེ་ཡང་དེ་ལྟོགས་པར་མ་གྱུར་ན་ནི་དེ་ཇི་སྐད་དུ་བཤད་པའི་ངའི་ཚོར་བ་རྣམས་དང་འབྲལ་བར་འགྱུར་རོ། ། རུས་པ་ལ་ལྡག་པར་བྱེད་པ་ཞེས་བྱ་བའི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་
དག་པ་ཇི་ལྟ་བ་བཞིན་དུ་ལུས་རབ་ཏུ་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་
གྱུར་པ། ཤིན་དུ་འདྲུད་བྱེད་ཅེས་བྱ་བའི་སྲིན་རུས་པ་རྣམས་ཐམས་ཅད་ལ་གནས་པ་ཡིན་ནོ། །དེས་གལ་ཏེ་ཤིན་དུ་རུས་པ་དྲུད་པར་བྱེད་ན་ནི། དེས་བདག་གི་ཁམས་རྣམས་ཐམས་ཅད་སྐམ་པོ་ཏྲོག་ཏྲོག་དུ་འགྱུར་རོ། །ཚད་
པ་དང་སྐད་འགག་པ་དང་བཤང་བ་འཁྲུ་བར་བྱེད་དོ། །དེ་རྣམས་བདག་ལ་མེད་ན་ཙིབ་ལོགས་ཀྱི་ནད་དང་སྐྱུག་པ་དང་ཡི་ག་མི་བདེ་བར་འགྱུར་རོ། །གལ་ཏེ་རུས་པའི་ཚིགས་སུ་གྱུར་པ་རྣམས་ཐམས་ཅད་ཀྱི་ཡང་རུས་པ་
རྣམས་མི་འདྲུད་ན་ནི། ཇི་སྐད་དུ་བཤད་པར་གྱུར་པའི་ནད་རྣམས་ང་ལ་འབྱུང་བར་འགྱུར་བ་མ་ཡིན་ནོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་
བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཚིགས་པ་གཅོད་ཅིང་རྒྱུ་བ་ཞེས་བྱ་བའི་སྲིན་ལུས་ལ་གནས་པ་ཡིན་ནོ། །དེས་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་བྱེད་པ་
ཡིན་པ་ཡང་། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི། ཚིགས་གཅོད་ཅིང་རྒྱུ་བ་ཞེས་བྱ་བའི་སྲིན་ནི་གལ་ཏེ་ཡང་ཟས་ཀྱི་སྐྱོན་གྱིས་ལྟོགས་པར་གྱུར་ན་བདག་གི་
<pb id="66.142a"/>ལག་པ་འཁུམ་པར་བྱེད་དོ། །ལུས་ཀྱི་ཡན་ལག་རྣམས་འབྲུལ་བར་འགྱུར་བ་འམ་སྙིང་གི་ནད་དུ་གྱུར་པ་འམ་གྲོང་ཁྱེར་གནས་པ་རྣམས་ཀྱང་སྟོངས་པར་མཐོང་བར་འགྱུར་རོ། །སྣབས་ཀྱང་འཁྲུག་པར་འགྱུར་རོ། །
རྟག་ཏུ་ཡང་ཡི་མུག་པ་དང་རེག་བྱ་དང་གཟུགས་རྣམས་ལ་བློ་ཀུན་དུ་དགའ་བར་མི་འགྱུར་རོ། །དེ་ཅིའི་ཕྱིར་ཞེ་ན། ཚོར་བ་རབ་ཏུ་སྟོབས་དང་ལྡན་པའི་ཕྱིར་རོ། །དེ་ཚིགས་པ་གཅོད་བྱེད་ཀྱི་སྲིན་ལ་སོ་སོར་བརྟགས་པར་གྱུར་པས་
ཀྱང་ཡང་དག་པ་ཇི་ལྟ་བ་བཞིན་དུ་ལུས་རབ་ཏུ་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་
མིག་གིས་མཐོང་བར་གྱུར་པ། དྲི་ངན་པ་ཞེས་བྱ་བའི་སྲིན་ལུས་ལ་གནས་པ་ཡིན་ཏེ། དེས་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་
ལྷའི་མིག་གིས་མཐོང་བ་ལས། དྲི་ངན་པ་ཞེས་བྱ་བའི་སྲིན་གལ་ཏེ་ཡང་ཟས་ཀྱི་སྐྱོན་གྱིས་ཁྲོ་བ་སྐྱེས་པར་གྱུར་ན། དེས་བདག་ལ་རྣམ་པར་སྲེག་པ་དང་ལྕི་བ་དང་ལུས་རྨར་གྱུར་པ་མྱུར་དུ་སོས་པ་རྣམས་ཀྱང་རིང་ཞིག་འགོར་བ་
དང་ཤ་བཀྲ་ཡང་བདག་གི་ལུས་ཀྱི་དཀྱིལ་འཁོར་ལ་འབྱུང་བར་འགྱུར་རོ། །སྐྱ་བོར་གྱུར་པ་ཡང་ལུས་ལ་རྒྱ་ཆེན་པོར་འགྱུར་རོ། །ཐམས་ཅད་དུ་མ་བྱུང་བར་འགྱུར་ན་ཉལ་བ་ཇི་ལྟ་བ་བཞིན་དུ་ལུས་འགྱུར་རོ། །མཛེ་ཡང་བདག་ལ་
འབྱུང་ངོ་། །རྣག་གི་དངོས་པོར་གྱུར་པ་བདག་གིས་ལུས་རྣམས་ཐམས་ཅད་ལ་རྒྱས་པར་འགྱུར་རོ། །དེའི་ནད་དེ་དག་རྣམས་རབ་ཏུ་ཞི་བར་མི་འགྱུར་རོ། །དེས་དྲི་ངན་པའི་སྲིན་ལ་སོ་སོར་བརྟགས་པར་གྱུར་པས་ཀྱང་ལུས་ཡང་
དག་པ་ཇི་ལྟ་བ་བཞིན་དུ་རབ་ཏུ་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། 
<pb id="66.142b"/>རུས་པའི་རྣག་གི་རིགས་ཀྱི་སྲིན་རྣམས་བདག་གི་ལུས་ལ་གནས་པ་ཡིན་ཏེ། དེས་བདག་ལ་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་དག་གིས་སམ་
ལྷའི་མིག་གིས་མཐོང་བ་ནི། བདག་གི་སྲིན་རུས་པའི་རྣག་གི་རིགས་རྣམས་གལ་ཏེ་ཟས་ཀྱི་སྐྱོན་གྱིས་ཁྲོས་པ་སྐྱེས་པར་གྱུར་ན། དེ་གལ་ཏེ་ལོ་འམ་ལོ་གཉིས་སམ་ལོ་མང་པོ་ན་ཡང་རུང་བདག་བྱིས་པར་གྱུར་པ་
ཙམ་ན་ཡང་རུང་སྟེ་ལུས་ལ་གལ་ཏེ་བརྒྱབ་ཅིང་བསྣུན་པ་རབ་ཏུ་ཞི་ཞིང་སྔོན་སོས་པར་གྱུར་པ་ལས་དེ་དག་བདག་གིས་སྲིན་དེ་ཁྲོས་ནས་སླར་ཡང་སྙིང་ལ་རྒྱུ་བར་བྱེད་དེ། ཇི་སྲིད་དུ་རྒས་པར་གྱུར་གྱི་བར་དུ་ཡང་ཁྲོས་པ་
སྐྱེ་བར་འགྱུར་རོ། །རུས་པའི་རྣག་གི་རིགས་ཀྱི་སྲིན་འདི་ནི་ཤིང་པ་ལ་ཀྵོ་དང་དུབ་པ་རའི་འབྲས་བུ་དང་འདྲ་བའི་ཐིག་ལེ་དྲི་མི་ཞིམ་པ་སྐྱེད་པར་བྱེད་དོ། །དེ་ཡང་གཡན་པ་མང་བར་འགྱུར་ཞིང་མང་དུ་འཛག་པ་རྣམས་ཀྱང་
སྐྱེ་བར་འགྱུར་རོ། །སྨིན་མ་འདྲ་བ་ཡང་སྐྱེ་བར་འགྱུར་ཞིང་ཚད་སྦྲང་དང་ཤ་སྦྲང་རྣམས་ཀྱང་འབབས་པར་འགྱུར་རོ། །དེས་རུས་པའི་རྣག་གི་རིགས་ཀྱི་སྲིན་ལ་སོ་སོར་བརྟགས་པར་གྱུར་པས་ཀྱང་ལུས་ཡང་དག་པ་ཇི་
ལྟ་བ་བཞིན་དུ་ལུས་རབ་ཏུ་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེ་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་
གྱུར་པ། ཁ་དམར་བ་ཞེས་བྱ་བའི་སྲིན་རུས་པ་ལ་གནས་པ་ཡིན་ཏེ། དེས་བདག་ལ་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་བྱེད་པ་ཡིན་ན། དེ་ཐོས་པ་ལས་བྱུང་བའི་ཤེས་རབ་དག་གིས་སམ་ལྷའི་མིག་གིས་མཐོང་བ་ནི། བདག་
གི་ཁ་དམར་བ་ཞེས་བྱ་བའི་སྲིན་གང་གི་ཚེ་ཟས་དག་གི་སྐྱོན་གྱིས་ལྟོགས་པར་གྱུར་པ་ན། དེས་བདག་ལ་མེ་སྦལ་འདྲ་བའི་ནད་ཆེན་པོ་མེ་དང་མཉམ་པར་འགྱུར་བ་ཁྲག་གི་མཐར་ཐུག་པར་འབྱུང་བ་ཆུ་སེར་དང་རྣག་མང་པོར་གྱུར་
<pb id="66.143a"/>ནས་ཉིན་མོ་དང་མཚན་མོ་མེད་པར་ཡང་རབ་ཏུ་ཉེ་བར་མི་འགྱུར་རོ། །ཁོང་རྨ་ཞེས་བྱ་བའི་ནད་རབ་ཏུ་བྱེད་པར་འགྱུར་རོ། །ཁ་དམར་བའི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་
དུ་ལུས་ལ་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པར་བྱེད་ན། དེས་ཐོས་པ་ལས་བྱུང་བའི་ཤེས་རབ་དག་གིས་སམ་ལྷའི་མིག་གིས་མཐོང་བར་གྱུར་
པ། མྱང་བར་བྱེད་པ་ཞེས་བྱ་བའི་སྲིན་བདག་གི་རུས་པ་ལ་སྤྱོད་པ་ཡིན་ཏེ། དེས་ང་ལ་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་
མཐོང་བ་ནི། མྱང་བར་བྱེད་པ་ཞེས་བྱ་བའི་སྲིན་ཟས་དག་གི་སྐྱོན་གྱིས་གལ་ཏེ་ལྟོགས་པར་གྱུར་ན། དེས་ང་ལ་འབྲུམ་བུ་རྣམས་སུ་བྱེད་དོ། །ལུས་ཐམས་ཅད་ཀྱི་ཡན་ལག་དང་ཉིང་ལག་རྣམས་ལ་ཀུན་དུ་རྒྱུ་བར་བྱེད་པ་ཡིན་
ཏེ། དེ་ལུས་གང་དག་ཉིད་ཁོ་ན་ལ་ཀུན་ཏུ་རྒྱུ་བར་བྱེད་པ་དེ་དག་ཉིད་ཁོ་ནར་བདག་རེངས་པར་འགྱུར་རོ། །སྙིང་སྟོབ་པ་དང་ལུས་ལ་ཚོར་བ་མེད་པར་ཡང་འགྱུར་རོ། །སྡང་བ་དང་བཤང་བ་འགག་པར་ཡང་འགྱུར་རོ། །གཉིད་མེད་
པར་ཡང་འགྱུར་རོ། །གྲོག་མ་དང་འདྲ་བར་ཡན་ལག་དང་ཉིང་ལག་རྣམས་ལ་རྒྱུག་པར་ཡང་བྱེད་དོ། །བདག་ཤིན་དུ་སྐོམ་པར་ཡང་འགྱུར་རོ། །བདག་ལ་མུན་པ་ཀུན་དུ་འབྱུང་བར་འགྱུར་བ་དང་གྲངས་བའི་ཚད་པ་དང་སྐྲང་
བར་ཡང་འགྱུར་རོ། །གལ་ཏེ་ཡང་མྱང་བར་བྱེད་པའི་སྲིན་ལྟོགས་པར་མ་གྱུར་ན་ནི། ཇི་སྐད་དུ་བཤད་པའི་ནད་དེ་དག་རྣམས་རབ་ཏུ་ཞི་བར་འགྱུར་རོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་
རྗེས་སུ་ལྟ་ཞིང་གནས་པར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་དག་གིས་སམ་ལྷའི་མིག་གིས་མཐོང་བར་གྱུར་པ། ལྤགས་པ་ཟ་བ་ཞེས་བྱ་བའི་སྲིན་ལུས་ལ་གནས་པ་ཡིན་ཏེ། དེས་རང་བཞིན་
<pb id="66.143b"/>དུ་གནས་པ་འམ་རང་བཞིན་དུ་མི་གནས་པ་ཅི་ཞིག་བྱེད་པ་ཡིན་པ་ཡང་དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བ་ནི་ལྤགས་པ་ཟ་བ་ཞེས་བྱ་བ་རུས་པ་ལ་གནས་པ་ཡིན་ཏེ། དེ་གལ་ཏེ་ལྟོགས་པར་གྱུར་
ན་ནི་དེས་ངའི་མཆུ་སྐྲང་བར་བྱེད་པ་འམ་ཁ་སྐྲང་བར་བྱེད་པ་འམ་མིག་སྐྲང་བར་བྱེད་པ་འམ་རྣག་གི་ཐོར་པ་འམ་རྒྱུས་པ་འཁུམ་པར་གྱུར་པའི་ཚོར་བ་དང་སྐོམ་དད་ཆེ་བ་དང་མགྲིན་པ་སྐམས་པ་དང་རྣ་བ་སྐྲང་བ་དང་། འཇིང་པ་
རེངས་པ་འམ་ཐོད་པ་རྐོ་རློག་ཏུ་གྱུར་པ་འམ་དུས་མ་ཡིན་པར་སྐྲ་དཀར་པོ་རྣམས་འབྱུང་བར་འགྱུར་བ་འམ་གྲེ་བ་འཇོམས་པ་འམ་དུས་མ་ཡིན་པར་གཉིད་དང་མི་མཐུན་པའི་ཟས་རྣམས་ལ་དགའ་བ་འམ་གནས་གཅིག་ལ་མི་དགའ་
བར་འགྱུར་བ་དང་། གནས་དང་ཀུན་དགའ་ར་བ་སྟོང་པ་རྣམས་ལ་དགའ་བ་འམ་སེམས་རྣམ་པར་གཡེངས་པར་གྱུར་པ་འམ། གང་ཅུང་ཟད་ཀྱིས་མང་དུ་སྨྲ་བར་བྱེད་པ་འམ་རྟག་པར་རྒྱུན་དུ་ཡན་ལག་དང་ཉིང་ལག་རྣམས་
ལ་སེན་མོས་འཕྲུག་པས་ཀྱང་བདག་གི་ལུས་ཐལ་ཚུབ་དང་འདྲ་བར་འགྱུར་ཏེ། ལྤགས་པ་ཟ་བར་བྱེད་པའི་སྲིན་རྣམས་ཀྱི་སྐྱོན་གྱིས་ཡིན་ནོ། །དེ་གལ་ཏེ་ལྟོགས་པར་མ་གྱུར་ན་ནི་དེའི་ཚེ་ཇི་སྐད་དུ་བཤད་པའི་ནད་རྣམས་
འཁྲུག་པར་མི་འགྱུར་རོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པར་བྱེད་པ་ན་དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ་ནི། 
གྲོག་མ་པ་ཞེས་བྱ་བའི་སྲིན་བདག་གི་རུས་པའི་གསེབ་ན་རྒྱུ་བ་ཡིན་ཏེ། ཡང་གལ་ཏེ་བདག་ཉིད་ལྟོགས་པར་གྱུར་ན་ཡང་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་ཞིག་བྱེད་པ་ཡིན་ན། དེས་ཐོས་པ་ལས་
བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི། གྲོག་མ་པ་ཞེས་བྱ་བའི་བདག་གི་སྲིན་ཡང་གལ་ཏེ་ཟས་ཀྱི་སྐྱོན་གྱིས་ཁྲོས་པར་གྱུར་ན། དེའི་ངའི་གནད་རྣམས་ལ་སྦྲུལ་བཞིན་དུ་ཀུན་དུ་སྐྲག་
<pb id="66.144a"/>པར་བྱེད་པའི་ཡིད་ཀྱིས་ཚོར་བ་འབྱུང་བར་བྱེད་དོ། །འདི་ལྟ་སྟེ་སྤྱི་བོ་དང་འགྲམ་པ་དག་དང་སྙིང་དང་རྒྱུ་ཞབས་དང་གཞང་དང་ལག་པ་དང་རྐང་པའི་མཐིལ་དང་སེན་མོའི་གསེབ་རྣམས་སུ་སོང་ནས་ཁབ་བཞིན་དུ་
གཏུར་བར་བྱེད་དོ། །རྒྱུན་རྣམས་ཀྱང་སྒུལ་བར་བྱེད་དོ། །སྣ་ལ་སྣབས་རྣམས་ཆུད་ཟ་བར་བྱེད་དོ། །མིག་དང་ཁ་དང་ལུས་རྣམས་ཀྱང་སྒུལ་བར་ཡང་བྱེད་དོ། །བདག་ཟས་རྣམས་ལ་ཞེ་སྡང་བར་གནས་པར་འགྱུར་རོ། །
དེ་ཡང་ལྟོགས་པར་གྱུར་ན་སྲིན་དུ་གྱུར་པའི་སྲིན་གཞན་གསེབ་ན་རྒྱུ་བ་རྣམས་ལ་རྩིས་མེད་པར་ལུས་ལ་མཐོ་འཚམ་པར་བྱེད་པས་ཉིན་མཚན་ཀུན་དུ་གནས་སོ། །དེའི་ཚོར་བས་བདག་ཟིལ་གྱིས་མནན་པས་གཉིད་འབྱུང་
བར་མི་འགྱུར་རོ། །གལ་ཏེ་དེ་ལྟོགས་པར་མ་གྱུར་ན་ནི། ཇི་སྐད་དུ་བཤད་པའི་ནད་དེ་དག་རྣམས་འབྱུང་བར་མི་འགྱུར་རོ། །གྲོག་མ་པའི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་
དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་
གྱུར་པ། སྤུ་གྲིའི་ཁ་ཞེས་བྱ་བའི་སྲིན་ལུས་ལ་རབ་ཏུ་གནས་པ་ཡིན་ཏེ། དེས་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་
མཐོང་བ་ནི། ངའི་སྲིན་སྤུ་གྲིའི་ཁ་ན་སྐྱེ་གནས་ཀྱི་སྒོ་ནས་འབྱུང་བར་འགྱུར་བའི་དང་པོ་ཉིད་དུ་འབྱུང་བར་འགྱུར་ཏེ། ཆོས་ཉིད་ཀྱི་ཁྱད་པར་གྱིས་དེ་དང་ལྷན་ཅིག་ཏུ་སྐྱེ་བས་སྐྱེས་པ་ཡིན་ནོ། །མངལ་གྱི་ནང་དུ་འབྱུང་བར་འགྱུར་
བའི་སྲིན་རྣམས་ནི་ཐམས་ཅད་ཉིད་ཚེའི་འདུ་བྱེད་འགོག་པ་ཡིན་ལ་མའི་ནུ་མ་དང་ཟས་ཀྱི་ཁྱད་པར་ལས་བདག་སྐྱེས་པར་གྱུར་ནས་ཇི་སྐད་དུ་བཤད་པའི་སྲིན་རྣམས་འབྱུང་ངོ་། །དེས་སྤུ་གྲིའི་ཁའི་སྲིན་སོ་སོར་བརྟགས་
<pb id="66.144b"/>པར་གྱུར་པས་ཀྱང་ལུས་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ། །རུས་པའི་གསེབ་ན་རྒྱུ་བའི་སྲིན་གྱི་རིགས་རྣམས་ཡང་དག་པ་ཇི་ལྟ་བ་བཞིན་དུ་སོ་སོར་བརྟགས་ནས་དེས་རུས་པར་གྱུར་པའི་ལུས་ལ་དྲན་པས་ཡང་དག་
པ་ཇི་ལྟ་བ་བཞིན་དུ་ལུས་མཐོང་སྟེ། རབ་རིབ་མེད་པའི་མིག་སོ་སོ་སྐྱེ་བོ་ལས་ཤིན་དུ་འདས་པར་གྱུར་པ་ཉོན་མོངས་པ་མེད་པ་ངའི་བ་མེད་པ་སོམ་ཉི་མེད་པ་མྱ་ངན་མེད་པ་རྣམ་པར་དག་པར་གྱུར་པ། གཞན་མུ་སྟེགས་
ཅན་རྣམས་ཀྱི་ལྟ་བའི་ལམ་ནས་མ་ཡིན་པས་ལུས་ཡང་དག་པ་ཇི་ལྟ་བ་བཞིན་དུ་ཁྱད་པར་དུ་ཤེས་པར་གྱུར་པ་རྣམས་ནི་མྱ་ངན་ལས་འདས་པའི་མཐར་འགྱུར་རོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་
ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་སྲིན་གྱི་རིགས་བཅུ་བདག་གི་རྟུག་པ་ལ་རྒྱུ་བར་བྱེད་པ་རྣམས་ནི་འདི་
ལྟ་སྟེ། བེ་འུ་སྣབས་པ་དང་ཁབ་ཀྱི་ཁ་དང་ཝི་སྤི་སྐྱེས་པ་དང་རྐང་པ་མེད་པ་དང་བཤང་བ་རྣམ་པར་འཐོར་བྱེད་དང་སྐོམ་པས་གདུང་བ་དང་རྒྱུ་མ་འབྱེད་བྱེད་དང་རྣམ་པར་རིངས་བྱེད་དང་མདོག་བཟངས་དང་གཞང་སྨིན་བྱེད་དང་། 
སྲིན་གྱི་རིགས་བཅུ་བདག་གི་རྟུག་པ་ལ་རྒྱུ་བ་རྣམས་ལ་སོ་སོར་རྟོག་པར་བྱེད་དེ། བདག་གི་སྲིན་གང་དག་གིས་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་
ཤེས་རབ་བམ་ལྷའི་མིག་གིས་མཐོང་བར་གྱུར་པ་ནི། བེའུ་སྣབས་པ་ཞེས་བྱ་བའི་སྲིན་བཤང་བ་ལ་རྒྱུ་བར་བྱེད་པ་ཡིན་ཏེ། གལ་ཏེ་ལུས་འདིའི་མེ་དྲོད་ཉམས་པར་གྱུར་ན་ནི་དེས་བདག་གི་ལུས་ཀྱི་མེ་དྲོད་ཤིན་དུ་ཡང་ཉམས་
པར་བྱེད་དོ། །དེས་ཤ་སྐྱེས་པར་བྱེད་དེ་བཤང་བ་རྣམས་འཇིག་པས་མདོག་སྐྱ་བོར་འགྱུར་རོ། །བདག་འདིར་འཕེལ་བར་འགྱུར་བ་ཡང་མ་ཡིན་ནོ། །ངའི་ཁ་གདོང་སྐྱ་བོར་ཡང་འགྱུར་རོ། །དེས་བེའུ་སྣབས་པའི་སྲིན་ལ་
<pb id="66.145a"/>སོ་སོར་བརྟགས་པར་གྱུར་པས་ཀྱང་ལུས་ཡང་དག་པ་ཇི་ལྟ་བ་བཞིན་དུ་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པར་བྱེད་པ་ན་
དེས་ཐོས་པ་ལས་བྱུང་བའི་ཤེས་རབ་དག་གིས་སམ་ལྷའི་མིག་གིས་མཐོང་བར་གྱུར་པ། ཁབ་ཀྱི་ཁ་ཞེས་བྱ་བའི་བདག་གི་སྲིན་ཡིན་ཏེ། དེ་ནི་ངའི་བཤང་བའི་ནང་ན་སྤྱོད་པ་དང་སྦོམ་པ་དང་རིང་བ་དང་ཕོ་བ་དང་ལོང་ཀ་དག་
ན་རྒྱུ་བ་ཡིན་ཏེ། སྲིན་རྣམས་ཐམས་ཅད་ཀྱིས་གཟུང་བར་མི་ནུས་པ་ཡིན་ནོ། །དེའི་ངའི་ཕོ་བ་དང་ལོང་ཀ་དག་ཀྱང་གྱེན་ལ་བཟློག་ནས་བད་ཀན་དང་ལྷན་ཅིག་ཏུ་ཁར་འབྱིན་པར་བྱེད་དོ། །བདག་གི་སྙིང་ལ་ཡང་ལྡག་པར་
བྱེད་དོ། །ལྐུགས་པ་འམ་མེ་དྲོད་ཉམས་པར་ཡང་བྱེད་དོ། །ཡང་གང་དག་ལུས་ཀྱི་ཕྱི་རོལ་དུ་འགྲོ་བར་འགྱུར་བ་རྣམས་ནི་མེ་ཏོག་དང་ལྷན་ཅིག་ཏུ་ཡུད་ཙམ་ཅིག་འཚོ་བར་འགྱུར་རོ། །དེས་ཁབ་ཀྱི་ཁའི་སྲིན་ལ་སོ་སོར་བརྟགས་
པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་ལ་སོ་སོར་རྟོག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པར་བྱེད་པ་ན། དས་ཐོས་པ་ལས་བྱུང་
བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཕི་སྤི་སྐྱེས་ཞེས་བྱ་བའི་སྲིན་ཡིན་ཏེ། བཤང་བའི་ནང་ན་རྒྱུ་བར་བྱེད་པ་དང་སྐྱ་བོ་དང་ལུས་ཐུང་བ་དང་འཁོར་མང་བར་གྱུར་པ་དང་རྟག་པར་ཡང་ལྗན་ལྗིན་གྱི་ཁུ་
བ་ལ་རྒྱུ་བ་དང་དྲི་ངན་པ་དང་རྟག་ཏུ་ཡང་བྲོ་བར་གྱུར་པས་བཤང་བ་དང་ལྷན་ཅིག་ཏུ་འབྱུང་བར་འགྱུར་རོ། །བདག་གི་ལུས་ལས་སྦྲང་བུ་དགའ་བའི་བཤང་བ་དང་མཉམ་དུ་འབྱུང་བར་འགྱུར་རོ། །བདག་གི་བཤང་བ་ཤིན་དུ་མང་
བ་རྣམས་འབྱིན་པར་བྱེད་དོ། །བདག་ཟས་ཡིད་དུ་མི་འོང་བར་འགྱུར་རོ། །དེས་ཕི་སྤི་སྐྱེས་ཀྱི་སྲིན་ལ་སོ་སོར་བརྟགས་པར་གྱུར་ནས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་
<pb id="66.145b"/>འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རྐང་པ་མེད་པ་ཞེས་བྱ་བའི་སྲིན་ངའི་ལུས་
ལ་གནས་པ་ཡིན་ཏེ། དེ་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་དག་གིས་སམ་ལྷའི་མིག་གིས་མཐོང་བ་ནི་རྐང་པ་མེད་ཅེས་བྱ་བའི་ངའི་སྲིན་དེ་
དག་གལ་ཏེ་ཟས་ཀྱི་སྐྱོན་གྱིས་ལྟོགས་པར་གྱུར་ན། དེ་རླུང་གིས་བཏབ་པར་གྱུར་པས་ངའི་རྒྱུན་རླུག་པར་བྱེད་དོ། །འདི་ལྟ་སྟེ་གཅིན་གྱི་རྒྱུན་རླུག་པ་འམ་བཤང་བའི་རྒྱུན་རླུག་པ་འམ། གང་གི་ཚེ་ཡང་ལོང་ཀར་སོང་བར་
གྱུར་ན་དེས་སྒྲའི་རྒྱུན་རླུག་པར་བྱེད་དོ། །གློ་ལུ་བའི་རྒྱུན་རླུག་པ་དང་ལྟོགས་པའི་རྒྱུན་འབྱུང་བར་བྱེད་པ་དང་ངལ་བའི་དབུགས་ཀྱི་རླུང་གི་རྒྱུན་འབྱུང་བ་དང་སྐོམ་པའི་རྒྱུན་འབྱུང་བར་ཡང་བྱེད་པ་སྟེ། རྒྱུན་འབྱུང་བ་དེ་དག་
རྣམས་ཀྱིས་བདག་ལ་རྣམ་པ་སྣ་ཚོགས་པར་གྱུར་པའི་ནད་རྣམས་འཁྲུག་པར་བྱེད་པ་རབ་ཏུ་སྐྱེད་དོ། །དེས་རྐང་མེད་ཀྱི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་
འགྱུར་རོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱིས་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན་དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། བཤང་བ་རྣམ་པར་
འཐོར་བྱེད་ཅེས་བྱ་བའི་སྲིན་ལུས་ལ་གནས་པ་ཡིན་ཏེ། དེ་དག་གི་ཟས་རྣམས་ལས་གང་དག་ཉིད་ཁོ་ན་ཞུ་བར་གྱུར་པའི་བཤང་བ་རྒྱུ་བའི་སྦུབས་རྣམས་ཐམས་ཅད་དུ་དེས་ཡན་ལག་དང་ཉིང་ལག་རྣམས་བཅུག་པར་
གྱུར་ནས་བཤང་བ་དང་ལྷན་ཅིག་ཏུ་བདག་གི་ལུས་ཐམས་ཅད་ལ་ཡང་རྒྱུ་བར་བྱེད་པ་ཡིན་ནོ། །ཇི་སྲིད་དུ་རྐང་པ་ལ་སོགས་པའི་ལུས་ཀྱི་ཡུལ་ཐམས་ཅད་ལ་ཡང་ཡིན་ཏེ། གང་དག་དེ་དག་རྣམས་ཀྱིས་ནི་བདག་གི་
<pb id="66.146a"/>ལུས་གསེར་གྱི་མདོག་ཏུ་མཚོན་པར་བྱེད་དོ། །དེ་དག་རྣམས་ནི་བཤང་བས་བྱས་པ་ཡིན་ནོ། །དེས་བཤང་བ་བྱེད་པ་པོའི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་
པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། སྐོམ་པས་
གདུངས་པ་ཞེས་བྱ་བའི་སྲིན་བདག་གི་ལུས་ལ་གནས་པ་ཡིན་ཏེ། དེ་གང་གིས་ཚེ་བདག་ཚ་བ་སྐྱེས་པར་གྱུར་པ་དེས་དྲི་མ་སུན་འབྱིན་ནོ། །བདག་གི་ཕོ་བ་ཡང་སུན་འདོན་པར་བྱེད་དོ། །མེ་ཤིན་དུ་མྱུར་བར་སུན་འདོན་ནོ། 
དྲི་རྣམས་ཀྱང་ཀུན་དུ་སུན་འདོན་ནོ། །ཚད་པ་དང་ཀུན་དུ་ཚ་བར་གྱུར་པ་དེས་བདག་གི་ལུས་དང་ཡན་ལག་རྣམས་ལ་སྲིན་རྣམས་ཀུན་དུ་རྒྱུག་པར་བྱེད་དོ། །རྔུལ་ཚད་དང་ཚན་མོ་དེ་ཡིས་ཀུན་དུ་གདུངས་པར་གྱུར་པས་ཁུ་བ་
རྣམས་རྒྱུ་བའི་སྦུབས་སྐམ་པར་འགྱུར་རོ། །དེ་བདག་ལ་ཁྲོས་པར་གྱུར་པས་ཀྱང་སྐོམ་པ་དང་མགོ་བོའི་ནད་ཀྱང་བྱེད་དོ། །དེས་སྐོམ་པས་གདུངས་པའི་སྲིན་ལ་སོ་སོར་བརྟགས་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་
རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རྒྱུ་མ་འབྱེད་
པར་བྱེད་པ་ཞེས་བྱ་བའི་སྲིན་ལུས་ལ་གནས་པ་ཡིན་ཏེ། དེས་རང་བཞིན་དུ་གནས་པ་འམ་རང་བཞིན་དུ་མི་གནས་པ་ཅི་ཞིག་བདག་ལ་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་
མཐོང་བར་གྱུར་པ་གང་དང་གང་དག་ངས་བཟའ་བར་བྱ་བ་དང་བཏུང་བར་བྱ་བ་དང་བཅའ་བ་དང་མྱང་བ་རྣམས་མིད་པར་གྱུར་པ་ན་དེ་ནང་གི་གསེབ་དུ་སོང་བར་གྱུར་ནས་ཀུན་དུ་མནེར་བར་བྱེད་དོ། ། དེ་ཡིས་རྒྱུ་མ་རྣམས་འབྱེད་
<pb id="66.146b"/>པར་བྱེད་དོ། །བདག་གི་གསུས་པ་འཆང་བར་བྱེད་པ་འམ་རླུང་གི་གསུས་པར་འགྱུར་བ་འམ་མཁྲིས་པའི་གསུས་པར་འགྱུར་བ་འམ་བད་ཀན་གྱི་གསུས་པར་འགྱུར་བར་སྐྱེད་པར་བྱེད་དོ། །གཞི་དེ་ལས་དེ་རང་ངམ་གཟེར་
ཟུག་གཞན་རྣམས་ཀྱང་བདག་ལ་འབྱུང་ངོ་། །རྒྱུ་མ་འབྱུང་བར་བྱེད་པའི་སྲིན་དེས་ནི་བཤང་བ་རྣམས་སུན་འདོན་པར་བྱེད་དོ། །དེས་རྒྱུ་མ་འབྱེད་པར་བྱེད་པའི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་
བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་
གྱུར་པ། ངའི་སྲིན་རྣམ་པར་རེངས་བྱེད་ཞེས་བྱ་བ་ལུས་ལ་རབ་ཏུ་གནས་པ་ཡིན་ཏེ། དེས་རང་བཞིན་དུ་གནས་པ་འམ་རང་བཞིན་དུ་མི་གནས་པ་བདག་ལ་ཅི་ཞིག་བྱེད་པ་ཡིན་པ་ཡང་། དེས་ཐོས་པ་ལས་བྱུང་བའི་
ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི། བདག་གི་རྣམ་པར་རེངས་བྱེད་ཅེས་བྱ་བའི་སྲིན་བཤང་བའི་ནང་ན་རྒྱུ་བར་བྱེད་པ་ཡིན་ཏེ། གང་དག་བདག་མིད་པར་བྱེད་པའི་རོ་དེ་དང་དེ་དག་རྣམས་མཉམ་
དུ་མིད་པར་གྱུར་ནས་རྣམ་པར་རེངས་པར་བྱེད་དེ་ཆོས་ཉིད་ཀྱི་ཁྱད་པར་གྱིས་ཡིན་ནོ། །དེས་ངའི་སྲོག་རྒྱུ་བའི་སྦུབས་འབྱིན་པར་ཡང་བྱེད་དོ། །ཟས་དང་ལྷན་ཅིག་པའི་མེ་དེའི་སྐྱོན་གྱིས་བདག་རྣམ་པར་རེངས་པ་ཀུན་
དུ་སྐྱེད་པ་དང་། རྒྱུ་མ་རྣམས་ཀུན་དུ་འཁུམ་པ་འམ་ན་ཚ་བར་འགྱུར་བ་འམ་སྙིང་གི་གཟེར་ཟུག་གམ་ཕོ་ཚེའི་གཟེར་ཟུག་ཡང་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་
གནས་པར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ། མདོག་བཟངས་ཞེས་བྱ་བའི་སྲིན་བདག་གི་ལུས་ལ་གནས་པ་ཡིན་ཏེ། དེས་རང་བཞིན་དུ་གནས་པར་གྱུར་པ
<pb id="66.147a"/>འམ་རང་བཞིན་དུ་མི་གནས་པར་བདག་ལ་ཅི་ཞིག་བྱེད་པ་ཡིན་ན་དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ་ལ། མདོག་བཟངས་ཀྱི་སྲིན་ནི་ནས་ཐུག་གམ་མི་བསོད་པ་
རྣམས་སམ་ལྕི་བའི་ཟས་བདག་ལ་ཕན་པ་མ་ཡིན་པ་རྣམས་ཀྱང་རུང་སྟེ་གང་དག་བདག་གིས་ཟ་བར་བྱེད་པ་དེ་དག་རྣམས་བདག་གི་སྲིན་མདོག་བཟངས་ཀྱིས་ཡན་ལག་དང་ཉིང་ལག་རྣམས་ཀྱི་ཁམས་ལ་ཡང་ཕན་པའི་
ཟས་སུ་བྱས་ནས་ཁྱབ་པར་བྱེད་ཅིང་བདེ་བར་བྱས་ནས་ཀྱང་འཕེན་པར་བྱེད་དོ། །ནད་རབ་ཏུ་ཞི་བར་གྱུར་པ་ཡང་འཕེན་པར་བྱེད་དོ། །སྟོབས་རྣམས་ཀྱང་འབྱུང་བར་བྱེད་དོ། །སྐྱོན་རྣམས་དང་ཡང་འབྲལ་བར་བྱེད་དོ། །
སྲིན་འདི་ནི་ལུས་ཀྱི་ནང་ན་རབ་ཏུ་གནས་པ་ཡིན་ནོ། །དེ་གལ་ཏེ་རབ་ཏུ་སྟོབས་ཆེ་བར་གྱུར་ན་ཆོས་ཉིད་ཀྱི་ཁྱད་པར་གྱིས་དེས་བདག་མདོག་བཟང་བ་དང་སྟོབས་དང་ལྡན་པར་འགྱུར་རོ། །གལ་ཏེ་སྟོབས་རབ་ཏུ་ཆེ་བར་མ་གྱུར་
ན་ནི། དེས་བདག་གི་ལུས་རིད་པ་ཉིད་དུ་འགྱུར་རོ། །དེས་མདོག་བཟངས་ཀྱི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་
ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གཞང་སྨིན་པར་བྱེད་པའི་སྲིན་ངའི་ལུས་ལ་རབ་ཏུ་གནས་པ་
ཡིན་ཏོ། དེས་རང་བཞིན་དུ་གནས་པར་གྱུར་པ་འམ་རང་བཞིན་དུ་མི་གནས་པ་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བ་ན། གཞང་སྨིན་པར་བྱེད་པ་ཞེས་
བྱ་བའི་སྲིན་དེ་གལ་ཏེ་ལྟོགས་པར་གྱུར་ན། དེས་བདག་ལ་རྣམ་པ་སྣ་ཚོགས་པར་གཞང་སྨིན་པར་བྱེད་པའི་ནད་རྣམས་སྐྱེད་པར་བྱེད་དོ། །འདི་ལྟ་སྟེ་རློན་པ་དང་སྐམ་པ་དང་ལྷན་ཅིག་སྐྱེས་པ་དང་སྔོན་གྱི་དུས་ན་སྐྱེས་པ་
<pb id="66.147b"/>དང་རླུང་ལས་གྱུར་པ་དང་མཁྲིས་པ་ལས་གྱུར་པ་དང་བད་ཀན་ལས་གྱུར་པ་དང་གསུམ་གྱི་སྐྱོན་ལས་སྐྱེས་པའི་འདུས་པ་ལས་གྱུར་པའོ། །དེ་གལ་ཏེ་ལྟོགས་པར་གྱུར་ན་ངའི་བཤང་བ་རྒྱུ་བར་གྱུར་པའི་སྦུབས་སུན་འདོན་པར་བྱེད་དོ། །
ཁྲག་རྒྱུ་བར་གྱུར་པ་འམ་ཁུ་བ་རྒྱུ་བར་གྱུར་པ་ཡང་རུང་སྟེ། བདག་གི་མེ་དྲོད་ཀྱང་ཉམས་པར་བྱེད་དོ། །བདག་གི་མེ་དྲོད་ཉམས་པ་དེས་གཞང་སྨིན་པར་བྱེད་པའི་སྲིན་ཁྲོ་བ་རབ་ཏུ་སྐྱེ་བར་འགྱུར་ཏེ། དེས་ངའི་གཞང་རྣམ་པ་སྣ་
ཚོགས་པ་རྣམས་སུ་སྨིན་པར་བྱེད་དོ། །དེས་གཞང་སྨིན་པར་བྱེད་པའི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་ལ་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་
ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པར་བྱེད་པ་ན་དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། སྲིན་གྱི་རིགས་བཅུ་ལྷ་བ་ལ་རྒྱུ་བ་རྣམས་འདི་ལྟ་སྟེ། སྤུ་ལ་ཡོད་པ་དང་ཁ་
ནག་པ་དང་སྤྲོ་བ་མེད་པ་དང་ལུ་བའི་གཟེར་ཟུག་ཆེན་པོ་དང་རྨོངས་པར་བྱེད་པ་དང་མེ་མདོག་ཅན་དང་འོག་དུ་འགྲོ་བ་དང་ཨོོཊྚིང་གཱཿ དང་ཀུན་དུ་རྟོག་པ་དང་དགའ་བ་པ་དང་རྣམས་སོ། །གཞན་ཡང་རྣལ་འབྱོར་སྤྱོད་པ་ནང་གི་
བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། སྤུ་ལ་ཡོད་པ་ཞེས་བྱ་བའི་ལུས་ཐམས་ཅད་ཀྱི་སྤུ་ལ་གནས་
པ་ཡིན་ཏེ། དེ་གལ་ཏེ་ལྷ་བ་ངན་པར་གྱུར་ན་སྙོམས་པར་ལྷ་བ་རྣམས་སུན་འདོན་ནོ། །ལམ་དུ་འགྲོ་བར་ཡང་གྱུར་ནས་ཡན་ལག་དང་ཉིང་ལག་རྣམས་ཐམས་ཅད་ཀྱི་བདག་གི་ལྷ་བ་རྣམས་སུན་ཕྱུང་ནས་ཟ་བར་
བྱེད་དོ། །དེའི་སྐྱོན་གྱིས་བདག་མདོག་ངན་པ་དང་མཛེ་དང་རུས་པའི་གཟེར་བ་དང་སྟོབས་ཟད་པར་ཡང་འགྱུར་རོ། །དེས་སྤུ་ལ་ཡོད་པའི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་
<pb id="66.148a"/>སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེསུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། 
ཁ་ནག་པ་ཞེས་བྱ་བའི་སྲིན་བདག་གི་ལྷ་བའི་གསེབ་ན་རྒྱུ་བར་བྱེད་པ་དང་ཡན་ལག་དང་ཉིང་ལག་རྣམས་ཐམས་ཅད་ལ་ཡང་ཐོགས་པ་མེད་པར་འགྲོ་བ་ཡིན་ནོ། །དེ་གལ་ཏེ་ལྟོགས་པར་གྱུར་ན་དེས་ངའི་ལྷ་བ་བཞུ་བར་བྱེད་དོ། །དེས་
བདག་གི་རུས་པ་འབྱེད་པ་དང་མདོག་ངན་པ་དང་སྒལ་བ་འབྱུང་བ་དང་སྤུངས་ཆུང་བ་དང་ཉེ་སར་བགྲོད་པ་དང་སྒུར་ནས་འགྲོ་བ་དང་རྣམ་པར་ཉམས་པར་འགྱུར་རོ། །ཁ་ནག་གི་སྲིན་ལ་སོ་སོར་བརྟགས་པར་གྱུར་པས་ཀྱང་ལུས་སོ་སོར་
རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། སྤྲོ་བ་མེད་པ་ཞེས་
བྱ་བའི་སྲིན་ངའི་ལུས་ལ་རབ་ཏུ་གནས་པ་ཡིན་ཏེ། དེས་ནི་ལྷ་བ་ཟ་བར་བྱེད་པ་ཡིན་པས་གལ་ཏེ་ལྷ་བས་ཚིམ་པར་གྱུར་ན། དེས་བདག་སྤྲོ་བ་མེད་པ་ཉིད་དུ་སྐྱེད་པར་བྱེད་པ་དང་རང་ཡང་རུང་སྟེ། དེ་གལ་ཏེ་ལྷ་བ་ལ་རྒྱུ་བར་གྱུར་
པའི་སྲིན་གཞན་རྣམས་ཀྱིས་མཐོ་བརྩམས་པར་གྱུར་ན་ནི། དེས་ང་ལ་མཆོག་ཏུ་མི་བཟད་པར་གྱུར་པའི་ལྷང་ཀྱོག་སྐྱེད་པར་བྱེད་དོ། །དེས་སྤྲོ་བ་མེད་པའི་སྲིན་ལ་རྣམ་པར་བལྟས་པར་གྱུར་པས་ཀྱང་ཡང་དག་པ་ཇི་ལྟ་བ་
བཞིན་དུ་ལུས་མཐོང་བར་གྱུར་ཏོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་དག་གིས་སམ་ལྷའི་མིག་གིས་མཐོང་བར་གྱུར་པ། 
ཟུག་ཟེར་ཆེན་པོ་བྱེད་པ་ཞེས་བྱ་བའི་སྲིན་ནི་ལྷ་བའི་ནང་ན་རྒྱུ་བར་གྱུར་པ་རྟག་ཏུ་ཡང་རྒྱུ་བར་གྱུར་པ། ཁམས་གསུམ་པོ་རྣམས་ཐམས་ཅད་ཟད་པར་བྱེད་པ་ནད་རྣམས་ཐམས་ཅད་ཀྱི་རྒྱུར་གྱུར་པ། མཐར་ཐུག་པར་གྱུར་ན་ཡང་
<pb id="66.148b"/>ངའི་ཆུ་སེར་དང་གཉིད་ཡར་བར་ཡང་བྱེད་དོ། །དེས་ཟུག་ཟེར་ཆེན་པོའི་སྲིན་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་
ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རྨོངས་པར་བྱེད་པ་ཞེས་བྱ་བའི་སྲིན་ངའི་ལུས་ལ་རབ་ཏུ་གནས་པ་ཡིན་ཏེ། དེ་ནི་བདག་གི་ཡིད་རྒྱུ་བར་གྱུར་པའི་
སྦུབས་ལ་རྣམ་པར་རྒྱུ་བར་བྱེད་པ་དང་ཤིན་དུ་ཕྲ་བར་ཡང་གྱུར་ནས་ངའི་ཡིད་རངས་པའི་རྒྱུན་གང་ཡིན་པ་དེ་ཡང་དཀྲུགས་པར་བྱེད་དོ། །དེ་དག་རྣམས་བསྐྱོད་པར་གྱུར་པས་ཀྱང་བདག་ལ་སྙིང་གི་ནད་ཀུན་དུ་སྐྱེད་པར་བྱེད་དོ། །དེས་ཀྱང་
བདག་བརྒྱལ་བར་འགྱུར་རོ། །མདོག་ངན་པ་དང་སྙིང་སྟོངས་པར་ཡང་འགྱུར་རོ། །དང་ཀ་མི་བདེ་བ་དང་ཚད་པ་སྐྱེ་བ་དང་སྙིང་གཟེར་བ་དང་འཆད་པར་འགྱུར་བ་དང་སྙིང་འཆིར་བ་དང་ཕྱི་རོལ་ཏུ་སྲིན་མཐོང་བར་གྱུར་ནས་ཀྱང་བདག་ཡིད་
འབྱུང་བར་འགྱུར་རོ། །དེས་རྨོངས་བྱེད་ཀྱི་སྲིན་མཐོང་བར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་རབ་ཏུ་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། 
དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། འོག་ཏུ་འགྲོ་བ་ཞེས་བྱ་བའི་སྲིན་ཁུ་ཆུ་ལ་རྒྱུ་བའི་རྩ་རྣམས་ཀྱི་ནང་ན་རྒྱུ་བ་ཡིན་ཏེ། གལ་ཏེ་ཕན་པར་གྱུར་པའི་བཟའ་བ་དང་བཏུང་བ་དང་བཅའ་
བས་བདག་གི་ཁུ་ཆུ་ལྷག་པར་འགྱུར་རོ། །དེ་བདག་གི་གཅིན་གྱི་སྦུབས་སུ་ལྷུང་བར་གྱུར་ནས་གཅིན་དང་ལྷན་ཅིག་ཏུ་འབྱུང་བར་འགྱུར་རོ། །འོག་ཏུ་འགྲོ་བའི་སྲིན་དེ་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་
ཇི་ལྟ་བར་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་བ་ན་དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། 
<pb id="66.149a"/>ཨུ་ཊྚིང་གཱ་ཞེས་བྱ་བའི་སྲིན་ལྒང་པག་ལ་རབ་ཏུ་གནས་སོ། །གང་གི་ཚེ་གཅིན་གྱིས་བདག་གི་ལྒང་པག་གང་བར་གྱུར་ན་དེའི་ཚེ་དགའ་བར་འགྱུར་རོ། །དགའ་བར་གྱུར་པས་ཀྱང་གཅིན་གྱི་སྟོབས་ཀྱིས་ཁུ་ཆུ་རྒྱུ་
བའི་གནས་གཞིའི་སྐྱེ་མཆེད་རྣམས་རྩུབ་མོར་བྱེད་དེ། གང་ལ་བྱིས་པ་སོ་སོའི་སྐྱེ་བོ་རྣམས་ཚུལ་བཞིན་མ་ཡིན་པའི་ཡིད་ལ་བྱེད་པའི་སྒོ་ནས་སོ། །གཞན་ཡང་རྣལ་འབྱོར་སྤྱོད་པ་ལུས་ལ་ལུས་ཀྱི་རྗེས་སུ་ལྟ་ཞིང་གནས་
པ་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ་ཀུན་དུ་རྟོག་པར་དགའ་བ་ཞེས་བྱ་བའི་སྲིན་བདག་གི་ལུས་ལ་གནས་པ་ཡིན་ཏེ་དེས་རང་བཞིན་དུ་གནས་པ་འམ་རང་བཞིན་དུ་མི་
གནས་པ་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བ་ནི། ཀུན་དུ་རྟོགས་པ་ལ་དགའ་བ་ཞེས་བྱ་བའི་བདག་གི་སྲིན་དེ་གལ་ཏེ་ལྟོགས་པར་གྱུར་ན། དེས་ང་ཉལ་བར་
གྱུར་པ་ན་དགེ་བ་འམ་མི་དགེ་བ་རབ་ཏུ་ཕལ་ཆེ་བ་རྣམས་བདག་གིས་མཐོང་བར་གྱུར་ཏེ། དེ་ནི་བདག་གི་སྲིན་གྱི་སྐྱོན་གྱིས་ཡིན་ཏེ་བདག་གི་ཡིད་རྒྱུ་བའི་སྦུབས་ནས་རྒྱུ་བར་གྱུར་པའི་སྲིན་གྱི་སྟོབས་ཀྱིས་བདག་ཉལ་བ་ན་ཡང་འགྱུར་
རོ། །དེ་ལྟར་ནཱ་ལ་ཏའི་གྲོང་གི་བྲམ་ཟེ་དང་ཁྱིམ་བདག་རྣམས་དང་རྣལ་འབྱོར་སྤྱོད་པའི་དགེ་སྦྱོང་རྣམས་ཀྱིས་ཀྱང་ལུས་ལས་གྱུར་པའི་དྲན་པ་ཉེ་བར་གཞག་པས། ལུས་ཡང་དག་པ་ཇི་ལྟ་བ་བཞིན་དུ་སོ་སོར་རྟོག་
པར་བྱེད་དེ། ཅི་ལུས་འདི་ལ་རྟག་པ་འམ་ཐེར་ཟུག་གམ་ཡོངས་སུ་མི་འགྱུར་བའི་ཆོས་ཀྱི་བདེ་བ་འམ་གཙང་བ་འམ་བདག་དང་བཅས་པ་འམ་བྱེད་པ་པོས་བྱིན་གྱིས་བརླབས་པར་གྱུར་པ་ཡིན་ནམ། དེས་ཐོས་
པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ལུས་འདི་ལ་ཡང་ཕྲ་བ་དང་རགས་པར་གྱུར་པའི་ཡང་ལུས་ཀྱི་རིགས་སུ་གཏོགས་པ་དམིགས་པར་འགྱུར་བ་འམ་གང་ཡང་
<pb id="66.149b"/>རྟག་པ་དང་བརྟན་པ་དང་ཐེར་ཟུག་དང་ཡོངས་སུ་མི་འགྱུར་བའི་ཆོས་ཀྱི་བདེ་བར་འགྱུར་བ་འམ་བདག་དང་བཅས་པར་སྐྱེ་བ་འམ་བྱེད་པ་པོ་རྣམས་ཀྱིས་བྱིན་གྱིས་རློབ་པར་བྱེད་པ་ནི་མེད་དོ། །དཔེར་ན་ཉི་མ་
མུན་པ་ལ་རག་ལས་པ་དམིགས་སོ། །ཕྲ་བ་ཡང་མ་དམིགས་སོ། །དེ་བཞིན་དུ་ལུས་ལ་ཡང་རྟག་པ་དང་བདེ་བ་དང་གཙང་བ་དང་བྱེད་པ་པོ་དང་ཤེས་པ་པོ་ཡང་མ་དམིགས་སོ། །དེ་ལྟར་རྣལ་འབྱོར་སྤྱོད་པ་དེས་ནང་གི་
བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ནི་བདུད་ཀྱི་དྲུང་ན་གནས་པར་མི་འགྱུར་རོ། །མྱ་ངན་ལས་འདས་པའི་མཐར་འགྱུར་རོ། །དགའ་བའི་འདོད་ཆགས་དང་ལྷན་ཅིག་ཏུ་གྱུར་པའི་སྲེད་པ་རྣམས་ཀྱིས་
ཀྱང་མི་འཆིང་ངོ་། །སྲིད་པ་ཡང་འབྱུང་བ་ཅན་གྱི་ཉོན་མོངས་པས་གནོད་པར་མི་འགྱུར་རོ། །དེས་དེ་ལྟར་ལུས་ལ་ལུས་ཀྱི་རྗེས་སུ་ལྟ་ཞིང་གནས་ནས། གཞན་ཡང་ནང་གི་བདག་ཉིད་ཀྱི་ལུས་དེ་ཉིད་ལ་རྣམ་པ་
གཞན་གྱིས་སོ་སོར་རྟོག་པར་བྱེད་དེ། ལུས་སུ་གཏོགས་པ་རྣམས་ཀྱི་རླུང་དུ་གྱུར་པ་རྣམས་ཀྱི་བྱ་བ་རྣམས་ལ་ཡང་སོ་སོར་རྟོག་པ་བྱེད་དེ། ཇི་ལྟར་བདག་གི་ལུས་རླུང་གིས་འཛིན་པར་བྱེད་པ་དང་བྱ་བ་བྱེད་པ་དང་འགྲོ་བར་བྱེད་
པ་དང་གནས་པར་བྱེད་པ་དང་བསྐུམ་པར་བྱེད་པ་དང་རྐྱོང་བར་བྱེད་པ་རྣམས་ཀྱི་བྱ་བ་ཐམས་ཅད་ནུས་པར་འགྱུར་བ་ཡིན་ཞིང་། བྲལ་བར་ཡང་རླུང་གི་དབང་གིས་འགྱུར་བ་ཡིན་ཞེ་ན། དེས་དེ་ལྟར་ལུས་ལ་ལུས་ཀྱི་རྗེས་སུ་ལྟ་ཞིང་
གནས་པར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ། བདག་གི་ཁ་ལ་རྟེན་པར་གྱུར་པའི་རླུང་ཡིན་ལ་དེས་བདག་ལ་ལས་ཅི་ཞིག་བྱེད་པར་གྱུར་པ་ཡིན་པ་ཡང་དེས་ཐོས་
པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བ་ནི་བདག་གི་ཁ་ལས་རྟེན་པའི་རླུང་གི་མཐུ་སྟོབས་ཀྱིས་ནི་རབ་ཏུ་འཕེལ་བར་བྱེད་དེ། ལག་པ་དང་རྐང་པ་དག་དང་སེན་མོ་རྣམས་ཀྱང་འཕེལ་བར་བྱེད་པར་
<pb id="66.150a"/>འགྱུར་རོ། །རླུང་དེའི་མཐུ་སྟོབས་ཀྱིས་རྣལ་འབྱོར་སྤྱོད་པ་པ་རྣམས་ཀྱི་སེམས་དང་པོ་དམིགས་པ་ནི་སེན་མོའི་རྩེ་མོ་རྣམས་ལ་ཡིན་ནོ། །རླུང་འདིས་ནི་ལུས་ཀྱི་རྣམ་པར་ཐར་པའི་བསམ་གཏན་གྱིས་གནས་པ་
རྣམས་ཤིན་དུ་བདེ་བར་ཡང་བྱེད་པ་ཡིན་ནོ། །དེ་ལ་ལྷག་པར་གྱུར་པས་ཀྱང་ལྤགས་པ་དང་སེན་མོ་དང་ལག་པ་དང་རྐང་པ་དག་ལྷག་པར་འགྱུར་རོ། །ཤིན་དུ་མྱུར་བར་སྐྱེན་པར་ཡང་འགྱུར་རོ། །ཁ་ལ་རྟེན་པའི་རླུང་ཡང་དག་
པ་ཇི་ལྟ་བ་བཞིན་དུ་སོ་སོར་བརྟགས་པར་གྱུར་པས་ཀྱང་ལུས་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། དེས་ཐོས་པ་
ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་ལྟ་བར་བྱེད་དེ། བདག་གི་རྐང་པའི་ལོགས་ལ་རྟེན་ནས་གནས་པའི་རླུང་དེས་ལས་ཅི་ཞིག་བྱེད་པ་ཡིན་ཞིང་། བདག་གི་རྐང་པའི་ལོགས་ལ་ཡང་ཇི་ལྟར་གནས་པ་
ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། བདག་གི་རྐང་པའི་ལོགས་ལ་རྟེན་པའི་རླུང་དེས་ཅི་བྱེད་ཅིང་ཇི་ལྟར་ཡང་བདག་གི་རྐང་པ་ལ་གནས་ན་གཡན་པ་སྐྱེད་པར་
བྱེད་དོ། །གཡན་པས་བྱས་པར་གྱུར་པའི་འབྲུམ་པ་ཅན་དུ་བདག་གི་རྐང་པ་གཉིས་འགྱུར་རོ། །བདག་ལམ་དུ་འགྲོ་བར་གྱུར་ན་ཡང་རླུང་རྡོལ་པའི་སྒྲ་འབྱུང་བར་འགྱུར་རོ། །བདག་གི་རྐང་པ་བརྟན་པར་གྱུར་པ་ཡང་
འགྲོ་བ་ན་རུས་པ་འཁྲོལ་བར་འགྱུར་རོ། །བདག་གི་རྐང་པའི་ལོགས་ལ་རྟེན་པའི་རླུང་གིས་མིག་ལ་མིག་གི་རྒྱུས་པས་ཀུན་ནས་སྦྲེལ་བའི་ལམ་ནས་གྲང་བ་དང་དྲོ་བ་རྣམས་དང་ལྷན་ཅིག་དུ་འགྱུར་གྱི། འདི་དག་བསྐུས་
པར་གྱུར་པས་ཀྱང་བདག་གི་མིག་དག་ཚིམ་པར་ཡང་བྱས་པར་ཡང་ནི་མི་འགྱུར་རོ། །དེས་རྐང་པའི་ལོགས་ལ་གནས་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་རབ་