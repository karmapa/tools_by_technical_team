<pb id="66.240a"/>མཐོང་བར་གྱུར་པ་དེ་དག་རྣམས་བ་ལང་ལ་ཉོ་ཚོང་དུ་བྱེད་པ་དང་། <bampo n="228.68" zh="71.43"/>གླིང་འདིའི་ཉེ་འཁོར་རྣམས་ནི་བ་ལང་གིས་ཡོངས་སུ་གང་བ་ཡིན་ཏེ། མི་རྣམས་ཐམས་ཅད་ཀྱང་ནུ་མ་གསུམ་པ་ཡིན་ནོ། །ཇི་ལྟར་འཛམ་
བུའི་གླིང་གི་བུད་མེད་རྣམས་ཟླ་བ་བཅུ་ན་བུ་སྐྱེ་བ་དེ་བཞིན་དུ་བ་ལང་སྤྱོད་ཀྱི་གླིང་ན་ཡང་འོ་མ་རབ་ཏུ་འབབ་པ་ཡིན་ལ། ཆུ་ཀླུང་དང་། ནགས་དང་། ཉེ་བའི་ནགས་དང་། ཁྲུས་ཀྱི་རྫིང་བུ་དང་། མེ་ཏོག་གིས་ཀུན་དུ་ཁྱབ་པ་དང་། 
འབྲས་བུ་རྣམས་ནི་འཛམ་བུའི་གླིང་ན་ཇི་ཙམ་པ་དེ་ཙམ་ཁོ་ན་ཡིན་ནོ། །འོན་ཀྱང་འདི་དག་གི་འབྲས་བུ་རྣམས་ནི་འཛམ་བུའི་གླིང་གི་རོའི་ཕྱེད་ཡིན་ནོ། །མེ་ཏོག་གི་དྲི་རྣམས་ཀྱང་འཛམ་བུའི་གླིང་གི་ཕྱེད་དོ། །གཞན་ཡང་
རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། ལས་ཀྱི་རྣམ་པར་སྨིན་པ་གང་གིས་བ་ལང་སྤྱོད་ཀྱི་གླིང་གི་མི་དེ་དག་རྣམས་སྐྱེས་པ་ཡིན་ཞིང་། དམན་པ་དང་། བར་མ་དང་འཆིས་དམན་པའི་ཆ་
ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་སྐྱེ་བ་གཞན་དག་ཏུ་ཚུལ་ཁྲིམས་ཞན་པར་གྱུར་ཅིང་། སྦྱིན་པ་ཞན་པ་ཞན་པ་དང་། ལས་དང་ཆོས་ཞན་པ་རྣམས་ཀུན་
དུ་སྤྱད་པར་གྱུར་པ་རྣམས་ཡིན་ནོ། །ཇི་ལྟར་ཚུལ་ཁྲིམས་ཞན་པ་ཡིན་ཞེ་ན། འདིར་སྐྱེས་བུ་དེ་དག་རྣམས་ནི་སྐྱེ་བ་གཞན་དུ་དབུལ་པོར་གྱུར་པས་དེ་དག་རིན་ཐང་བྱས་པས་བསྙེན་གནས་ལ་ཉེ་བར་གནས་པ་དང་ 
སངས་རྒྱས་དང་། ཆོས་དང་། དགེ་འདུན་ལ་ཡང་རྒྱལ་པོའི་ཆད་པས་སྤྱི་བོས་ཕྱག་འཚལ་བར་བྱེད་ཀྱི་རབ་ཏུ་དང་བར་གྱུར་པས་ནི་མ་ཡིན་ནོ། །སྦྱིན་པ་ཡང་མ་གཏང་ངོ་། །རྒྱལ་པོའི་ཞབས་འབྲིང་བྱེད་པའི་ཕྱིར་
སེམས་བསྒོམས་པ་ཡང་མ་ཡིན་ནོ། །སངས་རྒྱས་ཀྱི་བཀའ་ཡ་མ་བཏོན་ཏོ། །རྒྱལ་པོའི་ཞབས་ཏོག་བྱེད་པའི་དོན་གྱིས་སམ། འདོད་པ་ཆེ་བ་འམ། ལོག་པར་ལྟ་བ་ཅན་དང་ཞིང་ངན་པ་ཅན་ལ་བྱིན་པ་འམ། 
<pb id="66.240b"/>དགེ་བ་བཅུའི་ལས་ཀྱི་ལམ་རྣམས་རྙོག་པ་མེད་པ་དང་། དུས་རིང་དུ་མ་སྤྱད་པ་དེ་དག་རྣམས་འཛམ་བུའི་གླིང་ནས་ཤི་འཕོས་པར་གྱུར་ནས་ལས་ཀྱི་རྐྱེན་ཀྱིས་འདིར་སྐྱེས་པ་ཡིན་ཏེ། རོ་ཕྱེད་དུ་གྱུར་པའི་ཟས་དང་ལྡན་ཞིང་
དགེ་བ་དང་མི་དགེ་བའི་ལས་ཀྱི་འབྲས་བུ་རྣམས་མངོན་པར་མི་ཤེས་པ་དང་། བློ་དམན་པར་གྱུར་པ་དང་། རྣམ་པར་ཤེས་པ་ཉམ་ཆུང་བ་དང་བུད་མེད་ལ་བརྐམ་ཞིང་ཆགས་པ་ཡིན་ཏེ། སྔོན་གྱི་ལས་དེ་དག་རྣམས་
ཀྱི་ས་བོན་གྱི་རྐྱེན་གྱིས་ཡིན་ནོ། །སེམས་ཅན་འདི་དག་རྣམས་ནི་རང་གི་ལས་ཉིད་ཀྱིས་འགྲོ་བ་ཡིན་ཞིང་ལས་ཀྱི་བགོ་སྐལ་ལ་སྤྱོད་པ་དང་། ལས་བརྟན་པར་བྱས་པ་དང་། ལས་ཀྱི་སྐྱེ་གནས་པ་རྣམས་ཡིན་
ནོ། །ཇི་ལྟར་ལས་བྱེད་པར་འགྱུར་བ་དགེ་བ་འམ་སྡིག་པ་ཡང་རུང་སྟེ། དེ་དང་དེ་དག་ཉིད་ཀྱི་ལས་རྣམས་ཀྱི་སྐལ་བ་ཅན་དུ་འབྱུང་བར་འགྱུར་ཏེ། མི་དགེ་བའི་ལས་ཀྱི་མཐའ་རྣམས་ལ་སྤྱད་པར་གྱུར་ན་ནི་
དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །ས་བོན་དང་འདྲ་བའི་ལས་རྣམས་དང་འདྲ་བའི་འབྲས་བུ་རྣམས་ཡིན་ཏེ། དཔེར་ན་ཀོ་ཏྲ་བའི་ས་བོན་ལས་ནི་ཀོ་ཏྲ་བའི་འབྲས་བུ་སྐྱེའི་
ཁྲེ་རྒོད་གྱི་འབྲས་བུ་ནི་མ་ཡིན་ནོ། །ནས་ཀྱི་ས་བོན་རྣམས་ལ་ནི་ནས་ཀྱི་འབྲས་བུའོ། །དེ་བཞིན་དུ་ཡོན་ཏན་དམན་པ་དང་། ཞིང་དམན་པ་རྣམས་ལས་ཀྱང་འབྲས་བུ་དམན་པ་རྣམས་སྐྱེའོ། །དེ་བཞིན་དུ་
ས་བོན་བཟང་པོ་རྣམས་ལས་ནི་འབྲས་བུ་བཟང་པོ་རྣམས་སྐྱེའོ། །དཔེར་ན་འབྲས་ཤཱ་ལི་དམར་པོ་རྣམས་ལས་ནི་འབྲས་ཤཱ་ལི་དམར་པོ་རྣམས་སོ། །མོན་སྲན་སྡེའུ་རྣམས་ལས་ནི་མོན་སྲན་སྡེའུ་རྣམས་སོ། །
བུར་ཤིང་རྣམས་ལས་ནི་བུར་ཤིང་རྣམས་སོ། །ཞིང་དང་ཡོན་ཏན་གྱི་ཁྱད་པར་རྣམས་ལས་ཀྱང་འབྲས་བུ་རྣམས་ཁྱད་པར་དུ་འབྱུང་ངོ་། །འདི་ལྟ་སྟེ། ཡོན་ཏན་ཡོད་པ་དང་། སྡུག་བསྔལ་ཡོད་པ་དང་། གཉིས་
<pb id="66.241a"/>ཀ་ཡོད་པ་རྣམས་སོ། །དེ་ལ་ཡོན་ཏན་ཡོད་པ་ཉིད་ནི་བར་མ་ཡིན་ནོ། །ཡོན་ཏན་དང་སྡུག་བསྔལ་ཡོད་པ་ནི་ཁྱད་པར་ཅན་ནོ། །སྡུག་བསྔལ་འབའ་ཤིག་ཡོད་པ་ནི་ཆུང་ངུ་ཡིན་ཏེ། སེམས་ཀྱི་ཡོན་ཏན་
རྣམས་མ་གཏོགས་པ་ཡིན་ནོ། །འདི་ལྟར་ཕྱི་རོལ་གྱི་རྣམས་ལ་ཞིང་རྣམ་པ་གསུམ་ཡིན། ཆུ་བལ་གྱིས་མ་བཅོམ་པ་ནི་བར་མ་ཡིན་ནོ། །རྩྭ་དང་ཆུ་བལ་རབ་ཏུ་ཕལ་ཆེ་བར་གྱུར་པ་དང་། ཆུ་དང་། ཆོམ་ཀུན་པའི་
འཇིགས་པ་དང་རྣམ་པར་བྲལ་བའི་ནི་ཁྱད་པར་དུ་འཕགས་པ་ཡིན་ནོ། །རྩྭ་ལྡུམ་དང་ཆུ་བལ་གྱིས་ཉམས་པར་བྱས་པ་དང་། ཆུའི་སྐྱོན་དང་། འཇིགས་པ་དང་། ཆོམ་རྐུན་གྱི་འཇིགས་པ་དང་ལྡན་པར་བརྗོད་པ་
རྣམས་ནི་ཆུང་ངུ་ཡིན་ཏེ། ཞིང་ལས་པ་རྣམས་ཀྱིས་ཡོངས་སུ་སྦྱང་བ་བྱས་པའི་ལས་རྣམས་ནི་མ་གཏོགས་སོ། །དེ་ལ་ནང་གི་བདག་ཉིད་དང་ཕྱི་རོལ་གྱི་དངོས་པོ་དེ་དག་རྣམས་ཀྱང་ལས་ཀྱི་བགོ་སྐལ་ལ་སྤྱོད་པ་དང་། 
ལས་བརྟན་པར་བྱས་པ་དང་། ལས་ཀྱི་སྐྱེ་གནས་པ་ཡིན་ཏེ། གཞན་གྱི་སྟོབས་དང་བཅས་པ་ཡིན་ཞིང་ཕན་ཚུན་གྱི་རྐྱེན་ཅན་དུ་གྱུར་པ་དང་། ཕན་ཚུན་དུ་སྐྱེད་པར་བྱེད་པ་ཡིན་ནོ། །དེ་ལ་ནུབ་ཀྱི་བ་ལང་སྤྱོད་པའི་
སྐྱེས་བུ་དེ་དག་རྣམས་ནི་རྙོག་པ་དང་བཅས་པའི་ལས་ཀྱི་འབྲས་བུ་རྣམས་ལ་སྤྱོད་པ་ཡིན་ཏེ། རྙོག་པ་དང་བཅས་པའི་ལས་རྣམས་ཀྱིས་འདིར་སྐྱེས་པ་ཡིན་ནོ། །གཞན་ཡང་ཤི་འཕོས་པར་གྱུར་ནས་རང་གི་ལས་ཀྱི་
རླུང་གིས་འཁོར་བར་ཡོངས་སུ་འཁོར་བར་འགྱུར་རོ། །རྣལ་འབྱོར་སྤྱོད་པ་པ་དེས་ཕྱི་རོལ་གྱི་ལས་དང་ཆོས་རྣམས་ཡང་དག་པ་ཇི་ལྟ་བ་བཞིན་དུ་མངོན་པར་རྟོགས་ནས། གཞན་ཡང་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་
གནས་ཏེ། ནུབ་ཀྱི་བ་ལང་སྤྱོད་ཀྱི་གླིང་ལས་འདས་པར་གྱུར་ནས་རིའི་རིགས་སམ། ཆུ་བོའི་རིགས་སམ། །རྒྱ་མཚོའི་རིགས་སུ་གྱུར་པ་གཞན་ཅི་ཡོད་པ། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་
<pb id="66.241b"/>བར་གྱུར་པ་ནུབ་ཀྱི་བ་ལང་སྤྱོད་དང་། ཤར་གྱི་ལུས་འཕགས་པོ་གཉིས་ཀྱི་གླིང་དག་གི་བར་ན་ཡོད་དེ། ནུབ་ཀྱི་བ་ལང་སྤྱོད་ཀྱི་གླིང་ལས་ནི་འདས་པར་གྱུར་ནས་སྐྱོ་མ་བ་ཞེས་བྱ་བའི་རྒྱ་མཚོ་དཔག་ཚད་སྟོང་ཕྲག་བཅུ་གཉིས་
པའོ། །སྐྱོ་མ་དང་འདྲ་བའི་ཆུ་གང་ཡིན་པས་གང་བར་གྱུར་པ་སྟེ། དུང་དང་། ཉ་དང་། ཉ་ཆེན་པོ་དང་། ཆུ་སྲིན་ན་ཀྲ་དང་། ཆུ་སྲིན་མ་ཀ་ར་དང་། རུསྦལ་དང་། ཆུ་སྲིན་བྱིས་པ་གསོད་ཀྱི་ཡང་ཕུང་པོར་གྱུར་པ་ཡིན་ནོ། །སྐྱོ་མའི་ཆུའི་
རྒྱ་མཚོ་དེ་ལས་འདས་པར་གྱུར་ནས་བི་དྲུ་མ་འདྲ་བ་ཞེས་བྱ་བའི་རིའི་ཉེ་འཁོར་དུ་དཔག་ཚད་ལྔ་བརྒྱ་པ་ཡོད་དོ། །དེ་ལ་དུག་ཆེན་པོའི་སྦྲུལ་རྣམས་རབ་ཏུ་གནས་སོ། །དེ་ལས་འདས་པར་གྱུར་ནས་ཆུ་དྲོན་མོ་ཞེས་བྱ་བའི་
རྒྱ་མཚོ་ཡོད་དེ། སྦྲུལ་དེ་དག་རྣམས་ཀྱི་ཁ་རླངས་དྲོན་མོའི་དུག་གིས་དྲོན་མོར་འགྱུར་རོ། །དེ་ལ་ནི་སེམས་ཅན་གྱི་རིགས་ཅུང་ཟད་ཀྱང་ཡོད་པ་མ་ཡིན་ཏེ། སྦྲུལ་དུག་ཅན་དེ་དག་གིས་དབུགས་འབྱུང་བས་དུས་བྱེད་པར་
འགྱུར་རོ། །དུག་གི་རང་བཞིན་ཡིན་པས་ཆུ་ཡང་དྲོན་མོར་འགྱུར་རོ། །དེ་ལས་འདས་པར་གྱུར་ནས་ཆུ་དམར་པོ་ཞེས་བྱ་བའི་རྒྱ་མཚོ་དཔག་ཚད་ལྔ་སྟོང་ཡོད་དོ། །དེ་ལ་ཀླུ་དང་ས་འོག་ན་གནས་པར་གྱུར་པའི་ལྷ་
མ་ཡིན་རྣམས་ཕན་ཚུན་དུ་ཞེ་སྡང་བར་གྱུར་པས་ཟིལ་གྱིས་མནན་ནས་ཟས་ཟོས་པར་གྱུར་པ་དང་འཁྲུག་པར་བྱེད་དོ། །ཀླུང་ན་གནས་པའི་ཀླུ་སྟོབས་ཅན་དེ་དག་གིས་ཀྱང་ལྷ་མ་ཡིན་དེ་དག་རྣམས་ཀྱི་སྟོབས་མི་
འཕྲོགས་སོ། །དེ་ལས་འདས་པར་གྱུར་ནས་སྲིན་མོའི་གླིང་དཔག་ཚད་ཉིས་སྟོང་པ་ཡོད་དེ། རལ་པ་ཅན་ཞེས་བྱ་བའི་སྲིན་མོ་དེ་དེ་ལ་རབ་ཏུ་གནས་པ་ཡིན་ནོ། །དྲི་དང་མེ་ཏོག་གི་ཕྲེང་བ་ཁར་འཇུག་ཅིང་ཟ་བའི་ཟས་དང་
ལྡན་པ། མིག་བཙུམ་ཙམ་གྱི་བར་ལ་དཔག་ཚད་སྟོང་དུ་ཕྱིན་པར་མགྱོགས་པ། མི་རྣམས་ལ་གླགས་ལྟ་བར་བྱེད་པ་དང་། ཡིད་ཀྱང་རྟག་ཏུ་དེ་ལ་སོང་བར་གྱུར་པ་ཡིན་ཏེ། ཤ་དང་ཁྲག་དང་རུས་པ་རྣམས་ཀྱིས་ནི་
<pb id="66.242a"/>གླིང་འདི་ནི་དྲི་མི་ཞིམ་པ་ཡིན་ནོ། །རལ་པ་ཅན་གྱི་གླིང་དེ་ལས་འདས་པར་གྱུར་ནས་ཤ་ཟའི་གླིང་དཔག་ཚད་ལྔ་སྟོང་པ་ཡོད་དོ། །དེ་ལ་སྐྲས་ཁྱབ་པ་ཞེས་བྱ་བའི་ཤ་ཟ་རབ་ཏུ་གནས་པ་ཡིན་ནོ། །དེ་ལས་འདས་
པར་གྱུར་ནས་གླིང་གིས་ལེགས་པར་གང་བ་ཞེས་བྱ་བའི་རི་དཔག་ཚད་ལྔ་སྟོང་པ་ཡོད་དོ། །ལེགས་པར་གང་བའི་རི་ལ་ལྗོན་ཤིང་རྣམས་ཀྱིས་ལེགས་པར་གང་བ་ལ་འདི་ལྟ་སྟེ། ཤིང་ན་ལི་ཀེ་ར་དང་། པ་ན་ས་དང་། 
མོ་ཙ་དང་། ཧིན་ཏཱ་ལ་དང་། ཏ་མཱ་དང་། ར་ཀ་མཱ་ལ་དང་། སེར་པོ་དང་། སེང་ལྡེང་དང་། ཏི་ལ་ཀཱ་དང་། ཨརྫུ་ན་དང་། ཀ་དམ་བ་དང་། ནཱི་བ་དང་། ནི་ཙུ་ལ་དང་། ཙམྤ་ཀ་དང་། ཁརྫུ་ར་དང་། ཨམྲ་དང་། པི་ཙུ་མརྡ་དང་། བ་ད་རི་དང་། 
བ་ཊཱ་ད་དང་། ཀིང་ཤུ་དང་། ཀླུའི་མེ་ཏོག་དང་། ཀ་དམྤ་དང་། མྱ་ངན་མེད་དང་། སི་ལིན་དྷ་དང་། ཀེ་ཏ་ཀ་དང་། ཀརྣི་ཀ་ར་ཤིན་དུ་ལྷུག་པ་དང་། མཱ་ལི་ཀཱ་གསར་པ་དང་། བཱ་ཊཱ་ལཱ་དང་། ཀ་བིད་ཐ་དང་། དཔལ་ཤིང་དང་། ལྷ་ཤིང་དང་ཤུག་
པ་དང་། ཀ་ར་པཱི་ར་དང་། མྱ་ངན་མེད་སྔོན་པོ་དང་། ཀུ་ར་བ་ཀ་དང་། ཀུན་ད་དང་རྣམས་ཏེ། ཕུང་པོར་སྐྱེས་པའི་ལྗོན་ཤིང་རྣམས་ཀྱིས་ལེགས་པར་གང་བ་དང་། འབབ་ཆུ་བརྒྱ་ཕྲག་གིས་དགའ་བར་གྱུར་པ་ཡིན་ནོ། །ནགས་
ཀྱི་ཁམས་རྣམས་དང་ལྡན་པའི་ནང་དེ་ལ་ནི་དྲི་ཟ་རྣམས་རྩེ་དགའ་བར་བྱེད་དོ། །ལེགས་པར་གང་བའི་རི་དེ་ལས་འདས་པར་གྱུར་ནས་རྒྱ་མཚོ་དཔག་ཚད་ལྔ་སྟོང་དུ་འོ་མའི་ཆུ་ཞེས་བྱ་བ་ཡིན་ནོ། །དེ་ལ་ནི་ཆུ་འོ་མ་དང་
འདྲ་བར་ཡོད་དེ། རོ་འོ་མ་དང་མཉམ་པ་ཡིན་ནོ། །བདག་ཉིད་ཀྱི་དངོས་པོ་དཔག་ཚད་ལྔ་པར་གྱུར་པའི་ཉ་འགའ་ཞིག་རྒྱུ་བར་བྱེད་པ་ཡིན་ནོ། །འོ་མའི་ཆུའི་རྒྱ་མཚོ་དེ་ལས་འདས་པར་གྱུར་ནས་བྱེ་མའི་གནས་
སྐབས་ཤེས་བྱ་བ་དཔག་ཚད་སྟོང་དུ་ལྗོན་ཤིང་གི་ངམ་གྲོག་ཏུ་གྱུར་པ་ཡིན་ནོ། །དེ་ལས་འདས་པར་གྱུར་ནས་ཀླུའི་དུག་བཅོམ་ཞེས་བྱ་བའི་རྒྱ་མཚོ་དཔག་ཚད་དྲུག་སྟོང་པར་གྱུར་པ་གང་ལ་སྟོབས་ཤེས་བྱ་
<pb id="66.242b"/>བའི་ཀླུ་རབ་ཏུ་གནས་པ་ཡིན་ནོ། །ཕན་ཚུན་མི་མཐུན་པར་གྱུར་པ་རྟག་ཏུ་མ་ཞི་བ་ལ་དགའ་བ་ཡིན་ནོ། །ཕན་ཚུན་གྱི་ཀླུའི་དུག་བཅོམ་ཞེས་བྱ་བའི་རྒྱ་མཚོ་དེ་ལས་རིང་དུ་འདས་ནས་ཆུ་མཉམ་པར་གྱུར་པ་ཞེས་
བྱ་བའི་རྒྱ་མཚོ་ཡོད་དེ། དཔག་ཚད་ཉིས་སྟོང་དུ་ཆུ་བརྟན་ཞིང་གནས་པ་དང་ཆུ་རབ་ཏུ་དང་བ་དང་ཟབ་མོ་ཡིན་ཏེ། ཉ་དང་ཆུ་སྲིན་མ་ཀ་ར་དང་། དུང་དང་། ཆུ་སྲིན་ན་ཀྲ་དང་། ཆུ་སྲིན་བྱིས་པ་གསོད་རྣམས་ཀྱིས་ཀུན་དུ་
གང་བར་གྱུར་པ་ཡིན་ནོ། །གཞན་ཡང་ལས་ཀྱི་ཆོས་ཀྱི་རྣམ་པར་སྨིན་པ་རྣམས་ཤེས་པའི་རྣལ་འབྱོར་སྤྱོད་པ་པ་དེས་ལྟ་བར་བྱེད་དེ། ཇི་སྐད་དུ་བཤད་པའི་རྒྱ་མཚོ་དང་། ཆུ་བོ་དང་། གླིང་དང་། ནགས་དང་། 
རི་དང་། ལྗོན་ཤིང་རྣམས་དང་། གནས་དེ་དག་རྣམས་གང་ལ་ཡང་བདག་ཅག་མ་སྐྱེས་པ་དང་། མ་ཤི་བ་དང་འཆི་འཕོས་པར་མ་གྱུར་པ་དང་། སྐྱེས་པར་མ་གྱུར་པ་དང་། འཐུན་པ་དང་ཡིད་དུ་འོང་བ་རྣམས་ཐམས་
ཅད་དང་ཡང་ཐ་དད་དུ་གྱུར་པ་དང་། མེད་པར་གྱུར་པ་དང་། བྱེ་བར་གྱུར་པ་དང་། བྲལ་བར་གྱུར་པ་དང་། གཞན་དུ་གྱུར་པ་དང་ལྡན་པར་མ་གྱུར་པ་དང་། གང་ཡང་ལས་ཀྱི་བགོ་སྐལ་ལ་སྤྱོད་པ་ལས་ཀྱི་སྐྱེ་གནས་
པ། ལས་བརྟན་པར་བྱས་པ་རང་གི་ལས་ཀྱི་འབྲས་བུ་མྱོང་བར་གྱུར་པས་འཆི་འཕོ་བ་དང་སྐྱེ་བར་མ་གྱུར་པ་དེ་ནི་རྒྱ་མཚོའི་ཡུལ་ཕྱོགས་སམ། རིའི་ཡུལ་ཕྱོགས་སམ། ལྗོན་ཤིང་གི་ཕྱོགས་རྣམས་ལ་ཡང་
གཅིག་ཀྱང་མ་མཐོང་ངོ་། །ལན་བརྒྱ་ཕྲག་དང་། དེ་ནས་སྟོང་ཕྲག་དང་། ལན་སྟོང་ཕྲག་བརྒྱ་དང་། ལན་བྱེ་བ་ཕྲག་འབུམ་དུ་ཡང་གང་ལ་བདག་ཅག་རྣམས་སྐྱེས་པ་དང་ཤི་བ་དང་། སྐྱེས་པར་གྱུར་པ་མ་ཡིན་པ་ནི་
ཁབ་ཀྱིས་ཕུག་པ་ཙམ་ཡང་མེད་དོ། །འཐུན་པ་དང་ཡིད་དུ་འོང་བར་གྱུར་པ་རྣམས་ཐམས་ཅད་ཀྱང་ཐ་དད་དུ་གྱུར་པ་དང་། མེད་པར་གྱུར་པ་དང་། གྱེས་པར་གྱུར་པ་དང་། རྣམ་པར་བྲལ་བར་གྱུར་པ་དང་། 
<pb id="66.243a"/>གཞན་དུ་གྱུར་པར་ནི་ལན་བརྒྱ་ཕྲག་དང་། ལན་སྟོང་ཕྲག་དང་། ལན་བརྒྱ་སྟོང་ཕྲག་བྱེ་བར་གྱུར་པ་བརྒྱ་སྟོང་ཕྲག་ཏུ་གྱུར་ཅིང་། འཁོར་བ་ཐོག་མ་མེད་པ་ནས་འདོད་ཆགས་དང་། ཞེ་སྡང་དང་། གཏི་
མུག་གི་ཞགས་པས་ཀུན་ནས་བཅིངས་ནས་འཁོར་བ་ན་ཡང་དམྱལ་བ་དང་། ཡི་དགས་དང་། དུད་འགྲོའི་གནས་རྣམས་སུ་སྐྱེ་བ་དང་། འཆི་བ་དང་། སྐྱེ་བར་འགྱུར་བ་ཡིན་ནོ། །དེའི་ཕྱིར་ན་མྱུར་བ་མྱུར་བར་
འཁོར་བ་ལས་ཡིད་འབྱུང་བར་གྱིས་ཤིག །འཁོར་བ་ལ་བརྐམ་ཞིང་ཆགས་པར་འགྱུར་བར་མ་བྱེད་དང་། འཁོར་བ་འདི་ནི་སྡུག་བསྔལ་བ་ཡིན་ནོ། །ཚ་བར་གྱུར་པའི་ཚོར་བ་དང་ལྡན་པ་ཡིན་ཞིང་། རྩུབ་
པར་གྱུར་པའི་ཚོར་བ་དང་ལྡན་པ་ཡིན་ཏེ། སྡུག་བསྔལ་དང་ལྷན་ཅིག་ཏུ་གྱུར་པའི་ཚོར་བ་ཡིན་ནོ། །རྒ་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་མང་བ་ཡིན་
ནོ། །ལྟུང་བའི་མཐའ་དང་ཟད་པར་གྱུར་པའི་སྒོ་ཡིན་ནོ། །འདི་ན་ནི་ཤིན་ཏུ་ཕྲ་བར་གྱུར་པའི་རྟག་པ་དང་བདེ་བ་ཡང་ཡོད་པ་མ་ཡིན་ནོ། །དཔེར་ན་ཉི་མ་ལ་མུན་པ་ཤིན་ཏུ་ཕྲ་བ་ཡང་མེད་དོ། །དེ་ལྟར་རྣལ་འབྱོར་
སྤྱོད་པ་དེ་ཕྱི་རོལ་གྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་སོ། །གཞན་ཡང་རྣལ་འབྱོར་སྤྱོད་པ་ཡང་དག་པ་ཇི་ལྟ་བ་གཞན་དུ་ཕྱི་རོལ་གྱི་ལུས་རྣམས་རིག་པར་བྱེད་དེ། ཆུ་མཉམ་པའི་རྒྱ་མཚོ་དེ་ལས་རིང་དུ་
འདས་ནས། ཆུ་ཀླུང་གི་རིགས་སུ་གྱུར་པ་འམ། རྒྱ་མཚོའི་རིགས་སུ་གྱུར་པ་གཞན་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཤར་གྱི་ལུས་
འཕགས་པོ་ཞེས་བྱ་བའི་གླིང་ཡོད་དེ། དཔག་ཚད་སྟོང་ཕྲག་བརྒྱད་པ་ཉེ་འཁོར་ཡོངས་སུ་ཟླུམ་པར་གྱུར་པ་གྲོང་དང་། གྲོང་ཁྱེར་དང་། ཚོང་འདུས་རྣམས་ཕུན་སུམ་ཚོགས་པ་དང་། ཆུ་ཀླུང་དང་། ལྗོན་ཤིང་དང་། 
<pb id="66.243b"/>ནགས་དང་། ཉེ་བའི་ནགས་དང་། ཁྲུས་ཀྱི་རྫིང་བུ་དང་། གླིང་དང་། རི་དང་། འབབ་ཆུ་དང་། ཤིང་ཚང་ཚིང་རྣམས་དཀྲིགས་པ་དང་ལྡན་པའི་ནགས་དང་བཅས་པ་དང་། མེ་ཏོག་དང་འབྲས་བུ་དང་། རི་དགས་དང་། 
བྱ་རྣམས་ཀྱང་ཕུན་སུམ་ཚོགས་པ་ཡིན་ནོ། །དེ་ལ་རི་དྲུག་པོ་འདི་དག་རྣམས་ནི་ཐམས་ཅད་ལ་ཆེ་བར་གྱུར་པ་ཡིན་ཏེ། འདི་ལྟ་སྟེ། ལོགས་ཆེན་པོ་དང་། ནགས་ཀྱི་ཕྲེང་བ་དང་། རྨ་བྱའི་ཚོགས་དང་ཡི་དགས་ཀྱི་ཁྲོད་
དང་། རྒྱ་མཚོ་གྱེན་དུ་འགྲོ་བ་དང་། མིག་གི་ཕྲེང་བ་དང་རྣམས་སོ། །རི་དེ་དག་རྣམས་ཀྱིས་ཤར་ཕྱོགས་ལུས་འཕགས་པོའི་གླིང་ཡོངས་སུ་བསྐོར་བ་ཡིན་ཏེ། འཛམ་བུའི་གླིང་རི་བཞིས་ཇི་ལྟ་བར་དེ་སྔར་བཞིན་ནོ། 
དེ་ལ་ལོགས་ཆེན་པོའི་རི་རྒྱར་ནི་དཔག་ཚད་སུམ་སྟོང་ཡིན་ཏེ། རི་དེ་ལ་དཔག་ཚད་སྟོང་སྟོང་གི་ནགས་གསུམ་ཡོད་དོ། །འདི་ལྟ་སྟེ། སུ་བེ་ལང་གི་ནགས་དང་། འབབ་ཆུའི་སྒྲ་དང་ལྡན་པའི་ནགས་དང་། མཱ་ལི་ཀ་གངྒ་
རའི་ནགས་སོ། །ནགས་ན་ལྗོན་ཤིང་རྣམས་ཕུན་སུམ་ཚོགས་པར་གྱུར་པ་ལ་འདི་ལྟ་སྟེ། ལཱི་ལི་ཀའི་ལྗོན་ཤིང་དང་། རིའི་ཁྲོད་ནས་སྐྱེས་པའི་ལྗོན་ཤིང་དང་། ཡལ་ག་མཉམ་པའི་ལྗོན་ཤིང་དང་། བགྲོད་དཀའ་
བར་གྱུར་ནས་སྐྱེས་པར་གྱུར་པའི་ལྗོན་ཤིང་དང་། ཀླུང་ན་སྐྱེས་པའི་ལྗོན་ཤིང་དང་། ཨུཏྤལ་སྐྱེས་པའི་ལྗོན་ཤིང་དང་། རི་བྲགས་ན་སྐྱེས་པའི་ལྗོན་ཤིང་དང་། འཛམ་བུའི་གླིང་གི་ལྗོན་ཤིང་རྣམས་ནི་སྔར་བཞིན་
ནོ། །རི་ཆེན་པོའི་ཉེ་འཁོར་ན་སྐྱེས་བུ་གང་དག་གནས་པ་དེ་དག་རྣམས་ནི་མེའི་གཙུག་ཅན་ཞེས་བྱ་བའི་མིང་དུ་འགྱུར་རོ། །ཆུ་ཀླུང་ཡང་འདི་དག་རྣམས་ཡོད་དོ། །འདི་ལྟ་སྟེ། བྱེ་མ་འདྲིམ་པ་དང་། སཱ་མཱེ་
ཌཱ་དང་། ཆུ་གཡོ་བ་དང་། ཀླུའི་ཆུ་དང་། ནགས་ནས་འབྱུང་བ་དང་། ཙ་ར་ཙ་དང་རྣམས་སོ། །ནགས་ཀྱི་ཕྲེང་བའི་རི་དེའི་ཚད་ནི་དཔག་ཚད་སྟོང་ཡིན་ནོ། །དེ་ལ་ནགས་འདི་དག་རྣམས་ཡོད་དོ། །འདི་ལྟ་སྟེ། ཀུཀྐུ་ཌཱ་
<pb id="66.244a"/>ཙཱི་རཾ་དང་། ལྷ་ཤིང་གི་ནགས་དང་། ཙི་ལི་ཀའི་ནགས་དང་། དུ་བ་པ་དང་། ཤིན་དུ་མ་སྐྱེས་པ་དང་རྣམས་ཡིན་ནོ། །ཆུ་ཀླུང་ཡང་འདི་དག་རྣམས་ཡོད་དོ། །འདི་ལྟ་སྟེ། འཁྲི་ཤིང་གིས་གཡོགས་པ་དང་། རྩེ་མོ་ལ་
འཁོར་བ་དང་། ཆུ་ནག་པོ་དང་། ལོ་མ་ཤིན་དུ་འཕྱང་བ་དང་། དུ་བ་དགའ་བ་དང་རྣམས་སོ། །རིའི་ནགས་ཀྱི་ཕྲེང་བའི་ཉེ་འཁོར་ན་སྐྱེས་བུ་གང་དག་གནས་པ་དེ་དག་རྣམས་ནི་གྱ་གྱུ་ཅན་ཞེས་བྱ་བའི་མིང་དུ་འགྱུར་རོ། །
རི་གསུམ་པ་རྨ་བྱའི་ཚོགས་ལ་རྣལ་འབྱོར་སྤྱོད་པ་པ་དེས་མཐོང་བར་གྱུར་པ་དཔག་ཚད་སྟོང་ཡིན་ནོ། །དེ་ལ་ནགས་འདི་དག་རྣམས་ཡོད་དོ། །འདི་ལྟ་སྟེ། སྤྲིན་གྱི་ནགས་དང་། རྟག་ཏུ་གློག་འཁྱུག་པ་དང་། སྒྲ་འཕང་
མཐོན་པོ་དང་། ལྷག་པ་ཐུང་བ་དང་། མཎྜ་ལཾ་དང་རྣམས་སོ། །ཆུ་ཀླུང་ཡང་འདི་དག་རྣམས་ཡོད་དོ། །འདི་ལྟ་སྟེ། ནི་ཙུ་ལུནྡ་འབབ་པ་དང་། དྲང་སྲོང་དགའ་བ་སྔོན་འབབ་པ་དང་། བཟང་པོ་དང་རྣམས་ཡིན་ནོ། །རྨ་བྱའི་
ཚོགས་ཀྱི་ནགས་ཀྱི་ཉེ་འཁོར་ན་སྐྱེས་བུ་གང་དག་གནས་པ་དེ་དག་རྣམས་ལ་མགུལ་པ་སྔོན་པོ་ཞེས་བྱ་བའི་མིང་དུ་འགྱུར་རོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་
ཏེ། ཤར་ཕྱོགས་ཀྱི་ལུས་འཕགས་པོའི་གླིང་ན་རིའི་རིགས་སམ་ཆུ་ཀླུང་གི་རིགས་གཞན་དག་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རི་གཞན་བཞི་པ་
རི་དགས་ཀྱི་ཁྲོད་ཅེས་བྱ་བ་ཡོད་དོ། །དེ་ལ་ནགས་འདི་དག་རྣམས་ཡོད་དོ། །འདི་ལྟ་སྟེ། རལ་པ་ཅན་གྱི་ནགས་དང་། ཀུན་དགའ་བའི་ནགས་དང་། རྟའི་སྤྲིན་གྱི་ནགས་དང་རྣམས་སོ། །ལྗོན་ཤིང་དང་། མེ་ཏོག་དང་། འབྲས་བུ་ཕུན་
སུམ་ཚོགས་པ་རྣམས་ནི་སྔར་གྱི་བཞིན་ནོ། །དེ་ལ་ཆུ་ཀླུང་འདི་དག་རྣམས་ཡོད་དོ། །འདི་ལྟ་སྟེ། ཤིན་དུ་གྲོལ་བར་གྱུར་པའི་ཆུ་དང་། ཉེ་འཁོར་ན་དགའ་བ་དང་། ཚོགས་པ་རྣམས་ཡིན་ནོ། །རི་དགས་ཀྱི་རིགས་ཀྱང་
<pb id="66.244b"/>འདི་དག་རྣམས་ཡིན་ནོ། །འདི་ལྟ་སྟེ། བཻ་ནེ་ཡཱ་དང་། ཉེ་འཁོར་གྱི་གྲིབ་མ་ལ་དགའ་བ་དང་། བལྟས་པས་འབྲོས་པ་དང་། ཀུ་རང་གཱ་དང་། ལམ་བཟང་པོ་དང་། ཕྲག་དོག་ཀླུ་སྐྱེས་དང་། བ་ལང་གི་རྣ་བ་དང་། གླང་པོ་འཐུང་
བ་དང་། བྱིས་པ་མཆོག་དང་། གྲིབ་མ་ལ་དགའ་བ་དང་། རི་བོང་ལུག་དང་། རྔ་མོའི་ལུས་དང་། མཇུག་མ་ནག་པོ་དང་། མགོ་དཀར་པོ་དང་། རྨ་དང་བཅས་པ་དང་། སྦྲུལ་གྱི་ལྕེ་དང་། རང་གི་སོ་བརྒྱ་པ་དང་། སྡོམ་པ་
དང་སྦུབས་ཀྱི་མཁྲེན་པ་སྟེ། རི་དགས་ཀྱི་ཚོགས་དེ་དག་རྣམས་ཁ་ཅིག་ནི་འཛམ་བུའི་གླིང་ན་ཡང་ཡོད་པ་མ་ཡིན་ནོ། །རི་ཁྲོད་ཀྱི་རི་ལ་ནགས་དང་། ཉེ་བའི་ནགས་དང་། རྫིང་བུ་དང་། ལྗོན་ཤིང་དང་། བྱ་དང་། 
མེ་ཏོག་དང་། ཕུན་སུམ་ཚོགས་པ་རྣམས་ནི་སྔོན་གྱི་བཞིན་ཏེ། རི་དགས་ཀྱི་ཁྲོད་ཀྱི་རི་ལ་འཛམ་བུའི་གླིང་གི་མེ་ཏོག་རྣམས་ནི་ཐམས་ཅད་ཀྱང་ཡོད་དོ། །རི་དགས་ཀྱི་ཁྲོད་ཀྱི་རིའི་ཉེ་འཁོར་ན་གང་དག་གནས་པའི་སྐྱེས་
བུ་དེ་དག་རྣམས་ལ་ནི་ཤུགས་སྡོམ་པ་ཞེས་བྱ་བའི་མིང་དུ་འགྱུར་རོ། །ཤར་གྱི་ལུས་འཕགས་གླིང་གི་རི་ལྔ་པ་དེའི་ནགས་ཉེ་བའི་ནགས་དང་རྫིང་བུ་རྣམས་ལ་ལྟ་བར་བྱེད་དོ། །རྒྱ་མཚོ་གྱེན་དུ་འགྲོ་བ་ཞེས་བྱ་བའི་
རི་དཔག་ཚད་སྟོང་དང་ལྡན་པའི་ནགས་དང་ཉེ་བའི་ནགས་དང་རྫིང་བུ་རྣམས་ཀྱིས་ཀུན་ནས་གང་བ་ནི་སྔོན་གྱི་བཞིན་ནོ། །དེ་ལ་ཡང་ནགས་འདི་དག་རྣམས་ཡོད་དོ། །འདི་ལྟ་སྟེ། ཐིག་ལེ་གསུམ་པ་ཞེས་
བྱ་བའི་ནགས་དང་། མགྲིན་པ་འགག་པ་དང་། དགའ་བའི་རིའི་ནགས་དང་རྣམས་སོ། །ཆུ་ཀླུང་ཡང་འདི་དག་ཡོད་དོ། །འདི་ལྟ་སྟེ། རྭ་གསུམ་པ་དང་། ཅ་ཅོ་བ་དང་། རྡོ་བ་འདྲིམ་པ་དང་རྣམས་སོ། །རྒྱ་མཚོ་
གྱེན་དུ་འགྲོ་བའི་རིའི་ཉེ་འཁོར་ན་སྐྱེས་བུ་གང་དག་གནས་པ་དེ་དག་རྣམས་ལ་ནི་སྒྲིན་པོ་ཞེས་བྱ་བའི་མིང་དུ་འགྱུར་རོ། །རྒྱ་མཚོ་གྱེན་དུ་འགྲོ་བའི་རི་ལ་བལྟས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་
<pb id="66.245a"/>དུ་ཕྱི་རོལ་ལ་ལྟ་བར་བྱེད་དོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། ཤར་གྱི་ལུས་འཕགས་པོའི་གླིང་ན་རིའི་རིགས་སུ་གྱུར་པ་གཞན་དག་ཡོད་དམ་
ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། མིག་གི་ཕྲེང་བ་ཞེས་བྱ་བའི་རི་དཔག་ཚད་སྟོང་དང་ལྡན་པ་ཡོད་དེ། ཉེ་འཁོར་ན་ནགས་དང་། ཉེ་བའི་ནགས་དང་། རྫིང་
བུ་དང་། འབབ་ཆུ་ཕུན་སུམ་ཚོགས་པར་གྱུར་པ། རྣམ་པ་སྣ་ཚོགས་པའི་རི་དགས་དང་། བྱ་དང་། མེ་ཏོག་དག་འབྲས་བུ་ཕུན་སུམ་ཚོགས་པ་ནི་སྔར་གྱི་བཞིན་ནོ། །མིག་གི་ཕྲེང་བ་ཞེས་བྱ་བའི་རི་དེ་ལས་མི་
མཐོང་བའི་ཀླུང་ཞེས་བྱ་བའི་ཆུ་ཀླུང་འབབ་པ་ཡིན་ཏེ། དཔག་ཚད་དུ་ཟབ་པ་ཡིན་ནོ། །མིག་གི་ཕྲེང་བའི་ཉེ་འཁོར་ན་སྐྱེས་བུ་གང་དག་གནས་པ་དེ་དག་རྣམས་ལ་ནི་ཉེ་འཁོར་གྱི་མིག་ཅེས་བྱ་བའི་མིང་དུ་འགྱུར་རོ། 
དེ་ལྟར་ཤར་ཕྱོགས་ལུས་འཕགས་པོའི་གླིང་ནི་རི་དྲུག་གིས་ཡོངས་སུ་བསྐོར་བ་ཡིན་ནོ། །དེའི་ནང་ན་གྲོང་ཁྱེར་ཆེན་པོ་གསུམ་ལ་འདི་ལྟ་སྟེ། དགའ་བ་བཟང་པོ་ཞེས་བྱ་བ་དང་། ནགས་མངོན་པར་དགའ་བ་ཞེས་
བྱ་བ་དང་། ཉེ་འཁོར་ན་རྩེ་དགའ་བ་ཞེས་བྱ་བའོ། །གྲོང་ཁྱེར་གྱི་རྒྱར་ནི་དཔག་ཚད་གསུམ་ཡིན་ནོ། །ལྷག་མར་གྱུར་པ་བར་མ་དང་ཐ་ཆུངས་ཀྱི་གྲོང་ཁྱེར་རྣམས་ནི་དྲུག་བཅུ་རྩ་གསུམ་ཡིན་ནོ། །བར་མའི་གྲོང་
ཁྱེར་ལ་ཕུང་པོའི་གྲོང་ཁྱེར་ཞེས་བྱ་བ་དང་། ཉེ་འཁོར་གྱི་སྒྲ་ཞེས་བྱ་བ་དང་ངོ་། །གྲོང་ཁྱེར་ཆུང་ངུ་ལ་ཐམས་ཅད་འགྲོ་བ་ཞེས་བྱ་བའི་གྲོང་ཁྱེར་དང་། འབྲོག་ཏུ་རྣམ་པར་ཆད་པ་ཞེས་བྱ་བའི་གྲོང་ཁྱེར་ཆེན་
པོ་དང་སྟེ། དེ་དག་ནི་བར་མ་དང་ཐ་ཆུངས་ཀྱི་གྲོང་ཁྱེར་རྣམས་ཇི་ལྟར་གཙོ་བོར་གྱུར་པ་རྣམས་ཡིན་ནོ། །གྲོང་བྱེ་བ་ཕྲག་གསུམ་དང་། གྲོང་སྟོང་ཕྲག་བརྒྱ་ལྔ་པ་དང་། གྲོང་སྟོང་ཕྲག་གསུམ་དང་། གྲོང་ལྔ་བརྒྱ་དང་
<pb id="66.245b"/>དྲུག་གིས་ལྷག་པའི་ལྔ་བཅུ་དང་རྣམས་ཤར་གྱི་ལུས་འཕགས་གླིང་ན་ཡོད་དོ། །དེ་ལ་འདི་དག་རྣམས་ནི་གྲོང་གི་གཙོ་བོ་ཡིན་ཏེ། འདི་ལྟར་ནམ་མཁའི་དྲི་མ་དང་། དབུ་བའི་ཚོགས་དང་། བྲི་ཀྵཱི་རང་དང་། སྐྱེ་བོ་ཐམས་ཅད་པ་དང་། 
ལོ་འདབ་མང་བ་དང་། བྷཱི་དཱུ་རཾ་དང་། སྨིན་པའི་སྣོད་དང་། མདོར་བསྡུས་པ་དང་། བིཥྐ་ཊཱ་དང་། གནོད་པའི་ནགས་དང་། ཕན་པར་འཇུག་པའི་མིག་དང་། བཱ་དཱུ་ཏཾ་དང་། ཟེའུ་འབྲུའི་ལུས་ཀྱི་ཤིང་དང་། དུས་ཀྱི་ཆུ་དང་རྣམས་ཏེ། 
དེ་ལྟ་བུ་ལ་སོགས་པའི་གྲོང་རྣམས་ཡིན་ནོ། །གླིང་གི་ཉེ་འཁོར་ཡོངས་སུ་ཟླུམ་པ་ཇི་ལྟ་བ་ཁོ་ནར་མི་རྣམས་ཀྱི་བཞིན་གྱི་ཉེ་འཁོར་ཡང་ཡོངས་སུ་ཟླུམ་པ་ཡིན་ནོ། །དེ་ལ་འཛམ་བུའི་གླིང་པ་རྣམས་ནི་རྣ་བ་དང་། 
སྐྲ་ལ་རྒྱན་འདོགས་སོ། །བྱང་ཕྱོགས་སྒྲ་མི་སྙན་པ་རྣམས་ནི་མིག་དང་དཔུང་པ་ལ་རྒྱན་འདོགས་སོ། །བ་ལང་སྤྱོད་པ་རྣམས་ནི་གསུས་པ་དང་མགྲིན་པ་ལ་རྒྱན་འདོགས་སོ། །ཤར་ཕྱོགས་ལུས་འཕགས་པོ་རྣམས་
ནི་བརླ་དང་ཕྲག་པ་ལ་རྒྱན་འདོགས་སོ། །དེ་ལ་དེ་དག་རྣམས་ཀྱང་སྐྱེས་བུའི་གནས་བཞི་པོ་རྣམས་ཀྱི་རང་རང་གི་ལུས་ལ་ཡིན་ནོ། །གཞན་ཡང་རྣལ་འབྱོར་སྤྱོད་པ་ལས་ཀྱི་ཆོས་ཀྱི་རྣམ་པར་སྨིན་པ་རྣམས་ལ་རྗེས་སུ་ལྟ་སྟེ། 
ལས་གང་གིས་ངེས་པར་སེམས་ཅན་དེ་དག་རྣམས་འདིར་སྐྱེས་པ་ཡིན་ཞིང་ཁྱད་པར་དུ་འཕགས་པ་དང་། བར་མ་དང་། ཐ་མ་རྣམས་ཀྱང་ཁྱད་པར་དུ་འཕགས་པ་དང་། བར་མ་དང་། ཐ་མའི་ལས་རྣམས་ཀྱིས་བྱས་
པ་ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། སྔོན་སེམས་ཅན་འདི་དག་རྣམས་ལས་དང་ཆོས་དང་རྣམ་པར་སྨིན་པ་རྣམས་མངོན་པར་མི་ཤེས་པར་གྱུར་ཏོ། །
དེ་མི་ཤེས་པར་གྱུར་པའི་ཕྱིར་ན་ཞིང་ངན་པ་ལ་སྦྱིན་པ་ངན་པ་བྱིན་པ་ཡིན་ཏེ། དཔེར་ན་ཕན་འདོགས་པའི་ངོར་རམ། སེམས་གཞན་དུ་གྱུར་པས་སམ། ཞབས་འབྲིང་གི་ཕྱིར་ཡང་སྡེ་སྔར་བཞིན་ནོ། །ལས་
<pb id="66.246a"/>དེས་སེམས་ཅན་ཐ་མ་རྣམས་འདིར་སྐྱེས་པར་གྱུར་ཏོ། །བར་མ་རྣམས་ཀྱང་ཚུལ་ཁྲིམས་དམན་པ་རྣམས་ཡིན་ནོ། །འདི་ལྟ་སྟེ། རྒྱལ་པོའི་ཞབས་འབྲིང་དུ་སྲོག་གཅོད་པ་སྤོང་བར་བྱེད་པ་སྤངས་
པར་གྱུར་ཀྱང་རབ་ཏུ་དང་བའི་སེམས་ཀྱིས་ནི་མ་ཡིན་ནོ། །གང་དེ་དག་རྣམས་ནི་རྒྱུ་དེ་དང་རྐྱེན་དེས་ལུས་ཞིག་པར་གྱུར་ནས་བདེ་འགྲོ་མཐོ་རིས་ཀྱི་ལྷ་རྣམས་སུ་སྐྱེ་བར་འགྱུར་བ་ནི་བར་མ་ཡིན་ནོ། །ཁྱད་པར་
དུ་འཕགས་པའི་རྣམས་ནི་ཁྱད་དུ་འཕགས་པའི་ལས་རྣམས་ཀུན་དུ་བགྲོད་པར་འགྱུར་བ་ཡིན་ཏེ། ཐེག་པ་ཆེན་པོ་ཉན་པར་བྱེད་པ་དང་། ཡོངས་སུ་རྫོགས་པར་བྱེད་པ་དང་། རྗེས་སུ་ཡི་རང་བར་བྱེད་པ་
དག་གིས་ཡིན་ནོ། །ཐེག་པ་ཆེན་པོ་ཉན་པར་བྱེད་པ་དང་། སྟོན་པར་བྱེད་པ་དང་། རྗེས་སུ་ཡི་རང་བར་བྱེད་པ་དང་། ཡོངས་སུ་རྫོགས་པར་བྱེད་པ་མེ་གཏོགས་པའི་འཁོར་བའི་དགོན་པ་ནས་ངེས་པར་འབྱུང་བར་
བྱེད་པ་གཅིག་ཀྱང་ངས་མ་མཐོང་ངོ་། །སྦྱིན་པ་རྣམས་ཀྱི་མཆོག་ནི་འདི་ཡིན་ནོ། །འདི་ལྟ་སྟེ། ཐེག་པ་ཆེན་པོ་སྒྲོགས་པར་བྱེད་པའི་སྦྱིན་པའོ། །ཤེས་རབ་རྣམས་ཀྱི་མཆོག་ཀྱང་འདི་ཡིན་ཏེ། འདི་ལྟར་ཐེག་པ་
ཆེན་པོ་ཉན་པར་བྱེད་པའི་ཤེས་རབ་བོ། །ཐེག་པ་ཆེན་པོ་སྒྲོགས་པའི་ཡོན་ཏན་བརྗོད་པ་རྣམས་ནི་སྔར་གྱི་བཞིན་ནོ། །དེས་ཤར་གྱི་ལུས་འཕགས་པོའི་གླིང་གི་སེམས་ཅན་རྣམས་ཀྱི་ལས་དང་ཆོས་དང་རྣམ་པར་སྨེན་
པ་རྣམས་མཐོང་བར་གྱུར་ནས་ཡང་དག་པ་ཇི་ལྟ་བ་བཞིན་དུ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་སྟེ། ཤར་གྱི་ལུས་འཕགས་པོའི་གླིང་གི་བར་རྣམས་ནི་རིའི་རིགས་སམ། ཆུ་ཀླུང་གི་རིགས་གཞན་ཅི་ཡོད་
ཅེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ། ལྷའི་མིག་གིས་མཐོང་བར་གྱུར་པ་ཤར་ཕྱོགས་ལུས་འཕགས་པོའི་གླིང་དཔག་ཚད་སྟོང་ཕྲག་བརྒྱད་པའི་བར་ལས་རིང་དུ་འདས་ནས། ལྕགས་ཀྱི་
<pb id="66.246b"/>ཕུང་པོ་ཞེས་བྱ་བའི་རི་དཔག་ཚད་སུམ་སྟོང་པ་ཡོད་པ་གང་ལས་ཤིན་དུ་ཕྲ་བར་གྱུར་པའི་ལྕགས་ཀྱི་ཕྱེ་མ་རྣམས་ནི་དཔག་ཚད་སྟོང་ཕྲག་བཅུར་འཐུལ་བ་ཡིན་ནོ། །ལྕགས་ཀྱི་ཕུང་པོའི་རི་དེ་ལས་འདས་པར་གྱུར་
ནས་ཁོར་ཡུག་གི་རྣམ་པ་ཞེས་བྱ་བའི་རྒྱ་མཚོ་དཔག་ཚད་བདུན་སྟོང་པ་ཡོད་དེ། ཁོར་ཡུག་གི་རྣམ་པར་བྱས་པ་ཉིད་ཀྱི་རི་ལྔས་ཡོངས་སུ་བསྐོར་བ་ཡིན་ནོ། །འདི་ལྟ་སྟེ། ཁབ་ཀྱི་ཁ་དང་། ལྟོ་ཆེན་པོ་དང་། བྷཱཎྜ་ནཱ་
དང་། སྦྲུལ་དང་། བླ་ལྷག་པ་དང་རྣམས་སོ། །ཁོར་ཡུག་གི་རྣམ་པའི་རྒྱ་མཚོ་དེ་ལས་འདས་པར་གྱུར་ནས་ཁམས་རྣམས་དང་ལྡན་པ་ཞེས་བྱ་བའི་གླིང་དཔག་ཚད་སུམ་སྟོང་པ་ཡོད་དོ། །དེ་ལ་རིག་པ་འཛིན་པ་དང་། 
གསང་བ་པ་དང་། མི་འམ་ཅི་རྣམས་རབ་ཏུ་གནས་སོ། །གླིང་འདི་ནི་ཤིན་དུ་དགའ་བར་གྱུར་པ་ཡིན་ནོ། །ཆུ་ཀླུང་དང་རྫིང་བུ་དང་ལྗོན་ཤིང་རྣམས་ཀྱང་ཕུན་སུམ་ཚོགས་པ་ཡིན་ནོ། །འཛམ་བུའི་གླིང་དང་ཤར་གྱི་ལུས་
འཕགས་པོའི་རི་དགས་དང་བྱ་དང་ལྗོན་ཤིང་རྣམས་ཀྱང་སྟེ། གླིང་དེ་ལས་རིང་དུ་འདས་པར་གྱུར་ནས་རྒྱུ་སྐར་མང་པོ་ཞེས་བྱ་བའི་རིའི་རྩེ་མོ་རི་རབ་ལྷུན་པོ་ལས་བྱུང་ནས་ཧ་ཅང་མི་རིང་བ་ན་ཡོད་དོ། །དེ་ལ་གནས་
ནས་ཀྱང་མཉམ་པ་དང་མི་མཉམ་པའི་ལས་རྣམས་ཀྱི་དབང་གིས་ཡིན་ཏེ། འཛམ་བུའི་གླིང་གི་མི་རྣམས་ཀྱི་དགེ་བ་དང་མི་དགེ་བའི་ལས་ཀྱི་རླུང་གིས་དེ་ལ་འཆར་བར་བྱེད་པས་འཆར་བ་ཡིན་ནོ། །དེ་དག་རྣམས་
འཛམ་བུའི་གླིང་དུ་མཐོང་བར་གྱུར་ནས་ལས་དང་འབྲས་བུའི་དེ་ཁོ་ན་ཉིད་མི་ཤེས་པའི་བྲམ་ཟེ་རྟོག་གེ་པ་རྣམས་ཀྱིས་གཟས་བྱས་སོ། །སྐར་མས་བྱས་སོ་ཞེས་རྒྱལ་པོ་དང་རྒྱལ་པོའི་བློན་པོ་ལ་ཡང་ཀུན་དུ་རིག་པར་
བྱེད་དོ། །དེ་ལ་དེ་དག་རྣམས་ནི་ལྟ་བ་ཕྱིན་ཅི་ལོག་ཏུ་གྱུར་པའི་བྲམ་ཟེ་རྟོག་གེ་པ་རྣམས་ཀྱིས་མཐོང་བ་ཡིན་ནོ། །དགེ་བ་དང་མི་དགེ་བའི་ལས་རྣམས་ཇི་ལྟ་བར་གལ་ཏེ་གཟས་དགེ་བ་བྱས་པ་ཡིན་ན་ཉི་མ་དང་ཟླ་བ་
<pb id="66.247a"/>འདི་དག་ཀྱང་གཟའ་ཁྱད་པར་ཅན་ཡིན་ན། དེས་བྱས་པས་ཀྱང་དགེ་བ་དང་མི་དགེ་བའི་དུས་དག་རབ་ཏུ་འཇུག་པ་ཡིན་ལ། དེའི་ཚེ་དུས་ཐམས་ཅད་མེ་ཏོག་དང་འབྲས་བུ་རྣམས་ཡོད་པར་འགྱུར་རོ། །གང་གི་
ཚེ་ཉི་མ་དང་ཟླ་བ་དེ་དག་གཉིས་གཟའ་གཞན་གྱིས་བཟུང་བར་གྱུར་པ་འདི་ལྟ་སྟེ། ར་ཧུས་ཉི་མ་དང་ཟླ་བ་འདི་དག་དང་རྒྱུ་སྐར་རྣམས་ཐམས་ཅད་ཀྱང་ཕན་ཚུན་དུ་ཡང་གཟས་གནོད་པར་བྱེད་པ་ཡིན་ནོ། །དེའི་ཕྱིར་
ན་དགེ་བ་དང་མི་དགེ་བ་དག་གཟའ་དང་རྒྱུ་སྐར་གྱིས་མ་བྱས་སོ། །གཞན་ཡང་རྣལ་འབྱོར་སྤྱོད་པ་པ་གཟའ་དང་རྒྱུ་སྐར་གྱིས་བྱས་པ་དང་། ལྟ་བས་བྱས་པ་དང་། ལས་ཀྱི་འབྲས་བུ་རྣམས་ཀྱི་ཕྱི་རོལ་གྱི་ལུས་ཀྱིས་
ལུས་ལ་རྗེས་སུ་ལྟ་ཞིང་གནས་སོ། །དེ་ལ་གཟས་བྱས་པ་དང་། རྒྱུ་སྐར་མང་པོའི་རྒྱ་མཚོའི་འཆར་བ་དང་། རི་རབ་ལྷུན་པོ་དང་། འཆར་བའི་རྩེ་མོ་རྣམས་ལ་ཀུན་དུ་བལྟས་པར་གྱུར་པས་ཀྱང་ཡང་དག་པ་ཇི་ལྟ་བ་
བཞིན་དུ་ཕྱི་རོལ་ལ་ལྟ་བར་བྱེད་དོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། རྒྱུ་སྐར་མང་པོའི་རྒྱ་མཚོ་དཔག་ཚད་བདུན་སྟོང་པ་དེ་ལས་འདས་པར་གྱུར་ནས་བྷ་ར་ཏ་ལྷག་
པར་གནས་པ་ཞེས་བྱ་བའི་གླིང་ཡོད་དེ། བྲག་དང་ཆུ་ཀླུང་དང་ལྗོན་ཤིང་རྣམས་ཕུན་སུམ་ཚོགས་པ་ཡིན་ནོ། །འཛམ་བུའི་གླིང་གི་ལྗོན་ཤིང་དང་མེ་ཏོག་དང་འབྲས་བུ་ཐམས་ཅད་ཀྱང་སྟེ། དཔག་ཚད་ནི་སུམ་སྟོང་ཡིན་ནོ། །
རིག་པ་འཛིན་པ་དང་གསང་བ་པ་ལྷག་པར་གནས་པ་ཡིན་ཏེ། དེ་ནི་འདོད་པའི་རང་བཞིན་གྱི་ལྗོན་ཤིང་དང་མེ་ཏོག་དང་འབྲས་བུ་རྣམས་ཕུན་སུམ་ཚོགས་པ་ཡིན་ནོ། །དེ་ལས་རིང་དུ་འདས་ནས་མཚམས་ཀྱི་མཐའི་རི་
ཞེས་བྱ་བ་སྟེ། ཤར་གྱི་ལུས་འཕགས་པོ་དང་འཛམ་བུའི་གླིང་པ་རྣམས་ཐམས་ཅད་ཀྱི་ཡང་མཚམས་སུ་གྱུར་པ་ཡིན་ནོ། །རྒྱ་མཚོ་འདི་ཡང་ཆུ་བསིལ་བ་ཡིན་ནོ། །ཤར་གྱི་ལུས་འཕགས་པོ་དང་། འཛམ་
<pb id="66.247b"/>བུའི་གླིང་དག་གི་བར་དཔག་ཚད་སུམ་སྟོང་དུ་དུང་དང་། ཉ་ཆེན་པོ་དང་། ཆུ་སྲིན་ན་ཀྲ་དང་། ཆུ་སྲིན་མ་ཀ་ར་དང་། རུསྦལ་དང་། ཆུ་སྲིན་བྱིས་པ་གསོད་དང་། ཆུ་སྲིན་ཀུརྨྨ་དང་། ཉ་རྣམས་རབ་ཏུ་གནས་སོ། །མཚམས་
ཀྱི་རི་དེ་ལས་འདས་པར་གྱུར་ནས་དམར་པོ་ཞེས་བྱ་བའི་རྒྱ་མཚོ་ཡོད་དེ། འཛམ་བུའི་གླིང་གི་ངོས་གཞན་ཞིག་ན་དཔག་ཚད་ལྔ་སྟོང་དུ་དམར་པོའི་མདོག་གིས་ཀུན་དུ་གང་བར་སྣང་བ་འཛམ་བུའི་གླིང་ལས་ཧ་ཅང་
མི་རིང་བ་ན་ཡོད་དོ། །དེ་ལ་ཡང་ཉ་ཤིན་དུ་མང་བ་ཡིན་ནོ། །ཁྲག་རབ་ཏུ་ཕལ་ཆེ་བ་ཡིན་ནོ། །ཕན་ཚུན་དུ་ཡང་འཚོ་བར་གྱུར་པའི་སྲོག་གཅོད་པར་བྱེད་དོ། །བདག་ཉིད་ཀྱང་ཟ་བར་བྱེད་དོ། །ཁྲག་རབ་ཏུ་ཕལ་ཆེ་
བ་དེའི་ཕྱིར་ན་ཆུ་དེ་ཡང་དམར་པོ་ཡིན་ནོ། །དམར་པོར་ཀུན་དུ་སྣང་བའི་ཕྱིར་ཡང་རྒྱ་མཚོ་འདི་ལ་དམར་པོའི་ཐ་སྙད་དུ་འབྱུང་བ་ཡིན་ནོ། །དེ་ལས་རིང་དུ་འདས་ནས་སྔོན་པོ་ཞེས་བྱ་བའི་རྒྱ་མཚོ་དཔག་ཚད་བདུན་སྟོང་
དང་ལྡན་པ་སྟེ། ཆུ་ཀླུང་དེ་ཐམས་ཅད་ཀྱང་ཉས་གང་བ་དང་མཆོག་ཏུ་ཟབ་པ་ཡིན་ནོ། །དེ་ལས་འདས་པར་གྱུར་ནས་རིན་པོ་ཆེའི་གླིང་ཞེས་བྱ་བའི་རྒྱ་མཚོ་དཔག་ཚད་སུམ་སྟོང་པ་ཡོད་ཏེ། རི་དང་རིན་པོ་ཆེ་དང་
ལྡན་པ་གསེར་གྱི་བྱེ་མ་དང་། རྡོ་དང་། ཥ་ཤྱཱ་ཀ་དང་། མུ་སཱ་ར་གལྦའི་རྡོ་དང་། མུ་ཏིག་གི་ཕྱེ་མ་དང་། བི་དྲུ་མའི་ལྗོན་ཤིང་དང་། སུ་ཀུ་མཱ་རི་ཀཱ་མང་བ་དང་། རིན་པོ་ཆེ་དུ་མ་ལྡན་པ་ཡིན་ནོ། །དེ་ལ་མངར་བའི་དུག་
སེམས་འཕེན་པར་བྱེད་པ་ཞེས་བྱ་བ་ལྗོན་ཤིང་ལས་སྐྱེས་པའི་འབྲས་བུ་དེ་དག་བྱ་འམ་མི་ཡང་རུང་སྟེ། འཛམ་བུའི་གླིང་པར་གཏོགས་པ་རྣམས་ཀྱིས་གང་གི་ཚེ་ཟོས་པར་གྱུར་པའི་ཉི་མ་བདུན་པ་ལ་འཆི་བར་བྱེད་དོ། །བྱ་
གང་དག་གིས་ཟ་བར་བྱེད་པ་དེ་དག་རྣམས་ཀྱང་དུས་བྱེད་དོ། །རིན་པོ་ཆེའི་གླིང་དེ་ལས་འདས་པར་གྱུར་ནས། ལན་ཚྭ་ཞེས་བྱ་བའི་རྒྱ་མཚོ་དཔག་ཚད་སྟོང་ཕྲག་བདུན་དུ་ཉ་ཆེན་པོ་དང་། ཤུ་ག་ཏི་དང་། རུསྦལ་དང་། ན་ཀྲ་དང་། 
<pb id="66.248a"/>ཆུ་སྲིན་དང་། ཀླུ་དང་། བྱ་རྣམས་ཀྱིས་གང་བར་གྱུར་པའི་སྲིན་པོ་དང་ཤ་ཟ་རྣམས་ཀྱིས་བྲེལ་ཏོག་ཏུ་གྱུར་པ། ཆུའི་ནང་ན་སྐྱེས་པའི་བི་དྲུ་མ་དཀར་པོ་དང་། ཆུའི་ནང་ན་ནུབ་པར་གྱུར་པའི་རི་ཡིན་ནོ། །འཛམ་
བུའི་གླིང་གི་འཁོར་དུ་གྱུར་པའི་གླིང་ལྔ་བརྒྱས་ཡོངས་སུ་བསྐོར་བ་ཡིན་ནོ། །འཛམ་བུའི་གླིང་ན་ཡོད་པའི་གཙོ་བོར་གྱུར་པ་རྣམས་དཔེར་བྱ་ན་འདི་ལྟ་སྟེ། གསེར་གྱི་ས་གཞི་དང་ལྡན་པ་དང་། རིན་པོ་ཆེའི་རྡོ་བ་དང་
ལྡན་པ་དང་། ཀེ་ཏ་ཀ་དང་། མཱ་ལི་ཀཱ་གླིང་དང་། དུང་དང་། མུ་ཏིག་དང་། མེ་ཀ་ལ་འབྱུང་བ་དང་། གཤོལ་མདའ་བ་དང་། དཀའ་ཐུབ་དང་འབྲེལ་བ་དང་། ཀུན་དུ་བཟང་པོའི་ནགས་རྣམས་དང་། རྨ་བྱའི་ནགས་དང་། དྲིའི་ཕྲེང་བ་དང་། 
རྭ་གསུམ་པ་དང་། སྡེ་དཔུང་བཟང་པོ་དང་། སྤཱ་ནཱ་ཤེ་ཏུ་དང་། ལང་ཀའི་གྲོང་ཁྱེར་ན་ངེས་པར་གནས་པའི་སྲིན་པོ་དང་། རི་བཅུ་གཉིས་ལ་ངེས་པར་གནས་པའི་དང་། ལྷུན་པོའི་བི་ལཱ་ཀཿདང་། རི་ལ་ངེས་པར་གནས་པ་དང་། དུང་
དང་། མུ་ཏིག་དམར་པོ་དང་། ཁ་བ་འཁོར་བ་དང་། དངུལ་དང་བཅས་པའི་བྱེ་མས་ཡོངས་སུ་བསྐོར་བ་དང་། ལམ་མེད་པ་དང་། གསེར་ལ་སོགས་པའི་ལྕགས་རི་ལྔས་བསྐོར་བ་དང་། ཤུཀྟིའི་གནས་དང་། བུ་མོའི་
ཤིང་གིས་བསྐོར་བ་དང་། དེ་དག་རྣམས་ནི་སྐྱེས་བུ་རྐང་པ་དང་ལྡན་པ་རྣམས་ཀྱི་སྟེ། ཇི་ལྟར་ཁྱད་པར་དུ་གྱུར་པའི་གླིང་དེ་དག་རྣམས་ཀྱིས་འཛམ་བུའི་གླིང་ཡོངས་སུ་བསྐོར་བ་ཡིན་ཞིང་། དཔག་ཚད་བདུན་སྟོང་དུ་དགའ་
བར་གྱུར་པ་དང་། རི་རྣམས་ནི་སྔར་གྱི་བཞིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། ཉི་མ་དང་ཟླ་བ་འདི་དག་གི་འོད་ཀྱི་ཚད་ཇི་ཙམ་ཅིག་ཡིན་ཞེ་ན། དེས་
ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རི་རབ་ལྷུན་པོ་དང་སྐྱེས་བུའི་གནས་བཞིའི་ལོགས་བཞི་དང་། སྐྱེས་བུའི་གནས་བཞི་པོ་དང་། དེ་དག་རྣམས་ཉི་མ་དང་ཟླ་བ་འདི་
<pb id="66.248b"/>དག་གིས་རབ་ཏུ་གསལ་བར་བྱེད་དོ། །རྒྱ་མཚོ་ཡང་རི་དེའི་ལོགས་དེ་ནས་དཔག་ཚད་སྟོང་ཕྲག་བརྒྱད་བཅུ་རྩ་བཞི་ཡིན་པ་ལས་དེའི་ཕྱེད་ནི་རབ་ཏུ་གསལ་བར་བྱེད་དོ། །ཕྱེད་ནི་མཆོག་ཏུ་འཇིགས་པར་གྱུར་པའི་མུན་པས་
ཀུན་དུ་ཁྱབ་པར་གྱུར་ཏོ། །ཕ་རོལ་ན་ནི་ཁོར་ཡུག་ཏུ་བྱེ་བ་ཕྲག་སུམ་བཅུ་རྩ་དྲུག་དུ་གྱུར་པའི་ཤིན་དུ་བཟོད་པར་དཀའ་བའི་ལས་ཀྱི་མེའི་རྡོ་རྗེའི་རང་བཞིན་རབ་ཏུ་འབར་བར་གྱུར་པ་འཁོར་ལོ་ཁྱུད་མོ་ཞེས་བྱ་བའི་རི་
ཡོད་པ་གང་ལ་རྒྱ་མཚོའི་ཆུ་རིང་བར་གྱུར་ན་ནི་འོ་མར་འགྱུར་རོ། །དེ་ཇི་སྲིད་དུ་ཉེ་བར་གྱུར་པས་ནི་དེ་དག་ཞོར་འགྱུར་རོ། །ཞོ་ཡང་མར་སར་ཉིད་དུ་འགྱུར་རོ། །ཇི་སྲིད་དུ་ཀུན་ནས་རིག་པར་གྱུར་པས་ནི་མར་འདི་ཡང་
ཞུ་བའི་མར་དུ་འགྱུར་རོ། །མར་ཞུ་བ་དེ་དག་དམྱལ་བའི་མེ་དེ་དག་རྣམས་ཀྱིས་འཚིག་པར་བྱེད་དོ། །དེ་བཞིན་དུ་ཆུས་ཀྱང་ས་གཞི་འདི་ནུབ་པར་བྱེད་དོ། །དེ་ཁོ་ན་བཞིན་དུ་འདོད་པའི་ཁམས་འདི་ཡང་ཡིན་ཏེ། རྣལ་
འབྱོར་སྤྱོད་པ་པ་འདིས་ཡང་དག་པ་ཇི་ལྟ་བ་བཞིན་དུ་རིག་པར་འགྱུར་རོ། །རྣལ་འབྱོར་སྤྱོད་པ་པ་དེས་ཡང་དག་པ་ཇི་ལྟ་བ་བཞིན་དུ་ཤེས་ཤིང་མཐོང་ལ། ཡོངས་སུ་ཆུབ་པར་བྱེད་པའི་བློས་ཀྱང་གང་ཞིག་རྟག་པ་འམ། 
བརྟན་པ་འམ། ཐེར་ཟུག་དུ་གྱུར་པ་འམ། ཡོངས་སུ་མི་འགྱུར་བའི་ཆོས་ཅན་དུ་གྱུར་པ་འམ། གང་ལ་ཡང་བདག་ཅག་རྣམས་ཐོག་མ་དང་ཐ་མ་མེད་པའི་འཁོར་བ་རྣམས་སུ་ལས་ཀྱི་འབྲས་བུའི་བགོ་
སྐལ་ལ་སྤྱོད་པ་དང་། རང་གི་ལས་ཀྱི་འབྲས་བུས་མནར་བ་དང་། ལན་བརྒྱ་ཕྲག་དང་དེ་ནས་སྟོང་ཕྲག་རྣམས་སུ་ཡང་ཤི་འཕོས་པ་དང་། སྐྱེས་པར་མ་གྱུར་པའི་གནས་གཅིག་དང་ཡང་ལྡན་པའི་ནི་དེས་གཅིག་
ཀྱང་མ་མཐོང་ངོ་། །ཡང་དག་པ་ཇི་ལྟ་བ་བཞིན་དུ་རྟག་པར་རྒྱུན་དུ་ནང་དང་གཞན་དང་། ནང་དང་ཕྱིའི་ལུས་རྣམས་ལ་ཡང་ལྟ་བར་བྱེད་པས་ནི་ལུས་ལ་ཀུན་དུ་ཆགས་པར་མི་འགྱུར་རོ། །སྡུག་པར་གྱུར་
<pb id="66.249a"/>པའི་སྒྲ་དང་། རོ་དང་གཟུགས་དང་། དྲི་དང་། རེག་བྱ་རྣམས་ཀྱིས་ཀྱང་ཕྲོགས་པར་མི་འགྱུར་རོ། །དེ་ལྟར་ནཱ་ལ་ཏིའི་གྲོང་གི་བྲམ་ཟེ་དང་ཁྱིམ་བདག་རྣམས་དང་། ལུས་དྲན་པ་ཉེ་བར་གཞག་པ་ལ་མངོན་
པར་བརྩོན་པའི་དགེ་སློང་རྣམས་ཀྱང་བདུད་ཀྱི་དྲུང་ན་རབ་ཏུ་མི་གནས་སོ། །དེ་ལྟར་ལུས་དྲན་པ་ཉེ་བར་གཞག་པ་ཐོས་པར་གྱུར་པས་ཀྱང་རབ་ཏུ་མང་པོ་རྣམས་ཀྱིས་འཇིག་ཚོགས་ལ་ལྟ་བའི་མིག་སྤྲིན་ཕུག་ནས་
བླ་ན་མེད་པའི་ཆོས་རྣམས་ལ་ཆོས་ཀྱི་མིག་སྐྱེས་པར་གྱུར་ཏོ། །དགེ་སློང་དག་ངས་ཇི་སྐད་དུ་ལུས་དྲན་པ་ཉེ་བར་གཞག་པ་བསྟན་པར་བྱའོ་ཞེས་བརྗོད་པ་ལ་བཤད་པ་ནི་དེ་དག་རྣམས་ཡིན་ནོ། །དགེ་སློང་དག་དེ་
དག་རྣམས་རི་དང་། རིའི་ཁྲོད་དང་། རིའི་ཕུག་དང་། དུར་ཁྲོད་དང་། བླ་གབ་མེད་པ་དང་རྣམས་སུ་རྩྭ་སོགས་གི་ཕུང་པོ་ལ་བསམ་གཏན་དུ་གྱིས་ཤིག །བག་མེད་པས་གནས་པར་མ་བྱེད་ཅིག །ཕྱི་ནས་འཆི་
བའི་དུས་ན་འགྱོད་པར་འགྱུར་བ་མ་བྱེད་དང་། འདི་ནི་ཁྱེད་རྣམས་ལ་རྗེས་སུ་གདམས་པ་ཡིན་ནོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་ལ། དགེ་སློང་དེ་དག་རྣམས་ཀྱང་ཡི་རངས་ཏེ། བཅོམ་
ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །ལུས་དྲན་པ་ཉེ་བར་གཞག་པའོ། །སྟོང་ཕྲག་སུམ་བཅུ་རྩ་དྲུག་པ་འཕགས་པ་དམ་པའི་ཆོས་དྲན་པ་ཉེ་བར་གཞག་པ་ཞེས་བྱ་བ་ཐེག་པ་
ཆེན་པོའི་མདོ་རྫོགས་སོ།།  །།ཆོས་རྣམས་ཐམས་ཅད་རྒྱུ་ལས་བྱུང་། །རྒྱུ་དེ་དེ་བཞིན་གཤེགས་པས་གསུངས། །དེ་ཡི་འགོག་པ་གང་ཡིན་པ། །དགེ་སྦྱོང་ཆེན་པོས་དེ་སྐད་གསུངས། །ཉེ་བར་
མཁོ་བ་ཐམས་ཅད་ལེགས་པར་སྐྲུན་པ་ལ་སོགས་པ་ཕུན་སུམ་ཚོགས་པའི་དངོས་པོ་མཐའ་དག་དང་ལྡན་པ་ས་གཞིའི་ཡོན་ཏན་དང་རིག་པའི་གནས་མཐའ་དག་གི་འབྱུང་གནས་སུ་གྱུར་པ་སྦྱང་ཞིང་སྒྲིན་ལ་
<pb id="66.249b"/>སྐྱེ་བོ་ཐམས་ཅད་བློ་དང་ལྡན་པས་འཛམ་བུའི་གླིང་གི་ཡུལ་རྣམས་ཀྱི་མིག་ཏུ་དགོངས་ནས་སྟོན་པ་ཡང་དག་པར་རྫོགས་པའི་སངས་རྒྱས་མངོན་པར་རྫོགས་པར་སངས་རྒྱས་པ་ནི་ཀླུང་ཆེན་པོ་འབབ་པ་ཆུ་བོ་གང་
གཱའི་འགྲམ་གྱིས་བསྡུས་པ་ཆེས་ཡངས་པར་གྱུར་པ་རྒྱ་གར་གྱི་ཡུལ་ལོ། །དེའི་ཡང་དབུས་སུ་གཏོགས་པ་ལས་ཤར་གྱི་ཆ་ཡུལ་ཆེན་པོ་ཤར་ཕྱོགས་བ་ལེནྡྲ་ཞེས་བྱ་བའི་གཙུག་ལག་ཁང་ཆེན་པོ་སྟོན་པའི་
བསྟན་པའི་མིག་དང་། རྩ་བ་དང་། གཞིར་གྱུར་པ། དཔལ་དང་ལྡན་པའི་རྒྱལ་པོའི་སྲས་ཕུན་སུམ་ཚོགས་པའི་དཔལ་གྱིས་གཞན་ལས་མཐོ་བས་མངའ་ཆེར་སྒྱུར་བཱི་སའི་བདག་པོ་ནེ་བཻ་པཱ་ལ་ཞེས་བྱ་བས་
མཐོ་རིས་དང་ཐར་པའི་ཐེམ་སྐས་མཁས་ཤིང་བཙུན་ལ་དུལ་བའི་སྐྱེས་བུ་དམ་པ་རྣམས་ཀྱི་བཞུགས་གནས་སུ་མཛད་པའི་གཙུག་ལག་ཁང་ཛ་གདྡཱ་ལ་ན་མཁས་པའི་སྐྱེ་དགུ་པཎྜི་ཏ་རྣམས་མང་དུ་བྱུང་ཞིང་་
མང་གིས་ཀྱང་ཆེན་པོ་ལས་ཆེན་པོར་གྱུར་པ། ལྔ་བརྒྱ་པའི་ཐམས་ཅད་མཁྱེན་པར་འཇིག་རྟེན་ལས་སྒྲོགས་པ། སྔོན་གྱི་སློབ་དཔོན་ཆེན་པོ་རྣམས་དང་མཚུངས་པ་ཡིན་ཞེས་བྱ་བའི་བསྔགས་པས་པཎྜི་ཏ་རྣམས་
ཀྱིས་བསྔགས་པར་མཛད་པ། འཇིག་རྟེན་གྱི་ཕུན་སུམ་ཚོགས་པས་ང་རྒྱལ་བའི་རྒྱལ་པོ་དང་བློན་པོ་རྣམས་ཀྱིས་ལུས་ཀྱི་མགོ་ལྟར་གཉའ་བར་ཁུར་བ་མཁས་པའི་ང་རྒྱལ་ཅན་པཎྜི་ཏ་དང་། འཇིག་རྟེན་པ་རྣམས་
ཀྱིས་གཙུག་གི་ནོར་བུ་ལྟར་འཛིན་པ། ཚེ་འདི་རིང་དུ་སྤངས་པའི་སྐྱེ་བོ་ཐར་པ་སྒྲུབ་པ་ལ་བརྩོན་པ་རྣམས་ཀྱིས་སྐྱོན་ལེགས་པར་མཐོང་བས་ལམ་འདྲེན་པའི་མིག་དང་འདྲ་བར་འདྲེན་པར་ལྟ་བ། ཡུལ་གྱི་མི་ཐམས་
ཅད་ཀྱིས་བུ་གཅིག་པ་ལྟར་སྙིང་དུ་སྡུག་ཅིང་འཐུན་པར་གྱུར་པས་དམུ་རྒོད་ལྟ་བུར་ལོག་པར་སྒྲུབ་པ་རྣམས་ལ་ཆེས་འཐུན་པར་འཛིན་པས་ཡིད་འཕྲོག་པར་མཛད་པ། འགྲོ་བ་ཉམ་ཐག་པ་རྣམས་གཟིགས་
<pb id="66.250a"/>ནས་བརྩེ་བའི་ཟུག་རྔུས་སེམས་གདུངས་ཀྱང་ཐུགས་རྗེའི་ཕྱག་བརྐྱང་བས་སྐལ་བ་དང་འཐུན་པར་རྗེས་སུ་འཛིན་པར་མཛད་པ། སྤྱིར་ལུང་བསྟན་པའི་མདོ་སྡེ་སྟག་རྣའི་རྒྱུ་སྐར་ལས་ཡོན་ཏན་དུ་མ་དང་
ལྡན་པ་དང་རྩོམ་པ་པོ་ཆེན་པོ་ཉིད་དང་། ལུས་བརྗེས་ནས་མཐོ་རིས་སུ་སྐྱེ་བ་བཞེས་པར་ལུང་བསྟན་པ། འཕགས་པ་བྱམས་པ་དང་མཇལ་བར་བཞེད་པའི་སྲེད་པ་དང་། ཆོས་ཀྱི་སྲེད་པ་དང་། ཆོས་ཀྱི་སྲེད་པ་བླ་ལྷག་པ་
མངའ་བ། ཆགས་སྡང་ལ་སོགས་པ་ཐམས་ཅད་ནི་ཤས་ཆུང་བར་གྱུར་པའི་སྐྱེས་བུ་དེའི་བསྔགས་པ་སྤྲོ་བར་ནི་སུས་ནུས། མདོར་བསྡུ་ན་འཇིག་རྟེན་མི་ཆོས་ཀྱི་མཁྱེན་པ་ཆེ་ཞིང་བཟང་བ་གསེར་གྱི་ས་གཞི་དང་འདྲ་བ་ལ། 
དམ་པའི་ཆོས་ཕུན་སུམ་ཚོགས་པ་མཁས་པ་དང་། བཙུན་པ་དང་། ཞི་བ་དང་། དུལ་བ་དང་། མཉེན་པ་དང་། དེས་པ་དང་། བདེན་པར་སྨྲ་བ། གཡོ་མེད་པ། དྲང་པོའི་རང་བཞིན་ཅན། སྒྲུབ་པ་ལ་སྙིང་པོར་མཛད་པའི་དཔག་
བསམ་གྱི་ལྗོན་ཤིང་ལོ་འདབ་རྒྱས་པ་གཡུའི་མཎྜལ་དང་མཚུངས་པར་འཁྲུངས་པ་ལས་ཚེ་འདི་དང་། གཞན་དང་། གནས་སྐབས་དང་། མཐར་ཐུག་པའི་དགེ་བའི་ལོ་ཏོག་ཕུན་སུམ་ཚོགས་པའི་མེ་ཏོག་དང་འབྲས་བུ་ཡོངས་
སུ་རྒྱས་ཤིང་རྣམ་པར་སྨིན་པས་བདག་དང་གཞན་ལ་ཕན་པའི་ཕ་རོལ་ཏུ་བྱོན་པས་ཅུང་ཟད་ཀྱང་དོན་མེད་པ་མ་ཡིན་པ། རིག་པའི་གནས་ལྔ་ལ་ཐོགས་པ་མེད་པའི་མཁྱེན་པ་དང་ལྡན་པའི་དཔལ་གྱིས་མཛེས་པའི་<pr/>པ་ཎྜི་ཏ་
ཆེན་པོ་ཤཱནྟ་ཨཱ་ཀར་འགུཔྟ་ཏའི་ཞལ་སྔ་ནས་དང་། མཁས་པ་ཆེན་པོ་སྐྱེས་བུ་དམ་པ་འདུལ་བ་འཛིན་པའི་ཡང་མཆོག་ཏུ་གྱུར་པ་པ་ཎྜི་ཏ་ཆེན་པོ་ཨ་བྷ་ཡཱ་ཀར་འགུཔྟ་ཏ་དང་། ཐོས་པ་འཛིན་པས་འཇམ་དཔལ་དང་
འདྲ་བར་གྲགས་པ་སྤོབས་པའི་ཤེས་རབ་ཅན་རྣམས་ཀྱི་མཆོག་པཎྜི་ཏ་ཆེན་པོ་ཤཱཀྱ་རཀྵི་ཏ་དང་། པཎྜི་ཏ་ཆེན་པོ་བཱིདྱ་ཨཱ་ཀ་ར་ཤཱནྟི་ལ་སོགས་པ་རྣམས་ལ་རྒྱ་དཔེ་ལྔ་དང་།གཞན་ཡང་ཡུལ་དབུས་མ་ག་དྷ་ཞེས་
<pb id="66.250b"/>བྱ་བ་དེ་བཞིན་གཤེགས་པའི་རྟེན་མང་དུ་བཞུགས་ཤིང་སངས་རྒྱས་པའི་སྐྱེ་བོ་དཀོན་མཆོག་གསུམ་ལ་དད་པས་ཡུལ་གང་བའི་མ་ག་དྷཱའི་ཡུལ་སྨད་ན། རྒྱལ་པོ་བྱང་ཆུབ་སེམས་དཔའ་དེ་བ་པཱ་ལས་མཛད་པའི་གཙུག་
ལག་ཁང་ཆེན་པོ་བསྟན་པའི་མིག་ཏུ་གྱུར་པ་བི་ཀྲ་མ་ཤཱི་ལ་ན་ཡང་མཁས་པའི་སྐྱེ་བོ་མང་དུ་ཟིན་ཀྱང་ཤཱཀྱ་རཀྵི་ཏ་དེ་ཉིད་དང་། སྒྲ་དང་། སྙན་དངགས་དང་། ལེགས་པར་དཔྱད་པའི་སྐད་ཀྱི་ལུགས་ལ་མཁས་པའི་པ་ཎྜི་ཏ་
ཆེན་པོ་སུ་བྷུ་ཏི་ཙནྡྲ་དང་། མངོན་པ་ལ་མཁས་པ་ཨ་ཌི་ཏ་ཙནྡྲ་ལ་སོགས་པ་རྣམས་ལ་རྒྱ་དཔེ་གཉིས་ལ་ལེགས་པར་མཉན་ཅིང་གུས་པས་ཐད་དུ་བསྟེན་ནས་དོན་དང་ཚིག་མ་ལུས་པར་རྟོགས་པའི་བཤད་པ་ཞུས་ནས་
ཤིན་དུ་དཀའ་བའི་གནས་རྣམས་ལ་ནི་ཕྱིར་ཞིང་ལེགས་པར་དཔྱད་པས་དོན་དགྲོལ་བའི་ཐབས་ཞུས་ཏེ། འགྱུར་གྱི་ཡན་ལག་རྒྱ་གར་གྱི་སཾ་སྐྲྀ་ཏ་དང་། འཕྲལ་སྐད་གཉིས། བོད་ཀྱི་ཆོས་སྐད་དང་། འཕྲལ་སྐད་
གཉིས་ཏེ་བཞི་ལ་དབང་འབྱོར་པའི་ཤེས་རབ་ཀྱི་སྣང་བ་ཐོབ་མོད་ཀྱིས་ཀྱང་། སྤྱིར་མདོ་སྡེ་ལ་དོན་གྱི་གནས་མང་བས་ཚིག་དོན་ཕལ་ཆེར་བརླིང་ཞིང་ལྷག་པར་ཡང་མདོ་འདི་དོན་དུ་མ་ཚིག་ཟུར་རྣམས་ཀྱིས་ངག་གཅིག་ཏུ་
འབྲེལ་བར་སྟོན་པ་ནི་ཚིག་མཛེས་པའི་རྒྱན་གྱིས་དོན་གསལ་བར་མཛད་པ་སྙན་དངགས་ཀྱི་དབང་ཕྱུག་འགྲན་གྱི་དོ་ཟླ་མེད་པ་རྣམས་ཀྱིས་མཛད་པའི་རིམ་པ་ཡིན་པའི་ཕྱིར་ན་སྦྱངས་པ་ཞན་པ་རྣམས་ལ་སླ་བ་མ་ཡིན་ལ། 
ཁྱད་པར་དུ་ཡང་གཞུང་ཉུང་བས་དོན་དུ་མ་སྟོན་པའི་མདོ་དུམ་བུ་རྣམས་ནི་སྤྱི་སོར་བསྒྱུར་བར་མངོན་ཡང་། བློའི་ནོར་ཅན་རྣམས་ཀྱིས་ནི་དེ་ཉིད་ལ་དོན་དུ་མ་ངེས་ནུས་ལ། བྱེ་བྲག་ཏུ་གསལ་བཏབ་ན་ནི་དོན་གཅིག་
སྟོན་པར་འཁྲུལ་པའི་ཕྱིར་དང་། ཚིག་ཇི་ཙམ་པས་བརྗོད་པ་དེ་ཙམ་དུ་བསྒྱུར་བར་རིགས་པའི་ཡང་ཕྱིར་ཏེ། མདོར་ན་རྒྱ་བོད་ཀྱི་དོན་ཐུན་མོང་བ་བརྡ་ཐ་དད་པའི་བྱེད་པ་མ་ཉམས་པར་བྱས་ནས་སྔོན་གྱི་བསྒྱུར་བ་
<pb id="66.251a"/>ལ་མཁས་པ་རྣམས་ཀྱིས་བཀས་བཅད་ལ་སོགས་པའི་ལུགས་དང་ཡང་མི་འགལ་བར་<tr/>བྱང་ཕྱོགས་པ་ཚབ་ཀྱི་རྒྱུད་དུ་སྐྱེས་པའི་དགེ་སློང་ཚུལ་ཁྲིམས་རྒྱལ་མཚན་གྱིས་དམ་པའི་ཆོས་ལ་གུས་པས་རྒྱ་
གར་གྱི་རྒྱལ་པོ་ཕུན་སུམ་ཚོགས་པའི་དཔལ་གྱི་རྒྱལ་མཚན་གྱི་དབང་ཕྱུག་གཞན་པས་ཆེས་མཐོ་བ་དང་ལྡན་པ་ར་མ་པཱ་ལའི་རིང་ལ་ཐེག་པ་ཆེན་པོའི་མདོ་སྡེ་དམ་པའི་ཆོས་དྲན་པ་ཉེ་བར་གཞག་པ་ཞེས་བྱ་བའི་ཤས་ཤིག་
འགྱུར་བའི་འཕྲོ་ཡོངས་སུ་རྫོགས་པར་བྱས་ནས་བསྒྱུར་བའོ།།སླད་ཀྱིས་ཞུས་ཐུག་ལ་ནི་དགེ་བའི་བཤེས་གཉེན་ཞང་བུ་གཅིག་པཞེས་རབ་ཏུ་གྲགས་ཤིང་སྐྱེ་དགུ་རྣམས་སྒྲོགས་པ་ཡང་འཇིག་རྟེན་པ་ནི་རང་
ལ་ཕན་པའི་རྒྱུ་མཚན་གྱིས་རྗོད་པ་དེ་དག་རྣམས་ཀྱི་གཤིས་ཡིན་པའི་ཕྱིར་ཏེ། སྐྱེས་བུ་དེས་ནི་སེམས་ཅན་ལ་བུ་གཅིག་པ་བཞིན་དུ་དགོངས་པས་སྲས་གཅིག་པའོ། །དེས་ནི་ཐུགས་རྗེ་ཆེན་པོ་དང་ལྡན་པ་མཚོན་ནོ། །
ཆོས་ལ་གནས་པ་རྣམས་ལ་ཤེས་རབ་འོད་ཅེས་གྲགས་པ་ཡང་ཐེག་པའི་རིམ་པ་དང་འཐུན་པར་མཁྱེན་ཅིང་བདེན་པ་གཉིས་ལ་སོགས་པའི་སྒོར་བསྡུ་བས་མོས་པ་དང་། ངེས་པ་དང་། མངོན་དུ་རྟོགས་ཤིང་ཤེས་ནས་རང་
དང་གཞན་གྱི་ཉོན་མོངས་པ་དང་ཤེས་བྱའི་སྒྲིབ་པའི་མུན་པ་འཇོམས་པའི་འོད་མཛད་པའི་ཕྱིར་ཏེ། དེས་ནི་ཤེས་རབ་ཆེན་པོ་དང་ལྡན་པ་དང་། བདག་དང་གཞན་གྱི་དོན་ཕུན་སུམ་ཚོགས་པ་བསྟན་ཏོ། །དམ་པའི་
སྐྱེ་བོ་དེས་གྲོགས་མཛད་ནས་དགེ་སློང་ཚུལ་ཁྲིམས་རྒྱལ་མཚན་ཉིད་ཀྱིས་དག་པར་བྱས་སོ། །དེ་ལྟར་ན་དང་པོའི་གཞི་འགྱུར་དང་། ཞུ་ཆེན་དང་། ཚིག་དོན་གྱི་འབྲེལ་དཔྱད་པ་དང་། ཞུ་ཆུང་དང་། ཡང་འབྲེལ་དཔྱད་པ་
དང་ལྔར་ཞུས་ཤིང་གཏུགས་ཏེ་གཏན་ལ་ཕབ་པའོ། །དམ་ཆོས་མདོ་སྡེ་རིན་ཆེན་ཐེག་པ་ཀུན་གྱི་གཞི་དང་རྩ་བ་བཅུད་དུ་གྱུར་པའི་ཐེག་ཆེན་དྲན་གཞག་འདི་ལེགས་བསྒྱུར་དངོས་དང་དེ་ཡི་གྲོགས་བྱེད་ཐམས་ཅད་དང་ནི་
