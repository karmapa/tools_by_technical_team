<pb id="66.40a"/>པ་ཡིན་ནོ། །<bampo n="228.58" zh="71.43"/>ཡོན་ཏན་དུ་མ་དང་ལྡན་པ་དེ་དག་རྣམས་ལ་ལེགས་པར་བྱས་པའི་ལས་ཀྱི་མཐའ་ལ་སྤྱོད་པ་ནི་འདོད་པའི་ཡོན་ཏན་ལྔ་རྣམས་ལ་ལྷའི་བུ་མོ་དུ་མ་རྣམས་ཀྱིས་ཀྱང་ཡོངས་སུ་བསྐོར་ནས་དགའ་བར་བྱེད་དེ། ལྷ་རྫས་
ཀྱི་གཟུགས་དང་ལྡན་པ་རྣམས་དང་དེའི་འདུན་པའི་རྗེས་སུ་འཇུག་པར་བྱེད་པ་དང་། རྟག་ཏུ་རྒྱུན་མི་འཆད་པར་བདེ་བ་ལ་ཆེད་ཆེར་བྱེད་པ་དང་མཆོག་ཏུ་བདེ་བ་ལ་རབ་ཏུ་ཆགས་པ་དང་། ལྷ་རྫས་ཀྱི་བདེ་བ་གཞན་དང་གཞན་རྣམ་པ་དུ་
མ་རྣམས་ཀྱིས་དེ་དག་རྣམས་མཚོ་དེར་ལེགས་པར་བརྟེན་ནས་ཕྱིར་ཞིང་ཉིད་ཀྱང་འདོད་པའི་ཡོན་ཏན་ལྔའི་ཉེ་བར་ལོངས་སྤྱད་པ་རྣམས་ཀྱིས་ངོམས་པ་མེད་པས་སྲེད་པའི་ཟུག་རྔུ་རྣམས་ཀྱིས་རབ་ཏུ་འབྲེལ་བར་གྱུར་ནས། སླར་ཡང་རྗེས་སུ་
འབྲང་བ་དེ་དག་རྣམས་ཉིད་ཀྱིས་ཡོངས་སུ་བསྐོར་བ་རྣམས་ནོར་བུའི་ཆ་ཤས་རྣམས་ཀྱིས་རྣམ་པར་བཀྲ་བ་ཞེས་བྱ་བའི་མཚོ་དང་པད་མའི་རྫིང་བུ་དག་གིས་ཉེ་བར་མཛེས་པར་བྱས་པའི་རི་དེ་ལ་འཁོད་པར་བྱེད་དེ། སྐྱེད་མོས་ཚལ་གྱི་ལྟད་
མོའི་དབང་དུ་བྱས་ནས་ལྷ་རྫས་ཀྱི་བདུད་རྩིའི་པད་མའི་ཡུ་བ་དག་གིས་ཉེ་བར་མཛེས་པར་གྱུར་པ་དང་། ལྷ་རྫས་ཀྱི་གོས་རྣམས་གྱོན་པ་དང་ལྷ་རྫས་ཀྱི་ཡུལ་ལྔ་པོ་རྣམས་སྟེན་པར་བྱེད་པས་ཀྱང་། ནོར་བུའི་ཆ་ཤས་སྣ་ཚོགས་པས་བཀྲ་
བ་མཐོང་ན། མཆོག་ཏུ་ཡིད་འཕྲོག་པར་བྱེད་པའི་རི་དེ་ལ་རྩེ་དགའ་བར་འདོད་པས་མཉམ་པར་འཁོད་པར་བྱེད་དོ། །དེ་ནས་དེའི་རྩེ་མོ་གཞན་ལ་རིའི་ཁྲོད་དགའ་བ་ཞེས་བྱ་བ་དེ་ན་དགའ་ལྡན་གྱི་ལྷའི་རིགས་སུ་གྱུར་པའི་ལྷ་
གཞན་ལྷ་རྫས་ཀྱི་ཕྲེང་བ་དང་གོས་དང་ལྡན་པ་གསེར་གྱི་རང་བཞིན་རྣམ་པ་དུ་མར་དགའ་བའི་ནགས་སུ་བརྒྱ་ཕྲག་དང་དེ་ནས་སྟོང་ཕྲག་དང་ཐམས་ཅད་ཉིད་བབས་ནས་རྩེད་མོའི་མཆོག་རྣམས་བྱེད་དོ། །ལྷ་དེ་དག་རྣམས་མངོན་པར་མཐོང་
བར་གྱུར་ནས་ལྷ་གསར་དུ་སྐྱེས་པ་དེ་ལྷན་ཅིག་སྤྱོད་པ་རྣམས་ལ་བརྗོད་པ། ཇི་ལྟར་གང་དག་ལྷན་ཅིག་སྤྱོད་པ་རྣམས་ཀྱིས་ཡོངས་སུ་བསྐོར་ནས་རྩེ་ཞིང་འགྲོ་བར་འགྱུར་བའི་ལྷ་དེ་དག་རྣམས་དང་། མ་ཐ་ཡང་གང་བདག་ཀྱང་དེ་དག་དང་
<pb id="66.40b"/>ཉེ་བར་གྱུར་མོད། དེ་ནས་དེ་དག་རྣམས་ཐམས་ཅད་ཀྱིས་ཀྱང་དེའི་དྲུང་ནས་ཚིག་དེ་ཉེ་བར་ཐོས་ནས་འདི་སྐད་ཅེས་བརྗོད་དོ། །ལྷ་དེ་ཇི་ལྟར་མངོན་པར་འདོད་པར་གྱུར་པ་དེ་ལྟར་བདག་ཅག་རྣམས་ཀྱིས་དེ་བཞིན་དུ་བྱའོ། །དེ་ནས་དེ་
ལྟར་རིག་ནས་ལྷ་གསར་དུ་སྐྱེས་པ་དེ་ལྷན་ཅིག་སྤྱོད་པར་བྱེད་པ་རྣམས་ཀྱིས་ཡོངས་སུ་བསྐོར་ནས། ལྷ་རྫས་ཀྱི་རྔ་སྐད་ཡན་ལག་ལྔ་དང་ལྡན་པ་རྣམས་ཉེ་བར་བསྒྲགས་པར་གྱུར་པས། གང་ན་ལྷ་དེ་དག་རྣམས་ཡོད་པ་དེ་དང་ཉེ་བར་
གྱུར་ཏོ། །དེ་ནས་ཕན་ཚུན་དུ་འདྲེས་པར་གྱུར་པའི་ལྷ་དེ་དག་རྣམས་ཕན་ཚུན་དུ་རྣམ་པར་འདྲེས་པས་རབ་ཏུ་ཆགས་པར་གྱུར་པའི་སྙིང་ངོམས་པ་མེད་པ་རྣམས་ལ། རིའི་གཙུག་ན་ནོར་བུ་ཞེས་བྱ་བའི་བྱས་ཚིགས་སུ་བཅད་པའི་དབྱངས་
བརྗོད་པ་ཇི་ལྟར། ལས་ཀྱི་སྙིང་པོའི་འཇིག་རྟེན་དང་། །ལྷ་ནི་ལས་ཀྱི་སྙིང་པོ་ཅན། །འདུས་བྱས་ལྷ་ཡི་འཇིག་རྟེན་པ། །ལས་ཟད་ནས་ནི་ལྟུང་བ་ཡིན། །འཐུན་པར་འགྲོགས་པའི་འཇིག་རྟེན་ནི། །འབྲལ་བས་རྟག་ཏུ་འཐུན་པ་
མིན། །འདུས་པའི་མཐའ་ནི་འབྲལ་བ་ཡིན། །དེ་བཞིན་གཤེགས་ཀྱིས་ཆོས་ཉིད་འདི། །བདེ་ལ་ཀུན་ཏུ་ཆགས་པའི་ཡིད། །ཡུལ་གྱིས་བདག་ཉིད་བསླུས་པ་ཡིན། །ཡིད་ཤུགས་དང་མཚུངས་རྣམས་ཀྱི་ནི། །ལྷ་རྣམས་ཚེ་ནི་ཟད་པར་
འགྱུར། །རྒ་དང་ན་དང་སྨད་པ་དང་། །འབྲལ་བས་ལུས་ཅན་ཐམས་ཅད་ལ། །འབྱུང་བ་ཡང་ནི་ཀུན་རྨོངས་པས། །ཡུལ་གྱིས་ཁྲིད་ནས་རིག་པ་མིན། །རྒ་བའི་ཆད་པ་སྔུན་བསར་ནས། །འཆི་བདག་གིས་ནི་ཀུན་ཏུ་སྲེ། །
ནད་ཀྱི་དཔུང་གིས་འདི་རྣམས་འབྲལ། །བློ་གྲོས་མེད་པས་མཐོང་བ་འང་མིན། །དྲུག་གིས་འཇིག་རྟེན་རྣམ་པར་འཇོམས། །ཕྱུགས་བཞིན་དུ་ཡང་འཇོམས་པར་བྱེད། ། གོམ་པའི་ལམ་དུ་ཞུགས་པ་ནི། །འཁྲིས་ཤིང་བཞིན་དུ་ཡོངས་
སུ་བསྐོར། །གང་འདིའི་བློ་ནི་རྟག་པར་ཡང་། །རྒྱུ་དང་འབྲས་ལོ་ལེགས་པར་གནས། །དེ་ནི་རྒྱུ་འབྲས་ལེགས་ལྟ་བས། །ཕྱི་ནས་གདུང་བས་མི་འཇོམས་སོ། །ཡུལ་རྣམས་ཀྱིས་ནི་འཇོམས་མིན་ཏེ། །དྲང་པོར་ལྟ་བ་བརྐམ་
<pb id="66.41a"/>ཆགས་མེད། །དེས་ནི་ཤིན་དུ་མི་བཟད་པའི། །དགའ་བའི་ཡུལ་ཀུན་མྱུར་དུ་འདོར། །སྐྱོན་ལས་རྣམ་གྲོལ་ངམ་གྲོག་དང་། །དྲི་མའི་འཇིགས་པ་ལས་རྣམ་གྲོལ། །བག་མེད་མེ་གང་དེས་རྟོགས་ནས། །ཐམས་ཅད་དུ་
ནི་ཡོངས་སུ་སྤངས། །འཇིགས་པ་ལྔ་པོ་འདི་ཡིས་གང་། །དང་པོར་འཇིག་རྟེན་འདི་གསོད་པ། །རྒ་དང་ན་དང་འཆི་བ་དང་། །རྣམ་པར་འབྲལ་དང་རང་གི་ལས། །དེ་ལྟར་རིའི་གཙུག་ན་ནོར་བུ་ཞེས་བྱ་བའི་བྱ་ནི་རྣམ་པར་བཀྲ་བ། གཙང་
བ་དག་གི་རྨ་བྱའི་རྒྱལ་པོ་བྱང་ཆུབ་སེམས་དཔའི་ལྷན་ཅིག་ཏུ་སྤྱོད་པ་དང་གཉིས་ཀའི་ཡང་སྨོན་ལམ་གྱི་དབང་གིས་རྨ་བྱའི་སྐྱེ་གནས་སུ་སྐྱེས་པར་གྱུར་པ་ཡིན་ནོ། །དེ་དག་ཀྱང་རྨ་བྱ་རྣམས་དང་འཐབ་བྲལ་གྱི་ལྷ་རྣམས་ལ་བག་མེད་
པ་དང་བྲལ་བའི་དོན་དུ་ཆོས་སྟོན་པར་བྱེད་དོ། །དེ་ནས་ལྷ་དེས་སྔ་ན་མེད་པའི་ལྷ་དེ་དག་མངོན་པར་མཐོང་བར་གྱུར་པས། སླར་ཉིད་ཀྱང་ཆེས་མཆོག་ཏུ་དགའ་བར་གྱུར་པའི་ཡིད་ཀྱིས་ལེགས་པར་བཤད་པ་དེ་དག་རྣམས་ལ་རྩིས་བགྲང་མ་བྱས་པར་
བག་མེད་པའི་དབང་གིས། རབ་ཏུ་རྩེ་བར་བྱེད་པ་དང་གར་བྱེད་པ་དང་རྒོད་པར་ཡང་བྱེད་ཅིང་རྔ་སྐད་ཡན་ལག་ལྔ་དང་ལྡན་པ་རྣམས་ཀྱིས་རྣམ་པ་དུ་མར་དགའ་བར་བྱེད་དེ། དཔེ་མེད་པའི་ནགས་དང་ཉེ་བའི་ནགས་རྣམས་དང་རི་དང་རིའི་ལྗོངས་རིན་པོ་ཆེ་ཀུན་
ཏུ་འབར་བའི་འོད་ཟེར་གསལ་བར་སྣང་བ་རྣམས་དང་དཔག་བསམ་གྱི་ཤིང་གི་ནགས་རྣམས་དང་ལྡན་པ་རྣམས་དང་དགའ་བའི་བྱ་དང་ལྡན་པ་རྣམས་དང་རིའི་ཆུ་ཀླུང་བརྒྱ་ཕྲག་དང་ལྡན་པ་རྣམས་དང་པད་མའི་ནགས་དང་ལྡན་པ་རྣམས་ལ་ལྷན་ཅིག་
སྤྱོད་པ་རྣམས་དང་བཅས་ཅིང་འདོད་པ་རྣམས་ཐམས་ཅད་ཕུན་སུམ་ཚོགས་པ་ལྷ་རྫས་ཀྱི་བདེ་བ་རྣམས་དང་ལྡན་པས་རྣམ་པ་དུ་མར་ལྷ་རྣམས་རྩེ་དགའ་བར་བྱེད་དོ། །དེ་ལྟར་རྩེ་བར་གྱུར་པའི་ལྷ་དེ་རྣམས་རིམ་གྱིས་ནོར་བུའི་ཆ་ཤས་
རྣམ་པར་བཀྲ་བ་ཞེས་བྱ་བའི་རི་དེ་ལ་འཁོད་དོ། །རི་དེ་ལ་ཡང་དཔག་བསམ་གྱི་ཤིང་གི་ནགས་རིན་པོ་ཆེ་བདུན་གྱི་རང་བཞིན་གྱི་ཤིང་རྣམས་ཀྱིས་ཉེ་བར་མཛེས་པར་གྱུར་པ་སྟེ། དཔག་ཚད་ལྔ་བརྒྱ་ཡོད་པ་ཡིན་ནོ། །ནགས་ཆེན་པོ་
<pb id="66.41b"/>དེ་ནི་ཤིན་ཏུ་བཀྲ་བས་རྣམ་པར་བཀྲ་བར་གྱུར་པའི་བྱའི་རྒྱལ་པོ་རབ་ཏུ་གནས་པས། བག་མེད་པ་དང་བྲལ་བར་བྱ་བའི་དོན་དུ་ལྷ་རྣམས་ལ་ཆོས་སྟོན་པར་བྱེད་དོ། །ལྷ་རྣམས་ཀྱང་ཆོས་ལ་རྗེས་སུ་འཇུག་པར་བྱ་བའི་དོན་དུ་ཡང་
སྟོན་པར་ཆེད་ཆེར་བྱེད་དོ། །ནགས་དང་ཉེ་བའི་ནགས་རྣམས་དང་པད་མའི་རྫིང་བུ་རྣམ་པ་སྣ་ཚོགས་པ་རྣམས་དང་ཆུ་ཀླུང་དང་འབབ་ཆུ་རྣམ་པ་སྣ་ཚོགས་པ་རྣམས་དང་རིན་པོ་ཆེའི་ཁམས་རྣམས་དང་ལྡན་པའི་རྩེ་མོ་རྣམ་པར་བཀྲ་བ་
རྣམས་དང་། བྱ་བརྒྱ་སྟོང་ཕྲག་ངོས་ན་སྒྲ་ཀུན་དུ་སྒྲོགས་པས་དགའ་བར་གྱུར་པ་རྣམས་དང་ལྷའི་ཚོགས་རྣམས་ཀྱིས་ཉེ་བར་མཛེས་པ་དང་ལྷ་མོའི་ཚོགས་རྣམས་ཀྱིས་རྣམ་པ་སྣ་ཚོགས་པར་ཆེས་དགའ་བར་གྱུར་པ་ལ་ལྷ་དེ་དག་
ཕན་ཚུན་གྲོགས་སུ་གྱུར་པས་དགའ་བར་བྱེད་དོ། །རྣམ་པ་སྣ་ཚོགས་པའི་འདོད་པའི་བདེ་བའི་རྒྱགས་པས་མྱོས་པ་དང་། རང་གིས་བྱས་པའི་ལས་ཀྱི་འབྲས་བུ་རྣམས་ལ་ལོངས་སྤྱོད་པས་ཐམས་ཅད་ཉིད་དགའ་བར་བྱེད་པ་དང་
རྣམ་པ་དུ་མ་དང་རྣམ་པར་རྟོག་པ་དུ་མས་ཀྱང་ལྷ་རྫས་ཀྱི་དཔེ་མེད་པ་རྣམས་ལ་རྩེད་མོ་དག་ཀྱང་རྩེ་བར་བྱེད་དོ། །དེ་ནས་ལྷ་དེ་དག་རྣམས་ཀྱིས་བག་མེད་པའི་བདེ་བ་དེ་དག་ཉེ་བར་རྙེད་ནས། ནོར་བུའི་ཆ་ཤས་རྣམ་པར་བཀྲ་བའི་
རི་དེ་ནས་དགའ་བས་རྩེ་བར་འགྱུར་བ་རྣམས་ལ། རྨ་བྱའི་རྒྱལ་པོ་དེས་ཚིགས་སུ་བཅད་པའི་དབྱངས་བསྙད་པ་ཇི་ལྟར། གཟུགས་ལ་སོགས་པའི་ཡུལ་རྣམས་ཀྱིས། །ཚིམ་པར་མ་གྱུར་འགྱུར་བ་མིན། །སོལ་མེའི་མེ་
ཡིས་བསྲེགས་པ་རྣམས། །སླར་ཡང་ཡུལ་ལ་འདོད་པ་རྣམས། །ཡང་དང་ཡང་དུ་ལྷའི་འཇིག་རྟེན། །འཆི་འཕོ་དང་ནི་སྐྱེ་བར་འགྱུར། །ལས་ཀྱི་ཉ་རྒྱས་བཟུང་ནས་ནི། །སླར་ཡང་དམྱལ་བར་འགྲོ་བ་ཡིན། །
དམྱལ་དང་ཡི་དགས་དུད་འགྲོ་ནི། །སྡུག་བསྔལ་མང་གནས་སྐལ་བ་ཅན། །རྒྱུ་དང་འབྲས་ཀྱི་སྐལ་ལྡན་པས། །སེམས་ཅན་འགྲོ་བ་ལྔ་ན་འཁྱམ། །ལུས་ཅན་རྣམས་ཀྱི་ལས་རྣམས་ནི། །སྣ་ཚོགས་མང་པོ་འདིར་བྱས་ནས། །
<pb id="66.42a"/>འབྲས་བུ་སྣ་ཚོགས་དེ་དག་ཉིད། །དུ་མའི་སྒོ་ནས་ལྷ་རྣམས་སྤྱོད། །བྱུང་ཞིང་འཛད་པའི་ཆོས་ཅན་ནི། །ཟད་ནས་ཀྱང་ནི་རྟག་ཏུ་ལྟུང་། །དེ་ཉིད་བཞིན་དུ་མཁས་པ་ཡིས། །ལྷ་རྣམས་ཀྱི་ནི་འཆི་འཕོ་མཐོང་། །
འཆི་བདག་འདི་ནི་ཀུན་འབྱུང་བས། །མི་རྣམས་གསོན་པའི་བར་ཆད་བྱེད། །ཐམས་ཅད་ཡུལ་གྱིས་བག་མེད་པས། །རྨོངས་པ་ཡིས་ཀྱང་རིག་པ་མིན། །བདག་ཉིད་ཚོལ་བར་བྱེད་པའི་ངག །དུ་མ་རྗེས་སུ་བསྔགས་པར་འགྱུར། 
ལྷ་རྣམས་བདེ་བས་རྨོངས་པ་ཡིས། །འདོད་པ་རྣམས་ནི་རྣམ་མི་སྤོང་། །ཆོས་ལྡན་དགེ་བའི་ངག་གིས་ནི། །འདི་དང་ཕྱི་མར་བདེ་བ་འབྱུང་། །རྨོངས་དག་གང་ཞིག་མི་འཛིན་པ། །དེ་ནི་ཕྱི་ནས་གདུང་བར་འགྱུར། །མང་པོ་རྗེས་སུ་
གདམས་གྱུར་པའི། །དེ་ཉིད་དོན་ནི་གསལ་བྱེད་པ། །བག་མེད་པས་ཕྲོགས་ལྷ་ཡིས་ནི། །གང་ཕན་པ་ནི་མི་རྟོགས་སོ། །སྲོག་གི་བར་ཆད་བྱེད་པའི་དགྲ། །བསྲན་པར་མི་བཟོད་སྟོབས་པོ་ཆེ། །འགོར་བ་མེད་པར་ཤུགས་པོ་
ཆེ། །འདིར་ནི་འཆི་བདག་ཁྱེད་ལ་འབྱུང་། །ལྷ་ཀླུ་དྲི་ཟ་ཤ་ཟ་དང་། །ལྟོ་འཕྱེ་དང་ནི་སྲིན་པོས་ཀྱང་། །དེ་ཡི་སྟོབས་ནི་གཞིག་ནུས་པའི། །དེ་སྟོབས་རྣམ་པ་དེ་འདྲ་མེད། །སྟོབས་དང་སྟོབས་མེད་རྣམ་པར་ཤེས། །ལས་རྣམས་དེ་ཉིད་
མཐོང་བ་པོ། །སྡིག་པའི་ཆོས་ཀྱིས་མི་གོས་ཤིང་། །དེ་ནི་ངན་འགྲོར་འགྲོ་མི་འགྱུར། །དགེ་བ་གྱིས་དང་མི་དགེའི་དུག །དེ་ནི་སྤངས་པ་ཉིད་དུ་ཡང་། །བྱས་ན་འདི་ཡི་ཚེ་ལ་ནི། །སྡུག་བསྔལ་རྗེས་སུ་རྒྱུག་པ་མིན། །ཆོས་རྗེས་
འབྲང་དང་དད་པ་ནི། །བརྩོན་འགྲུས་ཀྱིས་ནི་ཡོངས་སུ་སྤེལ། །ཐེག་ཆེན་སྟོབས་ལ་བརྩོན་དང་ལྡན། །མ་བཞིན་དུ་ནི་ཕན་པར་བྱེད། །དེ་ནི་སྐྱེས་བུ་ཐམས་ཅད་ཀྱིས། །འགྲོ་བ་ལྔར་ནི་དབུགས་འབྱིན་འགྱུར། །དེ་ལ་ཕ་དང་མ་
མེད་པར། །འགྲོ་ཞིང་རྗེས་སུ་འགྲོ་བ་མིན། །ཆོས་རྗེས་འབྲང་དང་དད་པ་ཅན། །ཇི་ལྟར་བདེ་བ་འབྱུང་བར་འགྲོ། །ངན་སོང་ལས་ནི་ཀུན་འཛིན་པའི། །སྡུག་བསྔལ་སྟོབས་ནི་ཆེ་བ་ཡི། །མུན་པའི་དེ་ཡང་མར་མེ་རུང་། །ནད་པ་རྣམས་ཀྱི་
<pb id="66.42b"/>འདི་ནི་སྨན། །དམུས་ལོང་རྣམས་ཀྱི་མིག་གྱུར་དང་། །དེ་ནི་དབུལ་པོའི་ནོར་ཆེན་ཡིན། །སྲིད་པའི་ཆུ་བོས་ཁྱེར་རྣམས་ཀྱི། །རྐྱལ་བར་གྱུར་པའི་བདེ་བ་འཁྱེར། །བག་མེད་རྒྱགས་པས་རྒྱགས་རྣམས་ཀྱི། །དེ་ནི་བག་མེད་འཇོམས་པ་
པོ། །འཆི་བདག་དུས་ནི་ཉེར་བྱུང་ལ། །སྲིད་པའི་ཆུ་བོ་འཇོམས་བྱེད་དེ། །གང་ཡང་གོ་འཕང་ཞི་གང་དེ། །སྔོན་གྱི་ཐུབ་པས་རྣམ་འཛིན་པ། །ཡང་དག་ལྟ་བས་སྔོན་འགྲོ་བ། །དེ་ནི་ངལ་བ་མེད་པར་འཐོབ། །བག་ཡོད་དེ་བཞིན་དད་པ་
དང་། །བརྩོན་འགྲུས་རྩོམ་པ་དེ་བཞིན་འཛིན། །ཡེ་ཤེས་གོམས་པ་དམ་པ་བསྟེན། །ཐར་པ་ཡི་ནི་སྐྱེ་མཆེད་དྲུག །སྦྱིན་དང་ཚུལ་ཁྲིམས་དུལ་དང་བཟོད། །བྱམས་པར་གྱུར་པས་འཚེ་བ་མེད། །སྙིང་རྗེ་དགའ་བ་བཏང་སྙོམས་ནི། །
ཞི་བ་ལེགས་འཐོབ་རྒྱུ་རྣམས་ཡིན། །ཙབ་ཧྲལ་ཅན་དང་སྡིག་ལ་འདྲེ། །ཁྲོན་མ་དེ་བཞིན་མིན་པའི་ཚིག །ལོག་ལྟ་དང་ནི་བག་མེད་ཀྱང་། །དམྱལ་བའི་རྒྱུ་ཡི་རྩེ་མོ་རྣམས། །སེར་སྣ་དང་ནི་ཕྲག་དོག་ངག་རྩུབ་བག་མེད་པ། །བསྟེན་
པ་ལ་ནི་མངོན་པར་དགའ་དང་མི་དགེ་དང་། །སེམས་ཅན་འཚེ་ལ་མངོན་པར་དགའ་བའི་ཡིད་དང་ནི། །འདི་དག་ཡི་དགས་ལམ་དུ་འཕགས་པ་དག་གིས་གསུངས། །བློ་གྲོས་བླུན་པོ་དང་ནི་རྨོངས་པ་སྟེན་པ་དང་། །དམ་པའི་ཆོས་ལ་རྒོད་དང་
འཁྲིག་པ་ལ་ཡང་དགའ། །ཟས་ལ་ཆགས་པ་དང་ནི་གཉིད་ལ་ཕན་ཆེ་བ། །དུད་འགྲོ་རྣམས་སུ་སྐྱེ་བའི་རྒྱུ་རྣམས་ཡིན་པར་སྨྲ། །ལུས་དང་ངག་དང་ཡིད་རྣམས་ཀྱིས། །མི་དགེ་རྣམ་པ་གསུམ་ཆེར་བྱས། །སྐྱེས་བུ་བློ་གྲོས་དམན་
པ་ནི། །དམྱལ་བར་སྐྱེ་བར་འགྱུར་བ་ཡིན། །རྒྱུ་རྣམས་ཅི་འདྲ་བ་ཡི་ནི། །འབྲས་བུ་དེ་དང་འདྲ་བ་མཐོང་། །འབྲུས་འབྲས་འབྲུ་དང་འདྲ་བ་དང་། །དེ་མེད་པར་ཡང་འབྱུང་མ་ཡིན། །འཁོར་བར་སྡུག་བསྔལ་རྒྱུ་མང་པོ། །མང་པོ་
ལེགས་པར་མཐོང་བ་ཡིན། །དེ་ལྟ་ན་ཡང་དེས་རྨོངས་པས། །ལྷ་རྣམས་ཀྱིས་ནི་མི་གོའོ། །དང་པོ་བག་མེད་བདེ་དང་ལྡན། །ཕྱི་ནས་སྡུག་བསྔལ་ལྡན་པར་འགྱུར། །ཕྱིས་གང་སྡུག་བསྔལ་རྒྱུར་གྱུར་པ། །དེ་ནི་མཁས་པས་
<pb id="66.43a"/>སྤོང་བར་བྱེད། །ཇི་སྲིད་མྱ་ངན་འདས་མི་གཞོལ། །དེ་སྲིད་བདེ་བ་ཐོབ་མི་འགྱུར། །རྣམ་གྲོལ་སྐྱེས་བུ་ཐམས་ཅད་ནི། །རྟག་ཏུ་བདེ་དང་ལྡན་པར་འགྱུར། །བདེ་གང་བརྟན་པ་མིན་པ་དང་། །དེ་ནི་བདེ་བར་རབ་མ་བསྒྲགས། །
གང་ཡང་བརྟན་པ་དེ་ལ་ནི། །དེ་འདི་བདེ་བ་ཞེས་བརྗོད་དོ། །གོང་ནས་གོང་དུ་ལེགས་འབྲེལ་བའི། །ལས་རྣམས་ལེགས་པར་སྟོན་པར་བྱེད། །འབྲས་བུ་རྣམས་ཀྱང་ལེགས་འབྲེལ་བ། །དེ་ནི་གོང་ནས་གོང་ཉིད་དོ། །དེ་ཕྱིར་ལས་འབྲས་
འགོ་བ་དང་། །བག་མེད་པ་ཡང་རྣམ་པར་སྤོངས། །བདེ་ལེགས་ཀྱི་ནི་བློ་གྱིས་དང་། །དེ་དག་བདེ་བ་བླ་ན་མེད། །དེ་ལྟར་རྨ་བྱ་རྣམས་ཀྱི་མངའ་བདག་དེས་དེ་དག་རྣམས་ལ་བག་མེད་པ་དང་བྲལ་བར་བྱ་བའི་དོན་དུ་རྣམ་པ་དུ་མར་ཆོས་
སྟོན་པར་བྱེད་དེ། བརྟན་ཞིང་གསལ་ལ་སྙན་པ་རྒྱ་ཆེ་བའི་སྐད་རྣམ་པ་དེ་ལྟ་བུ་དག་གིས་གང་ལྷ་དེ་དག་རྣམས་ཀྱི་གླུ་དེ་དག་རྣམས་ཐམས་ཅད་ཉེ་བར་བཅོམ་ནས་དགེ་བའི་ཆོས་ཀྱིས་དཔག་ཚད་སྟོང་ཕྲག་ཉི་ཤུར་སྒྲ་དབྱངས་
བཟང་པོ་རྣམས་ཀྱིས་ཀུན་དུ་བསྒྲགས་སོ། །ཐོས་པའི་བདེ་བ་དང་ཆོས་ཡོངས་སུ་སྨིན་པའི་བདེ་བ་རྣམས་དང་ཡང་ལྡན་པ་ཡིན་ནོ། །དེ་ནས་ལྷ་གང་དག་དགའ་ལྡན་གྱི་ལྷའི་རིས་ནས་འབབ་པར་བྱེད་པ་དེ་དག་རྣམས་ནི་ནམ་
མཁའི་དཀྱིལ་ནས་རྒྱུ་བར་འགྱུར་ཏེ། ཇི་ལྟར་རྒྱལ་ཆེན་རིས་བཞིའི་ལྷ་རྣམས་རྒྱུ་བར་བྱེད་པ་དེ་ལྟར་དེ་དག་རྣམས་ཀྱང་རྒྱུ་བ་ཡིན་ནོ། །གལ་ཏེ་ཤེད་ན་དེ་དག་རྣམས་ཀྱིས་རྣམ་པར་རྟོག་པ་དུ་མར་གྱུར་པའི་དབྱངས་སྙན་པ་
དེ་ཐོས་པར་འགྱུར་རོ། །དེ་ནས་ཐོས་པར་གྱུར་པ་དང་ལྷ་ཉིད་སྟོང་ཕྲག་བཅུས་ཏེ། དམ་པའི་ཆོས་ལ་གུས་པ་དང་བག་མེད་པ་ཡང་ཤས་ཆུང་བར་གྱུར་པས་གང་ན་འཐབ་བྲལ་རྣམས་ཀྱི་ལྷའི་ས་ཡོད་པའི་གང་ལ་རྨ་བྱའི་རྒྱལ་པོ་
རྣམ་པར་བཀྲ་བ་འདིའི་ལེགས་པར་བཀྲ་བ་དང་བཅས་ནས་ཆོས་སྟོན་པར་བྱེད་པར་བབས་པར་གྱུར་ཏོ། །དེ་ནས་དགའ་ལྡན་གྱི་ལྷ་རྣམས་བབས་པར་རིག་ནས་རྨ་བྱའི་རྒྱལ་པོ་དེ་ཆེས་རབ་ཏུ་དགའ་བར་གྱུར་པའི་ཡིད་ཀྱིས་རྗོད་
<pb id="66.43b"/>པར་བྱེད་པ་ཇི་ལྟ་བ་བཞིན་དུ་བདེ་བར་འོངས་སམ། ཀྱེ་ཡེ་ཡང་དག་པའི་ལྷ་རྣམས། འདིར་འོངས་པ་རྣམས་ནི་བག་མེད་པ་རྣམས་ཆུང་བས་རྣམ་པར་རྒྱུ་བ་དང་། འདི་དང་ཕ་རོལ་རྗེས་སུ་དཔྱོད་པར་བྱེད་པ་དང་ཆོས་རྣམ་པ་དུ་མ་
ཉན་པས་བབས་པར་གྱུར་པ་ཡིན་མོད་ཀྱི། ཁྱེད་རྣམས་ཇི་ལྟ་བར་བདག་ཅག་གི་ཆོས་ཉོན་དང་དེ་བཞིན་དུ་བདག་གིས་བསྟན་པར་བྱའོ། །ཤིས་པ་ཐབས་སུ་གྱུར་པ་མྱ་ངན་ལས་འདས་པའི་གྲོང་ཁྱེར་ལེགས་པར་འཐོབ་པར་བྱེད་པ་
ཐམས་ཅད་ཀྱིས་སྔར་མ་མཐོང་བ་གང་བདག་སྐྱེ་བ་གཞན་ཞིག་ཏུ་མིར་གྱུར་པ་ན། བཅོམ་ལྡན་འདས་འཁོར་བ་འཇིག་གི་སྤྱན་སྔ་ནས་ཐོས་པ་དེ་སྐྱེ་བ་གཞན་རྗེས་སུ་དྲན་པ་དང་སྨོན་ལམ་གྱི་དབང་གིས་ངས་ད་རུང་དྲན་ཞིང་། གཞན་དག་
རྣམས་ལ་ཡང་ཉེ་བར་སྟོན་པར་བྱེད་དོ། །དེ་ནས་དགའ་ལྡན་གྱི་ལྷ་དེ་དག་རྣམས་ཀྱིས་རྨ་བྱའི་རྒྱལ་པོ་དེའི་དྲུང་ནས་ཚིག་དག་ཉེ་བར་ཐོས་ནས་ནམ་མཁའི་དཀྱིལ་ནས་བབས་ཏེ། དམ་པའི་ཆོས་ལ་གུས་པས་ཚིམ་པར་གྱུར་པའི་ཡིད་ཀྱིས་ཐམས་
ཅད་ཀྱང་རི་དེའི་རྩེ་མོ་འབབ་ཆུ་དང་རྫིང་བུ་ཕལ་ཆེ་བ་དང་ནགས་དང་ཉེ་བའི་ནགས་རྣམས་ཕུན་སུམ་ཚོགས་པ་དང་པད་མའི་རྫིང་བུ་དང་རིན་པོ་ཆེའི་ཁམས་རྣམས་དང་ཡང་དག་པར་ལྡན་པ་དང་བྱ་བརྒྱ་སྟོང་དུ་མས་རྣམ་པར་རྗོད་པར་བྱེད་པས་
མངོན་པར་དགའ་བ་དང་། རིན་པོ་ཆེའི་ཁམས་ཀྱི་འབྱུང་ཁུང་རྣམས་དང་ལྡན་པའི་ནོར་བུའི་ཆ་ཤས་ཀྱིས་རྣམ་པར་བཀྲ་བའི་རིའི་རྩེ་མོ་དེ་ལ་ལྷ་དེ་དག་གིས་རྨ་བྱའི་རྒྱལ་པོ་དེ་ཡོངས་སུ་བསྐོར་ནས་ཀུན་ཏུ་གནས་སོ། །གཟུགས་དང་
བརྟན་པ་དང་རྒྱ་ཆེན་པོར་གྱུར་པ་ཕུན་སུམ་ཚོགས་པའི་ངོ་བོ་རྣམས་ཐམས་ཅད་ལས་འདི་ལྷག་པར་གྱུར་པས་འཐབ་བྲལ་གྱི་ལྷ་དེ་དག་གི་དྲུང་ན་ཆེས་ལྷག་པར་གྱུར་པ་ནི། ཇི་ལྟར་འཛམ་བུའི་གླིང་གི་མི་རྣམས་ཀྱི་ཁྱད་པར་གྱིས་
འཐབ་བྲལ་བ་རྣམས་ཐབས་ཐམས་ཅད་ཀྱིས་བླ་ལྷག་པ་ཡིན་ནོ། །དེ་བཞིན་དུ་དགའ་ལྡན་གྱི་ལྷ་དེ་དག་རྣམས་འཐབ་བྲལ་བའི་དྲུང་ན་བླ་ལྷག་པར་གྱུར་པ་ཡིན་ནོ། །དེ་ནས་འཐབ་བྲལ་བ་དེ་དག་གིས་དགའ་ལྡན་པ་དེ་དག་
<pb id="66.44a"/>
 རྣམས་མངོན་པར་མཐོང་ནས་གཟུགས་ཀྱི་རྒྱགས་པ་དང་དབང་ཕྱུག་དང་རྒྱ་ཆེན་པོ་ཉེ་བར་བཅོམ་པར་གྱུར་པས། གང་ན་རྨ་བྱའི་མངའ་བདག་ཡོད་པར་གྱུར་པ་དེར་ཉེ་བར་འགྲོའོ། །འགའ་ཞིག་དང་འགའ་ཞིག་ནི་རྩེ་བ་
ལ་དགའ་བར་གྱུར་པས་ནགས་དང་ཉེ་བའི་ནགས་དག་ཏུ་ཞུགས་སོ། །ཇི་ལྟར་འཛམ་བུའི་གླིང་གི་མི་རྣམས་ཀྱི་ཁྱད་པར་གྱིས་འཐབ་བྲལ་བ་རྣམས་ཚུལ་ཐམས་ཅད་ཀྱིས་ཁྱད་པར་དུ་འཕགས་པ་ཡིན་ལ། དེ་ལྟར་དགའ་ལྡན་གྱི་
ལྷ་དེ་དག་རྣམས་འཐབ་བྲལ་བ་དེ་དག་གི་དྲུང་ན་ཡང་བླ་ལྷག་པ་ཡིན་ནོ། །ཁ་ཅིག་ནི་མ་མཐོང་བའི་ཕྱིར་དང་ངོ་མཚར་བར་གྱུར་པའི་ཕྱིར་ཡང་དགའ་ལྡན་གྱི་ལྷ་དེ་དག་རྣམས་ཉིད་ལ་ཀུན་ནས་མངོན་པར་ལྟ་ཞིང་གནས་པར་
གྱུར་ཏོ། །ཁ་ཅིག་ནི་སླར་ཉིད་ཀྱང་རིའི་རྩེ་མོ་དེ་དག་ཉིད་ལ་རྩེ་བའི་དོན་དུ་མངོན་པར་འཁོད་པར་བྱེད་དོ། །དེ་ནས་དགའ་ལྡན་པ་དེ་དག་དང་འཐབ་བྲལ་བ་དེ་དག་རྣམས་ཀྱིས་རྨ་བྱའི་རྒྱལ་པོ་དེ་ལ་ཡོངས་སུ་བསྐོར་ནས་དེ་ན་
གནས་སོ། །དེ་ནས་བྱང་ཆུབ་སེམས་དཔའ་དེས་དེ་དག་ལ་འདི་སྐད་ཅེས་སྨྲས་སོ། །ལྷ་དག་ཇི་ལྟར་ཆོས་ལ་གུས་པ་ལ་གོམས་པའི་དབང་གིས་ལྷ་དང་མི་རྣམས་ལ་ཕན་པའི་དོན་གང་ཡིན་པ་དང་མཆོག་ཏུ་བདེ་བ་དང་
སེམས་ཅན་རྣམས་ཐམས་ཅད་ལ་ཕན་པ་དང་སེམས་ཅན་ཐམས་ཅད་ལྷ་དང་མི་རྣམས་ལ་ཡང་དག་པར་འགོད་པ་ནི་འདི་ལྟ་སྟེ། ཆོས་ཉི་ཤུ་རྩ་གཉིས་པོ་འདི་དག་རྣམས་ཀྱིས་ནི་ལྷ་དང་མི་རྣམས་འཇིག་རྟེན་འདི་དང་ཕ་
རོལ་ཏུ་ཡང་ཕན་པ་དང་བདེ་བ་དང་སྡུག་པ་དང་ཡིད་དུ་འོང་བ་གང་ཡིན་པར་འགྱུར་རོ། །ཆོས་ཉི་ཤུ་རྩ་གཉིས་པོ་གང་གིས་བག་མེད་པ་རྣམས་ཀུན་ནས་འདོར་བ་དང་། ཆུད་གསོན་པར་བྱེད་པ་དང་མེད་པར་བྱེད་པ་དང་དེ་དང་
བྲལ་བས་ཀྱང་བདེ་བ་མཐའ་ཡས་པར་གྱུར་པ་ལྷ་དང་མི་རྣམས་མྱ་ངན་ལས་འདས་པའི་མཐར་ཐུག་པར་བྱེད་པ་དང་། ཇི་ལྟར་མས་མ་ཡིན་ཞིང་ཕས་ཀྱང་མ་ཡིན་པ་རྣམས་ཆོས་ཀྱིས་དེ་བཞིན་དུ་ཕན་པར་འགྱུར་བ་དེ་
<pb id="66.44b"/>དག་གང་ཞེ་ན་འདི་ལྟ་སྟེ། འགྱོད་པ་དང་ངན་སོང་གི་འཇིགས་པ་དང་བཟོད་པ་དང་བརྩོན་འགྲུས་དང་། ཆོས་སྟོན་པ་དང་སྙིང་རྗེ་དང་སེམས་རབ་ཏུ་འདུལ་བ་དང་རབ་ཏུ་རྟེན་པ་དང་ལས་ལ་དད་པ་དང་ལྡན་པ་དང་། གྲགས་པ་མ་
ཡིན་པས་འཇིགས་པ་དང་མངོན་པར་ཞེན་པ་མེད་པ་དང་གཅིག་པུར་དགའ་བ་དང་སེམས་རྣམ་པར་མ་གཡེངས་པ་དང་འཆི་བ་རྗེས་སུ་དྲན་པ་དང་གཟུགས་དང་དབང་ཕྱུག་དང་རིགས་དང་ནད་མེད་པའི་རྒྱགས་པ་དང་བྲལ་བ་
དང་མི་གནས་པས་ཉེ་བར་བཅོམ་པ་དང་བརྟན་པོ་དང་ངག་འཇམ་པོ་དང་སེམས་ཅན་ཐམས་ཅད་ལ་མཉམ་པ་ཉིད་དང་ཆོག་ཤེས་པ་དང་ཡུལ་རྣམས་ལ་འཇིགས་པར་ལྟ་བ་དང་སེམས་ལ་ཡིད་ཆེས་པར་མི་བྱ་བའོ། །
དེ་ལ་ཆོས་ཉི་ཤུ་རྩ་གཉིས་པོ་དེ་དག་རྣམས་ཇི་ལྟ་བ་བཞིན་དུ་བསྟེན་པར་གྱུར་པ་ན་ལྷ་འམ་མི་རྣམས་ཀྱང་རུང་སྟེ་ངན་སོང་གི་ས་རྣམས་ལ་སྐྱེ་བར་མི་འགྱུར་རོ། །མྱ་ངན་ལས་འདས་པར་ཡང་མྱུར་བར་ཐོབ་པར་བྱེད་དོ། །དེ་ལ་
ཇི་ལྟར་འགྱོད་པར་བྱེད་པར་བྱ་བ་ཡིན་ཞིང་། ཇི་ལྟར་ན་ཐམས་ཅད་ཀྱང་བདེ་ལེགས་ལ་ལེགས་པར་སྤྱོད་པ་ཡིན་ན། ཡིད་ལ་གཅགས་པ་རྣམས་རྣམ་པ་ཐམས་ཅད་དུ་བྱས་པར་གྱུར་ན་ནི། དགེ་བའི་ཆོས་རྣམས་ཀུན་ནས་
འཇོམས་པར་བྱེད་དོ། །དེ་ལ་འདི་ཇི་ལྟར་བྱས་པར་གྱུར་ནས་ཡིན་ན། གལ་ཏེ་ཡང་འདི་ན་གཞན་འགའ་ཞིག་མི་དགེ་བ་རྣམས་ལུས་དང་ངག་དང་ཡིད་ཀྱིས་ཀྱང་བྱེད་པར་གྱུར་པ་ན་ནི། དེས་དགེ་སློང་འདི་སྐྱུག་བྲོ་བར་བལྟ་
བར་བྱ་བ་དང་། རྣམ་པར་སྨོད་པར་བྱེད་པ་དང་གང་ཡིད་ལ་གཅགས་པར་གྱུར་པ་བྱེད་ལ་དེ་དང་ལྷན་ཅིག་ཏུ་གནས་པར་ཡང་མི་བྱེད་དོ། །དེ་ནས་ཡང་གལ་ཏེ་བདག་ཉིད་ཀྱིས་ཇི་ཞིག་ལྟར་རྐྱེན་གྱི་དབང་གིས་བྱས་པར་གྱུར་ཏམ་
སེམས་ལ་ཡང་རྣམ་པར་རྟོག་པ་ཀུན་ཏུ་སྐྱེས་པར་གྱུར་ན། དེ་སྐྱེས་པར་གྱུར་པ་ཙམ་ཉིད་ན་ཡང་རབ་ཏུ་འཇོམས་སོ། །ཕྱིར་ཉིད་ཀྱང་རོ་མྱང་བར་མི་བྱེད་དོ། །གང་དག་གིས་ཕྲོགས་པར་གྱུར་ན་ཡང་གཞན་དག་གི་དྲུང་དུ་
<pb id="66.45a"/>མཐོལ་བར་བྱེད་དོ། །འདི་འབྱུང་བར་མི་འགྱུར་བ་ལ་ཡང་ཀུན་ནས་འབད་པར་བྱེད་ཅིང་སེམས་ཀྱིས་འབད་པར་བྱེད་དོ། །དེ་ཁོ་ན་བཞིན་དུ་ཕྱིར་ཞིང་དང་དེ་དག་ཉིད་ལ་སླར་ཡང་དང་སེམས་རབ་ཏུ་གནས་པར་མི་བྱེད་
དོ། །དེས་མི་དགེ་བའི་ཆོས་རྣམ་པར་རྟོག་པ་དེ་ལྟར་སྨྲེ་བར་བྱེད་དེ། དཔེར་ན་རྟུག་པ་དང་། ཁྱིའི་རོ་མགུལ་པར་བཅིངས་པ་འམ་མི་གཙང་བ་རྣམས་འགའ་ཞིག་ཏུ་བཅུག་པར་གྱུར་ན། མི་གཙང་བ་དེ་དག་རྣམས་དང་ཁྱིའི་རོ་དེ་དག་ལ་
ཡང་གཙང་མ་འདོད་པའི་སྐྱེས་བུ་རྣམས་སྐྱུག་ལོག་པར་བྱེད་དོ། །དེ་ལྟར་དགེ་སློང་མི་དགེ་བའི་ཆོས་ཡིད་ལ་བྱེད་པ་ལ་སྐྱུག་བྲོ་བར་བྱེད་དོ། །རྣམ་པར་གཤེའོ་འགྱོད་པར་ཡང་བྱེད་པ་ཡིན་ནོ། །དཔེར་ན་ཡང་སྐྱེས་བུ་གཞན་འགའ་ཞིག་
གཙང་མ་འདོད་པ་གཙང་མ་ལ་བསྟེན་པ་གཙང་མ་རྣམས་ལ་སོ་སོར་སྐྱབས་སུ་སོང་བ་དག་བརྒྱ་ལ་ཞིག་ན་བཤང་བ་ཟ་བར་བྱེད་པ་ཡིན་ཏེ། གལ་ཏེ་ཤེད་ན་མི་ཤེས་པས་སམ་བྱིས་པར་གྱུར་པས་གཞན་གྲོགས་པོ་མ་ཡིན་པ་
དག་གིས་ཟར་བཅུག་པར་གྱུར་ཀྱང་རུང་སྟེ། དེས་མི་གཙང་བ་དེ་རྣམ་པར་སྨོད་པར་བྱེད་ཅིང་སྨྲེ་བར་བྱེད་ལ་ཕྱིས་ཀྱང་ཀུན་ནས་ཟ་བར་མི་བྱེད་པར་དེས་ཀྱང་འགྱོད་པར་བྱེད་དོ། །དེ་ཁོ་ན་བཞིན་དུ་དགེ་སློང་ངམ་དེའི་རིགས་ཅན་གཞན་
དག་རྣམས་ཀྱང་རུང་སྟེ་གང་འགའ་ཞིག་དགེ་བ་རྗེས་སུ་ཚོལ་བ་རྣམས་ལ་ཅི་ཞིག་ལྟར་མི་དགེ་བའི་ཡིད་ལ་བྱེད་པའི་རྣམ་པར་རྟོག་པ་དག་སྐྱེས་པར་གྱུར་ན་ཡང་རྣམ་པར་སྨོད་པར་བྱེད་དོ། །སྨྲེ་བར་བྱེད་དོ། །གང་དག་གིས་ཁྲིད་པར་
གྱུར་པ་ན་དེ་དག་ཡང་མི་སྐྱེ་བར་བྱ་བའི་དོན་དུ་སེམས་སྐྱེད་པར་བྱེད་ཅིང་དགེ་བ་ལ་ཡང་སྤྱོད་པར་བྱེད་དོ། །འདི་ནི་བག་མེད་པ་རྣམ་པར་འཇོམས་པ་དང་། བག་མེད་པ་རླག་པར་བྱེད་པ་དང་བག་མེད་པ་རྣམས་འཇིག་པར་བྱེད་པའི་
ལྷ་དང་མི་རྣམས་ཀྱི་ཆོས་དང་པོ་ཡིན་ནོ། །དེའི་ཕྱིར་སྐྱེས་བུ་དམ་པ་དེ་ཁོ་ན་ཉིད་ཚོལ་བ་རྣམས་དང་། འཁོར་བའི་འཇིགས་པས་འཇིགས་པ་གང་ཡིན་པ་རྣམས་ཀྱིས་འདི་ལྟར་བསླབ་པར་བྱ་སྟེ། མི་དགེ་བའི་རྣམ་པར་རྟོག་
<pb id="66.45b"/>པ་ཕྲ་བའི་ཕྲ་བ་ཡིད་ལ་སྐྱེས་པར་གྱུར་ན་ཡང་འགྱོད་པར་བྱའོ། །འདིར་ནི་བག་ཡོད་པར་བྱ་བ་ཡིན་ཏེ། སྐད་ཅིག་ཀྱང་བག་མེད་པར་ནི་མི་བྱའོ། །དེ་ལྟ་བས་ན་མི་དགེ་བའི་ཆོས་རྣམས་ཀྱི་རྩ་བ་གཅིག་པུར་གྱུར་པ་ནི་འདི་ལྟ་སྟེ། 
རོ་མྱང་བར་བྱེད་པ་དང་ཡིད་ལ་གཅགས་པར་བྱེད་པ་སྟེ་ཆོས་དང་པོ་ཡིན་ནོ། །ཆོས་གཞན་ཡང་དགེ་བ་ཀུན་དུ་འཕེལ་བ་བྱེད་པ་དག་ཡོད་དེ། འདི་ལྟར་ངན་སོང་གིས་འཇིགས་པའོ། །ངན་སོང་གིས་འཇིགས་པ་ཞེས་བྱ་བ་ནི་ཐེག་པ་
ཆེན་པོའི་ཆོས་ཡིན་ཏེ། འདིར་ངན་སོང་གིས་འཇིགས་པའི་ལྷ་དང་མི་རྣམས་ཐམས་ཅད་ཀྱི་ཡང་བག་མེད་པ་རྣམས་རླག་པར་བྱེད་པ་དང་བག་མེད་པ་རྣམ་པར་འཇོམས་པར་བྱེད་པ་ཡིན་པས། དགེ་སློང་དག་གམ་དེ་དག་དང་མཚུངས་
པར་གྱུར་པ་གཞན་རྣམས་ཀྱང་རུང་སྟེ། ཐབས་མ་ཡིན་པ་ལ་འཇིགས་པ་རྣམས་ནི་མི་དགེ་བ་རྩོམ་པར་མི་བྱེད་དོ། །གཞན་དག་རྣམས་བྱེད་པ་ན་ཡང་རྗེས་སུ་ཡི་རང་བར་མི་བྱེད་དོ། །མི་དགེ་བའི་ལས་འདི་དག་རྣམས་ཀྱིས་ནི་ཇི་ལྟ་བ་བཞིན་
དུ་དམྱལ་བ་དང་ཡི་དགས་དང་དུད་འགྲོ་རྣམས་སུ་སེམས་ཅན་རྣམས་སྐྱེ་བ་ཡིན་ནོ་ཞེས་ཤེས་པ་ཡང་ཡིན་པས། བདག་གིས་མི་དགེ་བའི་ཆོས་དེ་བྱས་པ་མ་ཡིན་ཏེ། གང་གི་ཕྱིར་སྡིག་པའི་འབྲས་བུ་དེས་ཀྱང་ཐབས་མ་ཡིན་པ་རྣམས་སུ་ལྟུང་
བར་འགྱུར་རོ། །མི་དགེ་བ་ཆུང་ངུ་ཡང་བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་པའི་རྒྱུ་གང་གིས་སྲོག་ཆགས་རྣམས་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་འགྱུར་རོ། །དེའི་ཕྱིར་ན་དགེ་སྦྱོང་དང་བྲམ་ཟེ་དང་གཞན་
ཡང་དེའི་རིགས་ཅན་རྣམས་ཀྱིས་འདི་ལྟར་བསླབ་པར་བྱ་སྟེ། ངན་སོང་རྣམས་ཀྱིས་འཇིགས་པ་རྣམས་ཀྱིས་རྟག་ཏུ་ཡང་མི་དགེ་བའི་ཆོས་རྣམས་ལ་འཇིགས་པར་བྱའོ། །གང་གི་ཕྱིར་མི་དགེ་བའི་ལས་མཐའ་དག་གི་འབྲས་བུ་རྣམ་པར་
སྨིན་པ་རྣམས་ནི་དམྱལ་བ་དང་ཡི་དགས་དང་དུད་འགྲོ་རྣམས་སུ་ཉེ་བར་ལོངས་སྤྱོད་པར་བྱེད་པ་ཡིན་པས། བག་མེད་པ་རྣམས་བག་མེད་པར་རྒྱུ་བར་བྱེད་པའི་ལྷ་བློ་དམན་པ་རྣམས་ཀྱིས་དེ་ལྟར་ངན་སོང་ལ་འཇིགས་པར་བྱའོ། །ངན་
<pb id="66.46a"/>སོང་རྣམས་ལ་འཇིགས་པའི་ཕྱིར་བག་མེད་པ་ཀུན་དུ་བསྟེན་པར་མི་བྱེད་དོ། །ལུས་དང་ངག་དང་ཡིད་ཀྱི་མི་དགེ་བའི་ལས་རྣམ་པ་གསུམ་པོ་རྣམས་མི་བྱེད་དོ། །དེ་ཉིན་གཅིག་བཞིན་དུ་རྟག་པར་ཡང་དག་པ་རྣམས་ནི་བྱེད་པ
འང་ཡིན་ལ་མི་དགེ་བ་ཡང་སྤོང་བར་བྱེད་དོ། །དེ་དེ་ལྟར་ན་ངན་སོང་གིས་འཇིགས་པ་རྣམས་ཀྱིས་རྣམ་པར་འཇིགས་པ་ཡིན་ནོ། །ཇི་ལྟར་སྐྱེས་བུ་འགའ་ཞིག་རང་གི་སྟོབས་དང་གཞན་གྱི་སྟོབས་རྣམས་ཀྱི་དེ་ཁོ་ན་ཉིད་མཐོང་བ། དུག་དང་གཅན་ཟན་
དང་མེ་དང་མཚོན་ཆ་དང་གཡང་ས་དག་དང་སྲོག་གི་བར་ཆད་བྱེད་པར་འགྱུར་བ་རྣམས་ལས་རྣམ་པར་གཞིག་པར་བྱེད་པ་ཡིན་ནོ། །དེ་བཞིན་དུ་ཐབས་མ་ཡིན་པ་རྣམས་ཀྱིས་འཇིགས་པའི་ཕྱིར་ནི་འབྱུང་བར་འགྱུར་བའི་ཆོས་རྣམས་ལས་རྣམ་པར་
གཞིག་པར་བྱེད་དོ། །རྟག་ཏུ་ཡོངས་སུ་སྤོང་བར་བྱེད་པ་དང་། མི་དགེ་བ་རྣམས་ལས་ཕྲ་མོ་ཙམ་ཡང་མི་བྱེད་དོ། །བག་མེད་པ་དག་ལ་ཡང་མི་བསྟེན་ནོ། །དེ་ཡོངས་སུ་སྤངས་པར་གྱུར་པ་ལས་ཀྱང་ལྷ་དང་མི་རྣམས་སུ་ལོངས་སྤྱོད་རྣམས་
ལ་རྗེས་སུ་སྤྱད་ཅིང་མྱ་ངན་ལས་འདས་པའི་གྲོང་ཁྱེར་རྗེས་སུ་བཙལ་ནས་འདི་ཡང་མྱ་ངན་ལས་འདས་པར་ཅི་ནས་ཀྱང་འགྲོ་བར་འགྱུར་རོ། །དྲི་མ་མེད་པ་མི་གཡོ་བ་ཟག་པ་མེད་པའི་བདེ་བའི་མཆོག་རྣམས་ཐོབ་པར་བྱེད་དོ། །དེའི་ཕྱིར་ན་
རྟག་ཏུ་ཡང་ངན་སོང་གིས་འཇིགས་པར་བྱའོ། །དེ་ལྟར་བྱས་པར་གྱུར་ན་དགེ་སྦྱོང་ངམ་བྲམ་ཟེ་འམ་དེ་དང་འདྲ་བ་རྣམས་ཀྱང་རུང་སྟེ། གོ་འཕང་གི་མཆོག་ཐོབ་པར་འགྱུར་རོ། །འདི་ལ་ཡང་ཚིགས་སུ་བཅད་པའི་དབྱངས་ཀྱིས་
བསྙད་པ། སྐྱེས་བུ་ཐབས་མིན་པས་འཇིགས་པ། །བག་མེད་སྟོབས་ནི་སྤོང་བ་པོ། །དགེ་བ་སྤྱོད་ཅིང་ཡོན་ཏན་ཚོལ། །མྱ་ངན་འདས་པ་རྟོགས་པར་འགྱུར། །གང་ཞིག་ཐབས་མིན་པས་འཇིགས་པ། །དེ་ཡི་སེམས་ནི་རྣལ་ཏུ་
གནས། །མཉམ་པར་བཞག་པའི་སེམས་ཀྱིས་ནི། །བདེ་བ་ནས་ནི་བདེ་བ་འཐོབ། །གང་ལ་ངན་སོང་འཇིགས་པ་མེད། །དེ་ནི་སྡིག་པའི་མེས་བསྲེགས་ནས། །ཕྱི་ནས་དམྱལ་བ་ཐོབ་པར་འགྱུར། །མེ་སྟག་ཤིན་དུ་ཕྲ་བས་ཀྱང་། །
<pb id="66.46b"/>ཇི་ལྟར་རུང་བར་སྲེག་པ་ཡིན། །དེ་བཞིན་སྡིག་པ་ཆུང་ངུས་ཀྱང་། །སྡིག་པའི་བློ་མེད་དམྱལ་བར་འགྲོ། །དེ་ཕྱིར་བདེ་བ་འདོད་པ་ཡིས། །ངན་སོང་གིས་ནི་འཇིགས་པར་བྱ། །དེས་ཀྱང་མི་རྣམས་ཀུན་དུ་སྐྱོབ། །སྡིག་ལས་
བདེ་བ་འབྱུང་བ་མིན། །དེ་ལྟར་ཆོས་གཞན་འདི་བྱ་སྟེ་ལྷ་དང་མི་རྣམས་སམ་དགེ་སྦྱོང་དང་བྲམ་ཟེ་འམ་དེ་དག་དང་འདྲ་བ་གཞན་རྣམས་ཀྱིས་ཀྱང་རུང་སྟེ་ཆོས་གཞན་པོ་འདི་དག་རྣམས་བྱའོ། །གང་དག་འཇིགས་པར་གྱུར་
པ་རྣམས་ནི་དེའི་ཡིད་ལས་སྐྱེས་པར་གྱུར་པའི་སྡིག་པ་ཆུང་ངུ་ནི་རྣམས་ཀྱང་དུས་དེ་ཉིད་དུ་བཤགས་པར་བྱེད་དོ། །རྗེས་སུ་ཡི་རང་བ་མི་བྱེད་ཅིང་ཕྱིས་ཡང་མྱི་བྱེད་དོ། །སེམས་པར་ཡང་མི་བྱེད་དོ། དེའི་འབྲས་བུ་དམྱལ་བ་
དང་ཡི་དགས་དང་དུད་འགྲོའི་སྡུག་བསྔལ་རྣམས་ཡིད་ལ་བྱས་ཤིང་རྟོགས་པ་ཡིན་ནོ། །དེ་ལྟར་ངན་སོང་གིས་འཇིགས་པ་རྣམ་པ་གསུམ་པོ་དེ་དག་རྣམས་བཅུར་ཕྱེ་བས་ནི་མི་དགེ་བ་བཅུའོ། །རྣམ་པར་སྤོང་བར་བྱེད་ཅིང་བྱེད་
པ་ཡང་མ་ཡིན་ནོ། །རྗེས་སུ་ཡི་རང་བར་མི་བྱེད་དོ། །དེ་བྱེད་པ་རྣམས་དང་ལྷན་ཅིག་ཏུ་འདྲེ་བར་མི་བྱེད་དོ། །དེ་ནི་སྡིག་པ་རྣམས་ཐམས་ཅད་རྣམ་པར་སྤངས་པའི་སྐྱེས་བུ་དམ་པ་དགེ་བར་སྤྱོད་པ་རྣམ་པར་དག་པར་སྤྱོད་པ་དྲི་མ་མེད་
པ་བག་མེད་པ་རྣམ་པར་སྤངས་པ། སྡིག་པ་རྣམས་ཀྱིས་བྱས་པའི་སྲིད་པའི་བརྗེ་བསོར་མི་དགེ་བའི་ལས་རྣམས་ཐམས་ཅད་ནས་སོ་སོར་སྤངས་པ་སྐྱོན་ཐམས་ཅད་ལས་ཡོངས་སུ་གྲོལ་བ་ཡིན་ནམ་སྐྱོན་ཐམས་ཅད་ལས་
ཡོངས་སུ་གྲོལ་བ་རྣམས་དང་ཉོན་མོངས་པ་རྣམས་ཐམས་ཅད་ལས་རྣམ་པར་གྲོལ་བ་རྣམས་དང་རྣལ་དུ་གནས་པའི་རྣོན་པོ་རྣམས་ནི་སྲིད་པའི་ཆུ་བོའི་ཕ་རོལ་ཏུ་འགྲོ་བར་འགྱུར་རོ། །དེའི་ཕྱིར་འདི་ལྟར་བསླབ་པར་བྱ་
སྟེ། རྟག་ཏུ་ངན་སོང་གིས་འཇིགས་པ་རྣམས་གོ་བར་བྱའོ། །ཆོས་གཞན་འདི་ནི་འདོད་པ་སྡུག་པ་ཡིད་དུ་འོང་བ་སེམས་ཅན་རྣམས་ཐམས་ཅད་ཀྱང་མྱ་ངན་ལས་འདས་པའི་མཐར་ཐུག་པར་བྱེད་པ་ཡིན་ནོ། །གཞན་ཡང་
<pb id="66.47a"/>བཅོམ་ལྡན་འདས་དེ་ཉིད་ཀྱིས་ལྷ་དང་མི་རྣམས་ལ་ཕན་པ་དང་བདེ་བའི་དོན་དུ་བག་མེད་པ་རབ་ཏུ་གཞོམ་པར་བྱ་བ་དང་མྱ་ངན་ལས་འདས་པ་ཐོབ་པར་བྱ་བའི་དོན་དུ་ཡང་ཆོས་བསྟན་པ་བདག་མིར་གྱུར་པ་ན་ཐོས་པ་གང་
ཡིན་པ་དེ་དག་ངས་དྲན་པ་དང་རྗེས་སུ་འབྲེལ་པ་རྣམས་ལྷ་རྣམས་ལ་བསྟན་པར་བྱ་བའོ། །འདི་ཡང་གང་ཞེ་ན། འདི་ལྟ་སྟེ་བཟོད་པའོ། །བཟོད་པ་ཞེས་བྱ་བའི་ཆོས་རྣམས་མི་མཆོག་ཏུ་དགེ་བ་དང་། ཤིན་དུ་བདེ་ལེགས་སུ་གྱུར་པ་
དང་། མཆོག་ཏུ་སངས་རྒྱས་ཀྱིས་བསྔགས་པ་ཡིན་ནོ། །བཟོད་པ་དེ་ཡང་རྣམ་པ་གཉིས་ཡིན་ཏེ། གང་ཡང་ཆོས་མཉམ་པ་ཉིད་ཀྱི་ལམ་དུ་འགྲོ་བའི་བསམ་གཏན་པ་རྣམས་ཀྱི་དཀར་པོའི་ཆོས་རྣམས་ལ་ངེས་པར་བརྟན་པའི་ཕྱིར་ཆོས་
ཉིད་ལ་བརྟན་པར་གྱུར་པ་རྣམས་བསམ་གཏན་གྱི་ལམ་གྱི་དགེ་བའི་ཁྱད་པར་གྱིས་ཀྱང་བཟོད་པ་བྱེད་པའི་བཟོད་པ་ནི། དེ་ལྟར་འདིར་ཡང་བྲག་དང་ནགས་ཚང་ཚིང་དུ་མ་དང་བཅས་པའི་འཇིག་རྟེན་མ་ལུས་པ་འདི་དག་རྣམས་ས་གཞིའི་སྟེང་ན་
གནས་པར་གྱུར་ཡང་བཟོད་པར་བྱེད་དོ། །འབྱིང་བར་ཡང་མི་འགྱུར་རོ། །དེ་བཞིན་དུ་བཟོད་པས་ཀྱང་མྱ་ངན་ལས་འདས་པའི་ཆོས་རྣམས་ཐོབ་པར་བྱེད་པའི་ཆོས་རྣམས་ཐམས་ཅད་ལ་བརྟན་པ་དང་སྙིང་པོ་དང་ཆོས་ཉིད་དང་ཁྱད་པར་དུ་དང་། གཙོ་
བོ་དང་དཀར་པོའི་ཆོས་རྣམས་དང་མྱ་ངན་ལས་འདས་པའི་ལམ་ཐོབ་པར་འགྱུར་བ་རྣམས་ཀྱིས་ཀྱང་བཟོད་པར་བྱེད་དོ། །བཟོད་པ་འདི་དག་ཉིད་བརྟན་པ་དང་ལྡན་པའི་ལམ་མདུན་དུ་བསར་བའི་འཇིག་རྟེན་ལས་འདས་པ་ཡིན་པ་གང་གི་
ཕྱིར་མྱ་ངན་ལས་འདས་པ་ཐོབ་པར་བྱེད་པ་ཡིན་ནོ། །གཞན་ཡང་བཟོད་པ་གཉིས་པ་ཡོད་དོ། །འདི་ལྟ་སྟེ་གང་འགའ་ཞིག་དགེ་སྦྱོང་ངམ་བྲམ་ཟེ་འམ་རྣམ་པ་དེ་ལྟ་བུ་གཞན་དག་རྣམས་ཀྱང་ཁྲོ་བ་སྐྱེས་པར་གྱུར་པའི་དུག་འཇོམས་པར་
བྱེད་དོ། །ཁྲོ་བའི་འབྲས་བུ་རིག་པར་གྱུར་ནས་ཁྲོ་བ་དེའི་གོ་སྐབས་འབྱེད་པར་མི་བྱེད་དོ། །དེ་ལ་ཁྲོ་བ་ཉིད་སྐྱེས་པར་གྱུར་ན་དེ་སྲིད་དུ་སྐྱེས་བུ་རང་ཉིད་ཀྱི་རྟེན་སྲེག་པར་བྱེད་དོ། །བཞིན་འགྱུར་བར་བྱེད་དོ། །ཁྲག་རྣམས་ངོར་ལྡོག་
<pb id="66.47b"/>པར་བྱེད་དོ། །གཞན་ལ་བག་མེད་པ་གོ་བར་བྱེད་དོ། །འཇིག་རྟེན་པ་འཇིགས་པ་སྐྱེད་པར་བྱེད་དོ། །ཡུལ་ལྗོངས་པ་རྣམས་ཐམས་ཅད་དང་ཡང་མི་མཐུན་པ་དང་ཡིད་དུ་མི་འོང་བ་དང་སྒེ་བར་ཡང་བྱེད་པར་འགྱུར་རོ། །ཕྱི་ནས་ལུས་ཞིག་
པར་གྱུར་ནས་ཀྱང་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བའོ། །གང་དག་ཁྲོ་བས་ཟིལ་གྱིས་མནན་པའི་སྐྱེས་བུ་རྣམས་ཀུན་དུ་སྤྱོད་པར་བྱེད་པ་ལས་བྱ་བ་མ་ཡིན་པ་གཞན་དེ་ནི་ཡོད་པ་མ་ཡིན་ཞིང་བྱེད་པ་ཡང་མ་ཡིན་ནོ། །དེའི་
ཕྱིར་ཁྲོ་བ་འདི་དག་མེ་བཞིན་དུ་བརྟན་པ་དག་གིས་ཡོངས་སུ་སྤང་བར་གྱིས་ཤིག །ཕན་པ་བྱེད་པའི་སྐྱེས་བུ་དེ་དག་རྣམས་ཀྱིས་ནི་རྣམ་པ་དེ་ལྟར་སྐྱོན་གྱི་འབྲས་བུ་རྣམས་རྟོགས་ནས་རང་ལ་ཕན་པ་དང་གཞན་རྣམས་ལ་ཕན་པ་ལ་རབ་
ཏུ་ཞུགས་པས་བཟོད་པ་བྱེད་ཅིང་འཇིལ་བར་བྱེད་དེ། ཇི་ལྟར་སྐྱེས་བུ་འགའ་ཞིག་གི་ཁྱིམ་ལ་མེ་ཤོར་བར་གྱུར་ན་མེ་ཞི་བར་བྱེད་པ་ལྟར། ཡེ་ཤེས་ཀྱི་ཆུ་དག་གིས་བློ་དང་ལྡན་པ་རྣམས་ཁྲོ་བ་ཀུན་ནས་ཞི་བར་བྱེད་པའི་བཟོད་པ་ཕུན་
སུམ་ཚོགས་པ་མཆོག་ཏུ་དགེ་བའི་ཡིད་ཅན་དང་། བཟོད་པ་དང་ལྡན་པ་ཁྲོ་བ་རྣམ་པར་སྤངས་པའི་སྐྱེས་བུ་ལ་སྐྱེ་བོ་རྣམས་ཐམས་ཅད་དང་མཐུན་པར་འགྱུར་རོ། །ཡིད་དུ་འོང་བ་དང་མཐོང་ན་དགའ་བར་ཡང་འགྱུར་རོ། །མཆོག་ཏུ་ཡིད་
ཆེས་པའི་ས་དང་བཞིན་གྱི་མདངས་རབ་ཏུ་དང་བ་དང་སེམས་རབ་ཏུ་དང་བར་ཡང་འགྱུར་རོ། །སེམས་ཤིན་དུ་ལེགས་པར་གནས་པ་དང་མཆོག་ཏུ་དགེ་བའི་བསམ་པ་དང་ལྡན་པར་འགྱུར་རོ། །ལུས་ཀྱི་ཉེས་པ་དང་བྲལ་བ་དང་ངག་གི་སྐྱོན་དང་
བྲལ་བ་དང་ཡིད་ཀྱི་གདུང་བ་དང་བྲལ་བ་དང་ངན་འགྲོའི་འཇིགས་པ་དང་བྲལ་བ་དང་ཞེ་འགྲས་པའི་སྐྱེ་བོ་རྣམས་དང་བྲལ་བ་དང་དགྲ་རྣམས་དང་བྲལ་བ་དང་མི་སྙན་པའི་དྲི་མ་རྣམས་དང་བྲལ་བ་དང་གནོད་སེམས་དང་བྲལ་བ་དང་སྙིང་
ལ་ཀུན་ཏུ་གཅགས་པ་དང་བྲལ་བ་དང་རྒྱལ་པོའི་ཆད་པའི་འཇིགས་པ་རྣམས་དང་བྲལ་བ་དང་མ་བསྲུངས་པའི་ཚིག་ངན་པ་རྣམས་བརྗོད་པའི་འཇིགས་པ་དང་བྲལ་བ་དང་ཀུན་ནས་འགྱེད་པའི་འཇིགས་པ་དང་བྲལ་བ་དང་། ཀུན་ནས་
<pb id="66.48a"/>བརྗོད་པའི་འཇིགས་པ་དང་བྲལ་བ་དང་རྙེད་པའི་འཇིགས་པ་དང་བྲལ་བ་དང་སྡུག་བསྔལ་གྱི་འཇིགས་པ་དང་བྲལ་བ་དང་རྒྱགས་པའི་འཇིགས་པ་རྣམས་དང་བྲལ་བའི་སྐྱེས་བུ་ཡོན་ཏན་ཐམས་ཅད་དང་ལྡན་པར་འགྱུར་རོ། །
འགྲོ་བ་ཐམས་ཅད་དུ་འདི་སྙན་གྲགས་དང་ཡང་མི་འབྲལ་བར་འགྱུར་རོ། །འཇིག་རྟེན་འདི་དང་ཕ་རོལ་གཉིས་ཀར་སོང་བ་ན་ཡང་སྐྱིད་པར་ཡང་འགྱུར་རོ། །སྐྱེ་བོ་རྣམས་ཐམས་ཅད་ཀྱི་ཡང་མ་དང་ཕ་དག་ཏུ་རུང་བར་འགྱུར་རོ། །ཀུན་ཀྱིས་
འདྲུལ་འཇུག་བྱ་བར་ཡང་འགྱུར་རོ། །སྐྱེས་བུ་དམ་པ་བཟོད་པ་དང་ལྡན་པར་ཡང་འགྱུར་རོ། །དེའི་ཕྱིར་ཁྲོ་བ་གཞན་འདི་ནི་བཙན་དུག་དང་མཚོན་ཆ་དང་རླུང་ཚུབ་དང་མཚུངས་པའི་ཁྲོ་བ་གང་ཡིན་པ་རྣམས་བཟོད་པས་ཞི་བར་བྱེད་དོ། །
མཐོལ་བར་བྱེད་པ་དང་བཟོད་པར་བྱེད་པ་དང་སྡོམ་པར་ཡང་བྱེད་དོ། །བཟོད་པ་དེ་ཡང་སྐྱེས་བུ་དམ་པ་དགེ་བར་འདོད་པ་རྣམས་ཀྱིས་ཡིད་ལ་བྱ་སྟེ། རིན་པོ་ཆེ་བཞིན་དུ་ཡོངས་སུ་སྐྱོངས་ཤིག །དེ་ཡང་ཕ་རོལ་ཁྲོ་བས་རྣམ་པར་
བསྲེགས་པ་རྣམས་དང་ཁྲོ་བའི་མུན་པ་ན་ཀུན་ནས་གནས་པ་དེ་དག་རྣམས་ལ། དམ་པའི་ཆོས་ཀྱི་སྒྲོན་མ་རབ་ཏུ་སྤོར་བར་བྱེད་པ་དང་། དམུས་ལོང་རྣམས་ཀྱི་ནི་མིག་ཏུ་གྱུར་པའོ། །དམ་པའི་ཆོས་ཀྱིས་ཕོངས་པ་རྣམས་ལ་ནི་ཆོས་ཀྱི་རྫས་
སོ། །ལོག་པའི་ལྟ་བས་དབུལ་བ་རྣམས་ནི་འཇོམས་པར་བྱེད་པ་ཡིན་ནོ། །མ་དང་ཕས་སྤངས་པ་རྣམས་ལ་ནི་མ་དང་ཕར་གྱུར་པ་ཡིན་ནོ། །ཁྲོ་བའི་ཆུར་རབ་ཏུ་བྱིང་བར་གྱུར་པ་རྣམས་ཀྱི་རྐྱལ་བར་གྱུར་པས་རྟག་ཏུ་ཕན་འདོགས་པར་བྱེད་
པ་ཡིན་ནོ། །ངན་སོང་དུ་རབ་ཏུ་ལྟུང་བ་རྣམས་ལ་ནི་ལག་པ་བརྐྱང་བས་ཤིན་དུ་བརྟན་པོས་ལེགས་པར་འདྲེན་པར་བྱེད་པའོ། །སེམས་ཅན་ཁྲོ་བས་ཟིན་པས་དམྱལ་བའི་མེ་མདག་ཏུ་རབ་ཏུ་ལྷུང་བར་གྱུར་པ་རྣམས་ལ་ནི་ཆུའི་བྱ་བ་བྱེད་པ་
ཡིན་ནོ། །ཡི་དགས་ཀྱི་འཇིག་རྟེན་ཏུ་རབ་ཏུ་རྒྱུགས་པར་གྱུར་པའི་སྐྱེས་བུ་ཕྲག་དོག་དང་ལྡན་པ་རྣམས་བཀྲེས་པ་དང་སྐོམ་པའི་སྡུག་བསྔལ་གྱིས་རྣམ་པར་བཅོམ་པ་རྣམས་ལ་ནི་ཟས་དང་སྐོམ་བཞིན་དུ་བྱེད་པ་ཡིན་ནོ། །དུད་འགྲོའི་
<pb id="66.48b"/>འགྲོ་བ་དང་རབ་ཏུ་འབྲེལ་བ་དང་ལྡན་པའི་སེམས་ཅན་རྣམས་ཕན་ཚུན་དུ་གསོད་པར་མངོན་པར་དགའ་བ་རྣམས་ལ་ནི་གསོན་པ་ལེགས་པར་སྦྱིན་པར་བྱེད་པ་རྣམས་བཟོད་པ་བསྟེན་ཅིང་བསྒོམས་ལ་ལན་དུ་མང་བྱས་པ་ལས་ཡིན་
པས། དེའི་ཕྱིར་ངན་སོང་གི་འཇིགས་པས་འཇིགས་པར་གྱུར་པའི་སྐྱེས་བུ་དགེ་བ་རྣམས་ཀྱིས་རབ་ཏུ་བརྩོན་པ་མཆོག་གིས་ཡིད་ལ་བྱའོ། །དེ་ནས་དུས་དེའི་ཚེ་ན་རྨ་བྱའི་བདག་པོ་དེ་གཙུག་ལག་གི་ཚིགས་སུ་བཅད་པ་བརྗོད་པ་ཇི་ལྟར། 
བཟོད་པས་བརྒྱན་པའི་སྐྱེས་བུ་ལ། །ནོར་གྱིས་བརྒྱན་པས་བསྒྲུན་དུ་མེད། །ནོར་རྣམས་འཕྲོག་པར་བྱེད་ན་ཡང་། །བཟོད་པ་ཉིད་ནི་ནམ་ཡང་མིན། །བཟོད་པ་དང་ལྡན་སྐྱེས་བུ་ལ། །ལུས་ཅན་ཐམས་ཅད་དགའ་བར་འགྱུར། །ཕྱི་ནས་བདེ་
ལེགས་ལ་སྦྱོར་རོ། །དེ་ཕྱིར་བཟོད་པ་དཀའ་ཐུབ་མཆོག །བཟོད་དང་ལྡན་པའི་སྐྱེས་བུ་ནི། །ཁྲོ་བའི་སྐྱོན་རྣམས་ཐམས་ཅད་སྤངས། །སྐྱེ་བ་འདི་དང་གཞན་དུ་ཡང་། །དགེ་ལེགས་ལ་ནི་རབ་ཏུ་སྦྱོར། །བཟོད་པའི་ནོར་དང་ཚུལ་ཁྲིམས་ནོར། །
ཤེས་རབ་ཀྱང་ནི་ནོར་ཉིད་ཡིན། །ནོར་དེ་རྣམས་ནི་བསྔགས་པ་ཡིན། །དབྱིག་ལ་སོགས་པ་ནམ་ཡང་མིན། །བཟོད་དང་ལྡན་པའི་སྐྱེས་བུ་ནི། །རྟག་ཏུ་དམ་པས་མཆོད་པར་བྱེད། །སྙན་གྲགས་ལ་ཡང་སྦྱོར་བར་འགྱུར། །དེ་ཕྱིར་ཀུན་ནས་
བཟོད་པ་མཆོག །ཁྲོ་བའི་དུག་གི་སྨན་མཆོག་ཏུ། །བཟོད་པ་འདི་ནི་འདོད་པ་ཡིན། །ཁྲོ་བ་བཟོད་པས་ངེས་བཅོམ་པ། །སླར་ཡང་སྐྱེ་བར་མི་འགྱུར་རོ། །མུན་པས་རབ་ཏུ་ཟིལ་མནན་པའི། །བྱིས་པ་རྣམས་ལ་ཁྱད་པར་དུ། །བཟོད་
པའི་ལམ་ནི་རབ་སྟོན་པའི། །སྒྲོན་མའི་བྱ་བ་བྱེད་པ་ཡིན། །དམ་ཆོས་ནོར་དང་བྲལ་བ་རྣམས། །འགྲོ་བ་ལྔར་ནི་འཁྱམ་པ་ཡིན། །གང་དག་བཟོད་པ་འདི་ཡི་རྫས། །དེ་དག་འཇིག་རྟེན་ནོར་ལྡན་དྲན། །ཁྲོ་བ་ཡི་ནི་མུན་པའི་ཚོགས། །
རྒལ་དཀའ་བ་ཡི་འབྲོག་དགོན་པར། །བཟོད་པའི་ལམ་ཟས་ཟ་མཐོང་བ། །ཡིད་ཅན་རྣམས་ནི་ངེས་པར་སྒྲོལ། །དམ་ཆོས་ལམ་ནི་སྟོན་རྣམས་ལ། །བསྟེན་པར་བྱེད་པ་བཟོད་པ་མཆོག །ངན་སོང་འཇིགས་པས་འཇིགས་
<pb id="66.49a"/>རྣམས་ལ། །འཇིགས་པ་མེད་པ་བཟོད་པར་བརྗོད། །སྡུག་བསྔལ་རྣམ་པར་འཇོམས་པ་དང་། །མི་རྣམས་བདེ་བ་རྟག་ཏུ་འབྱུང་། །རྟག་ཏུ་བདེ་ལེགས་ཀུན་ཐོབ་པ། །བདེ་ལེགས་མིན་སྤངས་བདེ་ལེགས་ཡིན། །
དེ་ལ་དམ་པ་རྣམས་རྟག་དགའ། །ཡིད་ཆེས་ཡོན་ཏན་བྱེད་པ་ཡི། །དགེ་བ་བཟང་པོ་འབྱུང་བྱེད་དང་། །མི་དགེ་བ་རྣམས་རྣམ་པར་སྤོང་། །སྐྱེས་བུའི་ཐར་པ་ལེགས་སྟོན་དང་། །འཁོར་བའི་འཇིགས་པས་འཇིགས་པར་བྱེད། །མཐོ་རིས་
ཐེམ་སྐས་གྱུར་པ་དེས། །དམྱལ་བའི་མེ་ནི་རྣམ་པར་འཇོམས། །ཡི་དགས་འཇིག་རྟེན་ལ་སྐྱོབ་དང་། །དུད་འགྲོའི་སྐྱེ་གནས་དེས་དེ་བཞིན། །ཡོན་ཏན་ཚོགས་ཀྱིས་རྟག་གང་བའི། །ལུས་ཅན་དེ་རྣམས་ཤིས་པར་འགྱུར། །རབ་
བསྔགས་བདེ་བ་དེས་ཐོབ་པ། །བཟོད་པ་རབ་ཏུ་བརྩོན་པས་ཐོབ། །དེ་ལྟར་བཟོད་པ་ཞེས་བྱ་བའི། །ཆོས་གཞན་འདིར་ནི་བསྟེན་པར་གྱིས། །མཆོག་ཏུ་བདེ་བ་འབྱུང་བར་འགྱུར་བ་དང་ལུས་ཞིག་པར་གྱུར་ནས་ཀྱང་མཐོ་རིས་
བདེ་འགྲོའི་འཇིག་རྟེན་ལྷ་རྣམས་སུ་སྐྱེ་བར་འགྱུར་རོ། །མྱ་ངན་ལས་འདས་པ་ཡང་ཐོབ་པ་ཡིན་ནོ། །དེའི་ཕྱིར་བག་མེད་པ་དང་བྲལ་བར་བྱ་བའི་དོན་དུ་དང་ལྷ་དང་མིའི་འགྲོ་བ་རྣམས་སུ་སྐྱེ་བར་བྱེད་པ་རྣམས་ཀྱིས་བཟོད་པར་བྱའོ། །
གཞན་ཡང་དགེ་ལེགས་ཀྱི་ཆོས་བག་མེད་པའི་དུག་རྣམ་པར་འཇོམས་པར་བྱེད་པ་རྣམས་དགེ་སྦྱོང་ངམ་བྲམ་ཟེ་འམ་དེ་དག་དང་འདྲ་བར་གྱུར་པ་གཞན་དག་རྣམས་ཀྱིས་ཀྱང་བྱའོ། །འདི་ཡང་གང་ཞེ་ན། འདི་ལྟ་སྟེ་བརྩོན་འགྲུས་
སོ། །བརྩོན་འགྲུས་ནི་མཆོག་ཏུ་དགེ་ལེགས་ཀྱི་ཆོས་དགེ་བ་དང་ཡང་དག་པར་ལྡན་པ་ཡིན་ཏེ། ཐར་པའི་ལམ་དུ་འཁྲིད་པའི་བརྩོན་འགྲུས་ཡང་དག་པར་བྱས་ནས། ཡུལ་དང་དུས་སུ་རིགས་པར་བྱས་པར་གྱུར་པ་རྣམས་
ཀྱིས་ནི་ཤིས་པར་འགྱུར་རོ། །འཇིག་རྟེན་དང་འཇིག་རྟེན་ལས་འདས་པ་རྣམས་ལ་ཡང་རིགས་པ་དང་འགལ་བ་མེད་པ་དང་མཐར་ཐུག་པར་སྟོན་པར་གྱུར་པའི་དགེ་སྦྱོང་དང་བྲམ་ཟེ་རྣམས་འཇིག་རྟེན་དང་འཇིག་རྟེན་ལས་
<pb id="66.49b"/>འདས་པའི་ཆོས་རྣམས་ལ་ཡང་དག་པར་བརྩོན་པ་དང་ལྡན་པས་ཤེས་པར་འགྱུར་རོ། །དུས་སུ་ལྡང་བ་དང་དུས་སུ་ངན་སོ་བར་བྱེད་པའི་གང་ཡུལ་དང་དུས་ཀྱི་ཐབས་ཤེས་པ་གང་ཡིན་པ་དེ་དག་ནི་དགེ་ལེགས་ཀྱི་སྐལ་བ་དང་
ལྡན་པར་འགྱུར་རོ། །བརྩོན་འགྲུས་ཀྱང་སྙོམ་ལས་རྣམས་ཐམས་ཅད་ཉེ་བར་བཅོམ་ནས་ངེས་པར་གནས་སོ། །ཉོན་མོངས་པ་གཞོམ་པ་ལ་བརྩོན་པ་དང་ལྡན་པའི་དགེ་སྦྱོང་དང་བྲམ་ཟེ་དེ་དག་རྣམས་ནི། མཉན་བྱ་དང་རེག་
བྱ་དང་རོ་དང་བསྣམ་པ་དང་ལྟ་བར་བྱ་བ་དེ་དག་རྣམས་བརྩོན་འགྲུས་དང་ལྡན་པར་གྱུར་ནས་ཡིད་ངེས་པར་ཟློག་པར་བྱེད་དོ། །དེ་རྐྱེན་རྣམས་ལས་སྐྱེས་པར་གྱུར་ན་ཡང་ཡིད་ཀྱི་རྣམ་པར་དཔྱོད་པར་བྱེད་ཅིང་སྡོམ་པར་བྱེད་དོ། །
གྲོགས་གཉིས་པ་བརྩོན་འགྲུས་དང་ལྡན་པར་གྱུར་པས། ཡུལ་རྣམས་ཐམས་ཅད་ལས་སེམས་ངེས་པར་ཟློག་པར་བྱེད་དོ། །ཆེས་ཤིན་དུ་མྱུར་བར་སེམས་ཀྱི་ཤུགས་འབྱུང་ཞིང་འབྱུང་བར་གྱུར་པ་རྣམས་དགེ་བའི་བརྩོན་
འགྲུས་ཀྱིས་སོ་སོར་རྣམ་པར་སྤོང་བར་བྱེད་དོ། །ཀུན་དུ་སྡུད་པར་བྱེད་ཅིང་རབ་ཏུ་འགོག་པར་བྱེད་དོ། །ངེས་པར་སྡོམ་པར་བྱེད་དོ། །གང་གི་ཕྱིར་བརྩོན་འགྲུས་ནི་ཆོས་རྣམས་ཐམས་ཅད་ཀྱི་རྩེ་མོར་གྱུར་པའི་ཆོས་ཡིན་ནོ། །དེ་
དང་འགྲོགས་པའི་དགེ་བའི་ཆོས་གང་ཡིན་པ་རྣམས་ནི་ཤིན་དུ་བརྟན་པ་དང་ཉམས་པ་མེད་པ་དང་། འབྲས་བུ་དང་བཅས་པར་འགྱུར་རོ། །བརྩོན་འགྲུས་མདུན་དུ་བདར་བའི་དགེ་བའི་སེམས་ཀྱི་ཡོན་ཏན་ནི་ཡང་དག་པར་
རྫོགས་པའི་བྱང་ཆུབ་ཀྱི་མཐར་ཐུག་པར་འགྱུར་རོ། །དེས་ན་ཡོན་ཏན་རྣམས་རྟོགས་པར་བྱས་ལ་ཐེག་པ་ཆེན་པོ་ལ་ཡང་དག་པར་གནས་ནས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་
བྱང་ཆུབ་པར་འདོད་པའི་དགེ་སྦྱོང་ངམ་བྲམ་ཟེ་དེ་དག་རྣམས་ཀྱིས་ཀྱང་དེ་རྗེས་སུ་འཐུན་པའི་བརྩོན་འགྲུས་ལ་གོམས་པར་བྱའོ། །འཇིག་རྟེན་དང་འཇིག་རྟེན་ལས་འདས་པའི་དོན་རྣམས་ལ་ཡང་བརྩོན་འགྲུས་ཉིད་ལྷག་པར་འགྱུར་རོ། །
<pb id="66.50a"/>སྐྱེས་བུ་འཇིག་རྟེན་པའི་དོན་གང་དག་རྩོམ་པར་བྱེད་པ་ན་ཡང་དེ་དག་རྣམས་ཐམས་ཅད་ཀྱང་ཤིན་དུ་བརྟན་པའི་བརྩོན་འགྲུས་ཀྱིས་བརྩམས་པར་བྱས་ནས་ནི་འབྲས་བུ་མེད་པར་མི་འགྱུར་རོ། །དུས་རིང་དུ་གནས་པ་
དང་གཞན་རྣམས་ཀྱིས་ཉེ་བར་མི་ཆོམས་པ་དང་འཆི་བའི་མཐར་ཐུག་པར་བྱེད་པའི་འཇིག་རྟེན་པའི་འཇིགས་པ་ཆེན་པོ་དང་བཅས་པ་མ་ལུས་པ་རྣམས་བྱུང་དུ་ཟིན་ཀྱང་བརྩོན་འགྲུས་དང་ལྡན་པའི་སྐྱེས་བུ་་རྣམས་ནི་སེམས་སྨས་
པར་མི་འགྱུར་རོ། །གཡོས་པར་མི་བྱེད་ཅིང་ན་ཚ་མེད་དོ། །རང་དང་གཞན་གྱི་དོན་རྣམ་པར་ཉམས་པ་ཆེན་པོ་རྣམས་བྱུང་བར་གྱུར་ན་ཡང་ཡི་མུག་པར་མི་འགྱུར་ཞིང་ཡང་དང་ཡང་དུ་དོན་དེ་ཉིད་རྩོམ་པར་བྱེད་དོ། །རྒྱགས་པར་བྱེད་དོ། །
དགྲ་བོ་རྣམས་ཀྱིས་ཀྱང་གདུལ་དཀའ་བར་འགྱུར་རོ། །འདི་དག་གི་དོན་འགའ་ཞིག་གྲུབ་པ་ལ་འཇོམས་པར་མི་འགྱུར་རོ། །དོན་གང་དང་གང་བརྩམས་པ་དེ་དག་རྣམས་རྒྱས་པར་འགྱུར་རོ། །དེ་ལྟར་རེ་ཤིག་འཇིག་རྟེན་པའི་
དོན་རྣམས་ལ་ཡང་དེ་ཤེས་པར་གྱུར་པའི་མཁས་པ་རྣམས་ཀྱིས་བསྔགས་པར་བྱེད་ན། འཇིག་རྟེན་ལས་འདས་པའི་དོན་ཡང་དག་པའི་ཤེས་པ་སྔོན་དུ་བྱེད་པ་རྣམས་ལ་བརྩོན་འགྲུས་གཙོ་བོར་གྱུར་པ་ལ་ལྟ་ཅི་སྨོས། དེའི་
ཕྱིར་ཐམས་ཅད་ལ་གནས་སྐབས་ཐམས་ཅད་དང་དུས་ཐམས་ཅད་དུ་ཡང་ཤེས་པ་སྔོན་དུ་བཏང་བས་ཡུལ་དང་དུས་སུ་འཚམ་པ་དང་རིགས་པ་དང་ལྡན་པས་བརྩོན་འགྲུས་བརྩམ་པར་བྱའོ། །དེ་ལས་མཐར་ཐུག་པའི་བདེ་བ་
རྣམས་འབྱུང་བར་འགྱུར་རོ། །བཟློག་པ་ལས་ནི་བདེ་བ་མ་ཡིན་པ་འབྱུང་བ་དང་དོན་མ་ཡིན་པ་དུ་མ་རྣམས་སུ་འགྱུར་རོ། །དེའི་ཕྱིར་ན་ལོག་པའི་ཤེས་པ་སྔོན་དུ་བཏང་བའི་བརྩོན་འགྲུས་རྣམས་ནི་བརྩོན་འགྲུས་མ་
ཡིན་པར་རིག་པར་བྱའོ། །དེ་ནས་དེའི་ཚེ་རྨ་བྱའི་མངའ་བདག་དེས་གཙུག་ལག་གི་ཚིགས་སུ་བཅད་པའི་དབྱངས་ཀྱིས་བསྙད་པ་ཇི་ལྟར། ཡུལ་དང་དུས་སུ་རིག་པ་ཡི། །བྱ་བ་འང་རབ་ཏུ་བརྩོན་ལྡན་པ། །བརྩོན་འགྲུས་
<pb id="66.50b"/>རིགས་པས་བརྩམས་གྱུར་པའི། །འབྲས་བུ་འབྲས་དང་བཅས་པར་འགྱུར། །རིགས་པ་ཡུལ་དང་བྱ་བ་བྲལ། །ཆོས་ཀྱིས་ཡོངས་སུ་སྤངས་པ་ཡི། །བྱ་བ་བྱེད་པ་ཉམས་པར་འགྱུར། །བརྩོན་འགྲུས་ཀྱིས་ནི་ཡོངས་སྤངས་པས། 
རིགས་པས་བརྩོན་འགྲུས་རྩོམ་པ་ནི། །མཁས་པ་ཐར་པར་འགྲོ་བ་ཡིན། །ནམ་མཁའ་ལ་ནི་མདའ་འཕངས་བཞིན། །ལྷ་ཡི་འཇིག་རྟེན་དུ་ཡང་འགྲོ། །སྟོབས་དང་སྐྱེས་བུ་བརྩོན་འགྲུས་ཅན། །དགོས་པ་གང་དག་བརྩམ་གྱུར་པ། །དེ་
དག་དེ་ནི་རབ་འགྲུབ་ཅིང་། །རྣམ་བྱང་བར་ཡང་འགྱུར་བ་ཡིན། །འཇིག་རྟེན་འདས་པའི་དོན་འགའ་ཞིག །ལྷ་ཡི་འཇིག་རྟེན་ལས་འདོད་པ། །དེ་ནི་བརྩོན་འགྲུས་ཀྱིས་རབ་འགྲུབ། །བརྩོན་འགྲུས་བྲལ་བས་ནམ་ཡང་མིན། །སྙིང་ལས་
ཆུང་ཞིང་བརྩོན་འགྲུས་བྲལ། །ཆོས་ཀྱང་ཡོངས་སུ་སྤངས་པ་ཡི། །མི་ལ་དཔལ་ནི་རྒྱས་མིན་ཏེ། །ཞིམ་པོར་ཟ་ཞིང་ཟས་ཀྱི་བཞིན། །འཕགས་པའི་ལམ་ནི་ཡན་ལག་བརྒྱད། །ཤེས་པ་ལེགས་པར་ཡོངས་སུ་བསྐྱངས། །བརྩོན་
འགྲུས་ལྡན་པ་སྤྲོ་བ་ཆེ། །འགྲོ་བའི་མཆོག་ཏུ་འགྲོ་བར་འགྱུར། །བརྩོན་འགྲུས་ཀྱིས་ཀྱང་བྱང་ཆུབ་འཐོབ། །བརྩོན་པས་དེ་བཞིན་མཐོ་རིས་དང་། །སངས་རྒྱས་ཉིད་ཀྱང་བརྩོན་ལྡན་པས། །བརྩོན་འགྲུས་དང་མཚུངས་འགྲོ་བ་མེད། །དེ་
ཕྱིར་ཡོན་ཏན་དེ་རྟོགས་ལ། །བརྩོན་འགྲུས་ལྡན་པས་དབང་པོ་ཁྲིད། །བརྩོན་འགྲུས་བརྩམས་པའི་བློ་གྱིས་དང་། །བརྩོན་འགྲུས་མཚུངས་པའི་ནོར་ཡོད་མིན། །དེ་ལྟར་རྣམ་པར་བཀྲ་བ་ཞེས་བྱ་བའི་རྨ་བྱའི་རྒྱལ་པོ་དེས་དགའ་ལྡན་
པའི་ལྷ་དེ་དག་རྣམས་དང་འཐབ་བྲལ་གྱི་ལྷ་དེ་དག་རྣམས་ལ་སྐྱེ་བ་གཞན་རྗེས་སུ་དྲན་པར་གྱུར་པས་གཙུག་ལག་གི་ཆོས་རྣམས་སྟོན་པར་བྱེད་དོ། །ལྷ་དེ་དག་ཉིད་ཐམས་ཅད་ཀྱང་གཙུག་ལག་གི་ཆོས་དེ་དག་རྣམས་ཐོས་པར་གྱུར་
པ་དང་། བག་མེད་པ་རྣམས་དང་བྲལ་བ་དང་རྣ་བ་ཀུན་ནས་ལྷགས་ཤིང་ཡིད་ཀྱང་རྩེ་གཅིག་ཏུ་གྱུར་པས་རྣལ་དུ་ཕེབས་པའི་ལྷ་དེ་དག་རྣམས་ཀྱི་ཡིད་རྣམས་རྟོགས་ནས། རྨ་བྱའི་མངའ་བདག་དེ་གཞན་ཡང་ཤིན་དུ་ལེགས་པར་བརྩམས་
<pb id="66.51a"/>པའི་བློ་དང་ལྡན་པས་ཤིན་དུ་རབ་ཏུ་རངས་པར་གྱུར་པས་ཆོས་གཞན་སྟོན་པར་བྱེད་པ་ནི། ཐབས་སུ་གྱུར་པ་དང་ལེགས་པ་དང་ཤིས་པ་དང་མྱ་ངན་ལས་འདས་པར་འགྲོ་བར་འགྱུར་བ་རྣམས་ལྷ་དེ་དག་རྣམས་ལ་ཕན་
པའི་དོན་དང་བདེ་བའི་དོན་དུ་སྟེ། གཞན་ལ་ཕན་པ་ལ་རབ་ཏུ་ཞུགས་པའི་བྱང་ཆུབ་སེམས་དཔའ་གཞན་ཡང་ཆོས་ཆེན་པོ་གཞན་ལྔ་པ་ལྷ་དང་མི་རྣམས་ཀྱི་དོན་དང་ཕན་པ་དང་བདེ་བར་འགྱུར་བའོ། །འདི་ཡང་གང་ཞེ་ན། འདི་ལྟ་སྟེ་
ཆོས་སྟོན་པའོ། །ཆོས་སྟོན་པ་ནི་གང་གི་ཕྱིར་སྦྱིན་པ་ཐམས་ཅད་ཀྱི་ནང་ནས་བླ་ལྷག་པ་ཡིན་ཏེ། རྒོད་པ་འདི་དག་ཐམས་ཅད་འཇོམས་པར་བྱེད་པ་ནི། འདི་ལྟ་སྟེ་ཆོས་སྟོན་པར་བྱེད་པའོ། །ཆོས་སྟོན་པ་དང་ཉན་པ་དང་
ཆོས་སྟོན་པ་ལ་གུས་པ་དང་ཆོས་སྟོན་པ་ལ་དང་བ་དང་། ཆོས་སྟོན་པ་ལ་གཅེས་པར་བྱེད་པ་དང་ཆོས་སྟོན་པ་ལ་སྒྲུབ་པ་དང་ཆོས་སྟོན་པ་རྒྱུན་མི་འཆད་པར་བྱེད་པ་དང་དེ་བཞིན་གཤེགས་པས་ཀྱང་ཆོས་བླ་མར་མཛད་པ་ཡིན་
ན་གཞན་ཉན་ཐོས་དང་རང་སངས་རྒྱས་རྣམས་ལ་ལྟ་སྨོས་ཀྱང་ཅི་དགོས། གང་གི་ཕྱིར་ཡོན་ཏན་བཅུ་གཅིག་དང་ལྡན་པར་གྱུར་པའི་ཆོས་སྟོན་པ་ནི་གཅེས་པར་འགྱུར་བ་ཡིན་ནོ། །ཡོན་ཏན་བཅུ་གཅིག་གང་ཞེ་ན། འདི་ལྟ་སྟེ་
ཡུལ་དང་དུས་སུ་རིགས་པ་དང་གོ་བར་འགྱུར་བ་དང་འགལ་བ་མེད་པ་དང་གསལ་བ་དང་རྙེད་པ་དང་བཀུར་བསྟིའི་རྩ་བས་མ་ཡིན་པ་དང་། གདུལ་བྱའི་སེམས་ཀྱི་རྗེས་སུ་འཐུན་པར་ཆོས་སྟོན་པ་དང་། སྦྱིན་པའི་འབྲས་བུ་སླུ་བ་
མེད་པར་སྟོན་པ་དང་ཐེག་པ་ཆེན་པོ་དང་ཡང་དག་པར་ལྡན་པ་དང་འཁོར་བའི་ཉེས་དམིགས་ཀྱི་ཆོས་སྟོན་པ་དང་མཐོ་རིས་སུ་འབབ་པར་འགྱུར་བའི་ཆོས་སྟོན་པ་དང་། ལས་དང་འབྲས་བུ་ཀུན་དུ་སྟོན་པར་བྱེད་པས་སྟོན་པ་སྟེ། དེ་
ལྟར་རྣམ་པ་བཅུ་གཅིག་གིས་ཆོས་སྟོན་པར་བྱེད་པ་ནི་ཉན་པ་པོ་རྣམས་དང་རབ་ཏུ་སྨྲ་བར་བྱེད་པ་རྣམས་ལ་ཡང་གཅེས་པར་འགྱུར་བའི་ཆོས་རྣམས་ཡིན་ནོ། །དོན་དུ་བྱེད་པ་དང་ཡོན་ཏན་དུ་བྱེད་པ་དང་བདེ་བར་བྱེད་པ་དང་མྱ་ངན་ལས་
<pb id="66.51b"/>འདས་པའི་མཐར་ཐུག་པར་བྱེད་པ་རྣམས་ཇི་ལྟ་ཇི་ལྟར་ཡོངས་སུ་བསྔོ་བར་བྱེད་པ་དེ་ལྟ་དེ་ལྟར་འགྱུར་བ་ཡིན་ནོ། །ཆོས་སྨྲ་བ་ནི་གང་གི་ཕྱིར་རྣམ་པ་སྣ་ཚོགས་པའི་སྦྱིན་པ་འདི་དག་རྣམས་ཐམས་ཅད་ཀྱི་དྲུང་ན་ཡང་དམ་པའི་ཆོས་སྟོན་པའི་
སྦྱིན་པ་ནི་ཤིན་དུ་ལྷག་པ་ཡིན་ནོ། །ལུས་ཅན་རྣམས་ཐམས་ཅད་ལ་ཡང་མྱ་ངན་ལས་འདས་པའི་མཐར་ཐུག་པའི་བདེ་བ་རྣམས་དང་ལྡན་པར་འགྱུར་རོ། །དམ་པའི་ཆོས་སྟོན་པར་བྱེད་པ་དང་ཉན་པའི་ཡོན་ཏན་གཞན་ཡང་ཡོད་
དེ། གང་འགའ་ཞིག་ཆོས་སྒྲོགས་པ་ལ་དད་པ་དང་རབ་ཏུ་དད་པ་དང་ལྡན་པ་དབང་པོ་ཁ་ཕྱེ་བ་བློ་གཙང་བ་གཅིག་ཏུ་དཀོན་མཆོག་གསུམ་ལ་རབ་ཏུ་དང་བའི་བློས་ཁྱིམ་པ་འམ་རབ་ཏུ་བྱུང་བ་ཡང་རུང་སྟེ། དམ་པའི་ཆོས་ཉན་པར་འདོད་
པས་ཁྱིམ་ནས་བྱུང་ནས་ལྷ་ཁང་ངམ་ཀུན་དགའ་ར་བར་འགྲོ་བར་བྱེད་པ་ན། དེ་གོམ་པ་འབོར་བ་དང་གོམ་པ་འབོར་བ་ལ་ཚངས་པའི་བསོད་ནམས་འབྱུང་བར་འགྱུར་རོ། །ཡང་གང་དག་ཆོས་དང་ཆོས་སྨྲ་བ་ལ་ནོར་དག་གིས་མཆོད་པར་བྱེད་པ་
དེས་ནི་དངོས་སུ་སངས་རྒྱས་ལ་མཆོད་པར་འགྱུར་རོ། །དེ་ཇི་ལྟ་ཇི་ལྟར་མཆོད་པ་དེ་དག་ཡོངས་སུ་བསྔོ་བར་བྱེད་པ་ན། དེ་ལྟ་དེ་ལྟར་ཡོངས་སུ་སྨིན་པར་འགྱུར་རོ། །དེ་ཇི་སྲིད་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་
བར་དུ་འགྱུར་བ་ཡིན་ནོ། །ཆོས་སྟོན་པ་པོ་མཆོད་པར་བྱེད་པ་གང་ཡིན་པ་སྟེ། དེ་ཅིའི་ཕྱིར་ཞེ་ན། ཆོས་བསྒྲགས་པ་ལས་སེམས་ལས་སུ་རུང་བར་འགྱུར་བའི་ཕྱིར་རོ། །དེ་ལས་སུ་རུང་བར་བྱས་པ་ལས་ཀྱང་ཐོག་མ་མེད་པའི་དུས་ནས་
ཞུགས་པར་གྱུར་པའི་མུན་པ་རྣམས་འཇོམས་པར་བྱེད་པའི་ཕྱིར་རོ། །དེ་ལས་གཞན་འགའ་ཞིག་གིས་ཀྱང་སེམས་ལས་སུ་རུང་བར་བྱེད་པ་ནི་མ་ཡིན་ཏེ། ཆོས་སྨྲ་བ་རྣམས་ཇི་ལྟ་བ་བཞི་པོ་རྣམས་ཀྱི་ཡང་ཕན་པ་ལ་ལན་གྱིས་གླན་པར་
སླ་བ་མ་ཡིན་ནོ། །བཞི་པོ་གང་དག་ཞེ་ན་འདི་ལྟ་སྟེ། མ་དང་ཕ་དང་སངས་རྒྱས་དང་ཆོས་སྟོན་པ་པོའོ། །དེ་དག་རྣམས་ལ་བྱིན་པ་ནི་གཞལ་དུ་མྱེད་པར་འགྱུར་རོ། །རྒྱུ་དང་འབྲས་བུ་ལ་ཀུན་དུ་རྨོངས་པ་རྣམས་ནི་ཆོས་བསྟན་པ་ཐོས་
<pb id="66.52a"/>ནས་རྒྱུ་དང་འབྲས་བུ་ལ་དད་པ་དང་ལྡན་པར་འགྱུར་རོ། །ལོག་པའི་ལྟ་བ་ལ་སེམས་ཀུན་དུ་ཞུགས་པ་རྣམས་ནི་ཡང་དག་པའི་ལྟ་བ་དང་ལྡན་པར་འགྱུར་རོ། །སྲོག་གཅོད་པ་དང་མ་བྱིན་པར་ལེན་པ་དང་མི་ཚངས་པར་སྤྱོད་པ་ལ་
དགའ་བ་རྣམས་ནི་ཆོས་བསྟན་པ་དག་ཐོས་ནས་དེ་དག་རྣམས་སྤོང་བར་འགྱུར་རོ། །དེ་དག་རྣམས་ལ་ཆོས་བསྟན་པ་དེས་ཀྱང་ལས་སུ་རུང་བར་བྱས་ནས། མྱ་ངན་ལས་འདས་པའི་མཐར་ཐུག་པར་འགྱུར་རོ། །དེ་ལ་རྒྱུ་དེ་དག་གིས་ན་ཆོས་
སྟོན་པར་བྱེད་པ་པོས་ཕན་བཏགས་པ་ལ་ལན་གླན་འདི་སླ་བ་མ་ཡིན་ནོ། །ལུས་སྦྱིན་པར་བྱེད་པ་པོའི་མ་དང་ཕ་དག་ལ་ཡང་ལན་གླན་པར་བྱ་མི་ནུས་ཏེ། གསོ་བསྐྱེད་བྱེད་པ་པོ་དེ་དག་ཆོས་ལ་རབ་ཏུ་བཀོད་པར་གྱུར་པ་ནི་མ་གཏོགས་ཏེ་
གང་གི་ཚེ་བུས་མ་དང་ཕ་དག་ཆོས་ལ་རབ་ཏུ་འགོད་པར་བྱེད་པར་གྱུར་པ་དེ་ལྟར་ན་ཅུང་ཟད་ཅིག་ཕན་བཏགས་པར་འགྱུར་རོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཁམས་གསུམ་ན་ཆེས་ཁྱད་
པར་དུ་འཕགས་པ་འཁོར་བ་ལས་ངེས་པར་ཐར་པའི་འཕགས་པ་ལ་ཡང་ལན་གླན་པར་བྱ་བར་མི་ནུས་པ་སྟེ། དེ་རྟོགས་ཤིང་བསྒྲུབ་པ་ལ་ཀུན་དུ་དགའ་བའི་རྒྱུས་ལན་གློན་པ་རྣམས་ནི་མ་གཏོགས་སོ། །དེ་བཞིན་གཤེགས་པ་ལ་
ཡང་བྱ་བ་བྱས་པར་འགྱུར་ལ་བདག་ཉིད་ཀྱང་བདེ་ལེགས་ལ་སྦྱར་བར་འགྱུར་རོ། །དེ་ནས་དུས་དེའི་ཚེ་རྨ་བྱའི་མངའ་བདག་དེས་གཙུག་ལག་གི་ཚིགས་སུ་བཅད་པའི་དབྱངས་བརྗོད་པ་ཇི་ལྟར། བདེ་ལེགས་མྱ་ངན་འདས་འགྲོ་
བའི། །གང་ཡང་ཆོས་ནི་སྟོན་བྱེད་པ། །དེ་ནི་འབྲེལ་བ་ཀུན་གཅོད་པའི། །ལུས་ཅན་རྣམས་ཀྱི་བླ་མ་ཡིན། །གཏི་མུག་རག་བཞིན་ཞགས་བཅད་ནས། །ཤིས་པ་གཞན་ནི་སྟོན་པར་བྱེད། །ཆོས་རྣམས་རབ་ཏུ་སྟོན་པ་དང་། །
ལམ་སྟོན་པར་ནི་དེ་རབ་བརྗོད། །ཆོས་གང་གིས་ནི་མི་རྣམས་ཀྱང་། །སྲིད་པའི་རྒྱ་མཚོ་ལས་གྲོལ་བ། །དམ་ཆོས་མཆོག་རབ་ཡིན་པར་བརྗོད། །གང་ཡང་འཇིག་རྟེན་ཆོས་མ་ཡིན་གང་ཡང་ལུས་ཅན་རྣམས་ལ་ནི་ཞིང་ནི་བཞི་
<pb id="66.52b"/>པོ་འདི་རྣམས་ཡིན། །ཐེག་པ་མཆོག་ཏུ་བླ་མེད་དང་། །དབང་པོ་ཚང་བ་དེ་རྙེད་པ། །དེ་ཡི་སྐྱེ་འདི་འབྲས་བཅས་པར། །ལམ་སྟོན་མཛད་པས་གསུངས་པ་ཡིན། །མི་གང་ཆོས་ལ་མི་དགའ་བ། །དེ་ནི་ཕྱི་ནས་འགྱོད་པར་འགྱུར། །རྟག་
ཏུ་རྣམ་པར་ཆགས་པའི་ཡིད། །རྟག་ཏུ་འདོད་པ་རྗེས་སུ་ཚལ། །བུ་དང་ཆུང་མ་ལ་རབ་ཆགས། །ལུས་ཅན་རྣམས་ལ་མཐར་བྱེད་འབྱུང་། །ཀུན་ནས་ཉོན་མོངས་རྟག་ཏུ་འཐུག །སྐྱོན་ནི་དེ་དང་དེ་ཡིས་གང་ངན་སོང་ལ་ནི་
སེམས་འབབ་ཅིང་། །ལུས་ཅན་རྣམས་ནི་སེམས་ཀྱིས་བཅིངས། །གདུལ་བར་དཀའ་དང་དབྱུག་པ་གསུམ། །རྟག་ཏུ་ཡང་ནི་གླགས་གཅོད་པ། །དེ་ཡང་མི་རྣམས་དགྲར་གྱུར་པའི། །སེམས་ཀྱི་དབང་དུ་མ་འགྲོ་དང་། །དགྲ་བོ་ཤིན་ཏུ་
མིག་རྣོ་དེས། །རྣམ་པ་དུ་མར་སྒོམ་པར་བྱེད། །རྨུ་རྒོད་རྟ་ནི་ཇི་ལྟར་བར། །སེམས་དེ་ཆོས་ཀྱིས་ཡང་དག་བྱོས། །དེ་ལྟར་མཆོག་ཏུ་ཟབ་པར་གྱུར་པའི་ཞིང་གི་ཡོན་ཏན་རྣམས་རབ་ཏུ་བསྔགས་ཏེ། ཤེས་པས་ལྷ་དེ་དག་རྣམས་ལ་ཕན་
པར་འདོད་པའི་བྱང་ཆུབ་སེམས་དཔའ་དེ་སྨོན་ལམ་གྱི་དབང་གིས་དེར་སྐྱེས་ནས་གཞན་ལ་ཕན་པ་ལ་རབ་ཏུ་ཞུགས་པས། རྣམ་པ་དུ་མར་ཆོས་བསྟན་པར་གྱུར་ཅིང་ཆོས་ཀྱི་ཡོན་ཏན་རྣམས་ཀྱང་རབ་ཏུ་བསྒྲགས་པར་གྱུར་ཏོ་ཆོས་འདུལ་
བ་དེ་དག་ཐོས་པར་གྱུར་ནས་ཀྱང་ལྷ་དེ་དག་ཡིད་ཆེས་པར་རབ་ཏུ་དང་བ་དང་ཐམས་ཅད་ཀྱང་ཡིད་རྩེ་གཅིག་ཏུ་གྱུར་པས་ཉན་པར་བྱེད་པ་དང་གཏམ་རྗོད་པར་ཡང་བྱེད་དོ། །ཇི་ལྟར་འགལ་བ་མེད་པར་ཆོས་འདི་དག་སྟོན་པར་བྱེད་དོ། །གང་བྱའི་
རྒྱལ་པོ་འདིས་བདག་ཅག་དགའ་ལྡན་པ་རྣམས་ལ་སྟོན་པ་དེ་ནི། དགའ་ལྡན་གྱི་མངའ་བདག་ཉེ་བར་ཞི་བའི་ཆོས་དེ་དང་འདི་ལ་ཡང་འགལ་བར་ཅུང་ཟད་ཀྱང་མེད་ཅིང་ཐ་དད་དུ་བྱ་བ་ཡང་ཅུང་ཟད་ཀྱང་མེད་དོ་སོ་སོ་དང་ཁྱད་པར་དུ་བྱ་བ་
ཡང་ཅུང་ཟད་ཀྱང་མེད་དོ། །ཆོས་འདུལ་བ་འདི་ཐམས་ཅད་ནས་ཡོངས་སུ་བརྟགས་པར་གྱུར་པ་ནི། ཐོག་མ་དང་བར་དང་ཐ་མར་དགེ་བ་དང་མཆོག་ཏུ་རབ་ཏུ་དང་བ་དང་མཆོག་ཏུ་དགེ་ལེགས་སུ་གྱུར་པ་དང་མཆོག་ཏུ་བདེ་ལེགས་ཀུན་དུ་
<pb id="66.53a"/>འཐོབ་པ་དང་ལྷ་དང་མི་རྣམས་ཐམས་ཅད་ལ་ཕན་པར་བྱེད་པ་དང་ཤིས་པར་བྱེད་པ་ཡིན་ནོ། །དེ་ནས་ལྷ་དེ་དག་གིས་དེ་སྐད་ཅེས་བརྗོད་ནས་སླར་ཉིད་ཀྱང་ཇི་ལྟར་བདག་ཅག་རྣམས་ཐམས་ཅད་ལ་ཕན་པ་དང་བདེ་བ་དང་མྱ་
ངན་ལས་འདས་པའི་མཐར་ཐུག་པར་འགྱུར་བར་ཉི་ཤུ་རྩ་གཉིས་པར་གྱུར་པའི་ཆོས་ཀྱི་རྣམ་གྲངས་འདི་རྨ་བྱའི་མངའ་བདག་གིས་བཤད་དུ་གསོལ། ལྷ་དེ་དག་གི་དྲུང་ནས་ཐོས་པ་དང་། ཕྱིར་ཞིང་ཉིད་ཀྱང་ཆེས་རབ་ཏུ་རངས་པར་གྱུར་
པའི་ཡིད་ཀྱིས་ཏེ། སེམས་རབ་ཏུ་དང་བ་དང་སེམས་ཅན་རྣམས་ཐམས་ཅད་ལ་སྙིང་རྗེས་བརླན་པའི་བློ་དང་ལྡན་པ་དང་གཞན་ལ་ཕན་པ་ལ་རབ་ཏུ་ཞུགས་པར་གྱུར་པས་སླར་ཉིད་ཀྱང་ཉི་ཤུ་རྩ་གཉིས་པར་གྱུར་པའི་ཆོས་ཀྱི་རྣམ་
གྲངས་མཆོག་ཟབ་པའི་ཐེག་པ་ཆེན་པོ། མཆོག་ཏུ་རྒྱ་ཆེ་བའི་བདེ་ལེགས་ཀུན་ནས་ཐོབ་པར་བྱེད་པ་ལ་སྟོན་པར་བྱེད་པ་ལ་འདི་ལྟ་སྟེ། ཆོས་གཞན་འདི་ནི་མཆོག་ཏུ་ཐར་པར་བྱེད་པ་ཡིན་ཏེ་མཆོག་ཏུ་རྒྱ་ཆེ་བ་དང་། སྐྱེ་བོ་
རྣམས་ཐམས་ཅད་དགའ་བར་བྱེད་པ་ནི་འདི་ལྟ་སྟེ་སྙིང་རྗེ་བའོ། །སྙིང་རྗེས་ཞེས་བྱ་བའི་ཆོས་ནི་སྐྱེ་བོ་རྣམས་ཐམས་ཅད་ཀྱི་ཡིད་དུ་འོང་བ་དང་སྐྱེ་བོ་རྣམས་ཐམས་ཅད་ཀྱིས་ཡིད་ཆེས་པར་བྱེད་པ་དང་། འཁོར་བའི་འཇིགས་པས་
འཇིགས་པ་རྣམས་ཀྱི་ཡིད་ཆེས་པའི་ས་གཞི་དང་། ལེགས་པར་བསྡམས་པའི་ཡིད་ཅན་རྣམས་ཀྱི་མྱ་ངན་ལས་འདས་པ་དང་། སྐྱོབ་པ་མེད་པ་རྣམས་ཀྱི་སྐྱབས་ཀྱི་ས་ཡིན་ནོ། །གང་ལ་སྙིང་རྗེ་ཡོད་པ་དེ་ལ་མྱ་ངན་ལས་འདས་པ་
ཧ་ཅང་རིང་བ་མ་ཡིན་ནོ། །གཡོ་ཡང་ཡོད་པ་ཉིད་མ་ཡིན་ཏེ། ཁྲོ་བའི་སེམས་ལས་མངོན་པར་འདས་པ་དང་ཁྲོ་བ་དང་རྣ་རྣམ་པར་བྲལ་བའི་སྙིང་ལ་སྙིང་རྗེས་ཞུ་བའི་སེམས་དང་ལྡན་པའི་སྐྱེས་བུ་རྣམས་ནི་སྙིང་རྗེ་ཞེས་བྱ་བའི་རྒྱན་
ཆེན་པོ་རྣམས་ཀྱིས་བརྒྱན་པ་ཡིན་ནོ། །སྙིང་རྗེ་ཞེས་བྱ་བ་ཡང་གང་གི་ཕྱིར་གནོད་སེམས་ཀྱི་ཉེས་པ་རྣམ་པར་འཇོམས་པར་བྱེད་པའི་ཆོས་ཀྱི་སྙིང་རྗེ་འགྲོ་བར་ལྔར་སྐྱེས་པར་གྱུར་པའི་སེམས་ཅན་རྣམས་ལ་བྱ་བར་བྱའོ། །དེ་ལ་
<pb id="66.53b"/>རེ་ཤིག་ཐེག་པ་ཆེན་པོ་ལ་རབ་ཏུ་གནས་པའི་བྱང་ཆུབ་སེམས་དཔས་དམྱལ་བ་པ་རྣམས་ཀྱི་དབང་དུ་བྱས་པའི་སྙིང་རྗེ་བསྒོམ་པར་བྱའོ། །ཇི་ལྟར་ཞེ་ན་སེམས་ཅན་དེ་དག་རྣམས་ནི་རང་གི་ལས་ཀྱིས་ཅོ་དྲིས་པ་དང་
སེམས་དགྲར་གྱུར་པས་ཡོངས་སུ་བསླུས་པ་དང་། དཔེ་མེད་པར་གྱུར་པ་རྣམ་པ་དུ་མའི་ཕུར་པ་དང་འགྱུར་བྱེད་དང་ཐོ་བ་དང་ཟངས་ཀྱི་ཁུ་བ་དམར་པོ་དང་གཏུན་ཤིང་དང་ཆུ་ཀླུང་རབ་མེད་དུ་བྱ་རྒོད་དང་བྱ་རོག་གིས་འདྲེད་པར་བྱེད་པ་དང་། 
ནགས་ཚལ་རལ་གྲི་ལོ་མར་འཇུག་པར་བྱེད་པ་དང་། འགྱུར་བྱེད་ཀྱི་ཆུ་ཀླུང་ལ་སོགས་པའི་ཚོར་བ་དྲག་པོ་རྩུབ་པ་དཔེ་མེད་པ་རྣམས་ཀྱིས། ཡང་སོས་དང་ཐིག་ནག་དང་བསྡུས་འཇོམས་དང་ངུ་འབོད་དང་ངུ་འབོད་ཆེན་པོ་དང་ཚད་དང་རབ་ཏུ་ཚ་
བ་དང་མནར་མེད་པའི་མཐར་ཐུག་པའི་ཉེ་འཁོར་གྱི་དམྱལ་བ་རྣམས་དང་། དམྱལ་བ་བརྒྱ་སུམ་བཅུ་རྩ་དྲུག་གི་བརྒྱ་ཕྲག་རྣམས་ལ་འཚེད་པར་བྱེད་གཤག་པར་བྱེད་འབྱེད་པར་བྱེད་འཆུར་བར་བྱེད་དེ། རང་གི་ལས་ཀྱིས་བསླུས་པ་ལས་
ཀྱི་ཞགས་པས་གཟུང་བར་གྱུར་པ་སྲེད་པའི་མེས་ཡོངས་སུ་གང་བའི་ཕྱིར། སྐྱོབ་པར་བྱེད་པ་རྗེས་སུ་ཚོལ་བ་དང་སྐྱབས་རྩད་གཅོད་པར་གྱུར་པས་ཐམས་ཅད་དུ་ཀུན་ནས་རྒྱུག་པར་བྱེད་པ་རྣམས་ལ་འདི་ལྟར་སེམས་བསྐྱེད་པར་བྱ་སྟེ། 
ཅིས་འདི་དག་རྣམས་བདེ་བར་འགྱུར། ཇི་ལྟར་ན་སྐྱབས་སུ་འགྱུར་བ་ཡིན་ན། གང་གི་ཚེ་འདི་དག་རྣམས་ཀྱི་མཆོག་ཏུ་རྩུབ་པའི་སྡུག་བསྔལ་གྱི་རྒྱ་མཚོ་ཆེན་པོ་ལས་བདག་གིས་སྒྲོལ་བར་བྱེད་པར་འགྱུར་ཏེ་སེམས་ཅན་དེ་དག་ལ་དེ་ལྟར་སྙིང་
རྗེ་བར་བྱེད་དོ། །སྙིང་རྗེ་དང་ལྡན་པ་དེ་ཡང་གང་གི་ཚེ་ཤི་བར་གྱུར་པ་དེའི་ཚེ་ལྷ་རྣམས་ཀྱི་མངའ་བདག་དུ་འགྱུར་རོ། །མི་རྣམས་ཀྱི་ཡང་སྟེ་འཁོར་ལོ་སྒྱུར་བའི་རྒྱལ་པོར་འགྱུར་རོ། །སེམས་ཅན་རྣམས་ཐམས་ཅད་ལ་ཡང་འདོད་པ་དང་སྡུག་པ་
ཡིད་དུ་འོང་བ་དང་དགེ་བའི་ཆོས་རྣམས་ལ་རྗེས་སུ་དགའ་བར་ཡང་འགྱུར་རོ། །དེ་ལྟར་དམྱལ་བར་གྱུར་པའི་སེམས་ཅན་རྣམས་ཀྱི་གཟེར་ཟུག་དེ་དང་དེ་དག་རྣམས་དམིགས་ཏེ་སྙིང་རྗེ་བསྐྱེད་པར་བྱའོ། །དེ་ལྟར་ན་མང་དུ་ཆེན་པོར་གྱུར་པ་དང་རྣམ་
<pb id="66.54a"/>པ་དུ་མ་རྣམས་སུ་ཡང་ཚངས་པའི་བསོད་ནམས་མངོན་པར་འཕེལ་བར་འགྱུར་རོ། །གཞན་ཡང་ཐེག་པ་ཆེན་པོ་ལ་རབ་ཏུ་གནས་པའི་བྱང་ཆུབ་སེམས་དཔར་གྱུར་པ་དགེ་སྦྱོང་ངམ་བྲམ་ཟེ་འམ་བློ་དེ་དག་དང་མཚུངས་པར་གྱུར་པ་
གཞན་ཡང་རུང་སྟེ། བསྐུལ་བའི་བློས་སེམས་ཅན་རྣམས་ལ་ཕན་པ་ལ་གཅིག་ཏུ་མངོན་པར་དགའ་བས། ཡི་དགས་ཀྱི་དབང་དུ་བྱས་ལ་སྙིང་རྗེ་བསྐྱེད་པར་བྱའོ། །སེམས་ཀྱང་འདི་ལྟར་བསྐྱེད་པར་བྱ་སྟེ། ཇི་ལྟར་ཡི་དགས་འདི་དག་རྣམས་ནི། 
ཡི་དགས་ཀྱི་སྐྱེ་གནས་སུ་སྐྱེས་པར་གྱུར་པ། རྣམ་པ་སྣ་ཚོགས་པའི་བཀྲེས་པ་དང་སྐོམ་པས་བསྲེགས་པར་གྱུར་པའི་ལུས་ཅན། ནགས་ཚིག་པ་དང་འདྲ་བའི་ལུས་དང་ལྡན་པ་རྣམས། ཕན་ཚུན་དུ་ཁ་མངོན་དུ་ཕྱོགས་པར་གྱུར་ནས་མངོན་པར་
རྒྱུག་པར་བྱེད་དེ། འབར་བའི་ཕྲེང་བས་རབ་ཏུ་འབར་བར་གྱུར་པའི་ལུས་ཅན་རྣམས། ཐམས་ཅད་དུ་སྐྱབས་རྩད་གཅོད་པར་བྱེད་པས་ཕྱོགས་བཅུར་རྒྱུག་ཀྱང་དེ་དག་རྣམས་ཀྱི་སྐྱབས་ནི་འགའ་ཞིག་ཀྱང་མེད་དོ། །སྡུག་བསྔལ་དེ་དག་རྣམས་
ལས་དགྲོལ་བར་བྱ་ན། ཀྱེ་མ་འདི་དག་རྣམས་བཀྲེས་པ་དང་། སྐོམ་པའི་རང་བཞིན་གྱི་སྡུག་བསྔལ་རྣམ་པ་སྣ་ཚོགས་དེ་དག་རྣམས་ལས་ནམ་ཞིག་ཐར་བ་འབྱུང་བར་འགྱུར། དེ་ལྟར་ཡང་ཡི་དགས་ཀྱི་འཇིག་རྟེན་དུ་སྐྱེས་པའི་སེམས་ཅན་
རྣམས་ཀྱི་དབང་དུ་བྱས་ནས་སྙིང་རྗེ་སྐྱེད་པར་བྱེད་དོ། །གཞན་ཡང་ཐེག་པ་ཆེན་པོ་ལ་ལེགས་པར་རབ་ཏུ་གནས་པ་དེ་ཉིད་ཀྱིས་བྱང་ཆུབ་ཀྱི་སེམས་མངོན་དུ་བྱེད་པས། དུད་འགྲོ་རྣམས་མཐོང་ནས་ཀྱང་སྙིང་རྗེ་བསྐྱེད་པར་བྱེད་དོ། །ཡི་
དགས་རྣམས་ནི་སྡུག་བསྔལ་རྣམ་པ་དུ་མ་དང་ལྡན་པས་ཕན་ཚུན་ཆེས་ལྷག་པར་ལྷང་ཀྱོག་གིས་གསོད་པ་ལ་མངོན་པར་དགའ་བར་གྱུར་པ་ཡིན་ལ། དུད་འགྲོ་ཡང་གནས་གསུམ་དུ་སོང་བ་རྣམས་ལ་འདི་ལྟ་སྟེ། བར་སྣང་དང་
ཆུ་དང་ས་གཞི་ལ་རྒྱུ་བའོ། །ཕན་ཚུན་དུ་ཟ་བར་བྱེད་པའི་དབང་དུ་བྱས་ནས་དེ་དག་རྣམས་ཀྱི་སྲོག་གཏོང་བར་བྱེད་པའི་ཚུལ་ནི་རྣམ་པ་དུ་མ་ཡིན་ནོ། །ཀྱེ་མ་གང་གི་ཚེ་དེ་དག་རྣམས་སྡུག་བསྔལ་རྣམ་པ་དུ་མ་དེ་དག་ལས་གྲོལ་བར་
<pb id="66.54b"/>འགྱུར་ཞེས། དེ་ལྟར་དུད་འགྲོར་སྐྱེས་པའི་སེམས་ཅན་རྣམས་ཀྱི་དབང་དུ་བྱས་ནས་སྙིང་རྗེ་བསྐྱེད་པར་བྱེད་དོ། །སེམས་བསྐྱེད་པ་དང་ལྷན་ཅིག་ཉིད་དུ་ཚངས་པའི་བསོད་ནམས་འཕེལ་བར་འགྱུར་རོ། །བྱང་ཆུབ་སེམས་དཔའ་
སེམས་དཔའ་ཆེན་པོ་མཆོག་ཏུ་དགེ་བར་གྱུར་པའི་སེམས་དང་ལྡན་པ། སེམས་ཅན་ཐམས་ཅད་ལ་སྙིང་རྗེ་དང་ལྡན་པས་དུད་འགྲོ་རྣམས་ལ་སྙིང་རྗེ་སྐྱེད་པར་གྱུར་ཅིང་། ཤིན་དུ་ཉེས་པར་སྤྱད་པའི་ལས་ཀྱི་འབྲས་བུའི་ས་པ་
རྣམས་མཆོག་ཏུ་སྡུག་བསྔལ་བ་མཆོག་ཏུ་རྩུབ་པར་གྱུར་པའི་འགྲོ་བ་གསུམ་པོ་རྣམས་ལ་སྙིང་རྗེ་བསྐྱེད་ནས་འདོད་པ་ན་སྤྱོད་པའི་ལྷ་དྲུག་པོ་རྣམས་ཀྱི་དབང་དུ་བྱས་ནས་སྙིང་རྗེ་བསྐྱེད་པར་བྱའོ། །ལྷ་རྣམས་ཀྱིས་ཀྱང་རི་དང་སྨན་
ལྗོངས་རྣམས་ལ་དང་ནགས་དང་ཉེ་བའི་ནགས་རྣམས་ལ་ཡང་དཔེ་མེད་པའི་མཐོ་རིས་བདེ་བ་རྣམ་པ་དུ་མ་རྣམས་ཉེ་བར་ལོངས་སྤྱོད་ཅིང་པད་མའི་རྫིང་བུ་དང་ནགས་རྣམས་ལ་བུད་མེད་དང་ལྷན་ཅིག་ཏུ་རྩེ་དགའ་བརྒྱ་སྟོང་ཉེ་བར་ལོངས་སྤྱད་
ནས་ཟས་ཟད་པར་གྱུར་པ་ན་འཆི་འཕོ་བའི་སྡུག་བསྔལ་འབྱུང་ངོ་། །དེའི་རྗེས་ཐོགས་ལ་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་འགྱུར་རོ། །དེའི་ཕྱིར་ན་འཁོར་བ་འདིར་ཤིན་དུ་མཐོ་བརྩམས་པར་གྱུར་པ་དག་
སྲོག་ཆགས་རྣམས་ཀྱིས་ཉེ་བར་ལོངས་སྤྱོད་པར་བྱེད་དེ། སྲེད་པའི་འཆིང་བ་རྣམས་ཀྱིས་ཤིན་དུ་དམ་པར་བཅིངས་ནས་སྔོན་གྱི་མཐའ་དང་ཕྱི་མའི་མཐའ་རྣམས་སུ་ཀུན་དུ་རྒྱུག་པར་བྱེད་ཀྱང་། འདི་དག་གིས་ལམ་དམ་པ་
ཚོལ་བར་བྱེད་པ་ཡང་མ་ཡིན་ནོ། །དེ་ལྟར་ལྷ་རྣམས་ལ་ཡང་འཆི་འཕོ་བའི་སྡུག་བསྔལ་རྣམས་ལ་ཉེ་བར་དམིགས་ནས་སྙིང་རྗེ་སྐྱེད་པར་བྱེད་དོ། །དེ་བཞིན་དུ་མི་རྣམས་ལ་ཡང་སྙིང་རྗེ་སྟེ། རྣམ་པ་སྣ་ཚོགས་པའི་ལམ་
གྱི་འབྲས་བུར་སྐྱེས་པ་རྣམས་དམན་པ་དང་བར་མ་དང་ཁྱད་པར་དུ་འཕགས་པའི་བདེ་བ་དང་སྡུག་བསྔལ་གྱི་འབྲས་བུ་དག་ཉེ་བར་ལོངས་སྤྱོད་པར་བྱེད་པ་རྣམས་དམན་པ་དང་བར་མ་དང་ཁྱད་པར་དུ་འཕགས་པའི་ལས་ལ་ཉེ་བར་
<pb id="66.55a"/>ཞུགས་པ་རྣམས་སྤྱོད་པ་དང་རབ་ཏུ་རྒྱུ་བར་སྣ་ཚོགས་པ་དང་བསམ་པ་དང་མོས་པ་སྣ་ཚོགས་པ་དང་དབུལ་བས་གཟིར་བ་རྣམས། སྐྱབས་མེད་པ་རྣམས་གཞན་གྱིས་ཟིལ་གྱིས་མནན་པས་ཤིན་དུ་ཡང་གཟིར་བར་
གྱུར་པ་རྣམས་ཡོངས་སུ་ཚོལ་བའི་སྡུག་བསྔལ་གྱི་མཆོག་ཏུ་ཡོངས་སུ་ལོངས་སྤྱོད་པར་བྱེད་པའི་མིའི་འཇིག་རྟེན་དེ་མངོན་པར་མཐོང་ནས་སྙིང་རྗེ་བསྐྱེད་པར་བྱེད་དོ། །འདི་ཡང་མཆོག་ཏུ་དགའ་བར་གྱུར་པ་དང་མྱ་ངན་ལས་འདས་པའི་ཐར་
བར་འགྱུར་བའི་ཆོས་ཡིན་ནོ། །དེ་ལ་དེ་ལྟར་འགྲོ་བ་ལྔའི་སེམས་ཅན་རྣམས་ལ་སྡུག་བསྔལ་ལྔ་ཉེ་བར་དམིགས་པས་ན། ཐེག་པ་ཆེན་པོ་ལ་ཀུན་ནས་རབ་ཏུ་གནས་པ་གང་ཡིན་པའི་དགེ་སྦྱོང་ངམ་བྲམ་ཟེ་དག་གིས་ཀྱང་སྙིང་རྗེ་སྐྱེད་
པར་བྱེད་པ་རྣམས་ནི་ཐམས་ཅད་དུ་ཡང་བདེ་ལེགས་སུ་གྱུར་པའི་མྱ་ངན་ལས་འདས་པ་འཐོབ་པར་འགྱུར་རོ། །དེ་ནས་དེའི་དུས་འདིར་རྨ་བྱའི་རྒྱལ་པོ་དེས་འཁོར་བ་འཇིག་གི་ཚིགས་སུ་བཅད་པའི་དབྱངས་བརྗོད་པ་ཇི་ལྟར། ཀྭ་ཡེ་
ཐེག་ཆེན་ལ་རྟག་ཏུ། །གང་གི་སེམས་ནི་ལེགས་གནས་པ། །དེ་ཡི་སྙིང་རྗེ་རྗེས་འབྲེལ་བ། །མ་ལ་བུ་ནི་ཇི་བཞིན་ནོ། །གང་གིས་སེམས་ཀྱང་མྱོང་མིན་པའི། །སྙིང་རྗེ་ཡིས་ནི་རྣམ་བརྒྱན་པ། །དེ་ཡི་གྲོགས་པོར་འཇིག་རྟེན་འདིར། །
འགྱུར་རོ་སྙན་པས་ཀུན་ཏུ་ཁྱབ། །སྙིང་རྗེས་བརླན་དང་སྐྱོན་དང་བྲལ། །དབང་པོ་ལེགས་པར་གཏད་པ་དང་། །ཡང་དག་ལྟ་བ་རབ་ལྡན་པའི། །ཤིན་དུ་མྱ་ངན་འདས་མི་རིང་། །གང་ཞིག་སྙིང་རྗེས་རྣམ་བརྒྱན་དང་། ། མི་ཡི་འཇིག་རྟེན་ན་དེ་
ལྷ། །སྙིང་རྗེ་ཡིས་ནི་གང་དབུལ་བ། །དེ་ནི་ཤིན་དུ་དབུལ་པོར་འདོད། །གང་ཡང་བསམ་པ་འཇམ་པ་ནི། །མི་བཟང་གསེར་དང་འདྲ་བ་ཡིན། །སྙིང་རྗེ་རིན་པོ་ཆེ་འདི་ནི། །གང་དག་ཡིད་ལ་འཇུག་གྱུར་པ། །སེམས་ཅན་གང་ཡང་
རྟག་རྩོད་ལྡན། །རྟག་ཏུ་ཆོས་ལ་གཞོལ་གྱུར་པ། །དེ་དག་སྙིང་རྗེའི་སྒྲོན་མ་ཡིས། །སྙིང་ནི་ལེགས་པར་རབ་གསལ་བྱ། །གང་དག་དམ་ཆོས་ཆུ་བོ་ནི། །ཉིན་མཚན་མེད་པར་ལྡོག་པ་མེད། །དེ་དག་གནས་སྐབས་ཐམས་ཅད་དུ། །
<pb id="66.55b"/>སྙིང་རྗེས་མངོན་པར་དགའ་བའི་ཡིད། །སྙིང་རྗེས་བསིལ་བར་གྱུར་པ་ཡིན། །སེམས་ཅན་ཀུན་ལ་ཕན་དགའ་བས། །བདེ་བ་དཔེ་མེད་ལོངས་སྤྱད་ནས། །ཕྱི་ནས་མྱ་ངན་འདས་པར་འགྲོ། །སྙིང་རྗེ་ཐུབ་པས་བསྔགས་པ་ཡིན། །
སྙིང་རྗེ་དྲི་མེད་སྙིང་པོ་ཡིན། །སྙིང་རྗེ་སྐྱོན་རྣམས་འཇོམས་པ་པོ། །སྙིང་རྗེ་ཟད་པ་མེད་པའི་གཏེར། །ཡོན་ཏན་རྒྱན་རྣམས་ཀྱི་ཡང་མཆོག །སྐྱོན་རྣམས་ཐམས་ཅད་རྣམ་འཇོམས་སོ། །སྙིང་རྗེས་བརླན་ཕྱིར་ཐུབ་རྣམས་ཀྱིས། 
གོ་འཕང་བླ་ན་མེད་པར་འགྲོ། །སྙིང་རྗེའི་བཞོན་མ་གང་ལ་ཡོད། །དེ་ནི་མཆོག་གི་འོ་མ་ལྡན། །ཁྲོ་བས་སྲེག་དང་མི་ལྡན་པར། །སྙིང་ལ་ལེགས་པར་རབ་ཏུ་འཇུག །ཐེག་ཆེན་རྐྱལ་པ་ལ་ཞོན་པའི། །བརྩེ་བའི་སྙིང་རྗེ་ལེགས་
གནས་ནས། །སྐྱོན་གསུམ་རླབས་ནི་ཤུགས་པོ་ཆེའི། །སྲིད་པའི་རྒྱ་མཚོ་ལ་སྒྲོལ་བྱེད། །ཡོན་ཏན་རྒྱ་ཆེན་རྣམས་ཀྱི་གཙོ། །ནོར་ནི་མ་ཡིན་པ་ཡི་རྒྱན། །བཟང་པོ་རྣམས་ཀྱིས་རྟག་བརྩེ་བ། །འདིར་ནི་སྙིང་རྗེར་བརྗོད་པ་ཡིན། །
དེ་ལྟར་དེས་ལྷ་དེ་དག་རྣམས་ལ་ཆོས་སྟོན་པར་བྱེད་དོ། །ཐོག་མ་དང་བར་དང་ཐ་མར་དགེ་བར་གྱུར་པ་དང་། ཐམས་ཅད་དུ་འགལ་བ་མེད་པ་དང་རབ་ཏུ་བསྔགས་པ་དང་ཤིས་པ་དང་ལྷ་རྣམས་ཐམས་ཅད་ཉེ་བར་འཕེལ་བར་བྱེད་པར་
འགྱུར་རོ། །གཞན་ཡང་བཅོམ་ལྡན་འདས་དེས་བསྟན་པར་གྱུར་པའི་ཆོས་གཞན་གང་དག་ཡིན་ཞིང་། ཐེག་པ་ཆེན་པོ་ལ་རབ་ཏུ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཆོས་གང་དང་ཡང་དག་པར་
ལྡན་པས་སྐྱེས་བུ་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པར་འགྱུར་བ་འདི་ཡང་གང་དག་ཞེ་ན། འདི་ལྟ་སྟེ་དུལ་བའོ། །དུལ་བའི་ཆོས་ཀྱང་གང་གི་ཕྱིར་ཡང་བར་གྱུར་པའི་
སྐྱོན་རྣམས་ཡོངས་སུ་སྤངས་པ་དང་ཡོན་ཏན་རྣམས་འཛིན་པར་བྱེད་པ་ཡིན་ནོ། །བསམ་པ་འཇམ་པོ་དང་ལྡན་པའི་སྐྱེས་བུ་ལ་ཡང་དྲི་མ་རྣམས་ཐམས་ཅད་ཡོངས་སུ་སྤངས་པའི་མྱ་ངན་ལས་འདས་པ་ལག་ཏུ་འོང་བར་
<pb id="66.56a"/>འགྱུར་རོ། །བསམ་པ་འཇམ་པོའི་སྐྱེས་བུ་ཡང་གཅིག་ཏུ་དགེ་བ་བྱེད་པར་གྱུར་པ་དང་སྐྱེ་བོ་རྣམས་ཐམས་ཅད་ཡིད་ཆེས་པར་བྱེད་པར་འགྱུར་རོ། །སྙིང་རྩུབ་པར་གྱུར་པའི་སྐྱེས་བུ་ནི་རྡོ་རྗེ་དང་རྡོ་བ་དང་
མཚུངས་པ་མཁྲེགས་པའི་འཁོན་དམ་པོ་རྣམས་བློ་ལ་བསྡམས་པ་དང་ཀུན་ནས་མ་བསྡམས་པར་རྒྱུ་བ་སྐྱེ་བོ་རྣམས་ཐམས་ཅད་དང་མི་མཐུན་པར་འགྱུར་རོ། །མི་སྡུག་པ་དང་ཡིད་དུ་མི་འོང་བར་འགྱུར་ཏེ། གང་དང་གང་དག་བཟུང་
བར་གྱུར་པ་དེ་དག་འདིའི་སྙིང་ལས་ཡོངས་སུ་མི་འཕོའོ། །གཅིག་ཏུ་དགའ་བར་མི་འགྱུར་ཞིང་། བསམ་གཏན་གྱིས་ཀུན་དགའ་ར་བ་ན་རྒྱུ་བར་མི་འགྱུར་རོ། །དམ་པ་དང་ཀུན་དུ་འདྲེ་བར་འགྲོ་བ་མ་ཡིན་ནོ། །དེ་ལ་ཆོས་འདུལ་བ་རྣམས་
ལེགས་པར་འདོད་པར་མི་བྱེད་དེ། ཇི་ལྟར་གཞན་གྱི་ས་བོན་བཞིན་དང་། ཇི་ལྟར་བྱེ་མ་རྣམས་ལས་འབྲུ་མར་མི་འབྱུང་བ་བཞིན་དུ། དེ་ལྟར་སྐྱེས་བུ་ཁྲོན་མའི་རང་བཞིན་ཅན་སེམས་རྩུབ་པ་དེ་ལ་ཆོས་རྣམས་དེ་ལྟར་མི་འབྱུང་
ངོ་། །ཇི་ལྟར་བ་ལང་གི་རྭ་ལས་འོ་མ་དང་ཟླ་བ་དྲོ་བ་དང་མོ་ཤམ་ལ་བུ་དང་ནམ་མཁའ་ལ་མེ་ཏོག་ཡོད་པ་མ་ཡིན་ནོ། །དེ་བཞིན་དུ་ཁྲོན་མའི་རང་བཞིན་ཅན་དང་། ཁྲོ་བའི་ལས་ཅན་མཆོག་ཏུ་གཡོ་དང་ལྡན་པ་དང་གཡོ་ཅན་
གྱི་རིགས་སུ་གྱུར་པ། བློ་གྲོས་དམན་པ། བདག་ཉིད་ངལ་བར་བྱེད་པ། གཞན་དག་སླུ་བར་བྱེད་པ་སྲིད་པའི་འདམ་དུ་བྱིང་བ་མི་དགེ་བ་རྣམས་སྟེན་པར་བྱེད་པ། དཀོན་མཆོག་གསུམ་སྤངས་པར་གྱུར་པ། ཐེག་པ་
ཆེན་པོ་ལས་ཁ་ཕྱིར་ཕྱོགས་པ། དམུས་ལོང་དུ་གྱུར་པ་དམ་པའི་ཆོས་ཀྱི་ཉི་མ་མིག་གིས་མ་མཐོང་བ། མཆོག་ཏུ་མྱ་ངན་བྱེད་པར་གྱུར་པའི་སྐྱེ་བ་དང་རྒ་བ་དང་འཆི་བ་དང་མྱ་ངན་དང་སྨྲེ་སྔགས་འདོན་པ་དང་སྡུག་
བསྔལ་བ་དང་ཡིད་མི་བདེ་བའི་དགོན་པར་འཁྱམས་པ། མཐའ་ཡས་པའི་སྡུག་བསྔལ་རྣམས་འཇོམས་པར་བྱེད་པའི་བདུད་རྩི་སྤངས་པའི་སྐྱེས་བུ་ངན་པ་སྡུག་བསྔལ་གྱི་ཆུ་བོར་བྱིང་བར་གྱུར་པ་ལ་ནི། མྱ་ངན་
<pb id="66.56b"/>ལས་འདས་པ་ཉིད་ཡོད་པར་མི་འགྱུར་རོ། །དེ་ཅིའི་ཕྱིར་ཞེ་ན། གང་གི་ཕྱིར་འདིས་མྱ་ངན་ལས་འདས་པ་རྟོགས་པར་འགྱུར་བ་ལེགས་པར་འཐོབ་པར་བྱེད་པའི་ལམ་གྱི་རྒྱུ་ལ་ཡང་མི་འཇུག་པའི་ཕྱིར་རོ། །དེའི་ཕྱིར་འདི་
བདེ་བའི་སྐལ་བ་ཅན་དུ་མི་འགྱུར་རོ། །གང་ཡང་འདུལ་བ་དང་ལྡན་པར་གྱུར་པ་འཇམ་པོའི་ཡིད་ཅན་དེ་དག་རྣམས་ཐམས་ཅད་ནི་མྱ་ངན་ལས་འདས་པ་འཐོབ་པའི་སྐལ་བ་ཅན་དུ་གྱུར་པ་རྣམས་ནི་དེ་དག་ཡིན་ནོ། །དཔེར་ན་
ཏིལ་ལས་ནི་ཏིལ་མར་རོ། །ཉི་མ་ལས་ནི་འོད་ཟེར་རོ། །ཟླ་བ་ལས་ནི་བསིལ་བའོ། །མེ་ལས་ནི་དྲོ་བའོ། །ས་གཞི་ལ་ནི་བརྟན་པ་ཡིན་ནོ། །རྒྱ་མཚོ་ལས་ནི་ཧ་ཅང་མི་གཡོ་བའི་ཆུའོ། །བཏུང་ཆུ་ནི་བསིལ་བའོ། །
འབྱུང་བ་ཆེན་པོ་བཞི་པོ་རྣམས་ནི་བློ་ཀུན་དུ་གནས་པར་འགྱུར་བ་ཡིན་ནོ། །སེམས་འཇམ་པོ་རྣམས་ཀྱང་དེ་ཁོ་ན་བཞིན་དུ་ཡིན་ཏེ། སེམས་ལས་སུ་རུང་བ་དང་དད་པ་དང་ལྡན་པ་དང་རབ་ཏུ་བརྩོན་པ་དང་ལྡན་པ་དང་
ཕྱིན་ཅི་མ་ལོག་པར་སྟོན་པར་བྱེད་པ་དང་རྒྱུ་དང་འབྲས་བུ་ལ་དད་པ་དང་ལྡན་པ་ལ་ནི་མྱ་ངན་ལས་འདས་པ་མདུན་ཉིད་ན་གནས་སོ། །དེ་ནས་དུས་དེར་རྨ་བྱའི་རྒྱལ་པོ་དེས་གཙུག་ལག་གི་ཚིགས་སུ་བཅད་པའི་དབྱངས་
ཀྱིས་བསྙད་པ་ཇི་ལྟར། གང་གི་སྙིང་ནི་བཏུལ་བྱས་པ། །ཞུ་བར་གྱུར་པའི་གསེར་བཞིན་ནོ། །དེ་ནས་ངེས་པར་ཕན་དགེ་བའི། །སྡུག་བསྔལ་ལས་ནི་མྱུར་དུ་འགྲོ། །ཀུན་ནས་ཡོངས་སུ་བཏུལ་བ་ཡིས། །གང་གི་
སེམས་ནི་སྣོད་དུ་བྱས། །དེ་ལ་བདེ་ལེགས་སྐྱེ་འགྱུར་ཏེ། །ཞིང་རྣང་གྱི་ནི་སཱ་ལུ་བཞིན། །སེམས་ཀྱི་ཁྱིམ་གྱི་གཏེར་ལྡན་པ། །ལུས་ཅན་ཀུན་ལ་དེ་མི་བཟད། །མི་རྣམས་གཡོ་སྒྱུ་ཆེན་པོ་ཡིས། །དབུལ་བ་ཀུན་ནས་
འཇོམས་པར་བྱེད། །དབང་པོ་རྣོ་ཞིང་ཞི་བ་དང་། །རྟག་ཏུ་བསམ་གཏན་གྱིས་གནས་ཤིང་། །ཡུལ་རྣམས་ལ་ཡང་བག་དང་ལྡན། །སྡུག་བསྔལ་དག་གིས་གནོད་པ་འང་མེད། །དེ་ལྟར་རྨ་བྱའི་མངའ་བདག་དེས་ཚིགས་སུ་བཅད་པ་
<pb id="66.57a"/>བརྗོད་པ་ལ་འཐབ་བྲལ་བའི་ལྷ་དང་དགའ་ལྡན་པའི་ལྷ་དེ་དག་རྣམས་ཀྱང་ངོམས་པ་མེད་པས། སླར་ཡང་ཆོས་འདུལ་བ་དེ་ཉིད་ཉན་པར་འདོད་པས་ཐལ་མོ་ཁ་སྦྱར་ཏེ། དམ་པའི་ཆོས་ལ་གུས་པར་འགྱུར་ཞིང་། སླར་ཡང་
ཆོས་ཉན་པར་འདོད་པས་རབ་ཏུ་སྨྲས་པ། འཕགས་པས་བཤད་དུ་གསོལ། རྨ་བྱའི་མངའ་བདག་གིས་བསྟན་དུ་གསོལ། སེམས་དཔའ་ཆེན་པོ་བདག་ཅག་རྣམས་སླར་ཉིད་ཀྱང་གཉིས་ཀྱིས་ལྷག་པའི་ཆོས་ཀྱི་རྣམ་གྲངས་ཉི་ཤུ་པ་
འདི་དག་གང་ཐོས་པར་གྱུར་ནས་བདག་ཅག་རྣམས་མཆོག་ཏུ་བདེ་ལེགས་རྣམས་ཐོབ་པར་འགྱུར་བ་ལགས་སོ། །དེ་ནས་རྨ་བྱའི་མངའ་བདག་རྣམ་པར་བཀྲ་བ་དེ་ཉིད་སླར་ཉིད་ཀྱང་ལྷ་དེ་དག་རྣམས་ཉིད་ལ་ཆོས་ཀྱི་རྣམ་གྲངས་གཉིས་ཀྱིས་
ལྷག་པའི་ཉི་ཤུ་པ་དེ་ཉིད་འཆད་པར་བྱེད་དོ། །འདི་ལྟ་སྟེ་ཆོས་གཞན་འདི་ཡང་ཐེག་པ་ཆེན་པོ་ལ་ལེགས་པར་རབ་ཏུ་གནས་པའི་དགེ་སྦྱོང་ངམ་བྲམ་ཟེ་འམ་དེ་དག་དང་འདྲ་བ་རྣམས་ཀྱིས་ཀྱང་ཡིད་ལ་བྱའོ། །འདི་ཡང་གང་ཞེ་ན། འདི་ལྟ་སྟེ་རབ་
ཏུ་རྟེན་པའོ། །རབ་ཏུ་རྟེན་པ་ཞེས་བྱ་བའི་ཆོས་ནི་ཐམས་ཅད་ནས་ཐམས་ཅད་ལ་མཛེས་སོ། །དེ་དང་ཡང་དག་པར་ལྡན་པའི་དགེ་སྦྱོང་ངམ་བྲམ་ཟེ་འམ་དེ་དག་དང་རང་བཞིན་མཚུངས་པར་གྱུར་པ་གཞན་རྣམས་ཐམས་ཅད་དང་། ཁྱིམ་པ
འམ་རབ་ཏུ་བྱུང་བ་འམ་གཞན་དག་ཀྱང་བྱིས་པ་འམ་རྒན་པོ་ཡང་རུང་སྟེ། དེ་དག་དང་ཡང་དག་པར་ལྡན་པར་གྱུར་ཅིང་། དེས་རབ་ཏུ་གཡོགས་པ་རྣམས་ནི་མཛེས་པ་ཡིན་ནོ། །དེ་དང་མི་ལྡན་པའི་སྐྱེས་བུ་རྣམས་ནི་ལྕེ་སྤྱང་དང་ཁྭ་ཏ་དང་མཚུངས་
པ་རྣམ་པར་གྱུར་པ་འདྲ་བ་མ་ཡིན་པ་རྣམས་ཡིན་ནོ། །རེ་ཤིག་རབ་ཏུ་རྟེན་པ་འདི་ཡང་རབ་ཏུ་བྱུང་བའི་ཇི་ལྟར་བྱ་ཞེ་ན། རེ་ཤིག་དང་པོ་ཁོ་ནར་རབ་ཏུ་བྱུང་བ་རྣམས་ཀྱིས་རབ་ཏུ་བརྟེན་པར་བྱའོ། །དེ་ནི་རྣམ་པ་བདུན་ཏེ། རྣམ་པ་བདུན་
པོ་འདི་དག་ཀྱང་གང་ཞེ་ན། འདི་ལྟ་སྟེ་ཡུལ་གྱི་རྗེས་སུ་འཐུན་པར་གྱུར་པའི་ཕྱག་དར་ཁྲོད་ཡུལ་གང་དང་གང་ན་ཇི་ལྟ་བུའི་གོས་དང་ཁྱིམ་པ་རྣམས་གྱོན་པར་བྱེད་པ་དེ་ཆེད་དུ་བོར་བར་གྱུར་པ་དང་། དུར་ཁྲོད་ན་གནས་པ་དེ་དག་
<pb id="66.57b"/>ཀྱང་རབ་ཏུ་བྱུང་བས་བླང་བར་བྱའོ། །དེའི་ཕྱིར་གང་ཡང་དྲི་མ་ཅན་དང་ཧྲུལ་པོ་དང་སྦོམ་པ་དེ་དག་བླང་བར་བྱའོ། །འདི་ནི་ཆོས་གོས་ཀྱི་རབ་ཀྱི་རྟེན་ཡིན་ནོ། །གཞན་ཡང་ལྟ་བ་ལ་རབ་ཏུ་རྟེན་པ་ནི་མིག་རབ་ཏུ་ལྟ་བར་བྱེད་པ་རྣམ་པ་ཇི་
ལྟ་བུ་ཡིན་ན། འདི་ན་གང་དགེ་སློང་དག་གཉའ་ཤིང་གང་ཙམ་དུ་ལམ་དུ་ལྟ་བར་བྱེད་པ་དང་། སྦྱིན་པ་པོ་དང་སྦྱིན་བདག་རྣམས་ཀྱི་ཁྱིམ་དུ་རྗེས་སུ་ཞུགས་པ་ན་ཡང་ས་ལ་ལྟ་བར་བྱེད་དོ། །དེ་ཡང་ན་སངས་རྒྱས་ཀྱི་སྐུ་གཟུགས་ལ་གཅིག་ཏུ་
དྲན་པ་ཉེ་བར་གནས་པར་བྱེད་དོ། །དབང་པོ་གཅིག་ཏུ་བསྡམས་པ་དང་། ལུས་ཐམས་ཅད་ཤིན་དུ་ལེགས་པར་བསྡམས་པ་དང་། དབུགས་དབྱུང་བ་དང་རྔུབ་པ་བགྲང་བར་གྱུར་པས་ལུས་ཀྱི་དབང་དུ་བྱས་ནས་ཀྱང་དྲན་པ་དང་
ལྡན་པས་རྒྱུ་བར་བྱེད་ཀྱི། སྦྱིན་བདག་གི་ཁྱིམ་དུ་རྣམ་པ་ཐམས་ཅད་དུ་ཡང་ཉེ་བར་མཁོ་བའི་སྣོད་སྤྱད་རྣམས་ཡོངས་སུ་སྤྱད་ནས་ལྟ་བར་མི་བྱེད་དོ། །མིག་རིག་རིག་པོར་མི་བྱེད་ཅིང་བུད་མེད་དག་ལ་རབ་ཏུ་རྟོག་པར་མི་བྱེད་དོ། 
བྱིས་པ་ལ་འཁྱུད་པར་མི་བྱེད་ཅིང་ཡང་དང་ཡང་དུ་རྐང་པ་དག་བསྐུཾ་པར་མི་བྱེད་དོ། །ལག་པ་དག་རྣམ་པར་བསྐྱོད་པར་མི་བྱེད་དོ། །སྟན་ལས་རབ་ཏུ་བསྐྱོད་པར་མི་བྱེད་པ་དང་། ལག་པ་ལ་རང་གི་མགོ་བོ་བྱི་བྱད་མི་བྱེད་ལ་ཡང་དང་ཡང་དུ་
ཆོས་གོས་དག་བསྐྱོད་པར་མི་བྱེད་དོ། །ལག་པས་ལག་པ་གནོན་པར་མི་བྱེད་ཅིང་སོར་མོ་བསྐྱོད་པར་མི་བྱེད་དོ། །འདི་ནི་རབ་ཏུ་རྟེན་པ་གཉིས་པ་ཡིན་ཏེ། རྣམ་པ་དེ་ལྟ་བུའི་དགེ་སློང་ནི་ལྟ་བར་བྱེད་པ་ལ་རྟེན་པ་རབ་ཡིན་ནོ། །གཞན་ཡང་
རབ་ཏུ་རྟེན་པ་གསུམ་པ་ཡོད་དེ། དགེ་སློང་སྦྱིན་པ་པོ་དང་ཁྱིམ་བདག་གི་ཁྱིམ་དུ་ཞུགས་པར་གྱུར་ནས། རྐང་པ་གཉིས་བཀྲུས་ལ་ལག་པ་གཙང་མར་བྱས་ཏེ་ལྷུང་བཟེད་བྱི་དོར་བྱའོ། །བྱི་དོར་བྱས་ནས་ཀྱང་དམན་ཞིང་དམན་པའི་
སེམས་ཀྱིས་སྟན་ལ་འདུག་པར་བྱའོ། །བསྡད་ནས་ཀྱང་ཡང་ཡང་རྐང་པ་གཉིས་ཀྱི་བར་ཙམ་གྱི་མདུན་དུ་ལྷུང་བཟེད་ལྕུག་ཀོར་ལ་ལྷུང་བཟེད་གཞག་པར་བྱའོ། །ལག་པ་གཡས་པས་ཀྱང་ལྷུང་བཟེད་བསྲིངས་ལ་ལེགས་པར་བྱ་སྟེ་
<pb id="66.58a"/>བསོད་སྙོམས་བྱིན་ལེན་བྱའོ། །བླངས་ནས་ཀྱང་དེའི་རྗེས་ལ་སྨན་བཞིན་དུ་དང་ཁམ་ཡང་ཧ་ཅང་ཆེ་བར་མི་བྱའོ། །དེ་ཡང་ཁ་ཧ་ཅང་གདངས་ནས་ཁར་གཞུག་པར་མི་བྱའོ། །སྒྲ་ཆེ་བས་བཟའ་བར་མི་བྱ་ཞིང་མཆུ་ཧ་ཅང་
བསྐྱོད་པར་མི་བྱའོ། །གསུས་པའི་སུམ་ཆ་ཙམ་གྱིས་ཆོག་ཤེས་པར་གྱུར་པར་བྱའོ། །གཞན་དག་གི་ལྷུང་བཟེད་ལ་ཀུན་དུ་བལྟ་བར་མི་བྱའོ། །ཟས་གང་ལ་བརྐམ་ཆགས་བསྐྱེད་པར་གྱུར་པ་དེ་ཡང་བཟའ་བར་མི་བྱའོ། །དེ་ཟོས་པ་གང་
གིས་བག་མེད་པ་གཞན་རྣམས་བྱེད་པར་མི་འགྱུར་བ་རྣམས་སོ། །སྟོན་མོའི་ཡུལ་དང་དུས་ངེས་པར་རྫོགས་པ་དང་གང་གིས་དབང་པོ་རབ་ཏུ་དང་བར་གྱུར་པ་དང་ཤིན་ཏུ་མཉམ་པར་བཞག་པར་གྱུར་པའི་ཡིད་ཀྱིས་ཆོས་བསྟན་པར་བྱ་སྟེ། བློ་མཉམ་
པར་བཞག་པས་དང་ཤིན་དུ་མྱུར་བར་མ་ཡིན་པ་དང་བུལ་བ་མ་ཡིན་པ་དང་དྲང་བ་མ་ཡིན་པ་དང་སྐྱོག་པོ་མ་ཡིན་པ་དང་དོང་བ་མ་ཡིན་པ་དང་ཡུལ་དང་དུས་མངོན་པར་བལྟས་ཏེ། སྦྱིན་བདག་གི་སེམས་རྗེས་སུ་བསྲུངས་པར་འགྱུར་བར་བྱའོ། 
ཇི་ལྟར་འདི་བག་མེད་པ་རྣམས་ཀྱིས་འཇིགས་པར་མི་འགྱུར་བར་བྱའོ། །འདི་ནི་རབ་ཏུ་རྟེན་པ་གསུམ་པ་ཡིན་ནོ། །གལ་ཏེ་ཡང་ཟས་ཐོབ་པར་གྱུར་པ་འདིས་ཅུང་ཟད་ཅིག་མཐོང་བར་གྱུར་པ་གྲོང་ངམ་གྲོང་ཁྱེར་རམ་ཚོང་འདུས་རྣམས་ལ་
དེས་དེ་ཡིད་ལ་མི་བྱའོ། །འདོད་པར་ཡང་མི་བྱའོ། །དེ་ལ་སེམས་སྤྲོ་བ་བསྐྱེད་པར་ཡང་མི་བྱའོ། །ས་འཚམས་རིགས་པ་མ་ཡིན་པར་ཀུན་དུ་གོ་བར་བྱེད་པའི་གནས་མལ་རྣམས་ལ་བརྟགས་ཏེ་འདུག་པར་མི་བྱ་བ་འདི་ཉིད་ནི་རབ་ཏུ་བརྟེན་
པ་བཞི་པ་ཡིན་ནོ། །གཞན་ཡང་ངེས་པར་ཆགས་པ་མེད་པ་རབ་ཀྱི་རྟེན་ཡོད་དེ། དོན་རྣམས་ཐམས་ཅད་ལ་ལུས་དང་སྲོག་གཉིས་ལ་ཡང་ལྟོས་པ་མེད་པར་གྱུར་པའོ། །ཡོད་བྱད་དང་སྣོད་སྤྱད་མང་པོ་རྣམས་ཐོགས་ཤིང་ཁྱེར་བར་གྱུར་པ་ནི་
དགེ་སློང་མ་ཡིན་པ་དང་། ཀུན་ཏུ་རྩོམ་པས་ཡུལ་ལྗོངས་རྒྱུ་བ་ལ་མངོན་པར་དགའ་བ་མ་ཡིན་པའི་དགེ་སློང་དུ་གྱུར་པ་དང་། གཞན་གྱི་རྟགས་དང་ཆ་བྱད་འཛིན་པ་མ་ཡིན་པ་དང་། ཕེའུ་བཏབ་པ་ལ་ཆེད་ཆེར་བྱེད་པ་མ་ཡིན་པ་དང་། ཁྱིམ་
<pb id="66.58b"/>གཅིག་ཏུ་རབ་ཏུ་འཇུག་པ་ལ་མངོན་པར་དགའ་བར་གྱུར་པ་མ་ཡིན་པ་དང་། འདི་ནི་རབ་ཏུ་རྟེན་པ་ལྔ་པ་ཡིན་ནོ། །གཞན་ཡང་ངེས་པར་ཆགས་པ་མེད་པའི་རབ་ཏུ་རྟེན་པ་ཡོད་པ་ནི་ཤིང་དང་རྩྭ་དང་ས་གཅོད་པར་གྱུར་པ་མ་ཡིན། 
ལྷམ་ཁྲ་བོ་དང་གོས་ཁྲ་བོ་གྱོན་པར་འགྱུར་བ་མ་ཡིན། ཤིན་དུ་ཚུལ་ཁྲིམས་འཆལ་པ་རྣམས་ལ་ཡང་གཤེ་བར་བྱེད་པ་མ་ཡིན། རྒྱལ་པོའི་བསོད་སྙོམས་ལ་ལྟོས་པ་མཆོག་ཏུ་བྱེད་པ་མ་ཡིན། ཀུན་དུ་རྩོད་པས་གཟིར་བ་དང་
ལྡན་པའི་དགེ་སློང་ལ་རྗེས་སུ་སྟེན་པར་བྱེད་པ་མ་ཡིན་པ་འདི་ནི་རབ་ཏུ་རྟེན་པ་དྲུག་པ་ཡིན་ནོ། །གཞན་ཡང་རབ་ཏུ་རྟེན་པ་དག་ཡོད་པ་ལ་ཇི་ལྟར་དགེ་སློང་གང་སེམས་མཉམ་པ་ལ་རྟེན་པ་དེ་ནི། རབ་ཀྱི་རྟེན་དེ་དང་དེས་རྗེས་སུ་བསྟེན་པས་
ཕན་པ་བཞིན་དུ་གྱུར་པ། བདུད་ཀྱི་ཡུལ་ལས་འབྲོས་པ་ལ་བརྩོན་པ་ལ་ཆེད་ཆེར་བྱེད་པ་དང་། ཞི་བ་དང་དབང་པོ་དུལ་བ་རྣམས་ཀྱིས་རྗེས་སུ་སྟེན་པར་བྱེད་པ་ནི། རི་ཁྲོད་དང་རིའི་ཕུག་དང་བླ་གབ་མེད་པ་དག་དུ་རྒྱུ་བ་དང་། རྟག་ཏུ་ཡང་
སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་ལ་གནས་པར་གྱུར་པ་འདི་ནི་རབ་ཏུ་རྟེན་པ་བདུན་པ་ཡིན་ནོ། །དེ་ལྟར་ན་དགེ་སློང་གིས་རྣམ་པར་འཇོམས་པ་དང་། འཆིང་བ་རྣམས་ཐམས་ཅད་ལས་རྣམ་པར་གྲོལ་བར་ཡང་འགྱུར་
རོ། །དེ་ནས་དེའི་དུས་འདིར་རྨ་བྱའི་མངའ་བདག་གིས་ཚིགས་སུ་བཅད་པ་གཞན་དག་བསྙད་པ་ཇི་ལྟར། ཇི་བཞིན་རབ་ཏུ་རྟེན་སྤྱོད་ལྡན། །ཡེ་ཤེས་སྤྱོད་ཡུལ་རྟེན་པ་པོ། །འཁོར་བའི་སྐྱོན་གྱིས་འཇིགས་པ་ཡི། །རབ་ཏུ་བྱུང་བ་
འབྲས་བཅས་འདོད། །བསླབ་པའི་གཞི་ནི་ཉམས་མེད་དང་། །སྔོན་བདེ་བ་ལ་ཡང་སྤྲོ་མེད། །ཕུང་པོའི་རྒྱུན་གྱིས་འཇིགས་པ་ཡི། །ནགས་སུ་བསྟེན་པ་འབྲས་དང་ལྡན། །ངག་འཇམ་པ་དང་ཞི་བ་དང་། །མྱ་ངན་འདས་ལ་འང་ཁ་
ཕྱོགས་པ། །ལུས་ནི་ཚུལ་ཁྲིམས་ཀྱིས་བརྒྱན་པའི། །རབ་ཏུ་བྱུང་བ་འབྲས་བཅས་འདོད། །བདག་གི་དངོས་དང་གཞན་དངོས་ལ། །གང་གི་བློ་ནི་རྨོངས་མེད་པ། །ལས་ཀྱི་རྣམ་པར་སྨིན་པས་མིན། །ལམ་དང་ལམ་མིན་དེ་བཞིན་
<pb id="66.59a"/>ཉིད། །བདེ་དང་སྡུག་བསྔལ་འཇིགས་པ་དང་། །སྒྲིབ་པ་དང་ཡང་མི་ལྡན་ལ། །ཁྱིམ་གྱི་ཞགས་པ་རྣམ་གྲོལ་བས། །སྡུག་བསྔལ་ཉིད་ན་གནས་པ་མིན། །དེ་ལྟར་རབ་ཏུ་རྟེན་པའི་ཡོན་ཏན་རྣམ་པ་དུ་མ་རྣམས་སུ་རྨ་
བྱའི་མངའ་བདག་འདིས་ལྷ་དེ་དག་རྣམས་ལ་བརྗོད་དེ་ལྷ་དེ་དག་རྣམས་སླར་ཡང་དད་པ་སྐྱེད་པར་བྱེད་པའི་ཕྱིར་རོ། །དེའི་ཚེ་ལྷ་དེ་དག་རྣམས་ཐམས་ཅད་ཀྱང་ཆོས་འདུལ་བ་རྣམ་པ་དུ་མར་བརྗོད་པར་གྱུར་པ་ན་མཉམ་པར་བཞག་པའི་
རྣ་བའི་བུག་པས་ཉན་པར་བྱེད་དོ། །དེ་ནས་གཞན་ཡང་རྨ་བྱའི་མངའ་བདག་དེ་སྤྲོ་བ་ལྡོག་པ་མེད་པར་གྱུར་པས་སླར་ཡང་ཆོས་དེ་ཉིད་སྟོན་པར་བྱེད་དེ། འཐབ་བྲལ་གྱི་ལྷ་དེ་དག་རྣམས་དང་ཀུན་དུ་ལྷགས་པར་གྱུར་པའི་དགའ་
ལྡན་གྱི་ལྷ་དེ་དག་རྣམས་ལ་དམ་པའི་ཆོས་སྒྲོགས་པ་ལ་གུས་པས་ཕྱིར་ཡང་རྨ་བྱའི་བདག་པོ་དེ་ཉིད་ཀྱིས་ཆོས་སྟོན་པར་བྱེད་དོ། །ཐེག་པ་ཆེན་པོ་ལ་རབ་ཏུ་གནས་པའི་དགེ་སྦྱོང་ངམ་བྲམ་ཟེ་ལ་ཡང་ཇི་ལྟར་གཅེས་པར་བྱ་བར་
གྱུར་པའི་ཆོས་གཞན་དེ་ཡང་གང་ཞེ་ན། འདི་ལྟ་སྟེ་ལས་ལ་དད་པ་དང་ལྡན་པའོ། །ལས་དང་འབྲས་བུ་ལ་དད་པ་དང་ལྡན་པ་ཞེས་བྱ་བའི་ཆོས་ནི་ཆེན་པོར་གྱུར་པ་ཡིན་ནོ། །གང་ཡང་དགེ་སྦྱོང་ངམ་བྲམ་ཟེ་འམ་དེ་དག་དང་
མཚུངས་པར་གྱུར་པ་རྣམས་ཀྱང་རུང་སྟེ། ལས་དང་འབྲས་བུ་ལ་དད་པ་དང་ལྡན་པར་གྱུར་པའི་ཡིད་ཅན་དེས་ནི་ལུས་ཀྱི་ཉེས་པ་སྤྱོད་པར་བྱེད་པ་ན་ཤེས་པར་བྱེད་དེ་ཇི་ལྟར། ལུས་ཀྱི་ཉེས་པར་སྤྱད་པ་འདི་བསྟེན་ཅིང་བསྒོམས་
ལ་ལན་མང་དུ་བྱས་པས་ནི། མི་འདོད་པ་མི་སྡུག་པ་ཡིད་དུ་མི་འོང་བའི་རྣམ་པར་སྨིན་པ་རྣམས་བདག་ལ་འབྱུང་བར་འགྱུར་བ་ཡིན་ཏེ། དམྱལ་བ་དང་ཡི་དགས་དང་དུད་འགྲོའི་འགྲོ་བའི་ཡུལ་རྣམས་ལ་འབྲས་བུ་མི་འདོད་
པ་མི་སྡུག་པ་ཡིད་དུ་མི་འོང་བའི་སྡུག་བསྔལ་རྣམས་སོ་སོར་མྱོང་བར་འགྱུར་ལ་རེ། དེ་བཞིན་དུ་རང་ཉིད་ངག་གི་ཉེས་པར་སྤྱོད་པ་རྣམས་སྤྱོད་པ་ན་ཡང་འདི་ལྟར་ཡིད་ལ་བྱེད་དོ། །ཇི་ལྟར་བདག་གི་ངག་གི་ཉེས་པར་སྤྱོད་པ་འདི་
<pb id="66.59b"/>ཉིད་བསྟེན་ཅིང་བསྒོམས་ལ་ལན་མང་དུ་བྱས་པས་ནི། མི་འདོད་པ་མི་སྡུག་པ་ཡིད་དུ་མི་འོང་བའི་འབྲས་བུ་རྣམ་པར་སྨིན་པ་འབྱུང་བར་འགྱུར་ཏེ། དམྱལ་བ་དང་ཡི་དགས་དང་དུད་འགྲོའི་འགྲོ་བ་རྣམས་སུ་མི་དགེ་བའི་
ལས་ཀྱིས་སྐྱེ་བ་རབ་ཏུ་མྱོང་བར་འགྱུར་རོ། །དེ་བཞིན་དུ་ཡིད་ཀྱིས་ཉེས་པར་སྤྱོད་པ་ཡང་བྱེད་པ་དང་བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་པས་ནི་མི་སྡུག་ཅིང་ཡིད་དུ་མི་འོང་ལ་མི་འདོད་པ་མི་སྡུག་པ་ཡིད་དུ་མི་
འོང་པའི་འབྲས་བུ་དམྱལ་བ་དང་ཡི་དགས་དང་དུད་འགྲོའི་ཡུལ་རྣམས་སུ་འབྱུང་བར་འགྱུར་ཏེ། དགེ་སྦྱོང་ངམ་བྲམ་ཟེ་འམ་དེ་དག་དང་མཚུངས་པར་གྱུར་པ་གཞན་རྣམས་སམ། གང་ཡང་དེ་དག་དང་འདྲ་བར་གྱུར་པ་རྣམས་ཀྱིས་
གང་སྔོན་གྱི་དུས་ན་སྡིག་པའི་ལས་བྱས་པར་གྱུར་པ་རྣམས་དྲན་པར་བྱས་ནས་བཤགས་པར་བྱེད་དོ། །འགྱོད་པར་ཡང་བྱེད་དོ། །སངས་རྒྱས་ལ་རྗེས་སུ་སྟེན་པར་བྱེད་དོ། །ཇི་ལྟར་བདག་ཅག་གི་ལས་ཀྱི་འབྲས་བུ་
ཉེས་པར་བྱས་པ་རྣམས་ལས་གྲོལ་བར་འགྱུར་ཞེས། དེ་དག་རྣམས་ནི་ཡོངས་སུ་འདྲི་བའི་རང་བཞིན་ཅན་དུ་འགྱུར་རོ། །དེ་ནས་དེ་རྒན་པོ་ཤེས་ཉེན་དང་ལྡན་པ་དུལ་བ་ལ་སྤྲོ་བར་བྱས་ནས་ལྟུང་བ་འདི་དག་བཤགས་པར་
བྱེད་དོ། །འདི་ལས་ལངས་པས་དེ་སྲིད་ཀྱི་སྡིག་པའི་ལས་རྣམས་ཟད་པར་འགྱུར་རོ། །དེ་ལྟར་རེ་ཤིག་གང་སྔོན་གྱི་དུས་ན་ལས་བྱས་པར་འགྱུར་བ་དམ་པ་མ་ཡིན་པའི་ལས་ཉེ་བར་བྱས་པ་དེ་དག་ཕྱིས་ཡང་མི་བྱེད་དོ། །ལྡང་བར་ལ་
ཡང་སྤྱོད་པར་བྱེད་དོ། །དེས་མི་དགེ་བའི་ལས་འདི་དག་ཐམས་ཅད་ནས་ཐམས་ཅད་དུ་རབ་ཏུ་བྲལ་བར་འགྱུར་བ་འམ། དེ་དག་མགོ་སྨོད་པར་འགྱུར་རོ། །དེ་བཞིན་དུ་ད་ལྟར་བའི་དུས་སུ་ཉེས་པར་བྱས་པའི་ལས་བྱས་པར་
གྱུར་པ་ལུས་ཀྱི་དང་ངག་གི་དང་ཡིད་ཀྱིས་ཀྱང་སྟེ། རྣམ་པ་གསུམ་པོ་སེམས་ཡང་མོར་ཡོངས་སུ་འཇུག་པས་གལ་ཏེ་བྱས་པར་གྱུར་ན་ཡང་། དུས་འཇུག་པ་ཡུན་ཐུང་ངུས་དེ་མ་ཐག་དུ་གང་དག་སེམས་ཀྱིས་ཡོངས་སུ་བཏང་ནས་