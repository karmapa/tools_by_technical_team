<pb id="66.170a"/>དྲི་མི་ཞིམ་པར་འགྱུར་རོ། །<bampo n="228.65" zh="71.43"/>བདག་ཤིན་དུ་ཡང་ཆུ་ངན་མང་བར་འགྱུར་བ་དང་། གྲང་བ་རྣམས་བཟོད་པ་དང་། དྲོ་བ་རྣམས་དང་ཆུ་དྲོན་གྱི་གཏམ་ཙམ་ཡང་བཟོད་པར་མི་འགྱུར་བ་དང་། རོ་ཚ་བར་གྱུར་པ་རྣམས་མི་བཟོད་པ་དང་། 
བསིལ་བ་དང་། མངར་བ་དང་། ཡང་བ་རྣམས་བཟོད་པར་འགྱུར་རོ། །བདག་གི་ལུས་ཐམས་ཅད་ཀྱི་ཤ་ཡང་འདྲུལ་བ་དང་། དྲི་མི་ཞིམ་པ་དང་། རྣག་འཛག་པར་ཡང་འགྱུར་རོ། །དེས་ཤ་སུན་འདོན་པར་བྱེད་པའི་རླུང་ལ་སོ་སོར་
རྟགས་པས་ཀྱང་ཡང་དག་པ་ཇི་ལྟ་བར་ལུས་རྣམས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པར་གྱུར་པ་ན། རླུང་གཞན་གང་དག་བདག་གི་
ལུས་ལ་རབ་ཏུ་གནས་པ་ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཚིལ་ཀུན་ནས་སུན་འདོན་པ་ཞེས་བྱ་བའི་རླུང་བདག་གི་ལུས་ལ་རབ་ཏུ་གནས་ཏེ། དེ་བདག་ལ་འཁྲུགས་པར་
གྱུར་ན་ནད་གང་དག་སྐྱེད་པར་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི་གལ་ཏེ་བདག་གི་ཚིལ་ཀུན་དུ་མ་རུངས་པར་བྱེད་པའི་རླུང་དེས་བདག་གི་ཚིལ་རྣམས་ཤིན་དུ་ཕུལ་དུ་བྱུང་བ་
སྐྱེད་པར་གྱུར་ནས་བདག་གི་ལུས་ཀྱི་གནས་རྣམས་ལས་ཁ་ཅིག་ནི་ཚིལ་ཀྱིས་གནོན་པར་བྱེད་དོ། །ལ་ལ་ནི་སྐྲང་བར་བྱེད་པར་འགྱུར་རོ། །འགའ་ཞིག་ནི་མ་རུངས་པའི་གནས་སུ་བྱེད་དོ། །འགའ་ཞིག་ནི་དམའ་བར་བྱེད་དོ། །བརྒྱ་ལ་
ནི་ཤིན་དུ་སྲ་བར་ཡང་བྱེད་དོ། །འགའ་ཞིག་སྐྱ་བོར་ཡང་འགྱུར་རོ། །འགའ་ཞིག་ནི་རྣམ་པ་ཐམས་ཅད་དུ་སེམས་མེད་པར་འགྱུར་རོ། །གལ་ཏེ་འཁྲུགས་པར་མ་གྱུར་ན་ནི་ཇི་སྐད་དུ་བཤད་པར་གྱུར་པའི་ནད་དེ་དག་རྣམས་འབྱུང་
བར་མི་འགྱུར་རོ། །དེས་ཚིལ་ཀུན་དུ་སུན་འདོན་པར་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་གོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་
<pb id="66.170b"/>ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་གིས་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན་དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་
གྱུར་པ། རུས་པ་ཀུན་དུ་སུན་འདོན་པ་ཞེས་བྱ་བའི་རླུང་ལུས་ལ་རབ་ཏུ་གནས་པ་ཡིན་ཏེ། དེ་འཁྲུགས་པ་དང་མ་འཁྲུགས་པ་ན་བདག་ལ་ལས་ཅི་ཞིག་བྱེད་པ་ཡིན་ཞེ་ན། དེས་རུས་པའི་ལྷང་ཀྱོག་རྣམས་ཀུན་ནས་སྐྱེད་པར་བྱེད་
དོ། །མུར་འགྲམ་འབྱེད་པར་ཡང་འགྱུར་བ་དང་། གཉིད་མེད་པར་ཡང་བྱེད་དེ། ཉིན་མཚན་མེད་པར་གཉིད་མེད་པར་ཡང་འགྱུར་རོ། །བདག་གི་རྐང་མར་ཡང་ཤིན་དུ་སྡུག་བསྔལ་བར་བྱེད་ཅིང་བདག་གི་ལུས་ཐམས་ཅད་ཀྱང་སློ་
སློ་བོར་ཀུན་དུ་སྐྱེད་པར་བྱེད་དོ། །རྒྱུས་པ་ཡང་རབ་ཏུ་རྒྱས་པར་མི་འགྱུར་བ་དང་སྲ་བ་ཡང་མ་ཡིན་ནོ། །སྔོ་བར་གྱུར་པ་དང་། རྟག་པར་ཉེ་བར་དགའ་བ་མ་ཡིན་པའི་ཚོར་བ་རྣམས་ཀྱིས་ཁྱབ་པར་བྱེད་པས་ངལ་བར་གྱུར་པ་རྣམས་
བཞིན་དུ་བདག་གི་ལུས་ཀྱང་རྟག་ཏུ་འགྱུར་རོ། །སྐད་ཅིག་ཙམ་ཡང་མིག་བཙུམ་ཙམ་དུ་ཡང་བདག་གིས་བདེ་བ་རྙེད་པར་མི་འགྱུར་རོ། །དེས་རུས་པ་སུན་འདོན་པར་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་
ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་འཁྲུགས་པ་དང་འཁྲུགས་པར་མ་གྱུར་པ་ན་ལས་ཅི་ཞིག་
བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཁུ་ཆུ་ཀུན་དུ་སྐམས་པར་བྱེད་པ་ཞེས་བྱ་བའི་རླུང་བདག་གི་ལུས་ལ་རབ་ཏུ་གནས་པ་ཡིན་ཏེ། དེ་འཁྲུགས་པ་དང་མ་འཁྲུགས་པ་ན་
བདག་ལ་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི་གལ་ཏེ་ཁུ་ཆུ་སྐམ་བྱེད་ཀྱི་རླུང་བདག་ལ་འཁྲུགས་པར་གྱུར་ན། དེས་བདག་འཁྲུལ་བར་བྱེད་དོ། །མཚན་
<pb id="66.171a"/>མོ་ཡང་མལ་ན་བུ་མོ་དག་གི་རྨི་ལམ་གྱི་རྣམ་པར་འགྱུར་བ་ཀུན་དུ་སྟོན་པར་བྱེད་དོ། །རྣམ་པར་འགྱུར་བ་ནི་ཀུན་དུ་རྣམ་པར་རྟོག་པ་ལས་གྱུར་པའི་སོ་སོ་སྐྱེ་བོ་རྣམས་འདོད་པར་གྱུར་པས་བརྫུན་པོས་འདོད་པ་ལ་སྤྱོད་
པར་བྱེད་པ་སྟེ། རླུང་དེས་དམིགས་པར་གྱུར་པ་ནི་སྲིན་པོ་རྒྱུ་བའི་བུ་མོ་བརྫུན་པ་བདེན་པ་དང་རྣམ་པར་བྲལ་བ་ཞེས་བྱ་བ་དེས་བདག་ལ་ཅོ་འདྲི་བར་བྱེད་འདོད་པ་ཡིན་ནོ། །བདག་གི་ཟས་ཀྱང་སྨིན་པར་མི་འགྱུར་རོ། །དེས་ཁུ་ཆུ་ཀུན་
ནས་སུན་འདོན་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བར་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་
གི་རླུང་གཞན་གང་དག་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། མཐུག་ཀོབ་ཏུ་བྱེད་པ་ཞེས་བྱ་བའི་རླུང་
བདག་གི་ལུས་ལ་རབ་ཏུ་གནས་པ་ཡིན་ཏེ། དེ་འཁྲུགས་པ་དང་མ་འཁྲུགས་པ་ན་བདག་ལ་ལས་ཅི་ཞིག་བྱེད་པ་ཡང་། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི་གལ་ཏེ་མཐུག་ཀོབ་ཏུ་བྱེད་
པ་ཞེས་བྱ་བའི་རླུང་འཁྲུགས་པར་གྱུར་ན་དེས་བདག་གི་རྐང་པའི་གསེབ་དུ་གྱུར་པ་དང་། རྐང་པའི་མཐིལ་གྱི་གསེབ་དུ་གྱུར་པ་དང་། པུས་མོའི་ལྷ་ངའི་གསེབ་ཏུ་གྱུར་པ་དང་། མཇུག་མའི་གསེབ་ཏུ་གྱུར་པ་དང་། རྒྱབ་ཀྱི་གསེབ་ཏུ་
གྱུར་པ་དང་། གློ་བའི་གསེབ་ཏུ་གྱུར་པ་དང་། ནུ་མའི་གསེབ་ཏུ་གྱུར་པ་དང་། སྐེའི་གསེབ་ཏུ་གྱུར་པ་དང་། དཔུང་བའི་གསེབ་ཏུ་གྱུར་པ་དང་། མགོ་བོའི་གསེབ་ཏུ་གྱུར་པ་དང་། རྣ་བའི་གསེབ་ཏུ་གྱུར་པ་དང་། སྨིན་མའི་
གསེབ་ཏུ་གྱུར་པ་དང་། ཡན་ལག་དང་ཉིང་ལག་རྣམས་ཐམས་ཅད་ཀྱི་གསེབ་ཏུ་གྱུར་པའི་བདག་གི་ལུས་རྣམས་ལ་མཐུག་པོ་ཀབ་ཀོབ་ཏུ་སྐྱེད་དོ། །ཀུན་དུ་དཀྲིག་པར་བྱེད་ཅིང་རབ་ཏུ་འཕེལ་བར་བྱེད་དོ། །ཀུན་དུ་
<pb id="66.171b"/>འཁུམ་པར་བྱེད་པ་དང་འཁྲུལ་བར་བྱེད་དོ། །རྐང་པ་དག་རྡོལ་བར་ཡང་བྱེད་དོ། །གལ་ཏེ་ཡང་བདག་གིས་མར་སར་དང་མར་ནག་དག་གིས་བྱུག་པ་བྱས་པར་གྱུར་ན་དེས་བདག་གིས་བསྐུས་པ་རྣམས་སྐམ་པར་བྱེད་དོ། །
རྙིངས་པར་བྱེད་དོ། །དེས་མཐུག་ཀོབ་ཏུ་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བར་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་
ཞིང་གནས་ཏེ། བདག་གི་རླུང་གཞན་གང་དག་གིས་ལས་ཅི་ཞིག་བྱེད་པར་གྱུར་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི་སྐྲ་དཀར་པོར་བྱེད་པ་ཞེས་བྱ་བའི་རླུང་བདག་གི་ལུས་ལ་
རབ་ཏུ་གནས་པ་ཡིན་ལ། དེ་བདག་ལ་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན། གལ་ཏེ་སྐྲ་དཀར་པོར་བྱེད་པའི་རླུང་བདག་གི་ལུས་འཁྲུགས་པ་སྐྱེས་པར་གྱུར་ན། དེས་བདག་གཞོན་པ་
ལང་ཚོ་ལ་བབ་པ་ཡིན་ཡང་སྐྲ་དཀར་ཀུན་དུ་སྐྱེད་པར་བྱེད་དོ། །གཞོན་པ་ལང་ཚོ་ལ་བབ་པར་གྱུར་པ་ཡང་རྗུད་པ་ཉིད་དུ་སྐྱེད་པར་བྱེད་དེ་དེ་ནི་ཇི་ལྟར་རྒན་པོ་བཞིན་ནོ། །གལ་ཏེ་ཡང་བྱིས་པ་སོ་སོའི་སྐྱེ་བོ་གཞན་དག་རྣམས་ལ་
ཡང་ཟས་ཀྱིས་སྐྱེད་པར་བྱེད་དོ། །དེ་དག་ཀྱང་བུའི་རིམ་པ་ཇི་ལྟ་བས་རྒན་པོ་རྣམས་སུ་འགྱུར་རོ། །གཞོན་པ་ལང་ཚོ་ལ་བབ་པར་གྱུར་པ་དེ་དག་རྣམས་ཀྱང་ངེས་པར་ཡང་ཀུན་དུ་འབྲེལ་པར་བྱེད་དོ། །དེ་དག་རྣམས་ཀྱང་གཞན་
གང་དག་བྱིས་པ་རྣམས་ལ་ཡིན་པ་ལས་དེ་དག་ཀྱང་རྒྱུན་གྱི་རིམ་པས་རྒས་པ་དང་ཤིན་དུ་འབྲེལ་པར་བྱེད་དོ། །གསར་པ་ལང་ཚོ་ལ་བབ་པ་རྣམས་ཀྱང་སྐྲ་དཀར་པོར་བྱེད་པའི་རླུང་གི་མཐུ་སྟོབས་ཀྱིས་གསར་པ་ལང་ཚོ་ལ་བབ་
པ་རྣམས་ཀྱང་རྒས་པ་རབ་ཀྱི་སྟོབས་དང་ལྡན་པར་འགྱུར་རོ། །སྐྲ་དཀར་དུ་བྱེད་པའི་རླུང་དེ་ཡང་བཟང་ལྡན་དུས་ན་མི་འབྱུང་ངོ་། །རྩོད་ལྡན་གྱི་དུས་ན་ཡང་ཇི་ལྟར་ཆོས་མ་ཡིན་པ་ལ་ཕལ་ཆེར་སྐྱེ་དགུ་རྣམས་གནས་པར་གྱུར་
<pb id="66.172a"/>པ་དེ་ལྟ་དེ་ལྟར་སྐྲ་དཀར་དུ་བྱེད་པའི་རླུང་རབ་ཏུ་འཕེལ་བར་འགྱུར་རོ། །དེ་ལྟར་ཡང་ཆོས་མ་ཡིན་པ་ལ་གནས་པའི་སེམས་ཅན་རྣམས་ཕལ་ཆེ་བར་འགྱུར་རོ། །དེས་སྐྲ་དཀར་དུ་བྱེད་པའི་རླུང་ལ་སོ་སོར་བརྟགས་
པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་གིས་ལས་ཅི་
ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། འཐུན་པ་སུན་འདོན་པ་ཞེས་བྱ་བའི་རླུང་བདག་གི་ལུས་ལ་རབ་ཏུ་གནས་པ་ཡིན་ཏེ། དེ་གལ་ཏ་བདག་ལ་
འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་དེས་བདག་ལ་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། བདག་ལ་འཁྲུགས་པར་གྱུར་པས་
ནི་དང་ཀ་མི་བདེ་བར་བྱེད་དོ། །སྡུག་པ་དང་འཐུན་པ་རྣམས་ལ་ཞེ་སྡང་བར་འགྱུར་རོ། །དེ་ཉིན་མོ་ཉལ་བ་ན་འཁྲུག་པར་འགྱུར་ཏེ། ཟས་མངར་མོ་རྣམས་ཀྱང་བདག་གིས་མིད་པར་མི་ནུས་སོ། །བདག་ཚ་བ་དང་སྐྱུར་བའི་
ཟས་རྣམས་འདོད་པར་འགྱུར་རོ། །རྩུབ་མོ་དེ་དག་རྣམས་ཀྱིས་ཀྱང་བདག་གི་ཡིད་རབ་ཏུ་ཁྲོ་བ་སྐྱེད་པར་བྱེད་དོ། །ཉིན་མོ་སྤྱོད་པའི་སར་མ་ཕྱིན་ན་ཡང་ལུས་ངལ་བར་འགྱུར་རོ། །དེས་འཐུན་པ་སུན་འདོན་པར་བྱེད་པའི་རླུང་
ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། རླུང་གཞན་གང་
དག་བདག་གི་ལུས་ལ་རབ་ཏུ་གནས་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གཅིན་ལྷག་མ་སུན་འདོན་པར་བྱེད་པ་ཞེས་བྱ་བའི་རླུང་བདག་གི་ལུས་ལ་རབ་ཏུ་
<pb id="66.172b"/>གནས་པ་ཡིན་ཏེ། དེ་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་བདག་ལ་ལས་ཅི་ཞིག་བྱེད་པ་ཡིན་ན། དེས་ཐོས་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི། གལ་ཏེ་བདག་གི་
གཅིན་ཀུན་ནས་སུན་འདོན་པར་བྱེད་པའི་རླུང་རབ་ཏུ་འཁྲུགས་པར་གྱུར་ན། དེ་ཡིས་ཉིན་མོ་དང་མཚན་མོ་མེད་པར་ཡང་བདག་གི་ཕོ་མཚན་ལ་གནས་པའི་ཚོར་བ་རྣམས་རབ་ཏུ་ཞི་བར་མི་འགྱུར་རོ། །རྟག་ཏུ་ཡང་བདག་ཆུ་
ངན་གཏོང་འདོད་པར་འགྱུར་རོ། །བདག་གི་ཆུ་ངན་གཏང་བར་ཡང་མི་ནུས་སོ། །བདག་གི་ལུས་ཀྱང་རྟག་པར་ཀུན་དུ་སྤྲོ་བ་མེད་པར་འགྱུར་རོ། །བདག་གི་དབུགས་འབྱིན་པ་ན་རྫོགས་པར་ཡང་མི་འགྱུར་རོ། །དེ་རབ་ཏུ་
སྟོབས་ཆེ་བར་གྱུར་ན་བདག་ཤིན་དུ་ཡང་སྐྱ་བོར་སྐྱེད་པ་དང་། རྫུད་པར་ཡང་བྱེད་དོ། །དེས་གཅིན་ལྷག་མ་ཀུན་ནས་སུན་འདོན་པར་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་
སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། རླུང་གཞན་གང་དག་བདག་གི་ལུས་ལ་རབ་ཏུ་གནས་པར་གྱུར་ན། དེས་ཐོས་པ་ལས་བྱུང་བའི་
ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཟས་དང་ལྡན་པ་ཞེས་བྱ་བའི་རླུང་བདག་གི་ལུས་ལ་རབ་ཏུ་གནས་པ་ཡིན་ཏེ། དེ་བདག་ལ་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་
བྱེད་པ་ཡང་། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི་གལ་ཏེ་ཟས་དང་ལྡན་པའི་རླུང་རབ་ཏུ་འཁྲུགས་པར་གྱུར་ན་རང་བཞིན་དུ་གནས་པར་གྱུར་པའི་ཟས་ལས་དེ་ཡང་གང་གི་ཚེ་
ཟས་བཞི་འགྱུར་རམ་ལྔ་འགྱུར་དུ་ཡང་ཟ་བར་བྱེད་དོ། །དེ་བདག་ལ་རབ་ཏུ་འཁྲུགས་པར་གྱུར་ན་ཟས་དང་བཅས་པར་གྱུར་ཏུ་ཟིན་ཀྱང་སྤྲོ་བ་འཇིག་པར་བྱེད་དོ། །བདག་གིས་མིག་འབྱེད་པ་དང་འཛུམས་པར་བྱེད་ཀྱང་མི་
<pb id="66.173a"/>ནུས་སོ། །རླུང་དེ་སྟོབས་དང་ལྡན་པར་གྱུར་པས་བདག་གི་ཡིད་ལ་ཆོས་རྣམས་སྲིད་པར་ཡང་མི་འགྱུར་རོ། །དེས་ཟས་དང་ལྡན་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་
བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱིས་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན། དེས་
ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། སྟེང་དུ་འགྲོ་བར་བྱེད་པ་ཞེས་བྱ་བའི་རླུང་བདག་གི་ལུས་ལ་རབ་ཏུ་གནས་པ་ཡིན་ཏེ། དེས་བདག་ལ་ལས་ཅི་ཞིག་བྱེད་པ་ཡིན་པ་ཡང་། དེས་ཐོས་པ་ལས་
བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི་གལ་ཏེ་སོ་འབྱེད་པར་བྱེད་པའི་རླུང་འཁྲུགས་པར་གྱུར་ན་ནི་དེས་བདག་གི་སོ་ལ་ལྷང་ཀྱོག་དང་། སོ་འཇིག་པ་དང་། སོ་རྣམས་རྩ་བ་ནས་འབྲུལ་བ་དང་། སོ་རྣམས་རྙིལ་སྐྲང་བ་དང་
ཁ་སྐྲང་བ་དང་། མཆུ་སྐྲང་བ་དང་། རྐན་ཡང་སྔོན་པོར་བྱེད་དོ། །དེས་སོ་འབྱེད་པར་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་
བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་ལུས་ལ་རླུང་གཞན་གང་དག་རབ་ཏུ་གནས་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རྩེའུ་ཆུང་དག་ལ་
རབ་ཏུ་སྲེག་པར་བྱེད་པ་ཞེས་བྱ་བའི་རླུང་ལུས་ལ་རབ་ཏུ་གནས་པ་ཡིན་ཏེ། དེ་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་བདག་ལ་ལས་ཅི་ཞིག་བྱེད་པ་ཡང་། དེས་མཐོང་བར་གྱུར་པ་ནི་རྩེའུ་ཆུང་ལ་རབ་ཏུ་སྲེག་པར་བྱེད་པ་ཞེས་
བྱ་བའི་རླུང་བདག་ལ་རབ་ཏུ་འཁྲུགས་པར་གྱུར་ན། དེས་བདག་གི་མགྲིན་པ་ལ་ཟུག་གཟེར་དང་། མགྲིན་པ་ལ་ཤ་འབྲས་དང་། མགྲིན་པ་སྦོམ་པོར་ཡང་བྱེད་དོ། །འུར་འུར་ཞེས་ཀྱང་བྱེད་དོ། །དེས་རྩེའུ་ཆུང་ལ་སྲེག་པར་བྱེད་པའི་རླུང་ལ་
<pb id="66.173b"/>སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བར་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་གིས་འཁྲུགས་པར་གྱུར་པ་
དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། འོག་ཏུ་འགྲོ་བ་ཞེས་བྱ་བའི་རླུང་ལུས་ལ་རབ་ཏུ་གནས་པ་ཡིན་ཏེ། དེ་བདག་ལ་འཁྲུགས་
པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན། འོག་ཏུ་འགྲོ་བར་བྱེད་པའི་རླུང་དེ་འཁྲུགས་པར་གྱུར་ན་ཡང་དེས་བདག་གི་ཟས་རྣམས་ལས་མང་དུ་ནི་སུན་བཏོན་པར་གྱུར་ནས་ཤིན་དུ་ཉུང་བ་ཞིག་དངས་པར་འགྱུར་
རོ། །དེ་ལ་ཟས་རྣམས་དངས་པར་གྱུར་པས་ནི་ལྤགས་པ་དང་། ཁྲག་དང་། ཤ་དང་། ཚིལ་དང་། རུས་པ་དང་། ཁུ་ཆུ་དང་། ལྷ་རྐང་རྣམས་ཀྱང་འཕེལ་བར་བྱེད་དོ། །རྙོག་པར་གྱུར་པས་ནི་རླུང་དང་། མཁྲིས་པ་དང་། བད་ཀན་རྣམས་རབ་ཏུ་འཁྲུགས་
པར་འགྱུར་རོ། །བདག་གི་སྟེང་དང་འོག་ཏུ་བྱེད་པའི་རླུང་དེ་གལ་ཏེ་འཁྲུགས་པར་གྱུར་ན་ནི་དེས་ཆེས་མང་དུ་ཟས་དང་བརྩོན་འགྲུས་རྣམས་སུན་འབྱིན་པར་བྱེད་དོ། །ཤིན་དུ་ཉུང་བ་ཞིག་དང་བར་བྱེད་དོ། །དེས་འོག་ཏུ་འགྲོ་བའི་རླུང་ལ་སོ་སོར་
བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་འཁྲུགས་པར་གྱུར་པ་
དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། སྟེང་དུ་འགྲོ་བར་བྱེད་པ་ཞེས་བྱ་བའི་རླུང་བདག་གི་ལུས་ལ་རབ་ཏུ་གནས་པ་ཡིན་ཏེ། དེས་
འཁྲུགས་པར་གྱུར་པ་དང་། འཁྲུགས་པར་མ་གྱུར་པ་ན་བདག་ལ་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི། སྟེང་དུ་འགྲོ་བར་བྱེད་པའི་རླུང་ནི་བདག་གི་སྤྱི་བོ་ལ་བརྟེན་
<pb id="66.174a"/>ནས་སྤྱི་བོའི་ཐོད་པ་ཕུག་པར་གྱུར་ནས་དུ་བ་ལྟ་བུ་སྤྱི་བོ་ནས་བྱུང་སྟེ་འགྲོ་བར་བྱེད་དོ། །བདག་ཚ་བར་གྱུར་པའི་ནང་ན་འགྲོ་བར་གྱུར་ན་སྤྱི་བོ་བརྟོལ་ནས་དུ་བ་ཉིད་དུ་རྒྱུ་བར་བྱེད་དོ། །དེ་ནི་གཙུག་ཕུད་ནས་མཐོང་བར་འགྱུར་
རོ། །ཉིན་མོ་དང་མཚན་མོ་མེད་པར་ཡང་རྒྱུན་མི་འཆད་པར་འགྲོ་བའོ། །སོ་སོའི་སྐྱེ་བོ་རྣམས་ཐམས་ཅད་ཀྱིས་མངོན་སུམ་དུ་ཡང་མཐོང་ངོ་། །གལ་ཏེ་ཡང་རབ་ཏུ་འཁྲུགས་པར་གྱུར་ན་དེ་ནི་སྤྱི་བོ་བརྟོལ་ནས་ཀུན་དུ་འགྲོ་བར་
བྱེད་དེ། དེ་རྒྱུན་མ་ཆད་པས་ཞག་གསུམ་ན་ངེས་པར་འཆི་བར་འགྱུར་རོ། །དེས་སྟེང་དུ་འགྲོ་བར་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་
འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། བདག་གི་རླུང་གཞན་གང་དག་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་
བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གལ་ཏེ་བདག་གི་གློ་ན་རྒྱུ་བར་བྱེད་པའི་རླུང་འཁྲུགས་པར་གྱུར་ན། དེས་བདག་གི་དབུགས་དབྱུང་བ་དང་རྔུབ་པ་རྣམས་ཀྱང་བསྐྱོད་པར་བྱེད་པ་དང་། བདག་གི་རྩ་དང་
རྒྱུས་པ་རྣམས་ཐམས་ཅད་ཀྱང་གཡོ་བར་བྱེད་དོ། །རྣམ་པར་འདྲེ་བར་བྱེད་ཅིང་འཕྱང་བར་ཡང་བྱེད་དོ། །ཀུན་ནས་ཐུང་བར་བྱེད་ཅིང་རིང་བར་ཡང་བྱེད་ལ། སྣ་སྦུབས་དག་གཞོམ་པར་བྱེད་དོ། །ཤུ་ཤུའུ་བ་དག་ཀྱང་སྐྱེད་པར་བྱེད་དོ། །
དེས་ཀྱང་བདག་འཆི་བ་ལ་ཐུག་པའི་སྡུག་བསྔལ་འབྱུང་བར་འགྱུར་རོ། །དེས་རྩིབ་ལོགས་ལ་རྒྱུ་བར་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བར་ལུས་སོ་སོར་རིག་པར་བྱེད་དོ། །གཞན་ཡང་
རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གང་དག་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་
<pb id="66.174b"/>ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཟ་མ་ཏོག་ལ་གནས་པ་ཞེས་བྱ་བའི་རླུང་ལུས་ལ་རབ་ཏུ་གནས་པ་ཡིན་ཏེ། དེ་འཁྲུགས་པ་དང་མ་འཁྲུགས་པ་ན་བདག་ལ་ལས་ཅི་ཞིག་བྱེད་པ་ཡིན་པ་
ཡང་། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི་ཟ་མ་ཏོག་ལ་གནས་པའི་རླུང་གལ་ཏེ་འཁྲུགས་པར་གྱུར་པ་ན། དེས་བདག་གི་རྒྱུས་པ་མང་པོ་ལག་པའི་གནད་ལ་
གནས་པ་རྣམས་དང་། རྐང་པ་ལ་གནས་པའི་རྒྱུས་པ་མང་པོ་རྣམས་དང་། རྒྱབ་ལ་གནས་པའི་རྒྱུས་པ་མང་པོ་རྣམས་དང་། གསང་བ་ལ་གནས་པའི་རྒྱུས་པ་མང་པོ་རྣམས་དང་། ལུས་ཐམས་ཅད་ལ་གནས་པའི་
རྒྱུས་པ་མང་པོ་རྣམས་ཀུན་དུ་འཁུམ་པར་བྱེད་དོ། །ཀུན་ནས་འབྲེལ་པར་བྱེད་དོ། །ཀུན་དུ་སྒོ་བར་བྱེད་དོ། །སེམས་དང་བྲལ་བར་ཡང་བྱེད་དོ། །རྒྱུས་པའི་ཚོགས་ཆེན་པོ་དེ་ལ་ཡང་ལུས་པོ་ཞེས་ཀྱང་རྗོད་པར་བྱེད་དོ། །དེས་ཟ་མ་
ཏོག་ལ་གནས་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། 
རླུང་གཞན་གང་དག་བདག་གི་ལུས་ལ་རབ་ཏུ་གནས་པ་ཡིན་ན། དེས་སྤུ་འབྱེད་པར་བྱེད་པ་ཞེས་བྱ་བའི་རླུང་བདག་གི་ལུས་ལ་རབ་ཏུ་གནས་པར་འགྱུར་བ་མཐོང་བར་གྱུར་ཏོ། །དེ་འཁྲུགས་པར་གྱུར་པ་དང་འཁྲུགས་པར་
མ་གྱུར་པ་ན་བདག་ལ་ལས་ཅི་ཞིག་བྱེད་པ་ཡིན་པ་ཡང་། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི། གལ་ཏེ་སྤུ་འབྱེད་པ་ཞེས་བྱ་བའི་རླུང་བདག་གི་ལུས་ལ་འཁྲུགས་པར་གྱུར་
ན་ནི་དེས་བདག་གི་ཡན་ལག་དང་ཉིང་ལག་རྣམས་ཐམས་ཅད་ལ་གནས་པའི་སྤུ་རྣམས་འཇོམས་པར་བྱེད་དོ། །སེར་སྐྱར་ཡང་བྱེད་པ་དང་། ཡན་ལག་དེའི་ཡུལ་ཕྱོགས་རྣམས་མདོག་ངན་པར་ཡང་བྱེད་དོ། །བདག་གི་སྤུ་རྣམས་
<pb id="66.175a"/>ཉམས་པར་འགྱུར་རོ་ཞེས་ཤེས་པར་ཡང་འགྱུར་བ་དང་། ཆུད་འཛའ་བར་གྱུར་པ་རྣམས་ནི་ཕྱིར་ཞིང་ལྷག་པར་ཁྱད་པར་དུ་འཕེལ་བར་ཡང་འགྱུར་རོ། །དེས་སྤུ་འབྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་
ཡང་དག་པ་ཇི་ལྟ་བ་བཞིན་དུ་ལུས་སོ་སོར་རྟོགས་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་འཁྲུགས་པར་གྱུར་པ་དང་
འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རླུང་རྗེས་སུ་འཐུན་པ་ཞེས་བྱ་བ་སྟེ། རླུང་འཁྲུགས་པ་འམ་མ་འཁྲུགས་
པ་ན་ཡང་ལས་ཅི་ཞིག་བྱེད་པ་ཡང་། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བ་ནི་རྗེས་སུ་འཐུན་པར་གཡོ་བའི་རླུང་ནི་སྐབས་དང་སྐབས་རྣམས་སུ་ཇི་ལྟ་བར་རླུང་གིས་རྗེས་སུ་འཐུན་པར་
སྤྲོ་བར་བྱེད་པ་སྟེ། ཐ་མལ་པའི་ཚད་དུ་འགྲོ་བ་དང་། འོང་བ་དང་། བསྐུམ་པ་དང་། རྐྱོང་བ་དང་། རྣམས་རྗེས་སུ་འཐུན་པར་རྣམ་པར་འབྱེད་པར་བྱེད་པའོ། །གལ་ཏེ་ཡང་ལུས་ཐམས་ཅད་དུ་འགྲོ་བར་བྱེད་པས་བསྐྱོད་ནས་ནི་དེས་
ཡིད་རྒྱུ་བར་བྱེད་པའི་རྒྱུན་ཡང་བསྐྱོད་པར་བྱེད་དོ། །དེའི་རྐྱེན་ཀྱིས་བདག་རླུང་གིས་སྨྱོན་པར་འགྱུར་རོ། །བདག་གི་སེམས་མཉམ་པར་བཞག་པར་ཡང་མི་འགྱུར་རོ། །དེས་རླུང་རྗེས་སུ་འཐུན་པའི་རླུང་ལ་སོ་སོར་བརྟགས་
པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། རླུང་གཞན་གང་དག་བདག་གི་ལུས་ལ་
རབ་ཏུ་གནས་པ་ཡིན་ལ། དེ་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་བདག་ལ་ལས་ཅི་ཞིག་བྱེད་པ་ཡང་། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ལས། ཉལ་བ་ལས་རྣམ་
<pb id="66.175b"/>པར་གཡེང་བ་སྟོན་པ་ཞེས་བྱ་བའི་རླུང་ལུས་ལ་རབ་ཏུ་གནས་པ་ཡིན་ཏེ། དེ་གལ་ཏེ་བདག་ལ་འཁྲུགས་པར་གྱུར་ན། དེས་བདག་སངས་རྒྱས་ཀྱི་གསུང་ཉན་པར་གྱུར་པ་ན་ནི་གཉིད་སྐྱེད་པར་བྱེད་དོ། །ཀུན་ནས་ཉོན་མོངས་པ་ཅན་མི་དགེ་བར་
གྱུར་པ་རྣམས་ཉན་ན་ནི་གཉིད་མི་སྐྱེད་དོ། །དེ་སེམས་ཅན་གྱི་རྒྱུན་རྣམ་པར་གཡེང་བ་ཉིད་དུ་ཡང་བྱེད་དོ། །མཚན་མོ་ཡང་ཡིད་ལ་བྱེད་པ་ཡང་དག་པར་མི་འགྱུར་རོ། །བདག་མང་དུ་མངོན་པར་བརྗོད་པར་འགྱུར་རོ། །ཕྱོགས་སུ་གྱུར་པ་
རྣམས་ན་ཡང་བདག་གིས་སྐྲ་ཤད་འཛིངས་པར་མཐོང་བར་འགྱུར་རོ། །དེས་ཉལ་བས་རྣམ་པར་གཡེངས་པ་རྣམས་སྟོན་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །
གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། རླུང་གཞན་གང་དག་བདག་གི་ལུས་ལ་རབ་ཏུ་གནས་པ་ཡིན། དེས་ལས་ནི་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་
སམ་ལྷའི་མིག་གིས་མཐོང་བར་གྱུར་པ། མི་བཟོད་པ་ཞེས་བྱ་བའི་རླུང་བདག་གི་ལུས་ལ་རབ་ཏུ་གནས་པ་ཡིན་ཏེ། དེ་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་བདག་ལ་ལས་ཅི་ཞིག་བྱེད་པ་ཡང་། དེས་ཐོས་པ་ལས་བྱུང་
བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ལས་གལ་ཏེ་བདག་གི་མི་བཟོད་པའི་རླུང་འཁྲུགས་པར་གྱུར་ན། དེས་བདག་གླེང་གཞི་ཆུང་ངུ་ཙམ་གྱིས་ཀྱང་རབ་ཏུ་ཁྲོ་བར་བྱེད་དོ། །དེས་ཁྲོ་བའི་དབང་དུ་གྱུར་པར་ཡང་
ལེགས་པར་སྟོན་པར་བྱེད་དོ། །སོ་སོའི་སྐྱེ་བོ་རྣམས་ལ་ཁྲོ་བ་སྐྱེད་པར་འགྱུར་བ་ཡང་ཡིན་ནོ། །སྤུ་རྣམས་ཀྱང་ལངས་པར་བྱེད་དོ། །སྙིང་ལ་གནས་པའི་རླན་རྣམས་སྐྱེད་པར་ཡང་བྱེད་དོ། །བདག་གིས་ཉེ་བ་ན་གནས་པའི་
གཟུགས་རྣམས་ཀྱང་རིང་བ་ན་གནས་པ་བཞིན་དུ་མཐོང་ངོ་། །བདག་གིས་ཉི་མ་དང་ཟླ་བ་དག་གི་དཀྱིལ་འཁོར་ཡང་ཕྱིན་ཅི་ལོག་ཏུ་མཐོང་བར་འགྱུར་རོ། །ཟླ་བ་ཡང་ཉི་མ་ལྟར་བདག་གིས་མཐོང་བར་འགྱུར་ཏེ། རླུང་དེ་རབ་ཏུ་
<pb id="66.176a"/>འཁྲུགས་པར་གྱུར་པའི་སྐྱོན་གྱིས་ཡིན་ནོ། །དེས་མི་བཟོད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་
བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་གིས་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་
སམ་ལྷའི་མིག་གིས་མཐོང་བར་གྱུར་པ། ལྕེ་ལ་གསལ་བྱེད་དང་ཡི་གེ་རྣམས་བྱེད་པ་ཞེས་བྱ་བའི་རླུང་བདག་གི་ལུས་ལ་རབ་ཏུ་གནས་པ་ཡིན་ཏེ། དེ་འཁྲུགས་པ་དང་མ་འཁྲུགས་པ་ན་ལས་ཅི་ཞིག་བྱེད་པ་ཡང་། དེས་ཐོས་
པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི་བདག་གི་གསལ་བྱེད་དང་ཡི་གེ་གང་ཡིན་པ་འདི་དག་རྣམས་ནི་བརྗོད་པར་བྱ་བར་ཡང་མི་ནུས་ཀྱི། དེ་དག་ནི་སེམས་དང་སེམས་ལས་བྱུང་བ་དག་
གིས་དམིགས་པས་ལྕེ་ལས་བརྗོད་པ་དང་ཡི་གེ་རྣམས་དང་བཅས་པར་རླུང་གི་མངོན་པར་བརྗོད་པ་ཡིན་ཏེ། སེམས་ཀྱིས་བྱེད་པའི་རྗེས་སུ་འབྲང་བར་བྱེད་པའི་རླུང་གིས་བསྐྱོད་པར་གྱུར་པས་བརྗོད་པ་དང་ཡི་གེ་རྣམས་
གཅིག་མ་ཡིན་པར་བྱེད་པ་ཡིན་ཞིང་། དེ་ལྟར་ལྕེ་ཡིས་བརྗོད་པ་དང་ཡི་གེ་བྱེད་པའི་རླུང་ལ་བརྟེན་པར་གྱུར་ནས་གསལ་བྱེད་དང་ཡི་གེའི་ཀུན་བརྗོད་པ་དུ་མ་རྣམས་བྱེད་པ་ཡིན་ནོ། །གལ་ཏེ་ཡང་འཁྲུགས་པར་གྱུར་ན་ནི་
ལྕེ་ཞན་པར་འགྱུར་བ་འམ། ལྕེ་མགྱོགས་པར་ཡང་བྱེད་ཅིང་ལྐུགས་པར་ཡང་བྱེད་དོ། །ལྕེ་ལ་གསལ་བྱེད་དང་ཡི་གེ་བྱེད་པ་ཞེས་བྱ་བའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་
རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་གིས་འཁྲུགས་པར་གྱུར་པ་དང་། འཁྲུགས་པར་མ་གྱུར་པ་ན་ལས་
<pb id="66.176b"/>ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རོ་སྲེ་བར་བྱེད་པ་ཞེས་བྱ་བའི་རླུང་ལུས་ལ་རབ་ཏུ་གནས་པ་ཡིན་ཏེ། དེ་བདག་ལ་འཁྲུགས་པ་འམ་མ་འཁྲུགས་
པ་ན་ལས་ཅི་ཞིག་བྱེད་པ་ཡང་། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི་གལ་ཏེ་བདག་གི་རོ་སྲེ་བར་བྱེད་པའི་རླུང་འཁྲུགས་པར་གྱུར་ན། དེས་བདག་གི་ལྕེའི་རྩེ་མོ་ལ་སྲིན་མངར་
མོས་འདོད་པར་བྱེད་དོ། ། དེ་ཡིས་བདག་ཐམས་ཅད་དུ་འདོད་པར་གྱུར་པ་དང་། ཐམས་ཅད་དུ་དགའ་བར་གྱུར་པ་དང་། ཐམས་ཅད་དུ་ཡིད་དུ་འོང་བར་གྱུར་པའི་ཟས་རྣམས་ལ་བདག་དགའ་བར་འགྱུར་རོ། །བདག་གིས་མྱིད་པར་ཡང་
བྱེད་མི་ནུས་སོ། །བདག་ཟས་དེ་དང་བྲལ་བར་གྱུར་ན་ལུས་བསམ་གཏན་ལ་མཉམ་པར་འཇོག་པར་བྱེད་མི་ནུས་པར་འགྱུར་རོ། །དགེ་བའི་ཆོས་རྣམས་ལ་ཡང་ཤིན་དུ་སྤྲོ་བར་ཡང་མི་འགྱུར་རོ། །བདག་གི་ལུས་ཀྱི་སྐྱོན་གྱིས་
ཡིན་ཏེ། གཟུགས་ནི་ཕན་ཚུན་གྱི་དབང་གིས་ཀུན་དུ་གནས་པའི་ཕྱིར་ན། ཇི་ལྟར་དབྱུག་གུ་གཉིས་ཕན་ཚུན་དུ་ལྟོས་པའི་དབང་གིས་འཛིན་པར་བྱེད་པ་ནི་ཕན་ཚུན་གྱི་སྟོབས་ཀྱིས་ཡིན་ནོ། །དེ་བཞིན་དུ་མིང་དང་གཟུགས་གཉིས་
ཕན་ཚུན་གྱི་སྟོབས་ཀྱིས་དང་། ཟས་ཀྱི་དབང་གིས་ཀྱང་འཁོར་བའི་ཕུང་པོ་འདི་ཡིན་ནོ། །ཇི་ལྟར་ཕྱེ་དང་ཆུ་གཉིས་འདྲེས་པར་གྱུར་པ་དག་གི་ཕན་ཚུན་གྱི་སྟོབས་ཀྱིས་གོང་བུར་འགྱུར་རོ། །དེ་བཞིན་དུ་ཕན་ཚུན་གྱི་སྟོབས་ཀྱིས་
མིང་དང་གཟུགས་དག་གནས་པ་ཡིན་ནོ། །དེས་རོ་སྲེ་བར་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་
ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་
<pb id="66.177a"/>གལ་ཏེ་བདག་གི་མཆིན་པ་ཀུན་དུ་སུན་འབྱིན་པར་བྱེད་པའི་རླུང་འཁྲུགས་པར་གྱུར་ན་དེས་བདག་གི་ཟས་རྣམས་མཚན་མོ་འཇུ་བར་བྱེད་པ་ན་ལྷང་ཀྱོག་སྐྱེད་པར་བྱེད་པ་དང་། ཟས་རྣམས་ཀྱང་སྐྱུར་པོར་བྱེད་དོ། །དེ་སྲིད་དུ་ལྷང་
ཀྱོག་ཡོད་པར་གྱུར་པ་ཇི་སྲིད་པ་དེ་སྲིད་དུ་ཟས་རྣམས་ཀྱང་སྙོམས་པར་མི་འགྱུར་རོ། །བདག་གི་ཡན་ལག་དང་ཉིང་ལག་རྣམས་ཐམས་ཅད་ཀྱང་སྤྲོ་བ་མེད་པར་འགྱུར་རོ། །འབྲེལ་པ་རྣམས་ཐམས་ཅད་ཀྱང་རྒྱུས་པའི་དྲ་བ་
ཐམས་ཅད་དུ་འབྲེལ་པར་བྱས་པར་འགྱུར་རོ། །མཆིན་པ་ཀུན་དུ་སུན་འདོན་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་ཤེས་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་
བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་གིས་འཁྲུགས་པར་གྱུར་པ་འམ་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་
སམ་ལྷའི་མིག་གིས་མཐོང་བར་གྱུར་པ། བཤང་བ་སྟེང་དུ་བྱེད་པའི་བདག་གི་རླུང་དེ་འཁྲུགས་པ་འམ་མ་འཁྲུགས་པར་གྱུར་ན་སྟེ། དེས་བདག་གི་ཁ་དང་སྣ་བུག་དག་ནས་དྲི་ངན་པ་རྣམས་སྐྱེད་པར་བྱེད་དོ། །བདག་གི་ནང་ནས་བྱུང་
ནས་སྤུའི་ཁུང་བུ་རྣམས་ཐམས་ཅད་ལས་ཀྱང་ཕྱིར་འབྱིན་པར་བྱེད་དོ། །ཟས་ཀྱི་གནས་དང་པོའི་སྟེང་དུ་གྱུར་པར་བཤང་བ་དང་ཟས་ཀྱི་གནས་ཐ་མ་དག་འདྲེན་པར་བྱེད་དོ། །དེས་ཀྱང་བདག་ཤིན་དུ་དྲག་པ་དང་ཚ་བ་དང་རྩུབ་པར་གྱུར་
པའི་ཚོར་བ་ལུས་སུ་གྱུར་པ་ཐམས་ཅད་ལ་འབྱུང་བར་འགྱུར་རོ། །ཟས་ཀྱང་ཡང་དག་པ་དང་བདེ་བར་འཇུ་བར་ཡང་མི་འགྱུར་རོ། །བདག་བསམ་གཏན་གྱི་བདེ་བས་གནས་པར་ཡང་མི་འགྱུར་རོ། །བདག་གིས་ཉིན་མོ་སྤྱོད་པའི་
སར་དགེ་བའི་ཕྱོགས་ལ་སྦྱོར་བར་ཡང་མི་ནུས་སོ། །བཤང་བ་གྱེན་དུ་ཟློག་པར་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་
<pb id="66.177b"/>པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། གཞང་ལ་ཀུན་དུ་རྒྱུ་བ་ཞེས་བྱ་བའི་རླུང་ལུས་ལ་གནས་ཏེ། བདག་གི་རླུང་གཞན་གང་དག་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་
པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གཞང་ལ་ཀུན་དུ་རྒྱུ་བ་ཞེས་བྱ་བའི་རླུང་ལུས་ལ་གནས་པ་ཡིན་ཏེ། དེ་འཁྲུགས་་པ་དང་མ་འཁྲུགས་པ་ན་བདག་ལ་ལས་ཅི་ཞིག་བྱེད་པ་
ཡང་དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བ་ནི་གལ་ཏེ་བདག་གི་གཞང་ལ་ཀུན་དུ་རྒྱུ་བའི་རླུང་འཁྲུགས་པར་གྱུར་ན། དེས་བདག་གི་གཞང་ལ་འབྲུམ་བུའི་རིགས་ལྔ་དང་མཐུག་ཀོབ་ཏུ་གྱུར་པ་གསུམ་ཀུན་
ནས་སྐྱེད་པར་བྱེད་དོ། །གཞང་ལ་ཀུན་དུ་བརྟེན་ནས་ཀྱང་རླུང་གིས་རྣག་རྣམས་འབྱིན་པར་བྱེད་དོ། །རྣམ་པར་སྲེག་པར་བྱེད་པ་དང་གཉིད་དུ་ཡང་འགྱུར་རོ། །རྒྱུས་པ་དང་གླད་ཕོར་དག་འཁྲུགས་ཅིང་འཁྲུགས་པར་ཡང་འགྱུར་རོ། །
མེ་དོད་ཉམས་པར་ཡང་འགྱུར་བ་དང་། བདག་གི་ལྕེ་ཡང་རོ་ལ་སྲེད་པ་དང་བྲལ་བར་འགྱུར་རོ། །དེས་བཤང་བ་ལ་རྒྱུ་བའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་
ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་ལུས་ལ་རླུང་གཞན་གང་དག་རབ་ཏུ་གནས་པ་ཡིན་ལ། དེ་བདག་ལ་འཁྲུགས་པར་གྱུར་པ་འམ་འཁྲུགས་པར་མ་གྱུར་པ་ན་ལས་ཅི་ཞིག་
བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། དྲན་པ་ཀུན་ནས་འཇོམས་པ་ཞེས་བྱ་བའི་རླུང་བདག་གི་ལུས་ལ་རབ་ཏུ་གནས་པ་ཡིན་ཏེ། དེ་འཁྲུགས་པ་དང་མ་འཁྲུགས་པ་ན་བདག་
ལ་ལས་ཅི་ཞིག་བྱེད་པ་ཡང་། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ལ། གལ་ཏེ་བདག་གི་དྲན་པ་ཀུན་ནས་སུན་འདོན་པའི་རླུང་འཁྲུགས་པར་གྱུར་ན། དེས་བདག་གི་དྲན་པ་རྣམས་འཇོམས་
<pb id="66.178a"/>པར་བྱེད་དོ། །བདག་གིས་སྔོན་བླགས་པ་རྣམས་ནི་མི་དྲན་ནོ། །བདག་གིས་དམིགས་པ་མེད་པ་བཞིན་དུ་ཕྱོགས་རྣམས་མཐོང་ངོ་། །གློ་ལུ་བར་བྱེད་པ་དག་ཀྱང་ཡང་དང་ཡང་དུ་འགྱུར་རོ། །སྤུ་རྣམས་ཐམས་ཅད་ཀྱང་
རྩུབ་མོར་འགྱུར་རོ། །བདག་གི་སེན་མོ་རྣམས་ཀྱང་མདངས་ཁྲག་མེད་པར་འགྱུར་རོ། །བདག་ལ་ཚ་གྲང་དག་ཀྱང་ལྷན་ཅིག་ཏུ་འགྱུར་རོ། །བདག་གིས་ཟོས་པ་རྣམས་ཀྱང་ཧ་ཅང་དྲན་པ་ཡང་མ་ཡིན་ནོ། །དེས་དྲན་པ་སུན་འབྱིན་པའི་
རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་
གིས་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་པ་ཡང་། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གལ་ཏེ་སྤྲོ་བར་བྱེད་པའི་རླུང་བདག་གི་ལུས་
ལ་རབ་ཏུ་གནས་པ་ཡིན་ཏེ། དེ་འཁྲུགས་པ་འམ་མ་འཁྲུགས་པ་ན་བདག་ལ་ལས་ཅི་ཞིག་བྱེད་པ་ཡང་དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ལ། གལ་ཏེ་བདག་གི་སྤྲོ་བར་བྱེད་
པའི་རླུང་འཁྲུགས་པར་གྱུར་ན། དེས་རབ་ཏུ་ཕལ་ཆེ་བར་གྱུར་པའི་བཟའ་བར་བྱ་བ་དང་། བཅའ་བར་བྱ་བ་ཤིན་དུ་བསོད་པ་རྣམས་ལ་བདག་གིས་རབ་ཏུ་བརྩོན་པ་བསྐྱེད་ནས་མིད་པར་གྱུར་ཀྱང་ལུས་ལ་སྤྲོ་བ་སྐྱེ་བར་འགྱུར་བ་ཉིད་
ཀྱང་མ་ཡིན་ནོ། །བདག་གི་ལུས་པོ་དུག་གིས་བདུགས་པ་བཞིན་དུ་འགྱུར་ཏེ་རླུང་དེ་རབ་ཏུ་འཁྲུགས་པའི་རྐྱེན་ཀྱིས་སོ། །དེས་སྤྲོ་བར་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་
སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་གིས་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་
<pb id="66.178b"/>ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ལུས་དང་སེམས་ཀྱི་སྟོབས་བྱེད་པ་ཞེས་བྱ་བའི་རླུང་ལུས་ལ་རབ་ཏུ་གནས་པ་ཡིན་ཏེ། དེ་འཁྲུགས་པ་
དང་མ་འཁྲུགས་པ་ན་བདག་ལ་ལས་ཅི་ཞིག་བྱེད་པ་ཡང་། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ལ། ཇི་ལྟ་ཇི་ལྟར་བདག་མངལ་ལ་སོགས་པ་རྣམས་ནས་དེ་ལྟ་དེ་ལྟར་བདག་
གི་སེམས་ཀྱང་འཕེལ་བར་བྱེད་དོ། །རླུང་དེའི་མཐུས་བྱ་བ་དང་བྱ་བ་མ་ཡིན་པ་དག་ལ་ཡང་བདག་གི་སེམས་གསལ་པོར་ཡང་རླུང་དེས་བྱེད་དོ། །བདག་གིས་ཤེས་པར་འགྱུར་ཞིང་དང་པོ་དུས་རིང་པོ་ནས་བྱས་པའི་བྱ་བ་
རྣམས་ལ་ཡང་བདག་གིས་ཡང་དག་པར་དྲན་ནོ། །བདག་གི་འགྲོ་བ་དང་འོང་བ་དག་ཡང་འཇོམས་པར་མི་འགྱུར་རོ། །བདག་གྲང་བ་དང་། དྲོ་བ་དང་ལྟོགས་པ་དང་། སྐོམ་པ་དང་བཅས་པར་འགྱུར་རོ། །བདག་གི་ལུས་
མཁྲང་པོར་ཡང་འགྱུར་ཞིང་སྐྲ་དཀར་རྣམས་ཀྱང་དུས་མ་ཡིན་པར་མི་སྐྱེའོ། །དེས་ལུས་དང་སེམས་ཀྱི་སྟོབས་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་
དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་རླུང་གཞན་གང་དག་གིས་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་
ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི་མགྲིན་པ་དང་ངག་རྣམ་པར་འཇོམས་པར་བྱེད་པ་ཞེས་བྱ་བའི་རླུང་ལུས་ལ་རབ་ཏུ་གནས་པ་ཡིན་ཏེ། དེ་འཁྲུགས་པ་དང་
མ་འཁྲུགས་པ་ན་བདག་ལ་ལས་ཅི་ཞིག་བྱེད་པ་ཡང་། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི། གལ་ཏེ་བདག་གི་མགྲིན་པ་དང་ངག་རྣམ་པར་འཇོམས་པར་བྱེད་
<pb id="66.179a"/>པ་ཞེས་བྱ་བའི་རླུང་འཁྲུགས་པར་གྱུར་ན། དེས་བདག་གི་ལུས་རང་བཞིན་དུ་གནས་པར་ནི་རྒྱུ་གཞན་གྱིས་འགྱུར་རོ། །རླུང་དེ་གཞི་དེས་འཁྲུགས་པར་གྱུར་པས་དེའི་ཕྱིར་ལྐུགས་པར་བྱེད་དོ། །དེས་
ཡང་ན་འོན་པར་བྱེད་པ་འམ། དེས་ཡང་ན་ལག་པ་འཁུམ་པར་བྱེད་པ་འམ། དེས་ཡང་ན་རྒུར་པོ་ཉིད་དུ་བྱེད་པ་འམ། དེས་ཡང་ན་དམུས་ལོང་དུ་བྱེད་པར་འགྱུར་ཏེ་རྣམ་པ་དེ་ལྟ་བུ་རྣམས་ཀྱི་ནད་རྣམས་ཀུན་དུ་སྐྱེད་
དོ། །གལ་ཏེ་འཁྲུགས་པར་མ་གྱུར་ན་ནི་ཇི་སྐད་དུ་བཤད་པར་གྱུར་པའི་ནད་དེ་དག་རྣམས་འབྱུང་བར་མི་འགྱུར་རོ། །དེས་མགྲིན་པ་དང་ངག་རྣམ་པར་འཇོམས་པར་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་
དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། རླུང་གཞན་གང་དག་བདག་གི་ལུས་ལ་རབ་ཏུ་གནས་པ་ཡིན་ན། དེས་ཐོས་པ་ལས་
བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཉལ་བ་ན་ལུ་བར་བྱེད་པ་ཞེས་བྱ་བའི་རླུང་ལུས་ལ་རབ་ཏུ་གནས་པ་ཡིན་ཏེ། དེ་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡང་
དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི། གལ་ཏེ་བདག་ཉལ་བ་ན་གློ་ལུ་བར་བྱེད་པའི་རླུང་འཁྲུགས་པར་གྱུར་ན་ནི་དེས་བདག་གིས་རྣམ་པར་འགྱུར་བ་དང་བཅས་པའི་རྨི་ལམ་
རྣམས་མཐོང་བར་འགྱུར་རོ། །རྣ་བ་ངན་པར་གནས་པར་གྱུར་པའི་འཁྲུལ་པའི་བྱ་བ་རྣམས་བྱིས་པ་རྣམས་ཐམས་ཅད་ལ་ཡང་འབྱུང་བ་ཡིན་ཏེ། བདག་གི་རུས་པའི་ཚིགས་རྣམས་ཀུན་དུ་འབིགས་པར་བྱེད་པའི་ཚོར་བ་དག་
ཀུན་དུ་སྐྱེད་དོ། །ཉལ་བ་ན་ཕྱིས་ལུས་ལ་འགྱུར་རོ། །དེས་ཉལ་བ་ན་ལུ་བར་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ལུས་ཡང་དག་པ་ཇི་ལྟ་བ་བཞིན་དུ་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་
<pb id="66.179b"/>གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། རླུང་གཞན་གང་དག་བདག་གི་ལུས་ལ་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་
རབ་ཀྱིས་སམ་ལྷའི་མིག་གིས་མཐོང་བར་གྱུར་པ། དྲོད་འཛིན་པ་ཞེས་བྱ་བའི་རླུང་བདག་གི་ལུས་ལ་རབ་ཏུ་གནས་པ་ཡིན་ཏེ། སྲོག་ཆགས་རྣམས་ཐམས་ཅད་འགའ་ཞིག་གི་ལུས་ལ་ཡང་ཉུང་བར་མི་བྱེད་དོ། །དེ་ནི་
སྲོག་ཆགས་འདི་དག་རྣམས་ཐམས་ཅད་ཀྱི་སྲོག་ཅེས་བྱ་བ་སྟེ། ལྷན་ཅིག་ཏུ་ལུས་འཛིན་པར་བྱེད་པ་རྣམ་པར་ཤེས་པའི་རྟེན་དུ་གྱུར་པ་ཡིན་ནོ། །དེ་གལ་ཏེ་འཁྲུགས་པར་གྱུར་ན་སྲོག་ཆགས་རྣམས་ཐམས་ཅད་གསོད་
པར་བྱེད་དོ། །དེས་དྲོད་ཀུན་དུ་འཛིན་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་
ཞིང་གནས་ཏེ། རླུང་གཞན་གང་དག་བདག་གི་ལུས་ལ་རབ་ཏུ་གནས་པ་དང་། དེ་འཁྲུགས་པར་གྱུར་པ་དང་འཁྲུགས་པར་མ་གྱུར་པ་ན་ཡང་བདག་ལ་ལས་ཅི་ཞིག་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་
ཀྱིས་སམ་ལྷའི་མིག་གིས་མཐོང་བར་གྱུར་པ། བདག་གི་རླུང་ལུས་ཐམས་ཅད་འཁྱིག་པ་ཞེས་བྱ་བ་གལ་ཏེ་མངལ་ན་གནས་པ་རྣམས་ཀྱི་ཡང་གང་ལ་ལུས་རབ་ཏུ་རྒྱས་པར་གྱུར་པ་ཡོད་པ་རྣམས་ཀྱང་དེས་དེའི་ལུས་ཆེས་
མི་འཕེལ་བ་དང་། ཤིན་དུ་ཉམས་པ་དང་། ལྷག་པར་ཡང་འགྱུར་རོ། །ཐུང་བ་འམ་གོག་པོ་འམ་འཁུམས་པར་ཡང་འགྱུར་རོ། །དེས་ལུས་ཐམས་ཅད་སྡོམ་པར་བྱེད་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་
པ་ཇི་ལྟ་བར་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། རླུང་གཞན་གང་དག་བདག་གི་ལུས་ལ་རབ་ཏུ་གནས་པ་ཡིན་ན། དེས་ཐོས་པ་ལས་བྱུང་བའི་
<pb id="66.180a"/>ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ལྤགས་པ་འཛིན་པ་ཞེས་བྱ་བའི་རླུང་ལུས་ལ་རབ་ཏུ་གནས་པ་ཡིན་ཏེ། དེ་ཕྱི་རོལ་གྱི་རླུང་དང་མཚུངས་པར་འགྲོགས་པས་ཀུན་དུ་རེག་པར་བྱེད་དེ། རླུང་དེ་ནི་གྲང་བ་
དང་། དྲོ་བ་དང་དམན་པ་དང་། གསོད་པ་དང་། རབ་ཏུ་སྟོབས་ཆེ་བ་དང་། དུས་སུ་ཇི་ལྟ་བར་རིགས་པ་དང་། ཇི་ལྟར་དུས་སུ་རིགས་པ་རྣམས་ཡིན་ནོ། །དེས་ལྤགས་པ་འཛིན་པའི་རླུང་ལ་སོ་སོར་བརྟགས་པར་གྱུར་པས་ཀྱང་ཡང་དག་
པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། རླུང་གཞན་གང་དག་བདག་གི་ལུས་ལ་རབ་ཏུ་གནས་པ་ཡིན་ཞེ་ན། དེས་ཐོས་པ་
ལས་བྱུང་བའི་ཤེས་རབ་ཀྱིས་སམ། ལྷའི་མིག་གིས་ཀྱང་རུང་སྟེ། ཉོན་མོངས་པ་མེད་པ་གཞན་གྱི་སྐྱོན་གྱིས་མི་བཀྲི་བ་ངམ་གྲོག་རྣམས་ལས་རྒལ་བ་ཇི་ལྟ་བ་བཞིན་དུ་དེ་ཁོ་ན་ཉིད་མཐོང་བར་གྱུར་པའི་ལྷའི་མིག་གིས་མཐོང་བ་འདི་ནི་རླུང་
གཞན་ནི་ཡོད་པ་མ་ཡིན་ལ། ལུས་ལ་ཡང་དེ་ཙམ་ཅིག་དང་ལྡན་པ་ཡིན་ནོ། །རླུང་གི་ཚོགས་རྣམས་ནི་འདི་དག་ཡིན་ཞིང་རླུང་གི་ཕུང་པོ་དང་། སྲིན་གང་དག་གིས་ཁམས་ལ་དམིགས་པར་བྱེད་པའི་དབང་པོ་ལས་དང་ཉོན་མོངས་པ་དང་
བཅས་པའི་ལུས་འཛིན་པར་བྱེད་པ་དང་། མཐོ་འཚམ་པར་བྱེད་པ་རྣམས་ནི་དེ་དག་ལས་མེད་དོ། །རྣལ་འབྱོར་སྤྱོད་པ་དེས་ཐ་མའི་རླུང་ལ་སོ་སོར་བརྟགས་ཤིང་ལུས་ཀྱི་གོང་བུ་འདི་མཐོང་བར་གྱུར་ནས་འདོད་པ་རྣམས་ལས་འདོད་ཆགས་
དང་བྲལ་བར་འགྱུར་རོ། །དགའ་བའི་འདོད་ཆགས་དང་ལྷན་ཅིག་ཏུ་གྱུར་པའི་སྲེད་པ་རྣམས་ཀྱིས་མི་འཆིང་ངོ་། །བདུད་ཀྱི་ཡུལ་ལ་མི་གནས་སོ། །མྱ་ངན་ལས་འདས་པའི་མཐའ་ལ་གནས་པ་ཡིན་ནོ། །ཐོག་མ་མེད་པའི་
དུས་ནས་རབ་ཏུ་ཞུགས་པར་གྱུར་པའི་འདོད་ཆགས་དང་། ཞེ་སྡང་དང་། གཏི་མུག་གི་མུན་པ་རྣམས་འཇོམས་པར་བྱེད་དོ། །ཡེ་ཤེས་ཀྱི་ཉི་མའི་མཐར་ཡང་འབྱུང་བར་འགྱུར་རོ། །སོམ་ཉི་མེད་པ་དང་ངམ་གྲོག་རྣམས་དང་རྣམ་
<pb id="66.180b"/>པར་བྲལ་བར་ཡང་འགྱུར་རོ། །ཀུན་ནས་ཉོན་མོངས་པ་ཅན་དུ་གྱུར་པའི་སྒྲ་དང་། རེག་བྱ་དང་། རོ་དང་། གཟུགས་དང་། དྲི་རྣམས་ཀྱིས་འཁྲིད་པ་ཡང་མ་ཡིན་ནོ། །ཡུལ་གྱི་དེ་ཁོ་ན་ཉིད་མ་མཐོང་བ་ཡིན་པར་མི་འགྱུར་རོ། །ཁམས་
གསུམ་མ་ལུས་པ་རྣམས་མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པར་ཡང་ཇི་ལྟ་བ་བཞིན་དུ་མཐོང་ངོ་། །ནཱ་ལ་ཏིའི་གྲོང་གི་བྲམ་ཟེ་དང་། ཁྱིམ་བདག་རྣམས་དང་། དགེ་སྦྱོང་རྣལ་འབྱོར་སྤྱོད་པ་རྣམས་ཀྱིས་
ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་གྱུར་ཏོ། །ལུས་དྲན་པ་ཉེ་བར་གཞག་པ་ལ་མངོན་པར་དགའ་བར་འགྱུར་རོ། །སྐྱེ་བ་དང་འཇིག་པར་འགྱུར་བའི་ཆོས་རྣམས་ཤེས་པ་དང་། གཞན་རྣམས་ཀྱིས་འཁྲིད་
པར་མི་འགྱུར་བ་དང་། ལུས་ཐམས་ཅད་ལ་སོ་སོར་རྟོག་པར་གྱུར་པ་ན་བཅིང་བ་དང་ཐར་པ་རྣམས་ཐམས་ཅད་ཤེས་པར་འགྱུར་རོ། །གཞན་ཡང་རྣལ་འབྱོར་སྤྱོད་པ་ལུས་དེ་ཉིད་ལ་རྣམ་པར་འཇིག་པའི་མཐར་དང་། ཟད་པ་དང་
འགྲིབ་པ་དང་། རྣམ་པར་འཇིག་པའི་རྣམ་པ་གཞན་དག་རྣམས་ཀྱི་རྣམ་པ་གཞན་རྣམས་ཀྱིས་སོ་སོར་རྟོག་པར་བྱེད་དེ། ཇི་ལྟར་ན་ལུས་འདི་རྣམ་པར་འཇིག་པ་ཡིན། འཆི་བའི་དུས་ན་མེད་པར་འགྱུར་བ་ཡིན། ཇི་ལྟར་ན་
སྲིན་རྣམས་རླུང་རྣམས་ཀྱིས་ཀུན་དུ་བཅོམ་ནས་རླག་པར་བྱེད་པ་ཡིན། ཇི་ལྟར་ན་ཁམས་རྣམས་ཐམས་ཅད་འཁྲུགས་པར་འགྱུར་བ་ཡིན། ཇི་ལྟར་ན་ཐ་མའི་དུས་ཀྱི་བྱ་བར་འགྱུར་བ་ཡིན། སྲིན་རྣམས་རླུང་གིས་འཇོམས་
པར་གྱུར་པ་ན་ཇི་ལྟར་ན་སྟེང་འོག་ཏུ་འགྱུར་བ་ཡིན། དེ་ལྟར་ན་ནང་གི་བདག་ཉིད་དུ་གྱུར་པའི་ལུས་ཀྱི་ལུས་ལ་རྟག་པར་རྒྱུན་དུ་རྣམ་པར་ལྟ་བར་བྱེད་དོ། །འཆི་བའི་དུས་ན་ཁམས་རྣམས་ཐམས་ཅད་ཀྱི་སྲིན་ཀུན་དུ་འཁྲུགས་པར་
པར་གྱུར་པ། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི་སྔུན་དུ་ན་སྲིན་རྣམས་རླུང་གིས་འཇོམས་པར་གྱུར་ལ། ཕྱི་ནས་ནི་བདག་འཆི་བར་འགྱུར་བ་ཡིན་ནོ། །བདག་གི་འདུ་
<pb id="66.181a"/>བྱེད་རྣམས་ཐམས་ཅད་ཀྱང་རྣམ་པར་འཇིག་པར་འབྱུང་བར་འགྱུར་ཞིང་བདག་འཆི་བར་འགྱུར་བའི་མཐར་ནི་མི་བཟད་ཅིང་རྩུབ་པའི་ཚོར་བ་རྣམས་འབྱུང་བར་འགྱུར་རོ། །དེས་རྣམ་པར་ལྟ་བར་བྱེད་དེ། ཀླད་པ་ལ་གནས་ནས་
རྒྱུ་བའི་སྲིན་རྣམས་ནི་སེན་མོ་ལ་བརྟེན་པའི་རླུང་གིས་མགོ་ལས་ཀུན་དུ་བགྲོད་ནས་འཇོམས་པར་བྱེད་དོ། །འཆི་བར་བྱེད་དོ། །མགོ་བོ་དང་མགུལ་པ་ལ་རྒྱུ་བའི་སྲིན་རྣམས་ནི་རྐང་པའི་ལོགས་ལ་བརྟེན་པའི་རླུང་གིས་འཇོམས་པར་བྱེད་དོ། །ཐོད་པ་
ལ་རྒྱུ་བའི་སྲིན་རྣམས་ནི་སེམས་མེད་པར་བྱེད་པའི་རླུང་གིས་འཇོམས་པར་བྱེད་དོ། །སྐྲ་ཟ་བའི་སྲིན་རྣམས་ནི་རུས་པ་གཅོག་པར་བྱེད་པའི་རླུང་གིས་འཇོམས་པར་བྱེད་དོ། །རྣ་བ་ལ་རྒྱུ་བའི་སྲིན་རྣམས་ནི་འགྲོ་བ་འཇོམས་པར་བྱེད་པའི་རླུང་གིས་
འཇོམས་པར་བྱེད་དོ། །སྣབས་ཀྱིས་གཡོགས་པའི་སྲིན་རྣམས་ནི་ལོང་བུའི་ཚིགས་པ་འབྱེད་པའི་རླུང་གིས་འཇོམས་པར་བྱེད་དོ། །ཚིལ་གྱི་མཐའ་ན་རྒྱུ་བའི་སྲིན་རྣམས་ནི་ལྗང་ངར་འབྱེད་པར་བྱེད་པའི་རླུང་གིས་འཇོམས་པར་བྱེད་དོ། །ཚིགས་
པ་རྣམས་དང་། འགྲམ་པར་གྱུར་པ་དང་། ལུད་པ་ཟ་བའི་སྲིན་རྣམས་ནི་ཚིགས་པ་འབྱེད་པར་བྱེད་པའི་རླུང་གིས་འཇོམས་པར་བྱེད་དོ། །སོའི་རྩ་བ་ནས་ཟ་བའི་སྲིན་རྣམས་ནི་བྱིན་པ་རབ་ཏུ་འབྱེད་ཅིང་ཉལ་བའི་རླུང་གིས་འཇོམས་པར་བྱེད་དོ། །
བདག་གི་སྲིན་གྱི་རིགས་གཞན་བཅུ་མགྲིན་པ་དང་། བྲང་གི་གསེབ་ན་རྒྱུ་བ་རྣམས་རླུང་གི་སྔ་ཕྱི་རིམ་པས་འཇོམས་པར་བྱེད་པ་རྣམས་ནི་འདི་ལྟ་སྟེ། ཟས་སུ་ངར་སྣབས་ཟ་བའི་སྲིན་རྣམས་ནི་སྤྲོ་བ་འཕེལ་བའི་རླུང་གིས་འཇོམས་པར་བྱེད་
དོ། །རབ་ཏུ་སྐྱུག་པར་བྱེད་པའི་སྲིན་རྣམས་ནི་ཁུ་བ་རྒྱུ་བ་བཅུའི་རྩ་རྣམས་ཀྱི་ནང་ན་རྒྱུ་བར་གྱུར་པ་དེ་འདྲ་བའི་འགྲོ་བ་རྣམ་པར་ཟློག་པར་བྱེད་པའི་རླུང་གིས་འཇོམས་པར་བྱེད་དོ། །མངར་མྱོས་ཀྱི་སྲིན་རྣམས་ནི་ཚིགས་རྣམ་པར་
དཀྲུག་པའི་རླུང་གིས་འཇོམས་པར་བྱེད་དོ། །རོ་དྲུག་ལ་དགའ་བའི་སྲིན་རྣམས་ནི་སྤུ་དང་སེན་མོ་དང་། བཤང་བ་རྣམས་འབྱེད་པར་བྱེད་པའི་རླུང་གིས་འཇོམས་པར་བྱེད་དོ། །གྷུར་གྷུར་བའི་སྲིན་རྣམས་ནི་ཁུ་ཆུ་
<pb id="66.181b"/>རྣམ་པར་རླུག་བྱེད་ཀྱི་རླུང་གིས་འཇོམས་པར་བྱེད་དོ། །རོ་ལ་རབ་ཏུ་སྡང་བའི་སྲིན་རྣམས་ནི་རྒན་གོག་ཏུ་བྱེད་པའི་རླུང་གིས་འཇོམས་པར་བྱེད་དོ། །ཉལ་བ་ལ་ཤིན་ཏུ་མངོན་པར་དགའ་བའི་སྲིན་རྣམས་ནི་ལྒང་པག་རིངས་པར་བྱེད་
པའི་རླུང་གིས་འཇོམས་པར་བྱེད་དོ། །ཁྲག་ལས་སྐྱེས་པར་གྱུར་པའི་སྲིན་གྱི་རིགས་བཅུ་འདི་ལྟ་སྟེ། ལུས་ལ་སྤུ་ཟ་བའི་སྲིན་རྣམས་ནི་བཤང་བ་ཀུན་དུ་སྐམ་བྱེད་ཀྱི་རླུང་གིས་འཇོམས་པར་བྱེད་དོ། །སླུབས་
ཅན་གྱི་སྲིན་རྣམས་ནི་ལོགས་ན་བར་བྱེད་པའི་རླུང་གིས་འཇོམས་པར་བྱེད་དོ། །འཛན་ཏུ་མཱ་ཏ་རའི་སྲིན་རྣམས་ནི་བུ་ག་དགུ་ལ་གནས་པའི་ནད་ཅེས་བྱ་བའི་རླུང་གིས་འཇོམས་པར་བྱེད་དོ། །ཨོའུ་དུམ་འབར་རའི་
སྲིན་རྣམས་ནི། ཡན་ལག་དང་། ཉིང་ལག་དང་། ཉིང་ལག་ཐུང་བར་བྱེད་པའི་རླུང་གིས་འཇོམས་པར་བྱེད་དོ། །འཛན་ཏུ་མཱ་ཏ་ར་དང་། ཀུན་དུ་འཛག་པའི་སྲིན་རྣམས་ནི་མེ་དྲོད་ཀུན་དུ་སྐུམ་འདོན་པའི་རླུང་
གིས་འཇོམས་པར་བྱེད་དོ། །སྤུའི་གླིང་གི་སྲིན་རྣམས་ནི་ཡན་ལག་དང་། ཉིང་ལག་རྣམས་ཐམས་ཅད་གྲང་བར་བྱེད་པའི་རླུང་གིས་འཇོམས་པར་བྱེད་དོ། །ཁྲག་ཟ་བའི་སྲིན་རྣམས་ནི་བརྟན་པ་འཇིག་པར་བྱེད་
པའི་རླུང་གིས་འཇོམས་པར་བྱེད་དོ། །སྐྱུར་པོ་པའི་སྲིན་རྣམས་ནི་སྲེག་པར་བྱེད་པའི་རླུང་གིས་འཇོམས་པར་བྱེད་དོ། །རྐང་པ་མེད་པ་དང་། དབྱིབས་ཐུང་བར་གྱུར་པ་དང་། ཁྲག་ལས་
སྐྱེས་པའི་སྲིན་ཤིན་དུ་ཕྲ་བ་དང་། མིག་མེད་པ་དང་། གཡན་པ་དང་། འབིགས་བྱེད་ཀྱི་མཚན་ཉིད་དོ། །དེ་ལ་དེ་དག་རྣམས་ནི། གང་གི་ཚེ་འཆི་བའི་ཡུལ་དང་། 
དུས་སུ་གྱུར་པ་ན། དེའི་ཚེ་རླུང་རྣམས་ཀྱིས་སྲིན་དེ་དག་རྣམས་བཅོམ་པར་གྱུར་ནས། ཁྲག་ཀྱང་སྐམ་པར་བྱེད་དོ། །དེ་ལ་དེ་དག་རྣམས་ནི་འཆི་བར་འགྱུར་བ་ན་
<pb id="66.182a"/>ཡིན་ཏེ། རྩུབ་པར་གྱུར་པ་དང་མི་བཟད་པར་གྱུར་པའི་ཚོར་བ་རྣམས་ཀྱིས་ཀྱང་ཤིན་ཏུ་སྐེམས་པར་བྱེད་དོ། །འཆི་བར་གྱུར་པའི་མཐའ་ན་སོ་སོའི་སྐྱེ་བོ་རྣམས་རང་གི་སྐྱེ་བོ་དང་། གྲོགས་པོ་དང་གཉེན་
འབྲེལ་དང་། བུ་དང་། ཆུང་མ་དང་། ཕུན་སུམ་ཚོགས་པ་དང་། ཡོངས་སུ་སྤྱད་པར་བྱ་བ་རྣམས་ཡོངས་སུ་གཏོང་བར་འགྱུར་བའི་སྲེད་པ་དག་གིས་བྱས་པའི་འཆི་བའི་འཇིགས་པ་དྲག་པོ་རྣམས་བློ་དམན་པ་རྨོངས་པའི་
ཀུན་དུ་སྦྱོར་བས་བཅིངས་པ་རྣམས་ལས་འབྱུང་སྟེ། སྐྱབས་མེད་པར་གྱུར་པ་ཆོས་དང་ཆོས་མ་ཡིན་པ་དང་ཧན་ཅིག་ཏུ་གཅིག་པུ་ཉིད་དུ་གྱུར་པ་ལུས་དང་སེམས་ཀྱི་སྡུག་བསྔལ་གྱིས་ཡན་ལག་དང་ཉིང་ལག་རྣམས་
ཐམས་ཅད་ནས་ཁྲག་ཀུན་དུ་ཚིམ་པར་འགྱུར་རོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་སྲིན་གྱི་རིགས་གཞན་དག་རྣམས་ནི་གང་ཡིན་ཞིང་རླུང་གི་
ཚོགས་རྣམས་ཀྱང་གང་དག་གིས་སྲིན་གང་བཅོམ་པས་བདག་ལ་སྡུག་བསྔལ་དུ་བྱེད་པར་འགྱུར་བ་ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་སྲིན་གྱི་རིགས་
བཅུ་བདག་གི་ཤ་ལ་གནས་པ་རྣམས་ནི་འདི་ལྟ་སྟེ། རྨ་ལ་ཀུན་དུ་འབྱུང་བ་རྣམས་ཏེ་དེ་ལ་རྨ་ལ་ཀུན་དུ་འབྱུང་བའི་སྲིན་རྣམས་ནི་སྦུད་པའི་རླུང་གིས་འཇོམས་པར་བྱེད་དོ། །ཙུན་ཙུ་ཀའི་སྲིན་རྣམས་ནི་སྟེང་འོག་གི་
རླུང་གིས་འཇོམས་པར་བྱེད་དོ། །རྒྱུས་པ་སྒུལ་བ་ཞེས་བྱ་བའི་སྲིན་རྣམས་ནི་སྲོག་གི་རླུང་གིས་འཇོམས་པར་བྱེད་དོ། །གང་གི་ཕྱིར་སོང་བར་གྱུར་པའི་སྐྱེས་བུ་འཆི་བར་འགྱུར་རོ། །རྩ་འབིགས་པར་བྱེད་པའི་
སྲིན་རྣམས་ནི་འཛུམས་པར་བྱེད་པའི་རླུང་གིས་འཇོམས་པར་བྱེད་དོ། །ལྤགས་པ་གཏུབ་པའི་སྲིན་རྣམས་ནི་སེམས་སུན་འབྱིན་པར་བྱེད་པའི་རླུང་གིས་འཇོམས་པར་བྱེད་དོ། །ཚིལ་སྒུལ་བར་བྱེད་པ་ཞེས་བྱ་
<pb id="66.182b"/>བའི་སྲིན་རྣམས་ནི་འཁྲུག་པར་བྱེད་པའི་རླུང་གིས་འཇོམས་པར་བྱེད་དོ། །འཕེལ་བྱེད་ཀྱི་སྲིན་རྣམས་ནི་མིག་འབྱེད་པ་དང་འཛུམས་པར་བྱེད་པའི་རླུང་གིས་འཇོམས་པར་བྱེད་དོ། །དྲི་ངན་པའི་སྲིན་རྣམས་ནི་ཕན་ཚུན་དུ་དཀྲུག་པར་བྱེད་
པས་འཆི་བའི་མཐར་ཐུག་པར་བྱེད་པའི་རླུང་ལྔས་འཇོམས་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ཇི་ལྟར་བདག་འཆི་བར་གྱུར་པའི་དུས་ན་རྔུལ་ལ་རྒྱུ་བའི་སྲིན་
རྣམས་རླུང་གང་དག་གིས་འཇོམས་པར་བྱེད་པ་ཡིན་ན་དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པས། དེ་བཞིན་དུ་མཁྲིས་པ་ལས་རྒྱུ་བའི་སྲིན་རྣམས་ལ་རྣལ་འབྱོར་སྤྱོད་པས་སོ་སོར་
རྟོག་པར་བྱེད་པ་ནི་འདི་ལྟ་སྟེ། ཙུ་ར་བ་ཀཿའི་སྲིན་རྣམས་ནི་མངལ་ཀུན་དུ་འཕེལ་བྱེད་ཀྱི་རླུང་གིས་འཇོམས་པར་བྱེད་དེ། སྐྱེས་བུའི་ལས་རྣམས་དང་ཁྱད་པར་དུ་འཕེལ་བར་བྱེད་དོ། །སྒུལ་བྱེད་ཀྱི་སྲིན་རྣམས་ནི་མངལ་འཇིག་པར་བྱེད་
པའི་རླུང་གིས་འཇོམས་པར་བྱེད་དོ། །སྐྱེས་བུའི་སྟོབས་སྐམ་པར་བྱེད་དོ། །གུར་གུམ་གྱི་མདོག་འདྲ་བའི་སྐྱུར་པོ་གཅིག་ཁའི་སྒོ་ནས་ཀུན་དུ་འབྱུང་བར་ཡང་བྱེད་དོ། །གལ་ཏེ་ན་ཡང་བུད་མེད་དུ་འགྱུར་བར་ཡང་བྱེད་
དོ། །ཀུ་ཤི་མེ་ཏོག་གི་སྲིན་རྣམས་ནི་འགྲོ་བ་དང་། འོང་བ་དང་། རྒྱུག་པ་དང་། མཆོང་བར་བྱེད་པའི་རླུང་གིས་འཇོམས་པར་བྱེད་དོ། །ཆེན་པོའི་རིགས་ཀྱི་སྲིན་དང་། ནག་པ་པ་དང་ཟས་ཆེན་པོ་དང་དྲོ་བ་ལ་རྒྱུ་བ་
རྣམས་ནི་མིག་རྣ་བ་སྣ་ལྕེ་ལུས་རྣམས་རྣམ་པར་འཇོམས་པར་བྱེད་པའི་རླུང་ལྔས་འཇོམས་པར་བྱེད་དོ། །རིམ་པ་ཇི་ལྟ་བ་བཞིན་དུ་རྣམ་པར་སྲེག་བྱེད་ཀྱི་སྲིན་རྣམས་ནི་གྲོག་མ་པའི་རླུང་གིས་འཇོམས་པར་བྱེད་དོ། །མེ་དྲོད་
ཉམས་བྱེད་ཀྱི་སྲིན་རྣམས་ནི་ཁབ་པའི་རླུང་གིས་འཇོམས་པར་བྱེད་དོ། །མེ་ཆེན་པོའི་སྲིན་རྣམས་ནི་རྒྱུ་མ་འབྱེད་པའི་རླུང་གིས་འཇོམས་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་
<pb id="66.183a"/>ལྟ་ཞིང་གནས་ཏེ། ཇི་ལྟར་བདག་འཆི་བར་གྱུར་པའི་དུས་ན་རུས་པ་ལ་གནས་པའི་སྲིན་རྣམས་རླུང་གང་དག་གིས་འཇོམས་པར་བྱེད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་
གིས་མཐོང་བར་གྱུར་པ། ཡན་ལག་དང་ཉིང་ལག་རྣམས་ཐམས་ཅད་ལ་གནས་པའི་སྲིན་རྣམས་ནི་འདི་ལྟ་སྟེ། རུས་པ་ལ་ལྡག་པའི་སྲིན་རྣམས་ནི་མཁྲིས་པ་ཀུན་དུ་སུན་འདོན་པར་བྱེད་པའི་རླུང་གིས་འཇོམས་པར་
བྱེད་དོ། །དྲོ་བ་ལ་རྒྱུ་བའི་སྲིན་རྣམས་ནི་བད་ཀན་སུན་འདོན་པའི་རླུང་གིས་འཇོམས་པར་བྱེད་དོ། །ཚིགས་པ་གཅོད་ཅིང་རྒྱུ་བ་དང་དྲི་མི་ཞིམ་པའི་སྲིན་རྣམས་ནི་ལྤགས་པ་ཀུན་ནས་སུན་འདོན་པའི་རླུང་གིས་འཇོམས་
པར་བྱེད་དོ། །རུས་པའི་རྣག་གི་རིགས་ཀྱི་སྲིན་རྣམས་ནི་ཁྲག་ཀུན་དུ་སུན་འདོན་པར་བྱེད་པའི་རླུང་གིས་འཇོམས་པར་བྱེད་དོ། །ཁ་དམར་བའི་སྲིན་རྣམས་ནི་ཤ་སུན་འདོན་པར་བྱེད་པའི་རླུང་གིས་འཇོམས་པར་བྱེད་དོ། 
ལྤགས་པ་ལ་སྤྱོད་ཅིང་ཟ་བའི་སྲིན་རྣམས་ནི་ཁྲག་ཀུན་དུ་སུན་འདོན་པའི་རླུང་གིས་འཇོམས་པར་བྱེད་དོ། །གྲོག་མ་པའི་སྲིན་རྣམས་ནི་ཁུ་ཆུ་ཀུན་ནས་སུན་འདོན་པའི་རླུང་གིས་འཇོམས་པར་བྱེད་དོ། །སྤུ་གྲིའི་ཁའི་
སྲིན་ནི་འཁྲུལ་པར་བྱེད་པའི་རླུང་གིས་འཇོམས་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ་བདག་འཆི་བར་གྱུར་པའི་དུས་ན་བཤང་བ་ལ་རྒྱུ་བའི་
སྲིན་གང་དག་རླུང་གང་དག་གིས་འཇོམས་པར་བྱེད་པ་ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་དངས་མ་པའི་སྲིན་རྣམས་ནི་སྟོབས་བྱེད་པའི་རླུང་གིས་
འཇོམས་པར་བྱེད་དོ། །ཁབ་ཀྱི་ཁའི་སྲིན་རྣམས་ནི་རྔུལ་ཀུན་ནས་སུན་འདོན་པའི་རླུང་གིས་འཇོམས་པར་བྱེད་དོ། །ཕི་སྤི་སྐྱེས་ཀྱི་སྲིན་རྣམས་ནི་གཅིན་ལྷག་པར་སུན་འདོན་པར་བྱེད་པའི་རླུང་གིས་འཇོམས་པར་བྱེད་དོ་རྐང་
<pb id="66.183b"/>མེད་ཀྱི་སྲིན་རྣམས་ནི་ཚིལ་ཀུན་དུ་སུན་འདོན་པའི་རླུང་གིས་འཇོམས་པར་བྱེད་དོ། །མི་སྤྱོད་པའི་སྲིན་རྣམས་ནི་ཟས་དང་ལྡན་པའི་རླུང་གིས་འཇོམས་པར་བྱེད་དོ། །བཤང་བ་རྣམ་པར་འཐོར་བྱེད་ཀྱི་སྲིན་རྣམས་ནི་སོ་རྣམ་
པར་བྱེད་པའི་རླུང་གིས་འཇོམས་པར་བྱེད་དོ། །བཤང་བ་འབྱེད་པའི་སྲིན་རྣམས་ནི་རྩེའུ་ཆུང་སྡུད་པར་བྱེད་པའི་རླུང་གིས་འཇོམས་པར་བྱེད་དོ། །རྒྱུ་མ་འབྱེད་པའི་སྲིན་རྣམས་ནི་འོག་དུ་འགྲོ་བའི་རླུང་གིས་འཇོམས་
པར་བྱེད་དོ། །ཟས་སྨིན་པ་རྣམས་སོ་སོར་རེངས་པར་བྱེད་པའི་སྲིན་རྣམས་ནི་སྟེང་དུ་འགྲོ་བའི་རླུང་གིས་སོ་སོར་འཇོམས་པར་བྱེད་དོ། །མདོག་བཟངས་ཀྱི་སྲིན་རྣམས་ནི་ལོགས་ལ་རྒྱུ་བའི་རླུང་གིས་འཇོམས་
པར་བྱེད་དོ། །གཞང་སྨིན་པར་བྱེད་པའི་སྲིན་རྣམས་ནི་ཟ་མ་ཏོག་ལ་གནས་པའི་རླུང་གིས་འཇོམས་པར་བྱེད་དོ། །སྲིན་རྣམས་དང་རླུང་དེ་དག་རྣམས་ཀྱིས་ཀྱང་བཤང་བ་རྣམས་ཐམས་ཅད་ཀྱང་ངེས་པར་སྐམས་པར་
འགྱུར་ཞིང་ཁམས་རྣམས་ཐམས་ཅད་ཀྱང་ཁྱད་པར་དུ་སྐམས་ནས་ཕན་ཚུན་གྱིས་གཡོམས་ཤིང་ཀུན་དུ་དྲུད་པར་གྱུར་པས་སྟེང་འོག་ཏུ་གྱུར་པར་བྱས་ནས་ཁམས་རྣམས་ཐམས་ཅད་ཀྱང་དཀྲུག་པར་གྱུར་པས་གོག་པོར་
གྱུར་པ་དང་། མྱགས་པར་གྱུར་པ་དང་རྣམ་པར་གཡོགས་པར་གྱུར་པས་ཀྱང་བྱེ་བྲག་ཏུ་བྱས་ཤིང་དམན་པར་བྱས་པས་ནི་སྐྱེས་བུ་རྣམས་སམ་བདག་ཀྱང་རླུང་སྟེ། འཆི་བའི་མཐར་གྱུར་པ་ན་རྩུབ་པ་གཞན་རྣམས་དང་མི་འདྲ་བའི་ཚོར་
བ་རྣམས་ངེས་པར་མྱོང་བར་འགྱུར་བར་སྐྱེ་བོ་རྣམས་ཐམས་ཅད་ལ་ངེས་པར་མྱོང་བར་འགྱུར་བར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་གི་སྲིན་གང་དག་འཆི་བའི་
མཐར་ཐུག་པར་གྱུར་པ་ན་རླུང་གང་དག་གིས་འཇོམས་པར་བྱེད་པ་ཡིན་ཞེ་ན་དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། བདག་གི་རྐང་མར་ལ་རྒྱུ་བར་གྱུར་པའི་སྲིན་གྱི་རིགས་བཅུ་ལ་འདི་ལྟ་སྟེ་སྤུ་ལ་
<pb id="66.184a"/>གནས་པའི་སྲིན་རྣམས་ནི་སྤུ་ཀུན་ནས་སུན་འདོན་པའི་རླུང་གིས་འཇོམས་པར་བྱེད་དོ། །ཁ་ནག་པའི་སྲིན་རྣམས་ནི་རྗེས་སུ་འཐུན་པར་བྱེད་པའི་རླུང་གིས་འཇོམས་པར་བྱེད་དོ། །སྤྲོ་བ་མེད་པའི་སྲིན་རྣམས་ནི་ཉལ་བ་ན་རྣམ་པར་
གཡེང་བར་སྟོན་པའི་རླུང་གིས་འཇོམས་པར་བྱེད་དོ། །གཟེར་ཟུག་ཆེན་པོར་བྱེད་པའི་སྲིན་རྣམས་ནི་མི་བཟོད་པའི་རླུང་གིས་འཇོམས་པར་བྱེད་དོ། །རྨོངས་པར་བྱེད་པའི་སྲིན་རྣམས་ནི་ལྕེ་ལ་གསལ་བྱེད་དང་ཡི་གེ་བྱེད་པའི་རླུང་གིས་
འཇོམས་པར་བྱེད་དོ། །མེའི་མདོག་གི་སྲིན་རྣམས་ནི་རོ་རྣམས་འདྲེ་བར་བྱེད་པའི་རླུང་གིས་འཇོམས་པར་བྱེད་དོ། །འགྲེང་བའི་སྲིན་རྣམས་ནི་མཆིན་པ་ཀུན་ནས་སུན་འདོན་པའི་རླུང་གིས་འཇོམས་པར་བྱེད་དོ། །འོག་ཏུ་རྒྱུ་བའི་སྲིན་རྣམས་ནི་
བཤང་བ་གྱེན་དུ་བྱེད་པའི་རླུང་གིས་འཇོམས་པར་བྱེད་དོ། ། ཨུཊྚིང་གའི་སྲིན་རྣམས་ནི་གཞང་ལ་རྒྱུ་བའི་རླུང་གིས་འཇོམས་པར་བྱེད་དོ། །ཀུན་དུ་རྟོགས་པས་དགའ་བའི་སྲིན་རྣམས་ནི་དྲན་པ་ཀུན་ནས་སུན་འདོན་པའི་རླུང་གིས་འཇོམས་
པར་བྱེད་དོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ་རྟག་པར་ཀུན་དུ་མཐོང་བ་མ་ཡིན། གཙང་མར་མཐོང་བ་མ་ཡིན། བདག་ཏུ་མཐོང་བ་མ་ཡིན་ནོ། །སྔོན་གྱི་སྲིན་ཅིག་ནི་མཁལ་མ་སུན་
འདོན་པར་བྱེད་པའི་རླུང་གིས་འཇོམས་པར་བྱེད་དོ། །སྲིན་འདི་དག་རྣམས་ནི་འཆི་བའི་དུས་སུ་རླུང་རྣམས་ཀྱིས་འཇོམས་པར་བྱེད་དོ། །དེ་དེ་ལྟར་ན་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པར་བྱེད་པ་ཡིན་ཏེ། དགེ་སློང་གིས་ཐོག་མ་མེད་
པའི་དུས་ནས་རབ་ཏུ་བཞུགས་པར་གྱུར་པའི་མུན་པ་རྣམས་ལྷག་མ་ལུས་པ་མེད་པར་འཇོམས་པར་འགྱུར་རོ། །ཟག་པ་མེད་པ་ཤིན་དུ་མཐར་ཐུག་པར་གྱུར་པ་གཞན་རྣམས་དང་མི་འདྲ་བར་གྱུར་པ་འཇིག་རྟེན་ལས་འདས་པའི་སྣང་
བ་རྣམས་ཀྱང་འདི་ལ་རབ་ཏུ་འབྱུང་བར་འགྱུར་རོ། །རྗེས་སུ་དྲན་པ་རྣམས་ཀྱང་རྣམ་པ་བདུན་དུ་གྱུར་པ་ལས་འཆི་བ་རྗེས་སུ་དྲན་པ་ནི་མཆོག་ཏུ་བསྟན་པ་ཡིན་ནོ། །འདི་ལྟ་སྟེ། སངས་རྒྱས་རྗེས་སུ་དྲན་པ་དང་། ཆོས་རྗེས་སུ་དྲན་པ་དང་། 
<pb id="66.184b"/>དགེ་འདུན་རྗེས་སུ་དྲན་པ་དང་། ལྷ་རྗེས་སུ་དྲན་པ་དང་། མི་རྟགས་པ་རྗས་སུ་དྲན་པའོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ཆོས་རྣམས་ཐམས་ཅད་ལ་རྒུད་པ་འབྱུང་བར་
བྱེད་པའི་འཆི་བ་རྣམ་པ་དུ་ཞིག་ཡོད་ཅེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། འཆི་བ་ནི་རྣམ་པ་བཞི་ཡིན་ནོ། །འདི་ལྟ་སྟེ། སའི་ཁམས་མ་སྙོམས་པས་བསྐྱེད་པ་དང་། ཆུའི་
ཁམས་མ་སྙོམས་པས་བསྐྱེད་པ་དང་། མེའི་ཁམས་མ་སྙམས་པས་བསྐྱེད་པ་དང་། རླུང་གི་ཁམས་མ་སྙོམས་པས་བསྐྱེད་པའོ། །དེ་ལ་ཇི་ལྟར་ན་སའི་ཁམས་མ་སྙོམས་པས་བསྐྱེད་པའི་འཆི་བས་འཆི་བར་འགྱུར་བ་
ཡིན་ཞེ་ན། གང་གི་ཚེ་སའི་ཁམས་རྣམས་འཁྲུགས་པར་གྱུར་པ་ན་ཕྱིར་ཞིང་རླུང་གིས་ཀྱང་སའི་ཁམས་རྣམས་ཀྱང་སྲ་ཞིང་མཁྲང་བར་གྱུར་ནས་ཡན་ལག་དང་ཉིང་ལག་རྣམས་ཐམས་ཅད་ཀུན་དུ་གཡོས་ཤིང་ཀུན་དུ་མནན་
པས་མྱགས་པར་བྱེད་དོ། །ཕན་ཚུན་དུ་འཇོམས་པར་བྱེད་ཅིང་ཀུན་དུ་འཚིར་བར་བྱེད་དོ། །དཔེར་ན་རྡོ་རྗེའི་རང་བཞིན་གྱི་རི་གཉིས་སུ་གྱུར་པ་དེ་དག་གི་བར་དུ་མར་སར་པའི་གོང་བུ་གཅིག་བཅུག་པར་གྱུར་ལ་དེ་དག་ཀྱང་ཕན་ཚུན་དུ་
དུས་ཀྱིས་རླུང་གི་ཚད་དུ་གྱུར་པའི་རླུང་གི་ཤུགས་ཀྱིས་ལེགས་པར་དྲུད་པར་གྱུར་ན། དེ་ལ་ཇི་ལྟར་ན་མར་སར་གྱི་གོང་བུའི་སྙིང་པོ་ཉིད་དུ་ཐ་སྙད་གདགས་པར་བྱ། དེ་ཁོ་ན་བཞིན་དུ་སའི་ཁམས་འཁྲུགས་པར་གྱུར་པས་བདག་
གི་ཡན་ལག་དང་ཉིང་ལག་རྣམས་ཐམས་ཅད་དང་། ཁམས་རྣམས་ཐམས་ཅད་དང་། རྒྱུས་པའི་ཟ་མ་ཏོག་གི་ལྤགས་པ་དང་། ཁྲག་དང་། ཤ་དང་། ཚིལ་དང་། རུས་པ་དང་། རྐང་མར་དང་། ཁུ་ཆུ་དང་རྣམས་ནི་ཐམས་ཅད་ཀྱང་མར་སར་
དང་འདྲ་བར་འགྱུར་བ་ཡིན་ནོ། །རྟག་ཏུ་རྒྱུན་མི་འཆད་པར་ཀུན་ནས་མནན་པར་གྱུར་པའི་ཉེ་འཁོར་རྣམས་ནི་ཤིན་དུ་ཉམས་པར་མི་འགྱུར་རོ། །དེས་བདག་གི་ཁམས་རྣམས་དེ་ལྟར་མནན་པར་གྱུར་པས་སྡུག་བསྔལ་རྣམས་
<pb id="66.185a"/>འབྱུང་བར་འགྱུར་རོ། །སངས་རྒྱས་རྗེས་སུ་དྲན་པ་འམ། ཆོས་རྗེས་སུ་དྲན་པ་འམ། དགེ་འདུན་རྗེས་སུ་དྲན་པར་གྱུར་པ་ཡང་རུང་སྟེ། སྲིད་པ་ཐ་མ་པ་རྣམས་ཀྱིས་ཡང་དག་པའི་བློས་དམིགས་པ་རྒྱུན་མ་ཆད་པར་
གྱུར་ན་སོ་སོའི་སྐྱེ་བོ་འདི་དག་རྣམས་ཐམས་ཅད་ལ་ཡང་རྒྱུད་ལ་དམིགས་པ་དང་ཆ་འདྲ་བའི་སྐྱེ་བ་འབྱུང་བར་འགྱུར་རོ། །རྒྱའི་ཆ་རྣམས་ཅི་འདྲ་བར་གྱུར་པ་ཡིན་པའི་རྒྱས་བཏབ་པ་རྣམས་ཀྱང་དེ་དང་འདྲ་བར་འགྱུར་རོ། །དེ་
བཞིན་དུ་འཆི་བའི་དུས་ཀྱི་སྲིད་པ་ཐ་མ་པ་རྣམས་ཀྱི་སེམས་ཀྱི་རྒྱུན་རྣམ་པ་ཇི་སྲིད་དང་འདྲ་བར་གྱུར་པའི་སྐྱེ་བ་དེ་དང་དེ་འདྲ་བའི་རྣམས་འབྱུང་བ་ཡིན་ནོ། །སེམས་སྤྲེའུ་གྱི་དབང་གིས་སྐྱེ་བ་དང་འཆི་བ་རྣམས་འབྱུང་
བ་ཡིན་ནོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ཇི་ལྟར་ན་བདག་ཅག་གི་ཆུའི་ཁམས་རྣམས་མ་སྙོམས་པར་གྱུར་པས་བྱིས་པ་སོ་སོའི་སྐྱེ་བོ་འདི་དག་རྣམས་
ཐམས་ཅད་འཆི་བ་ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གལ་ཏེ་བདག་གི་ཆུའི་ཁམས་རྣམས་འཁྲུགས་པར་གྱུར་ན་དེས་བདག་གི་ཡན་ལག་དང་ཉིང་ལག་
རྣམས་ཐམས་ཅད་ཀྱང་རྒྱུས་པའི་སྦུབས་རྣམས་ཐམས་ཅད་དང་། ཁམས་རྣམས་ཐམས་ཅད་དང་། ལྤགས་པ་དང་། ཁྲག་དང་། ཤ་དང་། ཚིལ་དང་། རུས་པ་དང་། རྐང་མར་དང་། ཁུ་ཆུ་དང་རྣམས་ཀུན་དུ་རྐུ་བར་བྱེད་ཅིང་ཀུན་
ནས་བཞུ་བར་འགྱུར་བ་ནི་འཆི་བའི་དུས་ན་བདག་དང་སོ་སོའི་སྐྱེ་བོ་འདི་དག་རྣམས་ཐམས་ཅད་ལ་ཡང་ངེས་པར་འབྲེལ་པར་འགྱུར་རོ། །ཕན་ཚུན་དུ་ཀུན་ནས་དབུ་བར་བྱེད་ཅིང་བསྐྱོད་པར་བྱེད་དོ། །འདི་ལྟ་སྟེ། རི་གཉིས་ནི་
སྔོན་བཞིན་ནོ། །དེ་ལ་མར་སར་གྱི་གོང་བུ་རྒྱ་མཚོར་བཅུག་པར་གྱུར་ཅིང་དུས་ཀྱི་རླུང་གིས་རྣམ་པར་བཅོམ་པར་གྱུར་པ་ལ་ནི་གནས་པ་མེད་དོ། །སྐྱོབ་པ་མེད་དོ། །སྙིང་པོར་གྱུར་པ་གང་ཡང་མེད་ཅིང་དེ་ལ་ནཾ་བརྟན་པ་ཡང་
<pb id="66.185b"/>ཡོད་པ་མ་ཡིན་ནོ། །བདག་ཆུའི་ཁམས་ཀྱིས་མནར་བར་གྱུར་པའི་སྡུག་བསྔལ་རྣམས་ནི་དེ་ལྟ་བུ་ཡིན་ནོ། །སངས་རྒྱས་རྗེས་སུ་དྲན་པ་འམ། ཆོས་རྗེས་སུ་དྲན་པ་འམ། དགེ་འདུན་རྗེས་སུ་དྲན་པ་ཡང་རུང་སྟེ། སྲིད་པ་ཐ་མ་པ་
རྣམས་ཀྱི་ཡང་དག་པའི་བློས་དམིགས་པ་རྒྱུན་མ་ཆད་པར་གྱུར་ན་སོ་སོའི་སྐྱེ་བོ་འདི་དག་རྣམས་ཐམས་ཅད་ལ་ཡང་རྒྱུད་ལ་དམིགས་པའི་རྒྱའི་རྗེས་དང་ཆ་འདྲ་བའི་སྐྱེ་བ་འབྱུང་བར་འགྱུར་རོ། །རྒྱའི་ཆ་རྣམས་ཅི་འདྲ་བར་གྱུར་
པ་ཡིན་པའི་རྣམ་པ་དེ་སྲིད་ཀྱི་རྒྱས་བཏབ་པའི་སྐྱེ་བ་འབྱུང་ངོ་། །དཔེ་དེ་བཞིན་དུ་འཆི་བའི་དུས་ཀྱི་ཚེ་ན་སྲིད་པ་ཐ་མ་པ་རྣམས་ཀྱི་སེམས་ཀྱི་རྒྱན་རྣམས་ཇི་སྲིད་དུ་གྱུར་པ་དེ་བཞིན་དུ་སྐྱེ་བ་རྣམས་འབྱུང་བར་འགྱུར་རོ། །
གང་གི་ཕྱིར་སེམས་སྤྲེའུ་གྱི་དབང་གིས་རྒ་ཤིའི་དུས་ན་སྐྱེ་བའི་གནས་ཡིན་ནོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ཇི་ལྟར་བདག་འཆི་བར་གྱུར་པའི་དུས་ན་མེའི་
ཁམས་འཁྲུགས་པས་འཆི་བར་འགྱུར་བ་ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ནི། གལ་ཏེ་བདག་འཆི་བར་གྱུར་པའི་དུས་ན་མེའི་ཁམས་རྣམས་འཁྲུགས་པར་གྱུར་
ན་དེས་བདག་གི་ཡན་ལག་དང་ཉིང་ལག་རྣམས་ཐམས་ཅད་རྩ་དང་རྒྱུས་པའི་ཟ་མ་ཏོག་རྣམས་ཐམས་ཅད་དང་། ཁམས་རྣམས་ཐམས་ཅད་དང་། ལྤགས་པ་དང་། ཁྲག་དང་། ཤ་དང་། ཚིལ་དང་། རུས་པ་དང་། རྐང་མར་དང་། ཁུ་ཆུ་
རྣམས་སྲེག་གོ། །འཚེད་དོ། །ཀུན་དུ་ཚ་བར་བྱེད་དོ། །ཀུན་ནས་རབ་ཏུ་འབར་བར་བྱེད་དེ། དཔེར་ན་སེང་ལྡེང་གི་མེ་མདག་གི་ཕུང་པོ་ཆེན་པོ་རི་དང་མཚུངས་པར་གྱུར་པ་དག་ཏུ་མར་སར་གྱི་གོང་བུ་བཅུག་པར་གྱུར་ལ་དེ་སྲེག་པར་བྱེད། 
འཚེད་པར་བྱེད། ཀུན་ནས་རབ་ཏུ་འབར་བེད་དོ། །ཀུན་དུ་སྐོལ་བར་ཡང་བྱེད་པ་དེ་བཞིན་དུ་བདག་གི་ལུས་པོ་རྣམས་ཐམས་ཅད་ཀྱང་མར་སར་གྱི་གོང་བུ་དང་འདྲ་བར་གྱུར་པ་ཡིན་ན། ད་ཡིས་བདག་འཆི་བར་གྱུར་པའི་ཐ་མའི་
<pb id="66.186a"/>ལུས་ཀུན་དུ་ཚ་བར་སྡུག་བསྔལ་བར་བྱེད་དོ། །སངས་རྒྱས་རྗེས་སུ་དྲན་པ་འམ། ཆོས་རྗེས་སུ་དྲན་པ་འམ། དགེ་འདུན་རྗེས་སུ་དྲན་པར་གྱུར་པ་ཡང་རུང་སྟེ། ཡང་དག་པའི་བློས་ཐ་མའི་སེམས་ཀྱི་དམིགས་པ་
རྒྱུན་མ་ཆད་པར་གྱུར་ན་སོ་སོའི་སྐྱེ་བོ་འདི་དག་རྣམས་ཐམས་ཅད་ལ་ཡང་རྒྱུད་ལ་དམིགས་པར་གྱུར་པའི་སྒྲུབ་པའི་རྒྱ་དང་ཆ་འདྲ་བའི་སྐྱེ་བ་རྣམས་འབྱུང་བར་འགྱུར་རོ། །ཇི་ལྟར་རྒྱ་གང་དག་དང་འདྲ་བར་གྱུར་པའི་རྣམ་པ་དེ་
སྲིད་ཀྱི་རྒྱའི་རྗེས་ཀྱི་སྐྱེ་བ་འབྱུང་བ་ཡིན་ནོ། །དེ་ལྟར་རྣམ་པ་ཇི་སྲིད་པར་གྱུར་པའི་འཆི་བའི་དུས་ན་སྲིད་པ་ཐ་མའི་སེམས་འབྱུང་བར་གྱུར་པ་དེ་ལྟར་སྐྱེ་བ་ཡང་འབྱུང་བར་འགྱུར་རོ། །གང་གི་ཚེ་སེམས་སྤྲེའུ་གྱི་དབང་གིས་
རྒ་ཤིའི་དུས་སུ་སྐྱེ་བ་ཉེ་བར་གནས་པ་ཡིན་ནོ། །གཞན་ཡང་རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། བདག་འཆི་བར་འགྱུར་བའི་དུས་ན་ཇི་ལྟར་ན་རླུང་འཁྲུགས་པས་འཆི་བར་
འགྱུར་བ་ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གལ་ཏེ་བདག་འཆི་བར་གྱུར་པའི་དུས་སུ་རླུང་གི་ཁམས་རྣམས་རབ་ཏུ་འཁྲུགས་པར་གྱུར་ན། དེས་བདག་གི་
ཡན་ལག་དང་ཉིང་ལག་རྣམས་ཐམས་ཅད་དང་། རྒྱུས་པའི་ཟ་མ་ཏོག་རྣམས་ཐམས་ཅད་དང་། ཁམས་རྣམས་ཐམས་ཅད་ཀྱི་ཡང་འདི་ལྟ་སྟེ། ལྤགས་པ་དང་། ཁྲག་དང་། ཤ་དང་། ཚིལ་དང་། རུས་པ་དང་། རྐང་མར་དང་། 
ཁུ་ཆུ་རྣམ་པར་ཉམས་པར་བྱེད་དོ། །ཀུན་དུ་སྐེམས་པར་བྱེད་དོ། །ཀུན་དུ་གྱོང་བ་ཉིད་དུ་བྱེད་དོ། །ཕན་ཚུན་དུ་གཤག་པར་བྱེད་དོ། །རྐང་པའི་སེན་མོ་རྣམས་ནས་བཟུང་ནས་ཇི་སྲིད་དུ་མགོ་བོའི་བར་དུ་བྱེ་མ་དང་འདྲ་བར་
ཕྱེ་མར་བྱེད་དོ། །དཔེར་ན་མར་སར་གྱི་གོང་བུ་དུས་ཀྱི་རླུང་གིས་ཕན་ཚུན་དུ་བཏབ་པར་གྱུར་ན་མར་གྱི་གོང་བུ་རྣམ་པར་ཉམས་པར་བྱེད་དོ། །ཀུན་དུ་སྐམས་པར་བྱེད་དོ། །ཀུན་ནས་གྱོང་པོ་ཉིད་དུ་བྱེད་དོ། །ནམ་མཁར་ཕན་ཚུན་
<pb id="66.186b"/>གྱིས་ཡན་ལག་རྣམས་བྱེ་མ་བཞིན་དུ་ཕྱེ་མར་བྱེད་དོ། །དེ་ཁོ་ན་བཞིན་དུ་བདག་འཆི་བར་གྱུར་པའི་དུས་ན་རླུང་གི་ཁམས་རྣམས་རབ་ཏུ་འཁྲུགས་པར་གྱུར་པས། དེ་ལས་བདག་འཆི་བར་གྱུར་པའི་ཐ་མའི་ལུས་ཀུན་ནས་
མངོན་པར་སྲེད་པའི་ཚོར་བའི་སྡུག་བསྔལ་རྣམས་འབྱུང་ངོ་། །སངས་རྒྱས་རྗེས་སུ་དྲན་པར་གྱུར་པ་འམ། ཆོས་རྗེས་སུ་དྲན་པར་གྱུར་པ་འམ། དགེ་འདུན་རྗེས་སུ་དྲན་པར་གྱུར་པ་ཡང་རུང་སྟེ། ཡང་དག་པའི་
བློས་ཐ་མའི་སེམས་ཀྱི་དམིགས་པ་རྒྱུན་མ་ཆད་པར་གྱུར་ན། སོ་སོའི་སྐྱེ་བོ་འདི་དག་རྣམས་ཐམས་ཅད་ལ་ཡང་རྒྱུད་ལ་ཡང་དམིགས་པ་སོ་སོ་དང་སོ་སོའི་རྒྱ་རྣམས་དང་ཆ་འདྲ་བའི་སྐྱེ་བ་རྣམས་འབྱུང་བ་ཡིན་ནོ། །
ཇི་ལྟར་རྒྱ་རྣམས་ཇི་སྲིད་ཀྱི་རྣམ་པ་ཡིན་པར་གྱུར་པ་དེ་བཞིན་དུ་རྣམ་པ་ཇི་སྲིད་དུ་འཆི་བའི་དུས་ཀྱི་སྲིད་པ་ཐ་མ་པའི་སེམས་སུ་གྱུར་པ་དེ་ཇི་ལྟ་བ་བཞིན་དུ་སྐྱེ་བར་འགྱུར་ཏེ། གང་གི་ཕྱིར་ལུས་སེམས་སྤྲེའུ་གྱི་དབང་
ཡིན་པའི་ཕྱིར་འཆི་བའི་ཚེ་ན་སྐྱེ་བའི་གནས་ཡིན་ནོ། །དེ་ལྟར་ན་འབྱུང་བ་ཆེན་པོ་བཞི་པོ་རྣམས་རབ་ཏུ་འཁྲུགས་པའི་འཆི་བ་རྣམ་པ་བཞི་ཡིན་ནོ། །རྣལ་འབྱོར་སྤྱོད་པ་ནང་གི་བདག་ཉིད་ཀྱི་ལུས་ལ་ལུས་ཀྱི་
རྗེས་སུ་ལྟ་བ་རྣམས་ཀྱིས་ནི་མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པར་སེམས་ཅན་རྣམས་མཚུངས་པར་མཐོང་བ་ཡིན་ནོ། །དེ་མཐོང་བར་གྱུར་པས་ཀྱང་བདུད་ཀྱི་དྲུང་ན་མི་གནས་སོ། །མྱ་ངན་ལས་
འདས་པའི་མཐའ་ལ་གནས་པ་ཡིན་ནོ། །དེ་ཀུན་ནས་ཉོན་མོངས་པ་ཅན་དུ་འགྱུར་བའི་འདོད་པའི་སྒྲ་དང་། རེག་བྱ་དང་། རོ་དང་། གཟུགས་དང་། དྲི་རྣམས་ཀྱིས་འཁྲིད་པར་བྱེད་པ་ཉིད་ཀྱང་མ་ཡིན་ནོ། །དགའ་བའི་འདོད་ཆགས་དང་
ལྷན་ཅིག་འགྲོགས་པར་གྱུར་པའི་སྲེད་པ་རྣམས་ཀྱིས་འཆིང་བར་མི་བྱེད་དོ། །ཉོན་མོངས་པའི་རྡུལ་རྣམས་དང་རྣམས་བྲལ་བར་འགྱུར་རོ། །ངམ་གྲོག་རྣམས་དང་རྣམ་པར་བྲལ་བ་དང་། གཟུགས་དང་དྲིས་ཀྱང་ཕྲོགས་པ་མ་ཡིན་ནོ། 
<pb id="66.187a"/>གཟུགས་ཀྱིས་རྒྱགས་པས་རྒྱགས་པར་ཡང་མི་འགྱུར་རོ། །ལང་ཚོའི་རྒྱགས་པས་རྒྱགས་པར་ཡང་མི་འགྱུར་རོ། །གསོན་པའི་རྒྱགས་པར་ཡང་མི་འགྱུར་རོ། །ཚོགས་པ་འདུས་པ་ལ་དགའ་བར་ཡང་མི་འགྱུར་རོ། །རྟག་ཏུ་
གྲོང་ཁྱེར་རྣམས་སུ་འཇུག་པར་ཡང་མི་འགྱུར་རོ། །གང་དེ་ལ་མངོན་པར་དགའ་བར་ཡང་མི་བྱེད་དོ། །འཆི་བར་འགྱུར་བའི་འཇིགས་པས་ཀྱང་འཇིགས་པར་འགྱུར་རོ། །ཁ་ན་མ་ཐོ་བ་ཕྲ་རབ་ཙམ་རྣམས་ལ་ཡང་འཇིགས་པར་ལྟ་བར་འགྱུར་རོ། །ཡང་དག་
པ་ཇི་ལྟ་བ་བཞིན་དུ་ལུས་སོ་སོར་རིག་པར་འགྱུར་རོ། །སྐྱེ་བ་དང་འཇིག་པའི་ཆོས་རྣམས་ཀྱང་ཤེས་པར་འགྱུར་རོ། །དེ་ནི་ཀུན་ནས་ཉོན་མོངས་པ་ཅན་དུ་གྱུར་པའི་འདོད་པ་རྣམས་ཐམས་ཅད་ལས་འདོད་ཆགས་དང་བྲལ་བར་འགྱུར་
རོ། །སྙོམ་ལས་ཅན་དུ་མི་འགྱུར་རོ། །དམ་པའི་ཆོས་ལ་ཡང་རྒྱུན་དུ་དགའ་བར་འགྱུར་རོ། །དེ་ལྟར་ནཱ་ལ་ཏིའི་གྲོང་གི་བྲམ་ཟེ་དང་། ཁྱིམ་བདག་རྣམས་དང་། དགེ་སྦྱོང་རྣམས་ཀྱང་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་
གནས་སོ། །རྣལ་འབྱོར་སྤྱོད་པ་རྣམས་ཇི་ལྟར་གནས་པ་ཡིན་ཞེ་ན། དགེ་སློང་དག་འདི་ན་ཕྱི་རོལ་གྱི་ཆོས་ཀྱིས་རྣལ་འབྱོར་སྤྱོད་པ་རྣམས་ནང་གི་བདག་ཉིད་ཀྱི་ལུས་ལ་སོ་སོར་རྟོག་པར་བྱེད་དོ། །འདི་ལྟ་སྟེ། ཕྱི་རོལ་གྱི་ཆོས་རྣམས་
མཐོང་ནས་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ལས་དང་པོ་ས་བོན་གྱི་ཚོགས་རྣམས་ལ་སོ་སོར་རྟོག་པར་བྱེད་དེ། ས་བོན་ལས་ནི་མྱུ་གུ་འབྱུང་ངོ་། །མྱུ་གུ་ལས་ནི་སྡོང་བུ་འབྱུང་ངོ་། །སྡོང་བུ་ལས་ནི་འདབ་
མ་འབྱུང་ངོ་། །འདབ་མ་རྣམས་ལས་ནི་མེ་ཏོག་འབྱུང་ངོ་། །མེ་ཏོག་ལས་ནི་འབྲས་བུ་འབྱུང་བར་འགྱུར་རོ། །དེ་ཁོ་ན་བཞིན་དུ་རྣལ་འབྱོར་སྤྱོད་པ་པ་རྣམས་ཀྱིས་ནང་གི་བདག་ཉིད་རྣམས་ལ་ཡང་མཐོང་བ་ཡིན་ཏེ། དང་པོ་ས་བོན་དུ་
གྱུར་པའི་རྣམ་པར་ཤེས་པ་ལས་དང་ཉོན་མོངས་པ་རྣམས་དང་བཅས་པ་ཁུ་ཆུར་ལྟུང་བ་ཡིན་ནོ། །ཁུ་ཆུ་ལས་ནི་མེར་མེར་པོར་འགྱུར་རོ། །མེར་མེར་པོ་ལས་ནུར་ནུར་པོར་འགྱུར་རོ། །ནུར་ནུར་པོ་ལས་ནི་གོར་གོར་པོར་འགྱུར་རོ། །
<pb id="66.187b"/>གོར་གོར་པོ་ལས་ནི་ནར་ནར་པོར་འགྱུར་རོ། །ནར་ནར་པོ་ལས་ནི་འབུར་འབུར་ལྔ་འབྱུང་བར་འགྱུར་ཏེ། རྐང་པའི་འབུར་འབུར་གཉིས་དང་། ལག་པའི་འབུར་འབུར་གཉིས་དང་། མགོའི་འབུར་འབུར་གཅིག་གོ། །དེ་ལྟར་འབུར་འབུར་
ལྔ་པོ་རྣམས་ལས་ནི་དབང་པོ་རྣམས་གསལ་བར་སྐྱེ་བར་འགྱུར་རོ། །དེ་ལྟར་སྔ་ཕྱིའི་རིམ་པས་རྒ་ཤིའི་མཐར་ཐུག་པར་འགྱུར་རོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ཇི་ལྟར་
ས་བོན་གྱི་ཚོགས་རྣམས་ནི་དང་པོ་སྔོན་པོ་ཉིད་དུ་འགྱུར་རོ། །ཕྱི་ནས་ནི་སྐྱ་བོར་འགྱུར་ཞིང་རིངས་པར་འགྱུར་རོ། །ཐམས་ཅད་ཉིད་དུ་མེད་པར་ཡང་འགྱུར་རོ། །དེ་ཁོ་ན་བཞིན་དུ་ལུས་འདི་ཡང་དང་པོ་ནི་བྱིས་པར་འགྱུར་རོ། །བྱིས་པ་ལས་
ནི་དར་ལ་བབ་པར་འགྱུར་རོ། །དར་ལ་བབ་པ་ལས་ནི་རྒས་པར་འགྱུར་རོ། །རྒས་པར་གྱུར་ནས་ནི་རྣམ་པ་ཐམས་ཅད་དུ་མེད་པར་འགྱུར་རོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ཇི་ལྟར་ན་ཕྱི་
རོལ་གྱི་ས་བོན་གྱི་ཚོགས་རྣམས་འབྱུང་བར་འགྱུར་བ་ཡིན་ཞིང་ཅི་ལྟར་ཡང་ས་གཞི་ལས་སྨན་དང་ནགས་ཚལ་རྣམས་མངོན་པར་འཕེལ་བར་འགྱུར་བ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་
གྱུར་པ། ཆོས་འདི་དག་རྣམས་ཐམས་ཅད་ནི་ཕན་ཚུན་གྱི་རྒྱུ་ཅན་དང་ཕན་ཚུན་གྱི་རྐྱེན་ཅན་ཡིན་ཞིང་། ཕྱི་རོལ་དུ་གྱུར་པ་དང་ནང་གི་བདག་ཉིད་དུ་གྱུར་པའི་འདུས་བྱས་ཐམས་ཅད་ནི་ཕན་ཚུན་གྱི་སྟོབས་ཀྱིས་སྐྱེ་བར་འགྱུར་བ་ཡིན་ལ་
ཆོས་གསུམ་ནི་མ་གཏོགས་སོ། །འདི་ལྟ་སྟེ། སོ་སོར་བརྟགས་པའི་འགོག་པ་དང་། སོ་སོར་མ་བརྟགས་པའི་འགོག་པ་དང་། ནམ་མཁའ་དང་རྣམས་སོ། །ཇི་ལྟར་ན་ཕན་ཚུན་གྱི་སྟོབས་ཀྱིས་ཆོས་རྣམས་རབ་ཏུ་འཇུག་
པར་འགྱུར་བ་ཡིན་ཞེ་ན། འདི་ལྟ་སྟེ། མ་རིག་པའི་རྐྱེན་ཀྱིས་ནི་འདུ་བྱེད་རྣམས་སོ། །འདུ་བྱེད་ཀྱི་རྐྱེན་ཀྱིས་ནི་རྣམ་པར་ཤེས་པའོ། །རྣམ་པར་ཤེས་པའི་རྐྱེན་ཀྱིས་ནི་མིང་དང་གཟུགས་དག་གོ། །མིང་དང་གཟུགས་ཀྱི་རྐྱེན་གྱིས་
<pb id="66.188a"/>ནི་སྐྱེ་མཆེད་དྲུག་གོ། །སྐྱེ་མཆེད་དྲུག་གི་རྐྱེན་ཀྱིས་ནི་རེག་པའོ། །རེག་པའི་རྐྱེན་ཀྱིས་ནི་ཚོར་བའོ། །ཚོར་བའི་རྐྱེན་ཀྱིས་ནི་སྲེད་པའོ། །སྲེད་པའི་རྐྱེན་ཀྱིས་ནི་ལེན་པའོ། །ལེན་པའི་རྐྱེན་ཀྱིས་ནི་སྲིད་པའོ། །
སྲིད་པའི་རྐྱེན་ཀྱིས་ནི་སྐྱེ་བའོ། །སྐྱེ་བའི་རྐྱེན་ཀྱིས་ནི་རྒ་ཤི་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། ཡོངས་སུ་ངལ་བ་རྣམས་འབྱུང་བར་འགྱུར་རོ། །དེ་ལྟར་སྡུག་བསྔལ་གྱི་ཕུང་
པོ་ཆེན་པོ་འདི་འབའ་ཞིག་ཀུན་ཏུ་འབྱུང་བར་འགྱུར་བ་ཡིན་ནོ། །ཡང་དགེ་སློང་དག་མ་རིག་པ་འགགས་པར་གྱུར་པས་ཀྱང་འདུ་བྱེད་རྣམས་འགག་གོ། །འདུ་བྱེད་རྣམས་འགགས་པར་གྱུར་ན་རྣམ་པར་ཤེས་པ་འགག་གོ། །
རྣམ་པར་ཤེས་པ་འགགས་པར་གྱུར་ན་མིང་དང་གཟུགས་འགག་གོ། །མིང་དང་གཟུགས་འགགས་པར་གྱུར་ན་སྐྱེ་མཆེད་དྲུག་འགག་གོ། །སྐྱེ་མཆེད་དྲུག་འགགས་པར་གྱུར་ན་རེག་པ་འགག་གོ། །རེག་པ་འགགས་པར་
གྱུར་ན་ཚོར་བ་འགག་གོ། །ཚོར་བ་འགགས་པར་གྱུར་ན་སྲེད་པ་འགག་གོ། །སྲེད་པ་འགགས་པར་གྱུར་ན་ལེན་པ་འགག་གོ། །ལེན་པ་འགགས་པར་གྱུར་ན་སྲིད་པ་འགག་གོ། །སྲིད་པ་འགགས་པར་གྱུར་ན་སྐྱེ་བ་འགག་གོ། །
སྐྱེ་བ་འགགས་པར་གྱུར་ན་རྒ་ཤི་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། ཉམ་ཐག་པ་རྣམས་ཀུན་དུ་འགག་པར་འགྱུར་རོ། །དེ་ལྟར་སྡུག་བསྔལ་འབའ་ཞིག་གི་ཕུང་པོ་ཆེན་
པོ་འདི་འགག་པར་འགྱུར་བ་ཡིན་ནོ། །དེ་ལྟར་ཆོས་དེ་དག་ནི་གཅིག་ལ་གཅིག་གི་རྐྱེན་ཀྱི་དབང་གིས་ཡིན་ཏེ། ཕྱི་རོལ་གྱི་ཆོས་རྣམས་སམ་ནང་གི་བདག་ཉིད་ཀྱི་ཆོས་རྣམས་ཀྱང་རུང་སྟེ། ཕན་ཚུན་གྱི་དབང་གིས་ཡིན་ནོ། །
དེ་ལྟར་རྣལ་འབྱོར་སྤྱོད་པ་དེས་ཇི་ལྟར་ནང་གི་བདག་ཉིད་ཡིན་པ་དེ་ལྟར་ཕྱི་རོལ་རྣམས་ཡིན་ཞིང་ཇི་ལྟར་ཕྱི་རོལ་ཡིན་པ་དེ་ལྟར་ནང་གི་བདག་ཉིད་ཀྱི་ཆོས་རྣམས་ཡིན་ནོ་ཞེས་ནང་གི་བདག་ཉིད་ཀྱི་ལུས་ལ་ལུས་ཀྱི་རྗེས་སུ་ལྟ་
<pb id="66.188b"/>བར་བྱེད་པ་དང་། ཕྱི་རོལ་ཀྱིས་ལུས་རྣམས་ལ་ཡང་དག་པ་ཇི་ལྟ་བ་བཞིན་དུ་ལུས་ཀྱི་རྗེས་སུ་ལྟ་ཞིང་གནས་སོ། །དེ་ལྟར་རྣལ་འབྱོར་སྤྱོད་པ་རྣམས་ཀྱི་ཕྱི་རོལ་དང་ནང་གི་བདག་ཉིད་ཀྱི་ཆོས་རྣམས་རབ་ཏུ་ཤེས་པར་བྱེད་དེ། 
དང་པོ་རེ་ཤིག་འཛམ་བུའི་གླིང་པ་རྣམས་ཀྱི་ཆོས་རྣམས་འཕེལ་བར་འགྱུར་རོ། །དེ་ནས་ནི་ནང་གི་བདག་ཉིད་རྣམས་ཆེས་གསལ་བར་བྱེད་པའི་ཆོས་གཅིག་སོ་སོར་ཤེས་པར་བྱེད་པ་དང་། སོ་སོ་བ་རྣམས་ལེགས་པར་རབ་
ཏུ་ཤེས་པར་བྱེད་པ་དང་། ཀུན་དུ་མཛེས་པ་རྣམས་དང་། ཚོར་བ་རྣམས་དང་། སོ་སོ་བར་གྱུར་པའི་ཆོས་རྣམས་ཀྱང་རབ་ཏུ་ཤེས་པར་བྱེད་དོ། །ཕྱི་དང་ནང་གི་དབང་གིས་འབྱུང་པོའི་གྲོང་རྣམས་ཐམས་ཅད་དང་ཕྱི་རོལ་གྱི་དབང་
གིས་ཀྱང་ནང་གི་བདག་ཉིད་ཀྱི་སེམས་དང་སེམས་ལས་བྱུང་བའི་ཚོགས་རྣམས་སོ། །གལ་ཏེ་ཡང་ཕྱི་རོལ་ཏུ་གྱུར་པའི་ཆོས་རྣམས་ཀྱིས་ནང་གི་བདག་ཉིད་ཀྱི་ཆོས་རྣམས་འཕེལ་བར་འགྱུར་ཞིང་དེ་ལས་ཀྱང་ནང་གི་
བདག་ཉིད་ཀྱི་ཆོས་རྣམས་ཆེས་གསལ་བར་འགྱུར་བ་དང་། གལ་ཏེ་ཡང་ནང་གི་བདག་ཉིད་ཀྱི་ཆོས་རྣམས་ཀྱིས་ཕྱི་རོལ་ཀྱི་ཆོས་རྣམས་འཕེལ་བར་འགྱུར་བ་ཡིན་ཞིང་། དེས་ཀྱང་ཆེས་གསལ་བར་འགྱུར་བ་ཡིན་ཞེ་ན། 
དེ་ལ་ཡང་ཕྱི་རོལ་ཀྱི་ཆོས་རྣམས་ཀྱིས་ཇི་ལྟར་ནང་གི་བདག་ཉིད་ཀྱི་ཆོས་རྣམས་འཕེལ་བར་འགྱུར་བ་ནི་གལ་ཏེ་གནས་མལ་དང་། ནད་ཀྱི་རྐྱེན་སྨན་རྣམས་རབ་ཏུ་ཕལ་ཆེ་བ་དང་ལྡན་པར་གྱུར་ན། དེས་དགེ་སློང་རྣམས་དགེ་
བའི་ཆོས་རྣམས་ལ་མངོན་པར་དགའ་བར་འགྱུར་རོ། །གལ་ཏེ་གནས་མལ་དང་། ནད་ཀྱི་རྐྱེན་སྨན་དང་། ཡོ་བྱད་རྣམས་རབ་ཏུ་ཕལ་ཆེ་བ་དང་ལྡན་པར་མ་གྱུར་ན་ནི་དེ་ཐམས་ཅད་དུ་ཡང་དགེ་བའི་ཆོས་རྣམས་ལ་མངོན་
པར་དགའ་བར་མི་འགྱུར་རོ། །དེ་ལྟར་ཆོས་རྣམས་ནི་གཅིག་གིས་གཅིག་སྐྱེད་པར་བྱེད་པ་དང་། ཕན་ཚུན་དུ་ལྟོས་པ་དང་། ཕན་ཚུན་དུ་སྐྱེད་པར་བྱེད་པ་དང་། ཕན་ཚུན་གྱི་རྒྱུ་ཅན་གྱི་དོན་གཞན་དུ་གྱུར་པའི་བྱེད་
<pb id="66.189a"/>པ་པོ་དང་། རྟག་པ་དང་། བརྟན་པ་དང་། ཐེར་ཟུག་དང་། ཡོངས་སུ་མི་འགྱུར་བའི་ཆོས་ཅན་རྣམས་གང་ཡིན་པ་འམ། རྒྱུ་རྣམས་ཀྱི་ནང་དུ་འདུ་བར་འགྱུར་བའི་རྒྱུ་མེད་པ་རྣམས་ཀྱིས་ཀྱང་ཀུན་ཀྱང་སྐྱེད་པར་འགྱུར་བ་
ལ་ཤིན་དུ་འབད་པར་བྱེད་པ་ནི་འདི་ན་མཐོང་བ་མ་ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ཇི་ལྟར་ཁམས་གསུམ་དུ་སྐྱེས་པར་གྱུར་པའི་སེམས་ཅན་རྣམས་ཐམས་ཅད་ཀྱང་ཕྱི་རོལ་
ཀྱིས་དོན་གཅིག་པར་གྱུར་པའི་ཕྱི་རོལ་གྱི་ལས་གང་གིས་ནང་གི་བདག་ཉིད་ཀྱི་ཆོས་རྣམས་འཕེལ་བར་འགྱུར་བ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། འདུ་བྱེད་པར་སྐྱེས་
པའི་སེམས་ཅན་རྣམས་ཐམས་ཅད་ཀྱི་ཆོས་གཅིག་ཏུ་གྱུར་པ་ནི་ཟས་གང་དག་ཡིན་པ་རྣམ་པ་བཞི་པོ་ཁམ་གྱི་ཟས་དང་། ཡིད་ལ་སེམས་པ་དང་། རེག་པ་དང་། དགའ་བ་དང་འདི་དག་རྣམས་ཡིན་ནོ། །དེ་ལ་འདོད་པའི་ཁམས་རྣམས་
ན་ནི་ཟས་འདི་དག་རྣམས་གང་ཡིན་པས་ས་བོན་གྱི་ཚོགས་བྱས་ནས་ཕྱི་རོལ་ཀྱི་ཟས་དེ་དག་གིས་ཀྱང་ནང་གི་བདག་ཉིད་ཀྱི་བསམ་གཏན་ལ་བདེ་བར་གནས་པ་རྣམས་འཕེལ་བར་བྱེད་དོ། །དེ་ལ་དང་པོ་ཉིད་དུ་རེ་ཤིག་ཕྱི་རོལ་ཀྱི་
ཆོས་རྣམས་ཀྱིས་སོ་སོར་རྟོག་པར་བྱེད་དེ། ཅི་ལྟར་ནང་གི་བདག་ཉིད་ཀྱི་ཆོས་དེ་དག་རྣམས་ཕྱི་རོལ་ཀྱི་ཆོས་རྣམས་ཀྱིས་འཛིན་པར་བྱེད་པ་ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་
བར་གྱུར་པ་རྒྱུ་གང་དང་རྐྱེན་གང་དག་དང་། གཞི་ཅི་ལས་གང་གི་ཚེ་བཟང་ལྡན་གྱི་དུས་ཀྱི་སྲོག་ཆགས་རྣམས་ཐམས་ཅད་ཀྱི་ཟས་ཡིན་ན་ཡན་ལག་བརྒྱད་དང་ལྡན་པ་རྣམས་ཡིན་ནོ། །དེ་ལ་ཡན་ལག་བརྒྱད་པོ་དེ་དག་རྣམས་ཀྱང་
གང་དག་ཡིན་ན། འདི་ལྟ་སྟེ། འདོད་པའི་སྒྲ་དང་། རེག་བྱ་དང་། རོ་དང་། གཟུགས་དང་། དྲི་དང་། འདོད་པ་སྡུག་པའི་ཁུ་བ་འཐས་པའི་མདོག་དང་དབྱིབས་སོ། །དེ་ལ་གལ་ཏེ་མལ་སྟན་དང་ནད་ཀྱི་རྐྱེན་སྨན་དང་ཡོ་བྱད་རབ་ཏུ་ཕལ་
<pb id="66.189b"/>ཆེ་བར་གྱུར་པའི་ཕྱི་རོལ་ཀྱི་ཆོས་རྣམས་ཀྱིས་ལུས་འཕེལ་བར་འགྱུར་ན་དེའི་ཚེ་ན་ནང་གི་བདག་ཉིད་ཀྱི་དགེ་བའི་ཆོས་རྣམས་ལ་ཡང་མངོན་པར་དགའ་བར་འགྱུར་རོ། །དེ་ལྟར་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་
སོ། །ཕྱི་རོལ་ཀྱི་སྦྲང་བུ་མཆུ་རྣོན་དང་། ཤ་སྦྲང་དང་། གྲོག་མ་ཕྲ་མོ་ལ་སོགས་པ་རྣམས་ཀྱིས་གལ་ཏེ་ལུས་ལ་མཐོ་འཚམ་པར་མི་བྱེད་ན་དེ་ལས་ནང་གི་བདག་ཉིད་ཀྱི་ཆོས་རྣམས་ལ་ཡང་མངོན་པར་འདོད་པར་འགྱུར་རོ། །
གལ་ཏེ་ཡང་གྲང་བ་དང་དྲོ་བ་དང་ཆར་པ་ལ་སོགས་པ་རྣམས་ཀྱིས་ལུས་ལ་མཐོ་འཚམ་པར་མི་བྱེད་ན་དེའི་ཚེ་ནང་གི་བདག་ཉིད་ཀྱི་ཆོས་རྣམས་ལ་མངོན་པར་སྤྲོ་བར་འགྱུར་རོ། །གལ་ཏེ་ཡང་འདོད་པ་སྡུག་པ་ཡིད་དུ་འོང་བ་རྣར་སྙན་པར་
གྱུར་པའི་སྒྲ་རྣམས་ཐོས་པར་གྱུར་པ་ན་དེའི་ཚེ་ནང་གི་བདག་ཉིད་ཀྱི་ཆོས་རྣམས་ལ་མངོན་པར་དགའ་བར་འགྱུར་རོ། །གལ་ཏེ་འདོད་པ་སྡུག་པ་ཡིད་དུ་འོང་བའི་དྲི་རྣམས་ཀྱི་དབང་དུ་གྱུར་པ་ན་དེའི་ཚེ་ནང་གི་བདག་ཉིད་ཀྱི་ཆོས་
རྣམས་ལ་མངོན་པར་དགའ་བར་འགྱུར་རོ། །གལ་ཏེ་གྲང་བ་དང་། ཚ་བ་དང་། ཆར་པ་ལ་སོགས་པ་ལུས་ལ་གཙོ་མ་དྲིས་ན་དེའི་ཚེ་ནང་གི་བདག་ཉིད་ཀྱི་ཆོས་རྣམས་ལ་མངོན་པར་དགའ་བར་འགྱུར་རོ། །དབང་པོ་ལྔ་པོ་རྣམས་གལ་ཏེ་
རྒྱས་པར་བྱེད་པའི་ཕྱི་རོལ་ཀྱི་སྐྱེ་མཆེད་ལྔ་པོ་རྣམས་ཀྱིས་ནང་གི་བདག་ཉིད་ཀྱི་སྐྱེ་མཆེད་ལྔ་འཕེལ་བར་གྱུར་པའོ། །དེ་ལྟར་ཕྱི་རོལ་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ཐེག་པ་ཆེན་པོ་ལ་ཡང་དག་པར་གནས་པའི་རིགས་
ཀྱི་བུ་འམ། འཕགས་པ་ཉན་ཐོས་རྣམས་ཀྱིས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན། ཇི་ལྟར་བདག་གི་རྣམ་པར་ཤེས་
པའི་ཚོགས་དྲུག་ཆོས་རྣམས་ལ་དགའ་བར་འགྱུར་བ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གལ་ཏེ་ཕྱི་རོལ་ཀྱི་ཆོས་རྣམས་ཀྱིས་མཐོ་བརྩམ་པར་མ་གྱུར་ན་དེའི་
<pb id="66.190a"/>ཚེ་ནང་གི་བདག་ཉིད་ཀྱི་ཆོས་རྣམས་རང་བཞིན་དུ་གནས་པས་ཆོས་རྣམས་ལ་མངོན་པར་དགའ་བར་འགྱུར་རོ། །རྣམ་པར་ཤེས་པའི་ཚོགས་དྲུག་པོ་དེ་དག་རྣམས་ཀྱང་གང་ཞེ་ན། མིག་གི་རྣམ་པར་ཤེས་པ་དང་། 
རྣ་བའི་རྣམ་པར་ཤེས་པ་དང་། སྣའི་རྣམ་པར་ཤེས་པ་དང་། ལྕེའི་རྣམ་པར་ཤེས་པ་དང་། ལུས་ཀྱི་རྣམ་པར་ཤེས་པ་དང་། ཡིད་ཀྱི་རྣམ་པར་ཤེས་པ་རྣམས་སོ། །དེ་ལྟར་ནང་གི་བདག་ཉིད་ཀྱི་ཆོས་རྣམས་ཀྱི་ཕྱི་རོལ་གྱི་དངོས་
པོ་རྣམས་དང་ལྷན་ཅིག་ཕན་ཚུན་གྱི་དབང་དུ་གྱུར་པ་དང་། ཕན་ཚུན་འགྲོགས་པ་ཡིན་ཏེ། དཔེར་ན་འདི་ལྟ་སྟེ། བྱ་ནམ་མཁའི་དཀྱིལ་དུ་སོང་བར་གྱུར་ནས་རབ་ཏུ་རྒྱུ་བར་བྱེད་པ་དེ་གང་དང་གང་དུ་ཇི་ལྟར་ནམ་མཁའ་ལ་འགྲོ་བར་འགྱུར་
བ་དེ་དང་དེ་དག་རྣམས་སུ་འདིའི་གྲིབ་མ་དེ་ཁོ་ན་བཞིན་དུ་དབང་དུ་གྱུར་ནས་འགྲོའོ། །དེ་ཁོ་ན་བཞིན་དུ་ཕྱི་རོལ་ཀྱི་དངོས་པོ་རྣམས་ཀྱི་དབང་གིས་ནང་གི་བདག་ཉིད་ཀྱི་དངོས་པོ་རྣམས་ཐམས་ཅད་ཡིན་ནོ། །གལ་ཏེ་ལུས་ཐམས་ཅད་
རྒྱས་པར་གྱུར་ན་ནི་དེ་ལས་ཀྱང་སེམས་རྣམ་པར་ཉམས་པར་མི་འགྱུར་རོ། །དེས་ན་ཐམས་ཅད་ཀྱང་ཕན་ཚུན་དུ་ལྟོས་ནས་རྐྱེན་གྱི་དབང་གིས་ཐམས་ཅད་འབྱུང་བ་ཡིན་ནོ། །དེ་ནི་དེ་ལྟར་རྣལ་འབྱོར་སྤྱོད་པ་རྣམས་ཀྱིས་
འདིར་མཐོང་བ་ཡིན་ལ་མི་རྟག་པ་དང་། མི་བརྟན་པ་དང་། ཐེར་ཟུག་མ་ཡིན་པ་དང་། ཡོངས་སུ་འགྱུར་བའི་ཆོས་ཅན་མ་ཡིན་པ་ཞེས་བྱ་བའི་ཆོས་རྣམས་ནི་གཅིག་ཀྱང་སྐྱེ་བ་ན་ཡོད་པ་མ་ཡིན་ནོ། །གཞན་ཡང་རྣལ་
འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། ཇི་ལྟར་འཛམ་བུའི་གླིང་པའི་མི་རྣམས་ཀྱི་ཚེ་ཐུང་བ་དང་འཕེལ་བར་འགྱུར་བ་ཡིན་ན་དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་
མཐོང་བར་གྱུར་པ། གང་གི་ཚེ་བཟང་ལྡན་གྱི་དུས་ཀྱི་མི་རྣམས་ཐམས་ཅད་ནི་འོད་བསལ་གྱི་ལྷའི་རེས་ལས་བབས་པར་གྱུར་པ་རྣམས་ཡིན་པས་ས་ཞག་ཟས་ཡིན་ཏེ། དཔེར་ན་སུམ་བཅུ་རྩ་གསུམ་གྱི་ལྷ་རྣམས་ཀྱི་
<pb id="66.190b"/>ཟས་ནི་བདུད་རྩི་ཡིན་པ་དེ་བཞིན་དུ་དགེ་བའི་སེམས་དང་ལྡན་པའི་བཟང་ལྡན་གྱི་དུས་ཀྱི་མི་རྣམས་ཀྱིས་ནི་སའི་བཅུད་མདོག་དང་། དྲི་དང་། གཟུགས་དང་། རེག་བྱ་བཟང་བ། སྐྱོན་རྣམས་ཐམས་ཅད་དང་བྲལ་བར་གྱུར་པའི་མི་རྣམས་ཟས་
རྣམས་ཀྱི་དབང་གིས་འཚོ་བ་ཡིན་ནོ། །དེའི་སྟོབས་ཀྱིས་ཚེའི་ཚད་ནི་ལོ་སྟོང་ཕྲག་བརྒྱད་བཅུ་རྩ་བཞིར་འགྱུར་རོ། །ནད་ཀྱང་གསུམ་འབྱུང་བར་འགྱུར་རོ། །འདི་ལྟ་སྟེ། ལྟོགས་པ་དང་། སྐོམ་པ་དང་། འདོད་པ་ལ་བལྟོས་ནས་དེ་དག་
རྣམས་ཐམས་ཅད་ཀྱང་འཚོ་བ་དང་ནད་མེད་པར་འགྱུར་རོ། །དེ་ནས་གཉིས་ལྡན་གྱི་དུས་ན་ནི་སའི་བཅུད་དེ་དག་ཉེས་པ་དང་བཅས་པར་འགྱུར་ཞིང་མི་རྣམས་ཀྱང་དེ་བཞིན་དུ་སེམས་དགེ་བའི་སེམས་དང་ལྡན་པར་མི་འགྱུར་རོ། །
ནད་རྣམས་ཐམས་ཅད་ཀྱང་མི་རྣམས་ལ་འབྱུང་བར་འགྱུར་རོ། །འདི་ལྟ་སྟེ། ལྟོགས་པ་དང་། སྐོམ་པ་དང་། དུས་མ་ཡིན་པར་འཆི་བ་དང་། ཚ་བ་སྐྱེ་བའོ། །དེ་ལྟར་ཕྱི་རོལ་གྱི་ཟས་རྣམས་ཀྱི་དབང་གིས་འཛམ་བུའི་གླིང་གི་མི་དེ་དག་
རྣམས་ཐམས་ཅད་ཀྱང་འཚོ་བ་དང་ནད་མེད་པར་ཡང་འགྱུར་རོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ཇི་ལྟར་ན་འཛམ་བུའི་གླིང་པའི་མི་རྣམས་ཐམས་ཅད་གསུམ་ལྡན་
གྱི་དུས་ན་ཟས་ཀྱི་དབང་གིས་ཁ་དོག་དང་ཚེ་ཇི་ལྟ་བུ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གསུམ་ལྡན་གྱི་དུས་ན་ནི་སའི་བཅུད་དེ་དག་དེ་བཞིན་དུ་ནུབ་པར་འགྱུར་རོ། །
ནད་དུ་མ་རྣམས་ཀྱང་འབྱུང་བར་འགྱུར་ཏེ། ཟས་ཀྱི་སྐྱོན་ཀྱིས་མི་རྣམས་ལ་རླུང་དང་མཁྲིས་པ་དང་བད་ཀན་རྣམས་རབ་ཏུ་འཁྲུགས་པར་འགྱུར་རོ། །རྣལ་འབྱོར་སྤྱོད་པ་དེ་ཕྱི་རོལ་ཀྱི་ཟས་རྣམས་ཀྱི་ནང་གི་བདག་ཉིད་ཀྱི་སྐྱེ་
མཆེད་རྣམས་འཕེལ་བར་འགྱུར་བའི་འདུ་བྱེད་ཀྱི་ཚོགས་རྣམས་ཐམས་ཅད་མཐོང་བར་གྱུར་ནས་ཡང་དག་པ་ཇི་ལྟ་བ་བཞིན་དུ་ལུས་ལ་ཕྱི་རོལ་ཀྱི་ཆོས་རྣམས་ཀྱིས་ཀུན་དུ་ལྟ་བར་བྱེད་དོ། །གཞན་ཡང་རྣལ་འབྱོར་སྤྱོད་པ་
<pb id="66.191a"/>ཕྱི་རོལ་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། ཇི་ལྟར་ན་བཞི་ལྡན་རྩོད་པའི་དུས་ཀྱི་འཛམ་བུའི་གླིང་པའི་མ་རྣམས་ཀྱི་ཟས་གང་ཡིན་ན། དེས་ཐོས་པ་ལས་བྱུང་བའི་ཤེས་པས་མཐོང་བར་གྱུར་པ། རྩོད་
པའི་དུས་ཀྱི་འཛམ་བུའི་གླིང་གི་མི་རྣམས་ནི་ཁྲེ་རྒོད་ཀྱི་ཟས་དང་། ནས་ཐུག་གི་ཟས་དང་། ཉའི་ཟས་དང་། རྡོག་གུ་རྩ་བའི་ཟས་རྣམས་ཡིན་གྱི་རོ་རྣམས་ཐམས་ཅད་ནི་ནུབ་པར་འགྱུར་རོ། །མི་དེ་དག་རྣམས་ལ་ནི་རྟག་ཏུ་ནད་
རྣམས་འབྱུང་བར་འགྱུར་རོ། །དུས་མ་ཡིན་པར་རྒས་པ་ཡང་འབྱུང་བར་འགྱུར་རོ། །རྩོད་ལྡན་གྱི་དུས་ཀྱི་མི་རྣམས་ནི་སྤྲོ་བ་མེད་པར་ཡང་འགྱུར་རོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་
གནས་ཏེ། ཇི་ལྟར་བཞི་ལྡན་གྱི་མི་རྣམས་ཀྱི་ཚེ་དང་ཚད་རྣམས་འཕེལ་བ་དང་འགྲིབ་པ་ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་བར་གྱུར་པ། བཟང་ལྡན་གྱི་དུས་སུ་འཛམ་བུའི་གླིང་པའི་མི་
རྣམས་ཀྱི་ཚེ་རབ་ཏུ་རིང་བ་ནི་ལོ་སྟོང་ཕྲག་བརྒྱད་བཅུ་རྩ་བཞི་ཡིན་ནོ། །བདག་ཉིད་ཀྱི་དངོས་པོ་ནི་གཞུ་འདོམ་བརྒྱ་ཕྲག་བཅུར་འགྱུར་རོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། 
གཉིས་ལྡན་གྱི་དུས་ན་འཛམ་བུའི་གླིང་པའི་མི་རྣམས་ཀྱི་ཚེ་རབ་ཏུ་རིང་བ་ཇི་ལྟ་བུ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གཉིས་ལྡན་གྱི་དུས་ཀྱི་འཛམ་བུའི་གླིང་པའི་
མི་རྣམས་ཀྱི་ཚེ་རིང་བ་ནི་ལོ་སྟོང་ཕྲག་བཞི་བཅུར་འགྱུར་རོ། །བདག་གི་དངོས་པོར་གྱུར་པའི་ཚད་ནི་གཞུ་འདོམ་ཉིས་བརྒྱ་ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། 
གསུམ་ལྡན་གྱི་དུས་ན་འཛམ་བུའི་གླིང་པའི་མི་རྣམས་ཀྱི་ཚེ་རིང་བར་གྱུར་པ་ཇི་ལྟ་བུ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གསུམ་ལྡན་གྱི་དུས་ཀྱི་འཛམ་བུའི་
<pb id="66.191b"/>གླིང་པའི་མི་རྣམས་ཀྱི་ཚེ་རིང་བར་གྱུར་པ་ནི་ལོ་སྟོང་ཕྲག་ཉི་ཤུ་ཡིན་ནོ། །བདག་ཉིད་ཀྱི་དངོས་པོ་ནི་གཞུ་འདོམ་བརྒྱ་ཕྲག་གཅིག་ཏུ་འགྱུར་རོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། 
རྩོད་ལྡན་གྱི་དུས་ཀྱི་འཛམ་བུའི་གླིང་པའི་མི་རྣམས་ཀྱི་ཚེ་རབ་ཏུ་རིང་བར་གྱུར་པ་དང་བདག་ཉིད་ཀྱི་དངོས་པོའི་ཚད་ཀྱང་ཇི་ལྟ་བུ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རྩོད་ལྡན་གྱི་
དུས་ན་འཛམ་བུའི་གླིང་པའི་མི་རྣམས་ཀྱི་ཚེ་ཤིན་དུ་རིང་བར་འགྱུར་བ་ནི་ལོ་བརྒྱའོ། །བདག་ཉིད་ཀྱི་དངོས་པོ་ཡང་གཞུ་འདོམ་གཅིག་ནི་ཡང་མཐའ་ཡིན་ནོ། །རྩོད་ལྡན་དང་རྗེས་སུ་འབྲེལ་པ་འཇིག་པའི་དུས་དམན་པ་དང་ལྡན་
པ་མི་རྣམས་དགེ་བ་བཅུ་དང་བྲལ་བར་གྱུར་པའི་སྐྱེ་བོའི་ཚོགས་ཐམས་ཅད་བདག་ཉིད་བཟང་པོ་ཡིན་པར་ཤེས་པར་བྱེད་པ་རྣམས་ཀྱི་ཚེ་ཤིན་ཏུ་རིང་བར་གྱུར་པ་ནི་གང་དག་ཅེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་
ལྷའི་མིག་གིས་མཐོང་བར་གྱུར་པ། འཇིག་པར་གྱུར་པའི་དུས་དམན་པ་དང་ལྡན་པས་རོའི་གཙོ་བོ་རྣམས་ཐམས་ཅད་ནི་ནུབ་པར་འགྱུར་རོ། །འདི་ལྟ་སྟེ། ཚྭ་དང་། མར་དང་། ཞོ་དང་། ཤ་དང་། སྦྲང་རྩི་དང་། རོ་མངར་པོ་དང་། བུ་རམ་
ཤིང་དང་རྣམས་ཏེ། འབྲས་སཱ་ལུ་རྣམས་ཐམས་ཅད་ཀྱང་རྣམ་པར་འགྱུར་བ་དང་བཅས་པར་གྱུར་ན་དྲུག་བཅུ་པ་ལ་སོགས་པ་རྣམས་ཡིན་གྱི་ཇི་ལྟར་གཙོ་བོར་གྱུར་པ་རྣམས་ནི་ནུབ་པར་འགྱུར་རོ། །ཤཱ་ལི་གཞན་རྣམས་
ཀྱང་དཔེར་ན་འདི་ལྟ་སྟེ། འབྲས་ཤཱ་ལི་དམར་པོ་དང་། རོས་འཕྲོག་པ་དང་། པ་ཏང་ག་དང་། སྐྱ་བོ་དང་། ལྕགས་ཀྱི་སྟོབས་དང་། རབ་ཏུ་དགའ་བར་བྱེད་པ་དང་། ཤཱ་རི་ཀཿདང་། དུང་གི་མུ་ཏིག་དང་། སཱུ་རྣ་ཀ་དང་། ལོ་ཧ་བཱ་ལཱ་ཞེས་
བ་དང་། ཀུན་དུ་བི་ན་ཏཿདང་། དམར་པོ་ཛུ་ལ་ཀཿདང་། ཕྱེ་མ་བ་དང་། ཨརྫུ་ནཿདང་། བན་ཛ་ཀ་དང་། སྐམ་པོ་རུ་ཧཿདང་། རྒྱ་མཚོ་ཀུན་དུ་རུ་ཧཿདང་། གཉིས་སུ་འཕེལ་བ་དང་། སམ་ཧ་སཿདང་། རབ་ཏུ་ཚ་བ་པ་དང་། གྲ་མ་མེད་
<pb id="66.192a"/>པ་དང་། རྩུབ་པ་རབ་ཏུ་ཚ་བ་དང་། ཡཱ་བ་ཀཿདང་། ཐམས་ཅད་དུ་སྐྱེ་བ་དང་། སིང་ཧ་ཎཿདང་། སྡིག་པ་མེད་པ་དང་། ཁ་དོག་ཆེན་པོ་དང་། ཐམས་ཅད་དུ་ལེགས་པར་སྐྱེ་བ་དང་། ཨརྫུ་ནཿདང་། རབ་ཏུ་ཚ་བར་བྱེད་པ་དང་། དྲི་རུ་ཧཿ
དང་། སྤྲུལ་གྱི་གཅོད་པ་དང་། ཀ་ས་མ་ར་ཡ་རུ་ཧཿདང་། རི་ལས་སྐྱེ་བ་དང་། རྟག་ཏུ་སྐྱེ་བ་དང་། ཚིགས་པ་མེད་པ་དང་། ཐམས་ཅད་ལ་སྐྱེ་བ་དང་། ཀཱ་ལིང་ཀཿདང་། ཀཱ་ལིང་ཀ་ཆེན་པོ་དང་། ཧེ་མ་སྟོན་པོ་དང་། དུང་ཆེན་པོ་དང་། རྙེད་སླ་བ་
དང་། བཱ་ཧི་ནི་རོ་དང་། ཤེ་ཁྲི་ཎཱི་དང་། ཨང་གུ་སྐྱེས་དང་། སེན་བྷ་བ་ཀཿདང་། ཀཱ་ལ་བཱ་ཧཿདང་། པྲ་སི་བུ་དང་། བི་གྷ་ས་དང་། རབ་ཏུ་སྦྱིན་བྱེད་དང་། ཨིང་ག་ལི་ཀཿདང་། ཚད་མ་པ་དང་། བྱཱ་བིད་དྷ་དང་། མི་འདོད་པ་དང་། ལྷན་ཅིག་ཏུ་རྣམ་པར་
འདྲེས་པ་དང་། བུད་དྷི་ལ་དང་། ཉི་མའི་དབང་དང་། དྲི་མ་མེད་པ་དང་། མཱ་ག་དྷའི་དང་། རྒྱ་མཚོ་ལྦུ་བ་དང་། བེ་ལ་རུ་ཧ་དང་། སྙོམས་པར་བན་ཙ་ཀཿདང་། སྦུན་པ་མེད་པ་དང་། རབ་ཀྱི་མཆོག་ཏུ་གྱུར་པ་དང་། དྲོན་པོ་དང་། རྒྱ་ནག་གི་དང་། 
གུར་གུམ་གྱི་མདོག་དང་། དྲི་མ་དང་བཅས་པ་དང་། རབ་ཏུ་འབྲེལ་པ་དང་། འཛིང་ཀའི་སེམས་དང་། སྟོབས་ཅན་དང་། ཁད་ཀ་ཁ་ཎ་ཌི་ཀཿདང་། རྣམ་པར་འདྲེས་པ་དང་། བདུད་རྩི་འགྲམ་པ་ན་རྒྱུ་བ་དང་། གྲོའི་མདོག་རྣམས་སོ། །
ནས་རྣམས་ནི་རྣམ་པ་དྲུག་སྟེ། སྦུན་པ་དང་བཅས་པ་དང་། སྦུན་པ་མེད་པ་དང་། རྣམ་པར་འདྲེས་པ་དང་། མངར་པོ་དང་། མདོག་ནག་པ་དང་། མདོག་སྐྱ་བའོ། །ནས་ཆུང་བ་ནི་རྣམ་པ་གཉིས་ཏེ། འདོད་རྒྱལ་བ་དང་། ས་བོན་ལས་
སྐྱེས་པའོ། །ཤིན་དུ་དྲི་བཟང་བར་གྱུར་པའི་མེ་ཏོག་ཐམས་ཅད་ཀྱང་ཤིན་དུ་སྡུག་བསྔལ་བར་གྱུར་པའི་འཇིག་པའི་དུས་ན་ནུབ་པར་འགྱུར་རོ། །ཏིལ་དང་། མོན་སྲན་སྡེའུ་དང་། རྒྱ་སྲན་ལེབ་བུ་དང་། སྐྱེས་པ་དང་། བཏག་
པ་དང་། བྱས་པ་དང་། མ་བྱས་པ་རྣམས་ཀྱང་ཉེ་འཁོར་དུ་ཐམས་ཅད་ནུབ་པར་འགྱུར་རོ། །བ་ལང་དང་། མ་ཧེ་ཥཱི་ཁུ་བའི་བཅུད་དང་། དགུན་འབྲུམ་དང་། ཁུར་བ་པ་དང་། འདོད་པར་གྱུར་པའི་རོ་རབ་ཏུ་ཕལ་ཆེ་བ་རྣམས་དང་། 
<pb id="66.192b"/>མངོན་པར་འདོད་པའི་རོ་རྣམས་ཀྱང་ནུབ་པར་འགྱུར་རོ། །དེ་དག་རྣམས་རབ་ཏུ་ཞིག་པར་གྱུར་པས་ཀྱང་འཛམ་བུའི་གླིང་པའི་མི་རྣམས་ལྤགས་པ་དང་། དྲོད་དང་། རུས་པ་དང་། རྐང་མར་རྣམས་ཀྱི་གྲངས་ཙམ་དུ་ཐམས་ཅད་ཀྱང་འགྱུར་རོ། 
རོའི་ཟས་རྣམས་དང་རྣམ་པར་བྲལ་བས་འདིར་ནི་ཐམས་ཅད་ཀྱང་རུས་པས་སྦྲེལ་བ་ཙམ་དུ་འགྱུར་རོ། །གང་གི་ཕྱིར་ཕྱི་རོལ་དང་ནང་གི་བདག་ཉིད་རྣམས་ཐམས་ཅད་ཀྱང་ཕན་ཚུན་ཀྱི་ལྟོས་པའི་དབང་གིས་ཡིན་པའི་ཕྱིར་འདུ་
བྱེད་རྣམས་ཐམས་ཅད་ཀྱང་འཇིག་པར་འགྱུར་བར་རྣལ་འབྱོར་པས་སོ་སོ་རིག་པར་བྱེད་དོ། །ཡང་དག་པ་ཇི་ལྟ་བ་བཞིན་དུ་ཕྱི་རོལ་རྣམས་རབ་ཏུ་རིག་པར་བྱེད་དོ། །རྟག་པ་མ་ཡིན། བདེ་བ་མ་ཡིན། གཙང་བ་མ་ཡིན། 
བདག་དང་བཅས་པ་མ་ཡིན་ལ་བྱེད་པ་པོས་བྱིན་གྱིས་བརླབས་པ་ཡང་མ་ཡིན་ནོ། །རྒྱུ་མེད་པ་མ་ཡིན་ཞིང་འདོད་རྒྱལ་བ་ཡང་མ་ཡིན་ཏེ། བྱེད་པ་པོ་གཅིག་གིས་བྱས་པ་མ་ཡིན། གཉིས་ཀྱིས་མ་ཡིན། གསུམ་གྱིས་མ་ཡིན། 
བཞིས་མ་ཡིན། ལྔས་མ་ཡིན། ལམ་ལོག་པ་སྟོན་པར་བྱེད་པའི་གཞན་མུ་སྟེགས་ཅན་རྣམས་ཀྱི་རྒྱུ་དྲུག་པས་ཀྱང་མ་ཡིན་ནོ། །དེ་ལྟར་ཕྱི་རོལ་ཀྱི་དབང་དུ་བྱས་ནས་རྣལ་འབྱོར་སྤྱོད་པ་ལུས་ལ་ལུས་ཀྱི་རྗེས་སུ་ལྟ་ཞིང་
གནས་སོ། །གཞན་ཡང་རྣལ་འབྱོར་སྤྱོད་པ་དེས་དེ་ལྟར་བཟང་ལྡན་གྱི་དུས་ནས་འཇིག་པའི་དུས་ཀྱི་བར་དུ་ཐམས་ཅད་ལ་རྒྱས་པར་སྔར་བཞིན་དུ་རིག་པར་གྱུར་ནས་ཡང་དག་པ་ཇི་ལྟ་བ་བཞིན་དུ་ཕྱི་རོལ་ཀྱིས་ལུས་ཀྱིས་ལུས་
ལ་རྗེས་སུ་ལྟ་ཞིང་གནས་སོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། ཇི་ལྟར་མིའི་གནས་བཞི་པོ་རྣམས་ཐམས་ཅད་ན་རི་དང་། ཆུ་བོ་དང་། ཐང་དང་། རྒྱ་མཚོ་རྣམས་དང་། 
རིའི་རྒྱལ་པོ་རི་རབ་ལྷུན་པོའི་བར་དུ་ཡང་རེ་རེ་ཞིང་ཆེར་འཕེལ་བར་འགྱུར་བ་དང་། ཆུང་དུ་འགྲིབ་པ་རྣམས་ཀྱང་གང་དག་ཞེ་ན། སྐྱེས་བུའི་གནས་བཞི་པོ་རྣམས་འདི་ལྟ་སྟེ། འཛམ་བུའི་གླིང་དང་། ནུབ་ཀྱི་བ་ལང་སྤྱོད་
<pb id="66.193a"/>དང་བྱང་གི་སྒྲ་མི་སྙན་དང་། ཤར་གྱི་ལུས་འཕགས་པོ་དང་བཅས་པ་རྣམས་སོ། །དམྱལ་བ་ཡང་ཆེན་པོ་བརྒྱད་དོ། །ཡི་དགས་རྣམས་དང་། དུད་འགྲོ་རྣམས་དང་། འདོད་པ་ན་སྤྱོད་པའི་ལྷའི་རིས་དྲུག་གོ། །
དེ་ལྟར་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་སོ། །གཞན་ཡང་རྣལ་འབྱོར་སྤྱོད་པ་པ་འཛམ་བུའི་གླིང་གི་ཤར་ཕྱོགས་ཀྱི་ཆ་དེའི་རི་དང་། ཆུ་བོ་དང་། ཡུལ་དང་། མཚམས་ལ་ཀུན་དུ་ལྟ་བར་བྱེད་དོ། །དེས་ཐོས་པ་
ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། འཛམ་བུའི་གླིང་གི་ཤར་ཕྱོགས་ན་ཡང་མིང་ཨ་ནཱུ་ན་ཞེས་བྱ་བའི་རི་ཡོད་དོ། །རི་ཨ་ནཱུ་ན་དེ་ནི་དཔག་ཚད་བཅུ་པ་ཡིན་ནོ། །གཞན་ཕ་རོལ་པོ་ཨ་ནཱུ་
ནའི་རི་ནི་དཔག་ཚད་སུམ་བཅུ་པ་ཡིན་ནོ། །རི་དེ་དག་གཉིས་ཀྱི་བར་གྱི་ས་ལ་ཆུ་བོ་མཐོ་རིས་དགའ་བ་འབབ་པའོ། །ཆུ་ཀླུང་ཀཽ་ཤི་ཀ། ཆུ་ཀླུང་གཞན་ཀོ་ཤ་ལཱ་དང་། ཡུལ་ཡང་གྲ་མ་ཅན་ཞེས་བྱ་བ་དང་། ཡུལ་གཉིས་
པའི་མིང་ཡང་རྣམ་པར་སྲེག་བྱེད་ཅེས་བྱ་བའོ། །ཀཽ་ཤི་ཀ་དང་། ཀོ་ཤ་ལཱ་དང་ལྷན་ཅིག་ཏུ་ཡོངས་སུ་གང་བར་ཡུལ་ལྗོངས་རྣམས་དང་འབྲེལ་པ་ཡིན་ནོ། །དེ་བཞིན་དུ་ཨང་ག་ཞེས་བྱ་བ་ཡུལ་ལྗོངས་གཉིས་པའོ། །
དེ་ལ་རྣམ་པར་སྲེག་བྱེད་ནི་རྒྱར་དཔག་ཚད་བརྒྱ་ཡིན་ནོ། །གྲ་མ་ཅན་ཞེས་བྱ་བའི་རི་དེ་ཡང་དཔག་ཚད་བརྒྱ་ཕྲག་ཉི་ཤུ་ཡིན་ནོ། །ཀཽ་ཤི་ཀའི་ཡུལ་ལྗོངས་ནི་གྲོང་སྟོང་ཕྲག་བཅུ་ཡིན་ནོ། །ལྗོངས་གཉིས་པའི་ཕྱེད་ཀོའུ་ར་བ་
ཞེས་བྱ་བའི་ལྗོངས་ནི་ཀུན་ནས་གང་བར་གྱུར་པ་ཤིང་ཕུན་སུམ་ཚོགས་པ་སྟེ། ནཱ་ག་དང་། ནཱ་ཌི་དང་། གོའུ་ར་བ་པ་དང་། ཛ་ལ་ཧི་ན་ཏ་དང་། ཏཱ་ལ་དང་། ཏ་ལོ་རྣམས་ཀྱིས་ཉེ་བར་བརྒྱན་པ་དང་། ཁ་རྫུའུ་ར་དང་། པ་ན་ས་དང་། ནཱ་ཌི་
ཀེ་ཀེ་རེའི་འབྲས་བུས་གང་བར་གྱུར་པའི་ལྗོངས་ཀོ་ས་ལཱ་དེ་རྣལ་འབྱོར་སྤྱོད་པས་མཐོང་བར་གྱུར་ཏོ། །རྣ་བ་གོན་པ་རྣམས་དང་། ཤ་བ་ན་བ་འཆད་པ་དང་། ཀཎྞི་ཀ་དང་། དགའ་བའི་བཞིན་དང་། རྔ་མོའི་བཞིན་དང་རྣམས་
<pb id="66.193b"/>ཀྱི་ཡུལ་ལྗོངས་དེ་དག་རྣམས་ནི་དཔག་ཚད་བརྒྱ་སུམ་བཅུ་ཡིན་ན། །ཡུལ་ལྗོངས་དེ་དག་རྣམས་ལ་བལྟས་པར་གྱུར་ནས་ཀྱང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་སོ། །ཡུལ་ལྗོངས་དེ་དག་
རྣམས་ཀྱི་མཐར་ཐུག་པ་ཡིན་ནམ་ནི་འོན་ཏེ་འཛམ་བུའི་གླིང་ན་ཆུ་ཀླུང་དུ་བྱ་བ་དང་། གཞན་དག་ཀྱང་ཡོད་དོ། །དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཆུ་བོ་ཆེན་པོ་ཥོ་ཎོ་ཞེས་བྱ་བ་
རྒྱར་དཔག་ཚད་ཕྱེད་པ་མེ་ག་ལ་ཏིའི་རི་ལས་འབབ་པ་ཡིན་ཏེ་རིང་དུ་ནི་དཔག་ཚད་ལྔ་བརྒྱར་གྱུར་པས་ཇི་སྲིད་དུ་རྒྱ་མཚོའི་ཤར་དུ་འབབ་པར་འགྱུར་རོ། །འདིའི་གཞི་ཡང་བྲག་གི་གཅལ་གྱིས་རྣམ་པར་བརྒྱན་པ་ཡིན་ནོ། །
གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ལ་ལུས་ཀྱི་རྗེས་སུ་ལྟ་ཞིང་གནས་ཏེ། འཛམ་བུའི་གླིང་འདི་ན་རིའི་རིགས་སུ་གྱུར་པ་འམ་ཆུ་ཀླུང་གི་ཐ་སྙད་དུ་བྱ་བ་གཞན་དག་ཀྱང་ཡོད་དམ་ཞེ་ན། དེས་ཐོས་པ་ལས་བྱུང་བའི་
ཤེས་རབ་བམ་ལྷའི་མིག་གིས་མཐོང་བར་གྱུར་པ། རིའི་རིགས་གཞན་དག་ཀྱང་ཡོད་པ་ཡིན་ཏེ། གཅིག་པུ་པ་ཞེས་བྱ་བའི་རིའི་རིང་དུ་ནི་དཔག་ཚད་བརྒྱར་གྱུར་པ་འཕང་དུ་ནི་དཔག་ཚད་ལྔ་བརྒྱ་པ་ཡིན་ནོ། །རི་དེ་ལས་དམར་པོ་
ཞེས་བྱ་བའི་ཆུ་བོ་འབབ་པ་ཡིན་ཏེ། གཟི་བརྗིད་ཆེ་བ་དང་ལྡན་པར་གྱུར་པ། རྒྱར་ནི་དཔག་ཚད་ཕྱེད་ཡིན་ཞིང་རིང་དུ་ནི་དཔག་ཚད་ལྔ་བརྒྱ་ཡིན་ཏེ། ཇི་སྲིད་དུ་རྒྱ་མཚོར་འཇུག་གོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་
ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། རྣམ་པ་ལྟ་བུའི་ཆུ་ཀླུང་གི་རིགས་གཞན་འཛམ་བུའི་གླིང་ན་ཡོད་པ་ཡིན་ནམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། 
འཛམ་བུའི་གླིང་ན་རབ་ཏུ་འབབ་པར་གྱུར་པའི་ཆུ་བོ་ཆེན་པོ་ཀཱ་བེ་རཱི་ཞེས་བྱ་བ་མེ་ཏོག་ཆེན་པོ་རྣམས་ཀྱིས་ཉེ་བར་མཛེས་པར་བྱས་པ་རྣམས་ལ་འདི་ལྟ་སྟེ། ཀེ་ཏཱ་ཀ་དང་། ཙམ་པ་ཀ་དང་། ཨརྫུ་ནཱ་དང་། ཀ་ད་མཱ་དང་། མཱ་
<pb id="66.194a"/>ལི་ཀ་གསར་པ་དང་། ཨ་ཏི་མུཀྟ་ཀ་དང་རྣམས་ཀྱིས་ཉེ་བར་མཛེས་པར་བྱས་པའོ། །གཉིས་པ་ཡང་བ་ལང་ཅན་ཞེས་བྱ་བ་བ་ལང་གི་གཞི་རྣམས་ཀུན་དུ་གང་བ་ཡིན་ནོ། །ཆུ་བོ་དེ་དག་གཉིས་ག་ཡང་ཞིང་དུ་ནི་
དཔག་ཚད་ཕྱེད་ཡིན་ལ་རིང་དུ་ནི་དཔག་ཚད་སུམ་བརྒྱ་ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། འཛམ་བུའི་གླིང་ན་རིའི་རིགས་སུ་གྱུར་པ་འམ་ཆུ་ཀླུང་གི་རིགས་སུ་
གྱུར་པ་གཞན་དག་ཀྱང་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། འཛམ་བུའི་གླིང་ན་རིའི་རིགས་དང་ཆུ་བོའི་རིགས་གཞན་དག་ཀྱང་ཡོད་དོ། །དེ་དག་ཀྱང་འདི་ལྟ་
སྟེ། ཊ་ཀ་ཤོ་བྷོ་ཆེན་པོ་ཞེས་བྱ་བའི་རི་ཡོད་པ་ནི་མི་ཐམས་ཅད་ཀྱིས་བགྲོད་དུ་རུང་བ་རྒྱ་མཚོས་བསྐོར་བ་ཡིན་ནོ། །རི་དེའི་ཚད་ནི་དཔག་ཚད་སུམ་བཅུ་ཡིན་ནོ། །འདི་ལ་མི་རྣམས་གནས་པ་ཡང་ཅུང་ཟད་ཀིན་ཀི་་ཀི་རཱ་ཏཱ་
ཞེས་བྱ་བའི་མི་བརྩེ་བ་མེད་པ་དང་། ཀླ་ཀློ་དང་། རྣ་བ་གོན་པ་དང་རྣམས་སོ། །གཞན་རྣམས་ཀྱང་རབ་ཏུ་གནས་པར་གྱུར་པ་ནི་ལོ་མ་གྱོན་པ་རྣམས་ཏེ། དེ་དག་ཀྱང་རྒྱ་མཚོའི་ཆུའི་ནང་གི་གླང་པོ་ཆེའི་ཤ་རྣམས་ཟ་བར་
བྱེད་དོ། །གོམས་པར་གྱུར་པའི་དབང་གིས་ཟས་རྣམས་ཟ་བ་ཡིན་པས་མིའི་ཤ་རྣམས་ཀྱང་ཟ་བར་བྱེད་དོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། འཛམ་བུའི་གླིང་
ལས་ཤིན་དུ་འདས་པར་གྱུར་པའི་རྒྱ་མཚོ་ནི་རིའི་རིགས་སམ་གླིང་གི་རིགས་གཞན་ཡང་གང་དག་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རིན་པོ་ཆེ་དང་ལྡན་པ་ཞེས་
བྱ་བའི་རྒྱ་མཚོའི་ནང་ན་དཔག་ཚད་སྟོང་དུ་གྱུར་པ་རིན་པོ་ཆེ་རྣམ་པ་སྣ་ཚོགས་པ་རྣམས་ཀྱིས་ཉེ་བར་མཛེས་པར་གྱུར་པ་རྣམས་ལ་འདི་ལྟ་སྟེ། ཨིནྡྲ་ནཱི་ལ་དང་། ནཱི་ལ་ཆེན་པོ་དང་། རྡོ་རྗེ་དང་། བཻ་ཌཱུརྱ་དང་། མུ་སཱ་ར་གལྦ་
<pb id="66.194b"/>དང་། ཨརྐ་དང་། པདྨ་རཱ་ག་དང་། སུ་ཀུ་མ་རི་ཀཱ་ལ་སོགས་པ་རྣམས་ཀྱིས་རི་དེ་ཉེ་བར་མཛེས་པར་བྱས་པ་ཡིན་ནོ། །དེ་ལ་བཟང་ལྡན་གྱི་དུས་ན་ནི་ལས་ཀྱིས་རྗེས་སུ་འཇུག་པར་འགྱུར་བའི་ཚོང་པ་རྣམས་རྒྱ་མཚོའི་
རླུང་གིས་བདས་ནས་རབ་ཏུ་འཇུག་པར་བྱེད་དོ། །རི་དེ་ལས་ཤིན་དུ་འདས་པའི་རྒྱ་མཚོར་སྟོང་ཕྲག་བཅུར་ཉ་ཆེན་པོ་དང་། ཆུ་སྲིན་བྱིས་པ་གསོད་དང་། གྲིབ་མའི་རྩེ་བྱའི་སྲིན་མོ་རྣམས་ཀྱིས་ཀུན་དུ་གང་བ་ཡིན་ནོ། །
རྒྱ་མཚོ་དེ་ལས་ཀྱང་ཤིན་དུ་རྒལ་བར་གྱུར་ནས་གསེར་གྱི་བརྩིག་པ་ཞེས་བྱ་བའི་གླིང་ཡོད་པ་ཡིན་ཏེ། གསེར་གྱི་ས་གཞིས་ཡོངས་སུ་ཁེབས་པར་གྱུར་པ་དེ་ན་མཐོང་ན་ཤིན་དུ་འཇིགས་པར་འགྱུར་བ་བརྟུལ་ཞུགས་
ཆེ་བའི་སྲིན་པོ་རྣམས་རབ་ཏུ་གནས་པ་ཡིན་ནོ། །ཡུལ་དེ་ལས་ཤིན་དུ་འདས་ནས་རྒྱ་མཚོ་དཔག་ཚད་ཉིས་སྟོང་གི་ཕ་རོལ་ན་དྷི་རེ་ཀོ་ཞེས་བྱ་བའི་རི་ཡོད་པ་ཡང་རྩེ་མོ་གསུམ་པ་སྟེ་འཕངས་སུ་དཔག་ཚད་བདུན། 
རྒྱར་ནི་དཔག་ཚད་སུམ་བརྒྱ་པ་ལ་རིན་པོ་ཆེ་བདུན་གྱིས་མཛེས་པར་བྱས་པ་རྣམས་ནི་འདི་ལྟ་སྟེ། ཨིན་དྲ་ནཱི་ལ་དང་། རྡོ་རྗེ་དང་། བཻ་ཌཱུརྱ་དང་། པདྨ་རཱ་ག་དང་། སུ་ཀུ་མ་རི་དང་། ནཱི་ལ་ཆེན་པོ་དང་། མུ་སཱ་ར་དང་རྣམས་ཀྱིས་
ཉེ་བར་མཛེས་པར་བྱས་པའོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ་རི་དེ་ལས་འདས་པར་གྱུར་ནས་རིའི་རིགས་སམ་རྒྱ་མཚོའི་རིགས་གཞན་དག་ཡོད་དམ་
ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཆུ་ནག་པོ་ཞེས་བྱ་བའི་རྒྱ་མཚོ་ཆེན་པོ་དཔག་ཚད་སྟོང་ཕྲག་བཅུར་གྱུར་པ། གང་ལ་ལྷ་མ་ཡིན་རྣམས་ཀླུའི་བུ་མོ་དང་
ལྷན་ཅིག་ཏུ་རྩེ་བར་བྱེད་པ་ཡིན་ནོ། །རྒྱ་མཚོ་འདིའི་ཀླུ་རྣམས་ཀྱང་མཐོང་ན་འཇིགས་སུ་རུང་བ་ཡིན་ནོ། །དེ་ལ་ཡང་གྲིབ་མིའི་རྩེ་ལ་འབྱུང་བ་ཞེས་བྱ་བའི་སྲིན་མོས་ལྷ་མ་ཡིན་སྟོབས་དམན་པར་རྒྱུ་བར་བྱེད་པ་
<pb id="66.195a"/>གང་དག་བཟུང་ནས་རྒྱ་མཚོར་འཕེན་པར་བྱེད་དོ། །ཆུ་ནག་པོ་ཆེན་པོ་དེའི་ཆུའི་ནང་རྣམས་ནི་རི་ཡིས་གང་བར་གྱུར་པ་སྤྲིན་ནག་པོ་ཆེན་པོ་དང་མཚུངས་པར་གྱུར་པ། ལྟོ་འཕྱེ་ཆེན་པོ་རྣམས་ཀྱིས་ཆེས་
གང་བར་གྱུར་པ་རྣམས་ཀུན་དུ་མཐོང་བར་གྱུར་ནས་རྣལ་འབྱོར་སྤྱོད་པས་ཡང་དག་པ་ཇི་ལྟ་བ་བཞིན་ཕྱི་རོལ་རྣམས་ལ་རྣམ་པར་ལྟ་བར་བྱེད་དོ། །རྣལ་འབྱོར་སྤྱོད་པ་པས་ཆུ་ནག་པོ་དེ་ལས་ཡང་དག་པར་འདས་ནས་འདི་དག་ལས་ཕ་
རོལ་ན་རིའི་རིགས་སུ་གྱུར་པ་འམ། རྒྱ་མཚོའི་རིགས་སུ་གྱུར་པ་ཡོད་དམ་ཞེས་ལྟ་བར་བྱེད་དོ། །དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རིན་པོ་ཆེ་རྣམས་ཀྱིས་ཀུན་དུ་གང་བ་
ཞེས་བྱ་བ་དང་གཞན་ནི་དམར་པོ་ཞེས་བྱ་བ་སྟེ། རྒྱ་མཚོ་དེ་དག་ན་ནི་འཛམ་བུ་ཞེས་བྱ་བ་འདིའི་ཤིང་རྣམས་ལས་ལྷག་པ་དཔག་ཚད་དགུ་བཅུའི་ཚད་དུ་གྱུར་པའོ། །དེ་ལ་ནི་རྡོ་རྗེའི་མཆུ་དང་ལྡན་པའི་བྱའི་རྒྱལ་པོ་ནམ་མཁའ་ལྡིང་འདི་
གནས་པ་ཡིན་ནོ། །ལྗོན་ཤིང་དེ་ལས་ཉུང་བར་གྱུར་ན་ནི་དཔག་ཚད་བརྒྱ་ན་ཆུ་སྔོན་པོ་ཞེས་བྱ་བའི་རྒྱ་མཚོ་ཡོད་དོ། །དེ་ལ་རྒྱང་གྲགས་ཀྱི་ཚད་ཙམ་གྱི་སྲིན་མོ་མན་དེ་ཧ་ཞེས་བྱ་བ་ཡོད་དོ། །དེ་ནི་ཆུའི་ནང་གི་རིའི་མཆོག་རྣམས་ལ་
རྒྱུ་བར་བྱེད་པ་ཡིན་ཏེ། རྒྱ་མཚོའི་ཆུའི་ནང་གང་དག་ན་རི་བོ་རྣམས་ཡོད་པར་གྱུར་པ་དེ་དག་རྣམས་ལ་རྣམ་པར་རྒྱུ་བར་བྱེད་དོ། །དེ་དག་ལས་འདས་པར་གྱུར་ནས་རིའི་རིགས་སུ་གྱུར་པ་འམ་ཆུ་ཀླུང་གི་རིགས་སུ་གྱུར་པ་
གཞན་དག་རྒྱ་མཚོ་ན་ཡོད་དམ་ཞེས་རྣལ་འབྱོར་སྤྱོད་པ་པ་ཡུལ་རྣམས་ལ་ལྟ་བར་བྱེད་དོ། །དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཆུ་རབ་ཏུ་དང་བ་ཞེས་བྱ་བའི་རྒྱ་མཚོ་དཔག་
ཚད་ལྔ་བརྒྱ་པ་ཡོད་དོ། །རྒྱ་མཚོ་དེའི་ནང་ན་འོད་ཟེར་གྱི་ཕྲེང་བ་ཞེས་བྱ་བའི་རི་འཕངས་སུ་དཔག་ཚད་བརྒྱ་པ། རྒྱར་ནི་དཔག་ཚད་སུམ་བརྒྱར་གྱུར་པ་ཡིན་ནོ། །རི་འདི་ནི་དངུལ་གྱི་རང་བཞིན་དུ་གྱུར་པ་ལ་རིན་པོ་ཆེ་རྣམས་
<pb id="66.195b"/>ཐམས་ཅད་ཀྱིས་ཀྱང་མཛེས་པར་བྱས་པ་དང་། གསེར་གྱི་པད་མ་རྣམས་ཀྱིས་ཉེ་བར་མཛེས་པར་བྱས་པ་རྣམས་ནི་འདི་ལྟ་སྟེ། སྟོང་དུ་མཐོང་བ་ཞེས་བྱ་བའི་པད་མའི་རྫིང་བུ་ཟབས་སུ་ནི་དཔག་ཚད་བརྒྱ་ཡོད་པ་རིང་དུ་དཔག་ཚད་སུམ་བཅུར་
གྱུར་པའོ། །དེ་ལ་སོང་ནས་ཕྲེང་བ་ཐོགས་པའི་ལྷ་དང་། ཡོལ་གོ་ཐོགས་པ་རྣམས་ཀྱང་དགའ་བར་བྱེད་དོ། །ལྷའི་ངང་པ་དང་། ཀ་རཎ་ཌ་བ་དག་གིས་ཀྱང་མཛེས་པར་བྱས་པར་གྱུར་པ་ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་
ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། རབ་ཏུ་དང་བར་གྱུར་པའི་རྒྱ་མཚོ་ལས་ཀྱང་གཞན་དུ་གྱུར་པའི་རི་དང་རྒྱ་མཚོའི་རྒྱལ་པོའི་རིགས་སུ་གཏོགས་པ་རྣམས་སམ་གླིང་དུ་གྱུར་པ་དག་ཡོད་དམ་ཞེ་ན། དེས་ཐོས་པ་
ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རླབས་ཆེན་པོ་ཞེས་བྱ་བའི་རྒྱ་མཚོ་ཡོད་དེ་དཔག་ཚད་ནི་ལྔ་བརྒྱར་གྱུར་པ་ཡིན་ནོ། །དེ་ལ་སའི་འོག་གི་ཆུའི་ནང་དུ་སོང་བར་གྱུར་པའི་རླུང་རྣམས་སྟེང་དུ་
གྱུར་པ་གང་ཡིན་པས་རྒྱ་མཚོ་དང་གླིང་དེ་དག་རྣམས་ཐམས་ཅད་ཀྱང་འཁྲུག་པར་བྱེད་དེ། སེམས་ཅན་རྣམས་ཀྱི་ལས་ཀྱི་དབང་གི་ཕྱོགས་ཀྱིས་ཡིན་ནོ། །རླབས་རྣམས་ནི་དཔག་ཚད་ཉིས་བརྒྱར་འབྱུང་ངོ་། །ལྷག་མ་རྣམས་ནི་འཛམ་
བུའི་གླིང་གི་རྒྱ་མཚོའི་རླབས་ཞེས་གང་དག་རྗོད་པར་བྱེད་དོ། །དེ་ལ་ནི་ཉ་ཐམས་ཅད་རྟའི་གདོང་ཅན་དུ་གྱུར་པ་རྣམས་རབ་ཏུ་གནས་སོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། རླབས་
ཆེན་པོའི་རྒྱ་མཚོའི་རི་ལས་རིའི་རིགས་སམ་རྒྱ་མཚོའི་རིགས་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རླབས་ཆེན་པོའི་རིའི་ཕ་རོལ་བྱང་ཕྱོགས་ངོས་ན་རི་ངོས་གཅིག་པ་ཞེས་བྱ་
བ་དཔག་ཚད་བརྒྱ་ཕྲག་བཅུ་བཞིར་གྱུར་པའི་རི་གསེར་འབར་བ་དག་གིས་རྣམ་པར་བརྒྱན་པ་ཉི་མ་གཉིས་པ་དང་འདྲ་བར་གྱུར་པ་ཡིན་ནོ། །དེ་ལ་ལྷའི་མེ་ཏོག་དུ་གྱུར་པ་མཱན་དཱ་ར་བ་དང་། པད་མ་ཀུ་ཤེ་ཤ་ཡཱ་དང་། བཻ་དཱུརྱའི་རང་བཞིན་གྱི་
<pb id="66.196a"/>པད་མ་རྣམས་སྐྱེ་བ་ཡིན་ནོ། །ལྷའི་ནགས་དང་ཉེ་བའི་ནགས་རྣམས་ཀྱང་རི་འདི་ལ་ཡོད་པ་ཡིན་ནོ། །ངོས་གཅིག་པའི་རི་དེ་ལས་འདས་པར་གྱུར་ནས་གཞན་རིའི་རིགས་སུ་གྱུར་པ་དག་ཡོད་དམ་ཞེས་རྣལ་འབྱོར་སྤྱོད་པ་ཀུན་
དུ་ལྟ་བར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཤར་གྱི་ཕྱོགས་སུ་རྒྱ་མཚོ་དཔག་ཚད་སུམ་སྟོང་དུ་ངེས་པར་བྱུང་ནས་སོང་བར་གྱུར་པ་ན་གསེར་འབར་བ་ཞེས་བྱ་བ་རི་རབ་
ལས་ཧ་ཅང་མི་རིང་བ་ན་ཡོད་དོ། །དེ་ནས་ལྷུན་པོའི་ལོགས་ལ་འཆར་བ་ཞེས་བྱ་བའི་རི་ཡོད་དེ། གང་གིས་འཛམ་བུའི་གླིང་འདི་ནི་དེས་བཻ་དཱུརྱའི་རང་བཞིན་གྱི་ལོགས་སུ་བྱེད་པ་དང་། གང་གིས་ཤར་གྱི་ལུས་འཕགས་པོ་ནི་དེས་གསེར་
གྱི་མདོག་ཏུ་བྱེད་པ་ཡིན་ནོ། །རི་དེའི་ངོས་སྔོན་པོར་སྣང་བ་ཡིན་པས་རི་ཡིས་འཛམ་བུའི་གླིང་གི་ནམ་མཁའ་ཡང་སྔོན་པོར་མཐོང་ངོ་། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་གྱིས་ལུས་ལ་རྗེས་སུ་ལྟ་ཞིང་གནས་ཏེ་
རི་ཤར་བ་དེ་དང་ཐག་ཉེ་བར་གྱུར་པ་ན་གཞན་དག་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རི་ཤར་བ་དེ་ལས་རིང་དུ་འདས་པར་གྱུར་ནས་ཤར་གྱི་ལུས་འཕགས་
སུ་རི་རབ་ལྷུན་པོ་དེའི་རྭ་གཉིས་པར་གྱུར་པ་ཡིད་བདེ་བ་ཞེས་བྱ་བ་ལྷའི་འཛམ་བུའི་ཆུ་བོའི་གསེར་གྱི་རང་བཞིན་དུ་གྱུར་པ་ཡངས་པ་གསེར་གྱི་པད་མས་ལེགས་པར་ཀུན་ཏུ་བརྒྱན་པ་སྟེ། རྒྱར་ནི་དཔག་ཚད་བཅུ་པའོ། །འཕང་དུ་
ནི་དཔག་ཚད་ལྔ་བརྒྱ་ཡིན་ནོ། །དེ་ལ་ནི་གསེར་གྱི་རང་བཞིན་གྱི་ལྗོན་ཤིང་དང་། རི་དགས་དང་། བྱ་རྣམས་དང་། གསེར་ས་ལེ་སྦྲམ་གྱི་རང་བཞིན་གྱི་ལྗོན་ཤིང་ལོ་མ་རྣམས་དང་། ལྷའི་གླུ་མཁན་རྣམས་ཀྱིས་ཀྱང་བསྟེན་པ་ཡིན་ནོ། །
དེ་ལ་ཡང་ཕྲེང་བ་ཐོགས་པར་གྱུར་པའི་ལྷ་རྣམས་དང་། པི་བང་གསུམ་པ་ཅན་རྣམས་ཀྱང་རྩེ་དགའ་བར་བྱེད་དོ། །ཇི་ལྟར་ལས་རྣམས་ཀྱིས་བསྐྱེད་པར་གྱུར་པ་རྣམས་དམན་པ་དང་། བར་མ་དང་། ཁྱད་པར་དུ་འཕགས་པའི་
<pb id="66.196b"/>ལས་རྣམས་ཀྱིས་མངོན་པར་སྤྲུལ་པ་སྟེ། རང་གི་ལས་ཀྱི་བགོ་སྐལ་ལ་སྤྱོད་པར་བྱེད་པའི་ལྷ་དེ་དག་རྣམས་ཡིད་བདེ་བའི་རི་དེ་དང་ཇི་སྲིད་དུ་རི་ཉི་མ་དང་མཚུངས་པར་གྱུར་པའི་ཤར་བ་ལ་ཡང་སྟེན་པར་བྱེད་དོ། །འཛམ་བུའི་གླིང་
གི་རྩེ་མོར་གྱུར་པ་ཤིན་དུ་མཐོ་བ་ཡིན་ཏེ། དེ་ཙམ་ཞིག་འཛམ་བུའི་གླིང་གི་ཤར་ཕྱོགས་ན་ཡོད་པ་ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་དེ། ཇི་ལྟར་འཛམ་བུའི་གླིང་གི་
ཕྱོགས་ན་ཆུ་བོའི་རིགས་སུ་གྱུར་པ་འམ། རིའི་རིགས་སུ་གྱུར་པ་འམ། རྒྱ་མཚོ་ཡོངས་སུ་འཁྲུགས་པར་གྱུར་པ་འམ། ཅི་ཙམ་གཅིག་གིས་མཐར་ཐུག་པར་འགྱུར་བ་ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་
ཀྱིས་སམ་ལྷའི་མིག་གིས་མཐོང་བར་གྱུར་པ། དེ་ལ་འབིགས་བྱེད་ཅེས་བྱ་བའི་རིའི་ཉེ་འཁོར་དུ་དཔག་ཚད་བརྒྱད་ཡོད་པ་ལས། ཆུ་ཀླུང་ནར་མ་དཱ་ཞེས་བྱ་བ་ཞེང་དུ་དཔག་ཚད་ཕྱེད་དུ་གྱུར་པ་རིང་དུ་དཔག་ཚད་བརྒྱ་ཕྲག་གཉིས་
ཡོད་པ་སྟེ། དེ་ལ་ཡང་དུག་ཆེན་པོ་དང་ལྡན་པའི་ཀླུ་རྣམས་རབ་ཏུ་གནས་ཤིང་ཆུ་སྲིན་བྱིས་པ་གསོད་དང་ཆུ་སྲིན་འཛིན་ཁྲིས་ཀྱང་གང་བར་གྱུར་པ་ཡིན་ནོ། །ཆུ་ཀླུང་དེ་ལས་གཉིས་པར་གྱུར་པ་ཆུ་ཀླུང་རླབས་ལྡན་ཞེས་བྱ་
བ་ཡང་འབིགས་བྱེད་ལས་ཀུན་དུ་འབབ་པའོ། །ཆུ་ཀླུང་གསུམ་པ་ཤུགས་དང་ལྡན་པ་ཞེས་བྱ་བ་སྟེ། དགའ་བར་གྱུར་པ་ཤིང་རྣམས་ཀྱིས་ཡོངས་སུ་བསྐོར་བར་གྱུར་པ་ཡིན་ནོ། །ཆུ་ཀླུང་གཞན་ཡང་ནག་པོ་འཁྱིལ་པ་ཞེས་
བྱ་བ་ཟབས་སུ་ནི་དཔག་ཚད་གསུམ་དུ་གྱུར་པ། རིང་དུ་གྱུར་པའི་དངོས་པོར་ནི་དཔག་ཚད་སུམ་བརྒྱ་པ་ཡིན་ཏེ། ཇི་སྲིད་དུ་རྒྱ་མཚོར་འབབ་པ་ཡིན་ནོ། །ཆུ་ཀླུང་ཡང་རོ་དྷ་ཆེན་པོ་ཞེས་བྱ་བ་ལ་དུག་
ཆེན་པོ་དང་ལྡན་པའི་ཀླུས་གང་བར་གྱུར་པ་ཡིན་ནོ། །རི་མ་ལ་ཡ་ཞེས་བྱ་བ་ནི་ཙན་དན་གྱི་རང་བཞིན་དུ་གྱུར་པ་མཆོག་ཏུ་དགའ་བ་རིང་བར་གྱུར་པའི་ངོ་བོར་ནི་དཔག་ཚད་ལྔ་བརྒྱ་ཡིན་ལ་འཕངས་སུ་གྱུར་པ་ནི་དཔག་ཚད་སུམ་བརྒྱ་
<pb id="66.197a"/>ཡིན་ནོ། །རླབས་ཆེན་ཞེས་བྱ་བའི་ཆུ་ཀླུང་རབ་ཏུ་འབབ་པ་ཡིན་ཏེ། ཞེང་དུ་དཔག་ཚད་གཅིག་ཡིན་ལ་རིང་བའི་ངོ་བོར་ནི་དཔག་ཚད་བརྒྱར་གྱུར་པ་ཇི་སྲིད་དུ་རྒྱ་མཚོར་འབབ་པ་ཡིན་ནོ། །བེ་ཏྲ་ཅན་ཞེས་བྱ་བའི་ཆུ་ཀླུང་ནི་
ལྗོན་ཤིང་སྣ་ཚོགས་པ་རྣམས་ཀྱིས་གང་བར་གྱུར་པ་ལ་བྱ་རྣམས་ཀྱིས་ཁྱབ་པར་གྱུར་པ་སྟེ། རྒྱར་ནི་དཔག་ཚད་གཅིག་ཡིན་ལ་རིང་དུ་ནི་དཔག་ཚད་ལྔ་བརྒྱར་གྱུར་པས་ཇི་སྲིད་དུ་རྒྱ་མཚོར་འབབ་པ་ཡིན་ནོ། །གཞན་
ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། འཛམ་བུའི་གླིང་ན་གཞན་དག་ཅི་ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཡུལ་
རྣམས་ལ་འདི་ལྟ་སྟེ། མེ་ལ་ཀོའི་ལྗོངས་ཀྱི་ཡུལ་ཕྱོགས་ནི་རྣམ་པ་དུ་མ་རྣམས་ཡིན་ཏེ། ཡུལ་དེ་དག་ནི་དཔག་ཚད་བཞི་བཅུ་ཡིན་ནོ། །ཙོ་ཀ་ལ་ཞེས་བྱ་བའི་ཡུལ་ལྗོངས་གཉིས་པ་ནི་དཔག་ཚད་ལྔ་བཅུ་པ་ཡིན་ཏེ། ལྗོན་
ཤིང་དང་། ཀེ་ཏ་ཀཱ་་དང་། ན་ཌི་ཀེ་ར་དང་། པ་ན་ས་དང་། ཆུ་ཤིང་དང་། བི་ལ་དང་། ཀ་པཏྠི་དང་། ཀ་རུ་ཤ་ཀ་དང་། བ་ད་ར་དང་། ཨརྫུ་ན་དང་། ཙམྤ་ཀ་དང་རྣམས་ཀྱིས་ཉེ་བར་མཛེས་པར་གྱུར་པའོ། །ལྗོན་ཤིང་གཞན་ནི་ཚ་བི་ཀ་ལིང་ཀ་ཞེས་
བྱ་བ་དཔག་ཚད་བརྒྱ་པ་སྟེ། ཤིང་གསར་པ་རྣམས་ཐམས་ཅད་དང་ཤཱ་ལི་དག་གིས་ཉེ་བར་མཛེས་པར་བྱས་པའོ། །དེ་ནས་ཆུ་ལྡན་ཞེས་བྱ་བའི་ཡུལ་གཞན་ནི་ཞེང་དུ་དཔག་ཚད་བརྒྱ་ཡིན་ཏེ། ལྗོན་ཤིང་དང་ཤཱ་ལི་དག་གིས་
ཉེ་བར་མཛེས་པར་བྱས་པ་ཡིན་ནོ། །ནགས་ན་རི་དགས་དང་སྟག་དང་། མི་བགྲུངས་པར་གྱུར་པ་དཎྜ་ཀཱ་ར་ཎྱ་བ་ཞེས་བྱ་བ་ནི་དཔག་ཚད་ཉི་ཤུ་ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་
ཞིང་གནས་ཏེ། འཛམ་བུའི་གླིང་གི་ལྷོ་ཕྱོགས་ན་ཆུ་ཀླུང་གི་རིགས་སམ། རིའི་རིགས་གཞན་དག་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་ཆུ་ཀླུང་གོ་དཱ་བ་རཱི་ཞེས་པ་
<pb id="66.197b"/>རབ་ཏུ་དང་བར་གྱུར་པའི་ཆུ་ཡོད་དེ། ཞེང་དུ་ནི་རྒྱང་གྲགས་ཡིན་ལ་རིང་དུ་གྱུར་པའི་ངོ་བོར་ནི་དཔག་ཚད་ཉིས་བརྒྱ་པའོ། །ལྗོངས་ཀྱང་ཙོན་ཏྭ་ཞེས་བྱ་བ་སྟེ་དཔག་ཚད་ཉི་ཤུ་ཡིན་ནོ། །མ་དྲཱ་ཞེས་བྱ་བའི་ལྗོངས་ནི་དཔག་ཚད་བརྒྱ་
ཕྲག་བཞི་བཅུ་ཡིན་ནོ། །ཀེ་ཏ་ཀོ་ཞེས་བྱ་བའི་ཡུལ་ནི་དཔག་ཚད་ལྔ་བཅུ་པ་ཡིན་ཏེ། བ་ལང་དང་མ་ཧེ་ཥ་རྣམས་ཀྱིས་ཀུན་ནས་གང་བར་གྱུར་པ། ལྗོན་ཤིང་དང་ཤཱ་ལི་ཐམས་ཅད་ཕུན་སུམ་ཚོགས་པ་ཡིན་ནོ། །གཞན་ཡང་
རྒྱ་མཚོའི་ནང་ན་ཀར་ཀོ་ལའི་རང་བཞིན་གྱི་ཤིང་ཐམས་ཅད་ཕུན་སུམ་ཚོགས་པར་གྱུར་པ་སྟེ། རིང་དུ་གྱུར་པའི་དངོས་པོར་ནི་དཔག་ཚད་སུམ་བརྒྱའོ། །ཞེང་དུ་ནི་དཔག་ཚད་སུམ་བརྒྱ་ཡིན་ནོ། །ཀཱ་བེ་རི་ཞེས་བྱ་བའི་
ཆུ་ཀླུང་ནི་ཤིང་རྣམས་ཐམས་ཅད་ཀྱིས་ཉེ་བར་མཛེས་པར་གྱུར་པ་སྟེ། རབ་ཏུ་དང་བའི་ཆུ་ཞེང་དུ་ནི་དཔག་ཚད་དོ། །རིང་དུ་གྱུར་པའི་ངོ་བོར་ནི་དཔག་ཚད་ལྔ་བརྒྱ་པ་ཡིན་ནོ། །དེ་ལ་ནི་དགའ་བར་གྱུར་པ་ཀར་ཀོ་ལ་ཀཱ་དང་། 
ན་ར་ཀ་དང་། ཀེ་ཏ་ཀ་དང་རྣམས་ཀྱིས་ཤིན་དུ་དགའ་བར་གྱུར་པའི་ནགས་ཡོད་དོ། །ཆུ་ཀླུང་ཡང་བཱ་སའི་ཆུ་ཞེས་བྱ་བ་ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། 
འཛམ་བུའི་གླིང་ལས་རྒལ་བར་གྱུར་ནས་རྒྱ་མཚོ་དང་རིའི་རིགས་དང་གླིང་གི་རིགས་སུ་གྱུར་པ་གཞན་དག་ཀྱང་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རྒྱ་མཚོ་པུ་
ཌིས་གཡོགས་པ་ཞེས་བྱ་བ་དཔག་ཚད་སྟོང་ཕྲག་བཅུ་པ་སྟེ། དེ་ན་རླུང་གིས་རླབས་རྣམས་ནི་མི་བྱེད་དོ། །པད་མའི་འདབ་མའི་ཚོགས་རྣམས་ལྡན་པ་ཡིན་ནོ། །རྒྱ་མཚོ་ཆེན་པོ་འདི་ལས་འདས་པར་གྱུར་ནས་རྒྱ་མཚོའི་གླིང་
དཔག་ཚད་ལྔ་བརྒྱ་པ་ཡོད་དོ། །དེ་ལ་ནི་སྲིན་མོ་རྣམས་རབ་ཏུ་གནས་པ་ཡིན་ཏེ། ཟས་སུ་ཉ་ཟ་བར་བྱེད་པ་འཇིགས་པའི་གཟུགས་ཅན་རྣམས་ཡིན་ནོ། །དེ་ལས་རྒལ་བར་གྱུར་ནས་དབང་ཆེན་གྱི་རི་ཡིན་ཏེ། རྒྱར་ནི་
<pb id="66.198a"/>དཔག་ཚད་བཞི་བཅུ་པར་གྱུར་པ་འཕང་དུ་དཔག་ཚད་བཅུ་པ་ལ་ཏཱ་ལ་དང་། ཤཱ་ལིའི་ཕྲེང་བ་དང་ལྡན་པར་གྱུར་པའོ། །དེ་ལ་ལྷ་མ་ཡིན་རྣམས་ཀླུའི་བུ་མོ་དང་རྩེ་བར་བྱེད་དེ་ཀླུ་དང་ལྷན་ཅིག་ཏུ་འཇུག་ངོགས་དང་ཉེ་བའི་ནགས་སུ་
ཡང་ངོ་། །རི་དེ་ལ་གནས་པར་གྱུར་ནས་རྒྱལ་པོ་ཆེན་པོ་བཞིས་འཛམ་བུའི་གླིང་རྣམས་ཐམས་ཅད་བརྒྱད་དང་བཅུ་བཞི་ལ་སོ་སོར་རྟོག་པར་བྱེད་དོ། །སྐྱེས་བུ་སུ་དག་ནི་མ་ལ་གུས་པ་ཡིན། ཆོས་ལ་སྤྱོད་པར་བྱེད་པ་སུ་དག་ཡིན། ཆོས་ཀྱིས་
རྗེས་སུ་ཕྱོགས་པར་འཇུག་པ་ནི་སུ་དག་ཡིན། བསྙེན་གནས་ལ་ཉེ་བར་གནས་པ་ནི་གང་དག་ཡིན། སངས་རྒྱས་ལ་དད་པ་ནི་གང་དག་ཡིན། ཆོས་ལ་དད་པར་གྱུར་པ་ནི་གང་དག་ཡིན། དགེ་འདུན་ལ་དད་པར་གྱུར་པ་ནི་གང་དག་
ཡིན། བདུད་དང་ལྷན་ཅིག་གཡུལ་འགྱེད་པར་བྱེད་པ་ནི་སུ་དག་ཡིན། སུ་ནི་དྲང་པོའི་རང་བཞིན་ཅན་ཡིན། སུ་ནི་སྦྱིན་བདག་དུ་གྱུར་པ་ཡིན། སུ་ནི་སེར་སྣ་མེད་པ་ཡིན། སུ་ནི་གཞན་དག་ལ་གནོད་པ་མི་བྱེད་པ་ཡིན། སུ་ནི་
བྱས་པ་ཁྱད་དུ་མི་གསོད་པ་ཡིན། སུ་ནི་མེད་པར་སྨྲ་བ་མ་ཡིན། དགེ་བ་བཅུའི་ལས་ཀྱི་ལམ་རྣམས་ལ་སྤྱོད་པར་བྱེད་པ་ནི་གང་དག་ཡིན། གང་དག་ནི་ཐེག་པ་ཆེན་པོ་པ་རྣམས་ཡིན། སུ་ནི་ཉན་ཐོས་ཀྱི་ཐེག་པ་པ་ཡིན། 
སུ་ནི་རང་སངས་རྒྱས་ཀྱི་ཐེག་པ་པ་ཡིན། སུ་ནི་གྲོགས་པོའི་དགྲར་མ་གྱུར་པ་ཡིན། གཞན་མུ་སྟེགས་ཅན་རྣམས་ཀྱི་ལོག་པར་ལྟ་བ་མ་ཡིན་པ་སུ་ཡིན་ཞེས་དེ་ལྟར་རྒྱལ་པོ་ཆེན་པོ་བཞི་པོ་དེ་དག་གིས་དབང་ཆེན་གྱི་རི་ལ་འཛམ་
བུའི་གླིང་རྣམས་ཐམས་ཅད་ལ་སོ་སོར་རྟོག་པར་བྱེད་དོ། །གལ་ཏེ་འཛམ་བུའི་གླིང་གི་མི་རྣམས་ཆོས་དང་ལྡན་པར་གྱུར་ན་ནི་རྒྱལ་པོ་ཆེན་པོ་བཞི་མགུ་བར་གྱུར་ནས་བརྒྱ་བྱིན་ལ་ཀུན་དུ་རིག་པར་བྱེད་ཅིང་དབང་པོ་དང་བཅས་པའི་
ལྷ་རྣམས་དགའ་བར་འགྱུར་རོ། །བདུད་ཀྱི་ཕྱོགས་རྣམས་ནི་ཉམས་པར་གྱུར་ཏོ། །ལྷའི་ཕྱོགས་རྣམས་ནི་འཕེལ་བར་གྱུར་ཏོ། །འཛམ་བུའི་གླིང་གི་མི་རྣམས་ནི་ཐམས་ཅད་ཀྱང་དགེ་བའི་ཆོས་ལ་སྤྱོད་པར་བྱེད་པ་དང་། 
<pb id="66.198b"/>ཆོས་ཀྱི་རྗེས་སུ་ཕྱོགས་པར་གྱུར་པ་དེ་ཐོས་ནས་དབང་པོ་དང་བཅས་པའི་ལྷ་རྣམས་དགའ་བར་འགྱུར་རོ། །གལ་ཏེ་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་ཕྱོགས་པར་འཛམ་བུའི་གླིང་གི་མི་རྣམས་གྱུར་ན་དེས་
རྒྱལ་པོ་ཆེན་པོ་བཞི་སྡུག་བསྔལ་བར་གྱུར་ནས་སུམ་བཅུ་རྩ་གསུམ་གྱི་ལྷ་རྣམས་ལ་རྗོད་པར་བྱེད་དེ། འཛམ་བུའི་གླིང་གི་མི་རྣམས་ཐམས་ཅད་ཀྱང་ཆོས་དང་ལྡན་པ་མ་ཡིན་ཞིང་ཆོས་ཀྱི་རྗེས་སུ་འཇུག་པར་བྱེད་པ་ཡང་མ་ཡིན་
ནོ། །བདུད་ཀྱི་ཕྱོགས་རྣམས་ནི་ཉམས་པར་གྱུར་ཏོ་ཞེས་དེས་ཐོས་ནས་དབང་པོ་དང་བཅས་པའི་ལྷ་རྣམས་སྡུག་བསྔལ་བར་འགྱུར་རོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། དབང་
ཆེན་གྱི་རིའི་ཕ་རོལ་ན་རིའི་རིགས་སུ་གྱུར་པ་འམ་གླིང་གི་རིགས་སུ་གྱུར་པ་དག་ཡོད་པ་ཡིན་ནམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། དབང་ཆེན་གྱི་རི་དེ་ལས་རིང་དུ་འདས་
པར་གྱུར་པ་ན་ཡང་རྒྱར་དཔག་ཚད་བརྒྱ་པར་གྱུར་པའི་གླིང་ཡོད་དོ། །དེ་ལ་རྐང་པ་གཅིག་པའི་མི་རྣམས་རབ་ཏུ་གནས་པ་ཡིན་ཏེ། རྩ་བ་དང་འབྲས་བུ་དག་གི་ཟས་དང་། ཚེ་ལོ་ལྔ་བཅུ་པར་གྱུར་པ་དང་། ཤིང་ལོ་གོས་སུ་གྱོན་པ་དང་། 
ཤིང་དྲུང་ན་ཀུན་དུ་གནས་པ་རྣམས་ཡིན་ཏེ། ཡུལ་འདི་ཐམས་ཅད་ན་ཡང་མི་ཤ་ཟ་བར་བྱེད་པའི་གཅན་ཟན་དང་སེང་གེས་ཀུན་དུ་གང་བར་གྱུར་པ། གཤོག་པ་ཅན་རྣམས་ཀྱང་ཤིན་དུ་རྩུབ་པ་རྣམས་ཡུལ་དེ་ན་སོ་སོར་གནས་པ་ཡིན་ནོ། །
དྲོ་བ་དང་བསིལ་བ་དང་བཅས་པས་ཡུལ་འདི་ཡང་དགའ་བ་ཡིན་ཞིང་དེ་ལ་ཡང་བུད་མེད་རྣམས་ཁྱིའི་གདོང་ཅན་ཡིན་ཞིང་སྐད་སྙན་པ་ཡིན་ནོ། །དེ་ལས་རྒལ་བར་གྱུར་ནས་རྒྱ་མཚོ་དཔག་ཚད་སྟོང་ཕྲག་ཉི་ཤུ་པ་ཡོད་དོ། །རྒྱ་མཚོ་དེ་
བརྡོལ་བར་གྱུར་ནས་ཏཱ་ལའི་ཕྲེང་བ་ཞེས་བྱ་བའི་རི་ཤེལ་དང་། བཻ་དཱུརྱ་དང་། དངུལ་གྱི་རང་བཞིན་དུ་གྱུར་པ་ལ་གསེར་གྱི་བྱ་རྣམས་ཀྱིས་སྟེན་པར་བྱེད་པ་མེ་ཏོག་མན་དཱ་ར་བ་དང་། པད་མ་ཀུ་ཤེ་ཤ་ཡ་རྣམས་ཕུན་སུམ་ཚོགས་པར་
<pb id="66.199a"/>གྱུར་པས་དུས་དྲུག་དུ་རྣམ་པར་བརྒྱན་པ་ཡིན་ནོ། །དེ་ལ་ལྷ་མ་ཡིན་རྫུ་འཕྲུལ་དང་ལྡན་པ་རྣམས་འདོད་པར་གྱུར་པའི་སྒྲ་དང་། རེག་བྱ་དང་། རོ་དང་། དྲི་རྣམས་ཀྱིས་དགའ་ཞིང་རྩེ་བར་བྱེད་ལ་ཡོངས་སུ་སྤྱོད་པར་ཡང་བྱེད་དོ། །
རི་དེའི་རིང་བར་གྱུར་པའི་ངོ་བོར་ནི་དཔག་ཚད་སྟོང་ཕྲག་ལྔར་གྱུར་པ་ཡིན་ལ། འཕང་དུ་ནི་དཔག་ཚད་བརྒྱ་པ་ཡིན་ཏེ། རི་འདི་ལ་དངུལ་གྱི་རང་བཞིན་གྱི་རཱ་ཡང་བཅྭ་ལྔ་ཡོད་དོ། །དེ་ལ་ནི་ལྷའི་བུ་མོ་རྣམས་རྩེ་དགའ་བར་བྱེད་དོ། །ལྷའི་
བུ་མོ་དེ་དག་རྣམས་ཐམས་ཅད་ལྷ་མ་ཡིན་གྱིས་ཀུན་དུ་མཐོ་འཚམ་པར་བྱེད་དོ། །གཞི་དེ་ལས་དང་པོ་ལྷ་དང་ལྷ་མ་ཡིན་གྱི་འཁྲུག་པར་འགྱུར་རོ། །ལྷ་དང་མི་རྣམས་སོ་སོའི་སྐྱེ་བོ་རྣམས་ཐམས་ཅད་ཀྱང་བུད་མེད་ཀྱི་དབང་དུ་འགྱུར་
བ་ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། ཏཱ་ལའི་ཕྲེང་བའི་རི་དེ་ལས་འདས་པར་གྱུར་ནས་རི་དང་རྒྱ་མཚོའི་རིགས་སམ། གླིང་གི་རིགས་རྣམས་གཞན་གང་དག་ཅེ་
ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། དེ་ལས་རིང་དུ་འདས་ནས་དཔག་ཚད་ལྔ་སྟོང་དུ་རྒྱ་མཚོ་ཡིན་ནོ། །དེ་ལ་དཔག་ཚད་སྟོང་དུ་ཉ་རྣམས་ཡོད་དེ་དཔག་ཚད་ལྔའི་ཚད་དུ་གྱུར་པ་ཡིན་ཞིང་གླང་
པོ་ཆེ་དང་། མ་ཧེ་ཥ་དང་། ཕག་པ་དང་། རྔ་མོ་དང་། སེང་གེ་དང་། སྟག་དང་། སྤྱང་གི་དང་། གུང་དང་། སྤྲེའུ་དང་། མིའི་གདོང་ཅན་རྣམས་དང་། སེམས་ཅན་རྣམས་ཐམས་ཅད་ཀྱི་བཞིན་གྱི་རྗེས་འདྲ་བར་གྱུར་པ་རྣམ་པ་དུ་མ་ཅན་རྣམས་ཡིན་ནོ། །
རྒྱ་མཚོ་དེ་ལས་འདས་པར་གྱུར་ནས་ཉི་མ་ལྡན་ཞེས་བྱ་བའི་རི་ཡོད་དོ། །དེ་ལ་ནི་འདོད་པ་རྣམས་ཐམས་ཅད་དང་། ལྷ་རྫས་ཀྱི་པད་མ་དང་། ཞག་བདུན་དུ་རྒྱགས་པ་སྐྱེད་པར་བྱེད་པའི་འབྲས་བུ་རྣམས་ཀྱང་ཕུན་སུམ་ཚོགས་པ་ཡིན་ནོ། །
དེ་ལ་ཡང་མི་འམ་ཅི་དག་རབ་ཏུ་གནས་པ་ཡིན་ཏེ། གླུ་དང་གར་གྱིས་རྟག་ཏུ་གནས་པར་བྱེད་པ། རྟག་ཏུ་ཡིད་དགའ་བར་གྱུར་པ་རྣམས་རང་གི་ལས་ཀྱི་འབྲས་བུའི་བགོ་སྐལ་ལ་སྤྱོད་པར་བྱེད་པས་དམན་པ་དང་། བར་མ་དང་། མཆོག་
<pb id="66.199b"/>ཏུ་གྱུར་པ་རྣམས་ཕན་ཚུན་དུ་གྲོགས་སུ་གྱུར་པས་རྩེ་དགའ་བར་བྱེད་དོ། །ཉི་མ་ལྡན་གྱི་རི་དེ་ལས་ཤིན་དུ་འདས་པར་གྱུར་ནས་དཔག་ཚད་ཉིས་སྟོང་གི་རྒྱ་མཚོ་ཡིན་ནོ། །དེ་ལས་ཤིན་དུ་འདས་པ་ན་ནི་ཀུཉྫ་རོ་ཞེས་བྱ་བའི་རི་ཐམས་ཅད་
དུ་ཡང་དངུལ་གྱི་རང་བཞིན་དང་། ལྷ་རྫས་ཀྱི་བཻ་དཱུརྱའི་རྡོ་བ་དང་། དངུལ་གྱི་གླེགས་བུ་དང་། རྡོ་བ་ཡིད་དུ་འོང་བ་རྣམས་ཀྱིས་ཡིད་ཉེ་བར་མཛེས་པར་བྱས་པའོ། །དེ་ལ་བུ་མོའི་ཤིང་ལྗོན་པ་ཞེས་བྱ་བའི་ལྗོན་ཤིང་རི་དེའི་ཉེ་འཁོར་ན་ཡོད་
དོ། །ཤིང་དེ་ལས་སྐྱ་རེངས་ཤར་བར་གྱུར་པ་ན་བྱིས་པའི་སྐྱེས་བུ་ལེགས་པར་སྐྱེའོ། །ཉི་མ་ཤར་བ་ན་རྒུར་འགྲོས་བྱེད་པར་འགྱུར་རོ། །སྔ་དྲོའི་དུས་སུ་ནི་གཙུག་ཕུད་དང་ལྡན་པའི་གཞོན་ནུར་འགྱུར་རོ། །ཉི་མ་ཕྱེད་དུ་ཕྱིན་པ་ན་
ལང་ཚོ་ལ་བབ་པར་འགྱུར་རོ། །ཉི་མའི་ཆ་གསུམ་པ་ལ་ན་ཚོད་བར་མར་འགྱུར་རོ། །ཉི་མ་འབབས་པའི་དུས་ན་ནི་རྒས་པས་ནོན་པར་འགྱུར་ཏེ། ལུས་དབྱུག་པ་ལ་བརྟེན་པར་འགྱུར་བ་དང་། མགོ་ཁ་བའི་ཕུང་པོ་ལྟར་འགྱུར་རོ། །
ཉི་མ་ནུབ་པར་གྱུར་པའི་དུས་ན་ནི་ཐམས་ཅད་དུས་བྱེད་པར་འགྱུར་རོ། །ལས་དང་བཅས་པར་གྱུར་པ་དང་། ལས་ཀྱི་སེམས་ཅན་དང་། ལས་ཀྱི་བགོ་སྐལ་ལ་སྤྱོད་པར་བྱེད་པ་དང་། ལས་བརྟན་པར་བྱེད་པ་རྣམས་ཡིན་ཏེ། 
ཇི་ལྟ་ཇི་ལྟར་ལས་རྣམས་བྱས་པར་གྱུར་པ་དེ་ནི་ལས་དེ་དག་རྣམས་ཉིད་ཀྱི་ཤིན་དུ་ཡང་སྐལ་བ་ཅན་དུ་འབྱུང་བར་འགྱུར་རོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། ཀུཉྫ་རའི་རི་ལས་
འདས་པར་གྱུར་ནས་རིའི་རིགས་སུ་གྱུར་པ་འམ། རྒྱ་མཚོའི་རིགས་སུ་གྱུར་པ་འམ། གླིང་གི་རིགས་སུ་གྱུར་པ་གཞན་དག་གང་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས། མཐོང་བར་གྱུར་པ། དཔག་
ཚད་ལྔ་བརྒྱར་གྱུར་པའི་རྒྱ་མཚོའི་ཆུའི་ནང་ན་རིན་པོ་ཆེ་སྣ་ཚོགས་པའི་རང་བཞིན་རྣམས་ཀྱིས་གང་བར་གྱུར་པ་བཻ་དཱུརྱ་དང་། ཨིན་དྲ་ནཱི་ལ་དང་། ཤེལ་དང་། ནོར་བུའི་སྟེགས་བུ་རྣམས་དང་། རིན་པོ་ཆེ་བདུན་གྱིས་ཉེ་བར་མཛེས་པར་