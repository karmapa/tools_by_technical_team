<pb id="66.200a"/>བྱས་པ། <bampo n="228.66" zh="71.43"/>རང་བཞིན་གྱིས་འོད་དང་ལྡན་པར་གྱུར་པའི་ནོར་བུ་རྣམས་ཀྱིས་ཀུན་དུ་གང་བར་གྱུར་པ། གསེར་དང་ནོར་བུའི་སྟེགས་བུ་རྣམས་དང་། ཁང་བཟངས་དང་། གཞལ་མེད་ཁང་དང་། ཁང་པ་བརྩེགས་པ་དང་། ཁང་
བུའི་ཕྲེང་བ་རྣམ་པ་སྣ་ཚོགས་པ་རྣམས་དང་། ཉི་མ་གཉིས་པ་དང་འདྲ་བར་ཀུན་དུ་གསལ་བར་བྱེད་པའི་གནས་ཡིན་ནོ། །དེ་ལ་ནི་ཏ་ཀྵ་ཀོ་ཞེས་བྱ་བའི་ཀླུའི་རྒྱལ་པོ་ལེགས་པར་གནས་པ་ཡིན་ཏེ། རང་གི་ལས་རྣམས་ཀྱི་བགོ་སྐལ་
ལ་སྤྱོད་པར་གྱུར་པ་དང་། སངས་རྒྱས་རྗེས་སུ་དྲན་པ། ཆོས་རྗེས་སུ་དྲན་པ། དགེ་འདུན་རྗེས་སུ་དྲན་པར་བྱེད་པ་ཡིན་ནོ། ། ཏ་ཀྵ་ཀོའི་སྲེད་པ་དེ་ལས་རིང་དུ་འདས་ནས་རྒྱ་མཚོ་དཔག་ཚད་ལྔ་བརྒྱར་མཐོང་ན་འཇིགས་པར་འགྱུར་བ་
སེམས་ཅན་ཐམས་ཅད་འཇིགས་པར་བྱེད་པ། མཆོག་ཏུ་ཁྲོ་བར་གྱུར་པའི་ཀླུ་རྣམས་ཀྱིས་ཀུན་དུ་གང་བར་གྱུར་པ་ཡིན་ནོ། །རྒྱ་མཚོ་དེ་ལས་ཀྱང་འདས་པར་གྱུར་ནས་སེམས་ཅན་རྣམས་ཐམས་ཅད་ཀྱིས་མཚུངས་
པར་གང་བ་འབྲིའ་བྷོ་ཞེས་བྱ་བའི་རི་ཡོད་དོ། །དེ་ལས་ནི་གོ་ཤཱརྵི་ཞེས་བྱ་བའི་ཙན་དན་དེ་དང་། ཧ་རིཤྱཱ་མང་ཞེས་བྱ་བའི་ཙན་དན་གཉིས་པ་ཡང་སྐྱེ་བ་ཡིན་ཏེ། དེ་དག་ཀྱང་ཉི་མ་དང་མཚུངས་པའི་གཟི་བརྗིད་ཅན་ཡིན་པས་དེ་དག་ནི་
ཐ་མལ་པ་རྣམས་ཀྱིས་ལྟ་བར་མི་ནུས་པ་ཡིན་ནོ། །གང་དག་ཆོས་པར་གྱུར་ཅིང་ཆོས་ཀྱི་རྗེས་སུ་འཇུག་པར་བྱེད་པའི་འཁོར་ལོས་སྒྱུར་བའི་རྒྱལ་པོར་གྱུར་པ་རྣམས་དང་། རྣམ་པ་དེ་ལྟ་བུའི་རྒྱལ་པོ་གཞན་དག་རྣམས་ཀྱི་ཡང་
ཙན་དན་དེ་དག་ཡིན་ནོ། །དེ་ལ་ཡང་དྲི་ཟའི་རྗེས་དཔོན་རྣམས་ཙན་དན་དེའི་དྲི་དེ་དག་གིས་མྱོས་པར་གྱུར་ནས་རྟག་ཏུ་གར་དང་། གླུ་དང་། རོལ་མོའི་སྒྲ་རྣམས་ཀྱིས་ཀྱང་ཡིད་བདེ་བར་འགྱུར་རོ། །ཡུལ་དེ་ལས་ཀྱང་ཤིན་དུ་འདས་
ནས་རྒྱ་མཚོའི་དཔག་ཚད་ལྔ་བརྒྱ་རྣམས་སུ་དབུ་བ་ཕྲེང་བར་གྱུར་པ་རྣམས་རླུང་གི་འུར་སྒྲ་དང་འདེབས་པ་ཡིན་ནོ། །རྒྱ་མཚོ་དེ་ལས་རིང་དུ་འདས་པ་ན་རཱ་གསུམ་པ་ཞེས་བྱ་བའི་རི་ཡོད་དོ། །དེའི་རཱ་གཅིག་ནི་གསེར་གྱི་རང་
<pb id="66.200b"/>བཞིན་ཡིན་ནོ། །གཉིས་པ་ནི་དངུལ་གྱི་རང་བཞིན་ཡིན་ནོ། །གསུམ་པ་ནི་ཤེལ་གྱི་རང་བཞིན་ཡིན་ནོ། །དེ་དག་ན་ཡང་དབུ་བའི་ཕྲེང་བ་ཞེས་བྱ་བ་རབ་ཏུ་དང་བའི་ཆུ་ལ་གསེར་གྱི་ཕྱེ་མ་དང་། གྲམ་པ་དང་། ལྷ་རྫས་ཀྱི་པད་མས་
ཉེ་བར་མཛེས་པར་བྱས་པ། ངང་པ་དང་། ཀཱ་རཎྜ་པཱ་རྣམས་ཀྱིས་གང་བར་གྱུར་པས་ཉེ་འཁོར་རྣམས་ན་ཤིན་དུ་སྒྲ་འདོན་པར་བྱེད་དོ། །རཱ་གསུམ་པའི་རི་དེ་ལ་རླུང་གིས་བརྡབས་པར་གྱུར་པས་རྒྱ་མཚོའི་རླབས་རྣམས་ངེས་པར་
རྡེབས་པར་བྱེད་དོ། །ད་དག་ལ་རབ་ཏུ་བརྡབས་པར་གྱུར་པས་ནི་ཉ་ཉམ་ཆུང་བ་རྣམས་དུས་ཀྱི་ཆོས་དང་ཀུན་དུ་ལྡན་པར་འགྱུར་རོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། 
རྒྱ་མཚོ་ན་རིའི་རིགས་སུ་གྱུར་པ་འམ། ཆུ་ཀླུང་གི་རིགས་སུ་གྱུར་པ་འམ། གླིང་གི་རིགས་སུ་གྱུར་པ་གཞན་དག་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། 
ཡུལ་དེ་ལས་རིང་དུ་འདས་པར་གྱུར་ནས་ལེགས་པར་བྱས་པ་དགེ་བ་རྣམས་དང་མི་དགེ་བར་གྱུར་པ་མྱོང་བར་ངེས་པ་རྣམས་ཏེ། སེམས་ཅན་རྣམས་ཐམས་ཅད་ཀྱི་ལས་ཀྱི་འབྲས་བུའི་དབང་པོར་གྱུར་པ་གཤིན་
རྗེའི་འཇིག་རྟེན་ཡོད་དོ། །དེ་ལ་གཤིན་རྗེ་ཞེས་བྱ་བ་ནི་ཆོས་ཀྱི་རྒྱལ་པོ་སྟེ། ཆོས་ཀྱིས་སེམས་ཅན་རྣམས་རྗེས་སུ་སྟོན་པར་བྱེད་པ་ཡིན་ནོ། །གཤིན་རྗེའི་འཇིག་རྟེན་འདི་ནི་རང་གི་སེམས་རྣམ་པར་འཁྲུལ་བ་དང་མུན་པས་
ཀྱང་འགྲིབས་པ་ཡིན་ནོ། །གཤིན་རྗེའི་འཇིག་རྟེན་དེ་ལས་འདས་པར་གྱུར་ནས་དཔག་ཚད་བརྒྱར་ནམ་མཁའ་སྒྲིབ་པ་མེད་པ་ཡིན་ནོ། །དེ་ལས་འདས་པར་གྱུར་ནས་ནི་དགའ་བར་གྱུར་པའི་གཤིན་རྗེའི་སྲེད་པ་
ཡིན་ཏེ། ལྷ་རྫས་ཀྱི་འཛམ་བུའི་ཆུ་བོའི་གསེར་དྲི་མ་མེད་པ་ཁང་པ་དང་རྟ་བབས་ཐམས་ཅད་ཀྱང་རིན་པོ་ཆེ་རྣམས་ཀྱིས་མཛེས་པར་བྱས་པ་དང་། ཆུ་བོ་དང་། འབབ་ཆུ་དང་། རྫིང་བུ་པད་མའི་རྫིང་བུ་རྣམས་ཡོངས་སུ་ཁྱབ་
<pb id="66.201a"/>ཅིང་ཉེ་བར་མཛེས་པར་གྱུར་པ་སྟེ། རྒྱར་ནི་དཔག་ཚད་བརྒྱ་ཡོད་པ་ཉི་མ་གཉིས་པ་དང་མཚུངས་པ་ཡིན་ནོ། །གཤིན་རྗེའི་སྲིད་པ་དེ་ལས་འདས་པར་གྱུར་ནས་ནི་ཉི་མ་དང་ཟླ་བའི་འོད་ཟེར་ཡང་ཉམས་པར་
གྱུར་ནས་ཐམས་ཅད་ཀྱང་མུན་པས་ཀུན་དུ་བསྒྲིབས་པ་ཡིན་ཏེ། རྒྱ་མཚོ་ལ་ཡང་ཉི་མ་དང་ཟླ་བ་འདི་དག་གི་འོད་མེད་པ་ཡིན་ནོ། །སྲིད་པ་རྒྱ་ཆེན་པོར་གྱུར་པའི་དམྱལ་བ་པའི་སྐྱེ་བོ་རྣམས་ཀྱི་ཉེས་པར་བྱས་པའི་ལས་
རྣམས་ཀྱི་རང་བཞིན་གྱིས་རྒྱ་མཚོར་ཡང་མུན་པས་ཀུན་དུ་འགྲིབས་པར་གྱུར་ཏེ། རྒྱ་མཚོར་གྱུར་པ་འམ་ཡུལ་ཕྱོགས་ཀྱང་ཐམས་ཅད་དུ་གསལ་པོར་མི་དམིགས་སོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི
ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། ཤིས་པའི་ཡུལ་འདི་ན་ནི་གྲོང་ཁྱེར་དུ་གྱུར་པ་འམ། ལྗོན་ཤིང་དུ་གྱུར་པ་འམ། ཆུ་བོར་གྱུར་པ་འམ། རིར་གྱུར་པ་རྣམས་ཀྱང་རུང་། རྒྱ་མཚོར་གྱུར་པ་འམ། ལྷའི་འཇིག་
རྟེན་དུ་གྱུར་པ་འམ། དུད་འགྲོའི་འཇིག་རྟེན་དུ་གྱུར་པ་འམ། ཡི་དགས་ཀྱི་འཇིག་རྟེན་དུ་གྱུར་པ་རྣམས་སམ། སྟེང་དུ་གྱུར་པ་འམ། འོག་གམ། ཕྱོགས་རྣམས་སམ། ཕྱོགས་མཚམས་རྣམས་ན་གང་ལ་ཡང་
སེམས་ཅན་རྣམས་མ་སྐྱེས་པ་འམ། མ་ཤི་བ་འམ། འཆི་མ་འཕོས་པ་འམ། སྐྱེས་པར་མ་གྱུར་པ་འམ། འཐུན་པ་དང་ཡིད་དུ་འོང་བ་རྣམས་ཐམས་ཅད་ཀྱང་མེད་པར་མ་གྱུར་པ་འམ། འབྲལ་བར་མ་གྱུར་པ
འམ། བསླུས་པར་མ་གྱུར་པ་འམ། བརྟན་པ་མ་ཡིན་པ་དང་། ཐེར་ཟུག་མ་ཡིན་པ་དང་། ཡོངས་སུ་འགྱུར་བའི་ཆོས་ཅན་དང་། རྣམ་པར་འབྲལ་བ་དང་། ཕན་ཚུན་དུ་རྣམ་པར་འབྲལ་བ་དང་མི་ལྡན་པར་གྱུར་པ་
དེ་ནི་གཅིག་ཀྱང་གོ་སྐབས་མ་མཐོང་ངོ་། །གང་ལ་འཐུན་པ་དང་ཡིད་དུ་འོང་བ་རྣམས་དང་མེད་ཅིང་བྲལ་བར་བྱས་པར་མ་གྱུར་པ་འམ། ཐ་དད་དུ་གྱུར་པ་འམ། རྣམ་པར་གྱེས་པ་དང་། རྣམ་པར་བྲལ་བ་དང་། 
<pb id="66.201b"/>ཀུན་ནས་འབྲལ་བར་མ་བྱས་པར་གྱུར་པ་ནི་འགྲོ་བ་ལྔ་ན་སེན་མོའི་ཆ་ཙམ་མ་དམིགས་ཏེ། ས་ཕྱོགས་ཀྱི་ཆ་གང་ལ་ཡང་སེམས་ཅན་རྣམས་མ་སྐྱེས་པ་འམ། ཤི་བ་དང་། འཆི་འཕོས་པ་དང་། སྐྱེས་པར་མ་གྱུར་པ་
ནི་མ་མཐོང་ངོ་། །དེའི་ཕྱིར་ན་ཤིན་དུ་མྱུར་བར་འདུ་བྱེད་རྣམས་ལ་འདོད་ཆགས་དང་བྲལ་བར་གྱིས་ཤིག །སླུ་བར་འགྱུར་བ་ཡིན་པ་དང་། གནས་འདི་དག་ནི་གཡོ་བ་དང་། ཉེ་བར་འཚེ་བ་དང་བཅས་པ་དང་། མྱ་ངན་དང་ཡིད་མི་བདེ་
བ་མང་བར་གྱུར་པ་དང་། མྱུར་བ་དང་བཅས་པ་དང་། ཀུན་དུ་འབྱེད་པར་འགྱུར་བ་དང་། ཡོངས་སུ་ཐོབ་པ་ལ་ཀུན་དུ་ཉམས་པར་འགྱུར་བ་དང་། སྒྱུ་མ་དང་འདྲ་བ་དང་། རྨི་ལམ་དང་མཚུངས་པ་དང་། རྙེད་པ་རྣམས་ཆུད་འཛའ་བ་དང་། སྲེད་པའི་
གནས་དེ་དག་རྣམས་ཀྱིས་ནི་བྱིས་པ་སོ་སོའི་སྐྱེ་བོ་རྣམས་སླུ་བར་བྱེད་པ་ཡིན་ཏེ། ཐོག་མ་མེད་པའི་དུས་ནས་རབ་ཏུ་འཇུག་པའི་འདོད་ཆགས་ཞེ་སྡང་གཏི་མུག་རྣམས་རྟེན་དུ་གྱུར་པ་ཡིན་ནོ། །འཛའ་བ་མ་ཡིན་པའི་དགའ་བའི་འདོད་
ཆགས་ཀྱི་གཞི་ལྟ་བུར་གྱུར་པ་ཡིན་པས། དེའི་ཕྱིར་ན་ཤིན་དུ་མྱུར་བར་འདུ་བྱེད་རྣམས་ལས་འདོད་ཆགས་དང་བྲལ་བར་གྱིས། སྐྱོ་བ་མེད་པར་གྱུར་ཏ་རེ། རྣམ་པར་གཡེང་བར་གྱུར་ཏ་རེ། ཀུན་ནས་འབྲལ་བར་འགྱུར་བའི་ཡུལ་
རྣམས་ཀྱིས་ཁྲིད་པར་གྱུར་ཏ་རེ། བྱིས་པ་རྣམས་དང་ལྷན་ཅིག་ཏུ་རྩེ་བར་མ་བྱེད་ཅིག །དེ་ལྟར་རྣལ་འབྱོར་སྤྱོད་པ་དེས་ལུས་གཞན་དུ་འཇིག་པར་འགྱུར་བའི་ཕྱི་རོལ་ཀྱི་ལུས་ཀྱིས་ལུས་ལ་ཡང་དག་པ་ཇི་ལྟ་བ་བཞིན་དུ་རྗེས་སུ་ལྟ་
ཞིང་གནས་སོ། །གནས་བཞི་བཅུ་ཐམ་པའི་ནང་རྣམས་ལ་གང་ལས་ཀྱི་སྐྱབས་གནས་པ་དང་། ལས་ཀྱིས་རབ་ཏུ་སྦྲེལ་བར་གྱུར་པ་དང་། ལས་ཀྱི་བགོ་སྐལ་ལ་སྤྱོད་པར་གྱུར་པ་མ་ཡིན་པའི་སེམས་ཅན་དུ་གྱུར་པ་གཅིག་
ཙམ་ཡོད་དམ། དགེ་བར་གྱུར་པ་འམ་སྡིག་པ་ཡང་རུང་སྟེ། ཇི་ལྟར་ལས་བྱས་པར་གྱུར་པ་དེ་ནི་དེ་ཉིད་ཀྱི་སྐལ་བ་ཅན་དུ་འགྱུར་ཞེ་ན། གང་ལས་ཀྱི་བགོ་སྐལ་ལ་སྤྱོད་པ་མ་ཡིན་པ་དང་། ལས་ཀྱི་སྐྱེ་གནས་པ་མ་ཡིན་པ་
<pb id="66.202a"/>དང་། ལས་བརྟེན་པར་བྱ་བ་མ་ཡིན་པའི་སྐྱེས་བུ་དེ་ནི་གཅིག་ཀྱང་མ་མཐོང་གི་དགེ་བར་གྱུར་པའམ་སྡིག་པ་ཡང་རུང་སྟེ། ཇི་ལྟར་ལས་རྣམས་བྱས་པ་དེ་ནི་དེ་ཉིད་ཀྱི་སྐལ་བ་ཅན་དུ་འགྱུར་བ་ཡིན་ནོ། །རང་ཉིད་ཀྱིས་ལས་
བདག་གིར་བྱ་བ་ལ་ཀུན་དུ་བལྟས་ནས་ཡང་དག་པ་ཇི་ལྟ་བ་བཞིན་དུ་ལུས་ལ་ལུས་ཀྱི་རྗེས་སུ་ལྟ་ཞིང་གནས་སོ། །འཛམ་བུའི་གླིང་གི་ནུབ་ཀྱི་ཕྱོགས་ན་རིའི་རིགས་སམ། ཆུ་བོའི་རིགས་སམ། གླིང་གི་རིགས་སམ། ཡུལ་གྱི་
རིགས་སུ་གྱུར་པ་རྣམས་ཀྱང་ཇི་ལྟ་བུ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། པུནྣཱ་ག་དག་གིས་ཀུན་དུ་གང་བ་དང་། པ་ཊའི་ཤིང་མང་བ་དང་། ཁརྫུ་རྭ་རྣམས་ཀྱིས་ཁྱབ་པ་
དང་། ཀེ་ཏ་ཀའི་མེ་ཏོག་གིས་ཉེ་བར་མཛེས་པ་དང་། ཎཱ་ཌི་ཀེ་ར་མང་བར་གྱུར་པ་དང་། ཏ་མ་ལའི་ལྗོན་ཤིང་གིས་གང་བར་གྱུར་པ་དང་། རབ་ཏུ་བསིལ་བར་གྱུར་པའི་ཆུ་ཀླུང་རབ་ཏུ་ཕལ་ཆེ་བ་དང་། རིའི་ཕུག་རྣམས་དང་ལྡན་པ་སྟེ། 
ཡུལ་དེ་ཡང་ཀེ་ཀཱ་པི་ནོ་ཞེས་བྱ་བའི་ཡུལ་ཡིན་ལ། སིནྡྷུ་ཞེས་བྱ་བའི་ཆུ་བོ་སུ་བཱི་རོ་ཞེས་བྱ་བའི་ཡུལ་ཤིན་དུ་དགའ་བར་གྱུར་པ། ཤཱ་ལུ་དམར་པོའི་ཟས་དང་ལྡན་པའི་མི་རྣམས་ནི་བལྟ་བར་མཛེས་པ་ས་ཕྱོགས་རྣམས་རི་དང་འབབ་
ཆུས་གང་བར་གྱུར་པ་ཡིན་ནོ། ། བཱ་ར་ཏཱ་ཞེས་བྱ་བའི་ཡུལ་དཔག་ཚད་ཉི་ཤུ་པ་སྟེ་བལ་པོ་སེའུ་ཡི་ཆང་མང་བ་ཡིན་ནོ། །གྲོགས་པོའི་ལོངས་སྤྱོད་ཅེས་བྱ་བའི་གནས་ཏེ། དེ་ཉིད་ཀྱི་ནུབ་ཕྱོགས་ཀྱི་ཡུལ་ན་ཆུ་ཀླུང་ལྔ་ཡོད་དོ། །
དེ་ལས་འདས་པར་གྱུར་ནས་ནི་ཆུ་སྲིན་འཛིན་ཀྲི་རྣམ་པ་སྣ་ཚོགས་པས་གང་བར་གྱུར་པ། འཇིགས་པ་ཆེན་པོ་བྱེད་པའི་རྒྱ་མཚོ་ཡོད་པ་རྣལ་འབྱོར་སྤྱོད་པས་མཐོང་ངོ་། །རྒྱ་མཚོ་དེའི་ནུབ་ཕྱོགས་ན་དཔག་ཚད་བརྒྱ་པར་གྱུར་
པའི་གླིང་ཀཱ་ལ་ཀོ་ཞེས་བྱ་བ་ཡོད་དེ། དེ་ལ་རྣམ་པ་སྣ་ཚོགས་པའི་བྱ་རྣམས་དང་། ནགས་དང་ཉེ་བའི་ནགས་རྣམས་ཀྱང་ཡོད་དེ་ཤིན་དུ་དགའ་བ་ཡིན་ནོ། །གླིང་དེ་ན་ཡང་རིག་པ་འཛིན་པ་རྣམས་ཀུན་དུ་དགའ་བར་བྱེད་དེ། 
<pb id="66.202b"/>བ་རི་ཏ་བཊྚ་ན་ད་ཞེས་བྱ་བའི་རིག་པ་འཛིན་པ་གནས་པ་ཡིན་ནོ། །རལ་པ་ཅན་གྱི་དབྱིབས་ཞེས་བྱ་བའི་གནས་གཉིས་པ་ཤིན་དུ་དགའ་བ་དང་དགའ་བར་གྱུར་པའི་ཡུལ་ཕྱོགས་ཡིན་ཏེ། ཀཱ་ལ་ཀེའི་གླིང་དེ་ན་ནི་ཁང་བཟངས་དང་
ཁྱིམ་དང་། འབབ་ཆུ་རབ་ཏུ་ཕལ་ཆེ་བ་ཡིན་ནོ། །གླིང་དེའི་ཕ་རོལ་ན་ནི་སིནྡྷུ་དང་རྒྱ་མཚོ་གཉིས་འདྲེ་བ་ཞེས་བྱ་བའི་ཡུལ་ཕྱོགས་ཡོད་དེ། སིནྡྷུ་དང་རྒྱ་མཚོ་གཉིས་ཀྱི་བར་ན་སུ་ཁ་ན་ཞེས་བྱ་བའི་རི་ཆུའི་ནང་ན་གནས་པ་ཡིན་ནོ། །
དེ་ལ་པྲ་བཱ་ཌ་སྐྱེ་བ་ཡིན་ཏེ། བྱི་རུའི་ལྗོན་པ་བསྡོམས་པས་ཚོང་པ་དག་རྒྱགས་པར་འགྱུར་རོ། །གཞན་ཡང་རྣལ་འབྱོར་སྤྱོད་པ་ཕྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། དེ་ནུབ་ཕྱོགས་ཀྱི་རྒྱ་མཚོ་ལ་རབ་ཏུ་ཞུགས་པར་གྱུར་པ་
ན། རི་དང་། གླིང་དང་། སྲིན་མོ་ཡང་མིང་ཇི་སྐད་བྱ་བ་ཡིན་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། རྒྱ་མཚོ་དང་རི་ཡང་དཔག་ཚད་ལྔ་སྟོང་དུ་དུང་དང་ཆུ་སྲིན་དང་། ཉ་དང་། ཉ་ཆེན་པོས་
ཀུན་དུ་གང་བར་གྱུར་པ་སྟེ། ཐམས་ཅད་དུ་ཡང་རླུང་གིས་རྣམ་པར་གཡེངས་པར་བྱེད་དོ། །རླུང་དེའི་མཐུས་ཀྱང་ཉ་རྣམས་སྟེང་དང་འོག་ཏུ་བྱེད་པར་འགྱུར་རོ། །རྒྱ་མཚོ་དེ་ལས་འདས་པར་གྱུར་ནས་ཀྱང་རྣལ་འབྱོར་སྤྱོད་པས་
མཐོང་བར་གྱུར་པ་ནི་གླིང་ཉེ་འཁོར་ཀུན་དུ་དགའ་བར་གྱུར་པ། སེང་གེས་ཀུན་ནས་གང་བ་ཞེས་བྱ་བ་སྟེ། དེ་ལ་ནི་གཅན་ཟན་ནམ་མཁའ་ལ་རྒྱུ་བ་རྣམས་ཡོད་དོ། །ལུས་ནི་ཉེ་འཁོར་དུ་རྒྱང་གྲགས་ཀྱི་ཚད་ཙམ་ཡིན་ཏེ། དེ་དག་
རྣམས་ནི་ཆུ་དང་ས་ལ་ཐོགས་རྡུགས་མེད་པའི་འགྲོས་དང་ལྡན་པ་ཡིན་ནོ། །དེ་དག་རྣམས་ཀྱི་ཚེའི་ཚད་ནི་ལོ་སྟོང་ཡིན་ནོ། །ཕན་ཚུན་དུ་རྟག་ཏུ་མི་མཐུན་པར་གྱུར་པ་དང་། རྟག་ཏུ་མངོན་པར་རྩོད་པར་བྱེད་པ་དེ་དག་ལས་
འདས་པར་གྱུར་ནས་རྣལ་འབྱོར་སྤྱོད་པས་མཐོང་བར་གྱུར་པ་ནི་ར་མ་ཡོ་ཞེས་བྱ་བའི་རྒྱ་མཚོ་དཔག་ཚད་ལྔ་བརྒྱ་པར་གྱུར་པའོ། །རྒྱ་མཚོ་དེ་ན་པད་མ་རྣམས་རྟག་ཏུ་ཁ་བྱེ་བར་གྱུར་པའི་སྙིང་པོ་རྒྱ་ཆེན་པོ་རྣམས་ལ་བུང་བ་
<pb id="66.203a"/>དག་གིས་ཉེ་བར་མཛེས་པར་བྱས་པ་ཡིན་ནོ། །པད་མ་དེ་དག་གི་ནང་ན་ཀུ་ལ་ཀཱ་ཞེས་བྱ་བའི་སྲིན་མོ་རབ་ཏུ་གནས་པ་ཡིན་ཏེ། པད་མའི་སྙིང་པོ་གང་ཡིན་པའི་ཟས་དེ་དག་གིས་བདག་ཉིད་ཀྱི་དངོས་པོ་ཀུན་དུ་ཚིམ་
པར་བྱེད་དོ། །དགའ་བར་གྱུར་པའི་རྒྱ་མཚོ་ལས་རིང་དུ་འདས་ནས་རྣལ་འབྱོར་སྤྱོད་པས་མཐོང་བར་གྱུར་པ་ནི་ཨར་དྷ་མ་རུ་ཞེས་བྱ་བའི་རི་ཉེ་འཁོར་དུ་དཔག་ཚད་བརྒྱ་པ་ཡོད་དོ། །རི་དེ་ལ་ནི་གླང་པོ་ཆེ་རྣམས་དང་། ཀ་ལ་པིང་
ཀ་རྣམས་ལེགས་པར་གནས་སོ། །བྱ་དེ་རྣམས་ནི་ཤིན་དུ་སྐད་སྙན་པ་ཡིན་ཏེ། གང་དག་གི་རྣམ་པ་དེ་སྲིད་དུ་སྙན་པར་གྱུར་པ་རྣམས་ནི་དེ་བཞིན་གཤེགས་པ་དང་། དབང་བསྐུར་བ་རྣམས་ཐོབ་པའི་བྱང་ཆུབ་སེམས་དཔའ་
རྣམས་མ་གཏོགས་པ་ཇི་ལྟར་ལྷ་རྣམས་ལ་ཡང་མེད་པ་དང་། མི་རྣམས་ལ་ཡང་མེད་ཅིང་མི་འམ་ཅི་རྣམས་ལ་ཡང་མེད་ལ་ལྷ་མ་ཡིན་རྣམས་ལ་ཡང་མེད་དོ། །ཨར་དྷ་མ་རུ་ཞེས་བྱ་བའི་རི་དེ་ལས་འདས་པར་གྱུར་ནས་རིའི་རིགས་
སུ་གྱུར་པ་འམ། ཆུ་བོའི་རིགས་སུ་གྱུར་པ་འམ། རྒྱ་མཚོའི་རིགས་སུ་གྱུར་པ་འམ། གཞན་ཅི་དག་ཡོད་པ་ཡིན་ནམ་ཞེས་རྣལ་འབྱོར་སྤྱོད་པ་ལྟ་བར་བྱེད་དོ། །དེས་མཐོང་སྟེ། ཐོས་པ་ལས་བྱུང་བའི་ཤེས་རབ་ཀྱིས་སམ་
ལྷའི་མིག་གིས་མཐོང་བར་གྱུར་པ། ཨར་དྷ་མ་རུ་ཞེས་བྱ་བའི་རི་དཔག་ཚད་ལྔ་བཅུར་རྒྱ་མཚོ་ལས་ལངས་པ་ཡིན་ཏེ། དེ་ཉིད་ལ་ནི་བཻ་དཱུརྱ་རབ་ཏུ་ཕལ་ཆེ་བ་ཡོད་པ་ཡིན་ནོ། །གཤོག་པ་དང་བཅས་པའི་སེང་གེའི་རྣམས་རབ་ཏུ་
གནས་པ་ཡིན་ནོ། །བཻ་དཱུརྱའི་རང་བཞིན་གྱི་ནགས་དེ་ལ་མཱ་ན་དེ་ཧཱ་ཞེས་བྱ་བ་དང་རཱ་མ་ཞེས་བྱ་བའི་སྲིན་མོས་སྲུང་བར་བྱེད་དོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། འཛམ་
བུའི་གླིང་ལས་རིང་དུ་གནས་པ་ན་རིའི་རིགས་སུ་གྱུར་པ་འམ། རྒྱ་མཚོའི་རིགས་སུ་གྱུར་པ་གཞན་དག་ཀྱང་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་ལྟ་བར་གྱུར་པ་ན། དེ་ནས་ནུབ་
<pb id="66.203b"/>ཕྱོགས་སུ་གྱུར་པ་ན་དཔག་ཚད་སྟོང་ཕྲག་བཅུ་གཉིས་པའི་རྒྱ་མཚོ་མཐོང་བར་གྱུར་ཏེ། དེ་ན་རི་ཡང་མེད་ལ་འདུ་འཚོག་གི་སར་གྱུར་པ་ཡང་ཡོད་པ་མ་ཡིན་གྱི་གླང་པོ་ཆེ་དང་ཕག་གི་གདོང་ཅན་གྱི་ཉ་རྣམས་ནི་མ་གཏོགས་སོ། །རྒྱ་མཚོ་དེ་ལས་
འདས་པར་གྱུར་ནས་རྣལ་འབྱོར་སྤྱོད་པ་པས་རི་གསེར་གྱི་རང་བཞིན་དུ་གྱུར་པའི་རི་སཱ་ར་ཞེས་བྱ་བར་མཐོང་བར་གྱུར་ཏེ། རི་དེའི་འོད་ཟེར་རྣམས་ཀྱིས་རྒྱ་མཚོ་དང་བཅས་པ་གསེར་གྱི་ཆུར་མཛེས་པར་བྱེད་དོ། ། སཱ་རའི་རི་དེ་ཡང་ནི་རྒྱར་
དཔག་ཚད་ལྔ་བཅུ་པ་ལ་མཐོ་བར་ནི་དཔག་ཚད་སུམ་བརྒྱ་ཡོད་དོ། །དེ་ལ་དྲི་ཟ་རྣམས་རབ་ཏུ་གནས་པ་ཡིན་ཏེ། རབ་ཏུ་དགའ་བའི་འཛམ་བུའི་ཕྲེང་བ་ཞེས་བྱ་བའོ། །དེ་དག་ནི་ལོ་སྟོང་ཕྲག་གཉིས་སུ་འཚོ་བ་ཡིན་ཏེ། བར་དུ་འཆི་
བའི་དུས་བྱེད་པ་ཡང་ཡོད་དོ། །དེ་དག་གི་དྲི་ཟ་རྣམས་ནི་བརྒྱ་སྟོང་ཕྲག་དུ་མ་རྣམས་དེ་ན་རབ་ཏུ་གནས་པ་ཡིན་ནོ། །ལུས་གསེར་ལེགས་པར་སྦྱངས་པ་དང་འདྲ་བ་དང་། དྲི་ཟ་རྣམས་ཐམས་ཅད་ལྷ་རྣམས་དང་འདྲ་བ་ཡིན་ནོ། །དེ་ལ་ཡོད་པའི་དྲི་ཟ་རྣམས་ཀྱི་ནགས་ཀྱི་རྩ་བ་དང་
འབྲས་བུ་རྣམས་ཐམས་ཅད་ཀྱང་དབྲོག་པར་དཀའ་བ་ཡིན་ཏེ། ས་འོག་ན་གནས་པར་གྱུར་པའི་ལྷ་མ་ཡིན་རྣམས་ཐམས་ཅད་ཀྱིས་ཀྱང་དེ་དག་རྣམས་ཀྱི་འབྲས་བུ་ཉུང་བར་བྱ་བ་དང་། འགའ་ཞིག་གིས་དབྲོག་པར་བྱ་བ་དང་། 
ལོངས་སྤྱད་པར་ཡང་མི་ནུས་སོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། གཞན་རྒྱ་མཚོ་ན་རིའི་རིགས་དག་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་
སམ་ལྷའི་མིག་གིས་མཐོང་བར་གྱུར་པ། རྒྱ་མཚོའི་བཞི་ཆ་ལས་འདས་པར་གྱུར་པ་ན་ཙཀྲ་བཱ་ཌོ་ཞེས་བྱ་བའི་རི་ཡོད་དེ། རྒྱར་ནི་དཔག་ཚད་ལྔ་བརྒྱ་ཡིན་ལ་འཕང་དུ་ནི་དཔག་ཚད་སྟོང་དུ་གྱུར་པའི་རི་འདི་ནི་རྡོ་རྗེའི་
ལྟེ་བ་དང་གསེར་གྱི་རི་ཡིན་ནོ། །གསེར་དེ་དག་ལ་ནི་རེས་འགའ་ལྷ་མ་ཡིན་རྣམས་རབ་ཏུ་གནས་པར་བྱེད་དོ། །རེས་འགའ་ནི་མི་འམ་ཅི་རྣམས་སོ། །རི་དེ་ནི་མི་འམ་ཅི་རྣམས་ཀྱི་གླུས་དགའ་བར་གྱུར་པ་དང་། 
<pb id="66.204a"/>འབྲས་བུ་རྣམ་པ་སྣ་ཚོགས་པ་རྣམས་ཀྱིས་གང་བར་གྱུར་པ་སྟེ། ཡུལ་འདི་ན་ནི་སྤྲེའུ་མང་བ་ཡིན་ནོ། །གསེར་གྱི་མདོག་གི་ཆུ་ཞེས་བྱ་བའི་ཆུ་ཀླུང་ཡང་འབབ་པ་ཡིན་ཏེ། གསེར་གྱི་མདོག་གི་ཉ་རྣམས་ཀྱིས་
གང་བར་གྱུར་པ་རྒྱར་ནི་དཔག་ཚད་ཕྱེད་པའོ། །འཁོར་ལོ་དང་ལྡན་པའི་རི་དེ་ལས་འདས་པར་གྱུར་ནས་རྣལ་འབྱོར་སྤྱོད་པས་རྒྱ་མཚོ་དཔག་ཚད་སྟོང་ཕྲག་བཅུ་ཡོད་པར་མཐོང་བར་གྱུར་ཏོ། །རྒྱ་མཚོ་དེའི་དབུས་ན་ནི་རིན་
པོ་ཆེའི་གླིང་ཞེས་བྱ་བའི་གླིང་དེ་ན་རིན་པོ་ཆེ་རྣམ་པ་སྣ་ཚོགས་པ་རྣམས་མཐོང་བར་འགྱུར་གྱི། དེ་ན་ས་ལས་བྱས་པར་གྱུར་པ་འམ། རྡོ་ལས་བྱས་པར་གྱུར་པའི་ཐ་མལ་པ་རྣམས་ནི་ཆུང་ཟད་ཀྱང་མ་མཐོང་ངོ་། །གླིང་འདི་དག་
ཐམས་ཅད་ནི་རིན་པོ་ཆེའི་རང་བཞིན་ཡིན་ནོ། །ཡང་རི་དེ་དང་མཚོ་དེ་ལས་ཀྱང་འདས་པར་གྱུར་ནས་རྣལ་འབྱོར་སྤྱོད་པས་གཞན་རྒྱ་མཚོའི་རིགས་སུ་གྱུར་པ་འམ། རིའི་རིགས་སུ་གྱུར་པ་འམ། ཆུ་བོའི་རིགས་སུ་གྱུར་པ་གཞན་ཡོད་
དམ་ཞེས་ལྟ་བར་བྱེད་དོ། །དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། བྲག་སྐྱ་བོ་རྣམས་ལ་ལྗོན་ཤིང་སྐྱ་བོ་རྣམས་ཀྱིས་ཁྱབ་པར་གྱུར་པ་དབུ་བ་ཀུན་ནས་གང་བར་གྱུར་པའི་རྒྱ་མཚོས་ཡོངས་
སུ་བསྐོར་བ་སྟེ། རི་དེའི་ཚད་ནི་རྒྱར་དཔག་ཚད་ལྔ་བརྒྱ་ཡིན་ལ་འཕང་དུ་ནི་དཔག་ཚད་སྟོང་ཡིན་ནོ། །དེ་ལས་འདས་པར་གྱུར་ནས་རྣལ་འབྱོར་སྤྱོད་པ་པ་ཡུལ་རྣམས་ལ་ལྟ་བར་བྱེད་དེ། སུ་མེ་གྷོ་ཞེས་བྱ་བའི་རི་ནི་རྒྱར་དཔག་ཚད་
དྲུག་ཅུ་རྩ་བཞི་པ་ལ་འཕངས་སུ་ནི་དཔག་ཚད་བརྒྱ་པ་ཡིན་ཏེ། ལྷ་མ་ཡིན་གྱི་འཇིགས་པས་སྟོང་པར་གྱུར་པ་གསང་བ་པའི་ལྷ་རྣམས་དེ་ལ་རབ་ཏུ་གནས་པ་ཡིན་གྱི། མི་འམ་ཅི་ཡང་མེད་ལ་གནོད་སྦྱིན་ཡང་མེད་དོ། །རི་དེ་ལས་
འདས་པར་གྱུར་ནས་རི་ཆེན་པོ་སུ་ཤཱི་མ་ཞེས་བྱ་བ་རྒྱར་ནི་དཔག་ཚད་སྟོང་ཡོད་པ་ལ་རིང་དུ་དཔག་ཚད་སུམ་སྟོང་ཡོད་པར་གྱུར་པ་སྟེ། ཤེལ་གྱི་རང་བཞིན་དུ་གྱུར་པའི་ལྷ་རྫས་མཛེས་པ་ཡིན་ཞིང་ཆུ་བོ་དང་། ལྗོན་ཤིང་དང་། འབྲས་
<pb id="66.204b"/>བུ་རྣམས་ཀྱིས་ཀྱང་དགའ་བར་གྱུར་པ་ཡིན་ནོ། །དེ་ལས་འདས་པར་གྱུར་ནས་དཔག་ཚད་བརྒྱར་ཆུ་སྔོན་པོའི་རྒྱ་མཚོ་ཡིན་ཏེ་དུང་མང་དུ་གནས་པ་དང་། དུང་མོ་རྣམས་ཀྱིས་བགྲོད་དཀའ་བར་གྱུར་པ་ཡིན་ནོ། །དེ་ལས་
འདས་པར་གྱུར་ནས་པྲཱ་ག་ཛྱོ་ཏི་ཥ་ཞེས་བྱ་བའི་རི་ཡོད་དེ། དེ་ལ་ནི་ལྷ་མ་ཡིན་རྣམས་ཕལ་ཆེར་གནས་སོ། །དོགས་པ་དང་བཅས་པས་ལྷ་རྣམས་ཀྱང་ལྷ་མ་ཡིན་གྱི་བུ་མོ་ལྷ་རྫས་ཀྱི་རྒྱན་གྱིས་བརྒྱན་པ་རྣམས་ཀྱིས་ཡོངས་
སུ་བསྐོར་བ་དང་། བཏུང་བའི་ཆུ་ཀླུང་རྣམས་ཀྱང་འབབ་པ་ཡིན་ནོ། །པྲཱ་ག་ཛྱོ་ཏི་ཥེའི་རི་དེ་ལ་ཀིམ་བཱ་ཀ་ཞེས་བྱ་བའི་འབྲས་བུ་རྣམས་ཀྱང་སྐྱེ་བ་ཡིན་ཏེ། མྱང་བར་བྱ་བ་ཞིམ་པ་ཡིན་ལ་ཞུ་བར་གྱུར་ནས་ནི་གསོད་པར་བྱེད་དོ། །
གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། རྒྱ་མཚོ་ན་རིའི་རིགས་སུ་གྱུར་པ་འམ། གླིང་གི་རིགས་སུ་གྱུར་པ་འམ། ཆུ་བོའི་རིགས་སུ་གྱུར་པ་ཡང་རུང་སྟེ། གཞན་ཡོད་དམ་ཞེ་ན། 
དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གསེར་གྱི་རི་བོ་སྟོང་ཕྲག་དྲུག་བཅུ་པ་རྣམས་ལ་གསེར་ས་ལེ་སྦྲམ་གྱི་རང་བཞིན་གྱི་ལྗོན་ཤིང་གིས་ཉེ་འཁོར་རྣམས་ཡོངས་སུ་ཁྱབ་པར་
གྱུར་པ་དང་། རི་དགས་དང་བྱ་རྣམས་ཀྱིས་ཀྱང་ཀུན་དུ་གང་བར་གྱུར་པའི་ལྷའི་མེ་ཏོག་རྣམས་ཀྱིས་ཀྱང་ཀུན་ཏུ་རྒྱས་པར་གྱུར་པ། གསེར་གྱི་པད་མ་རྣམས་དང་པད་མའི་རྫིང་བུ་རྣམས་ཀྱིས་ཀྱང་རྟག་པར་ཡོངས་སུ་རྫོགས་
པར་གང་བའི་ཆུ་སྟེ། རང་ཉིད་ཀྱི་འོད་ཀྱི་གཟི་བརྗིད་ཀྱིས་དེ་དག་རྣམས་ཀྱི་དབུས་ན་གནས་པར་གྱུར་པའི་རི་དེ་ནི་རི་རབ་ལྷུན་པོ་ཞེས་བྱ་བ་ཕྲེང་བ་ཐོགས་པ་རྣམས་དང་། ལག་ན་གཞོང་པ་ཐོགས་པ་རྣམས་དང་། པི་ཝང་གསུམ་
པ་རྣམས་དང་། རྒྱལ་ཆེན་རིས་བཞི་པ་རྣམས་དང་བཅས་པའི་ལྷ་རྣམས་ཀུན་གྱི་གནས་ཡིན་ནོ། །དེ་ལ་དཔག་བསམ་གྱི་ཤིང་ཡོད་པ་རྣམས་ལས་ནི་ལྷའི་འཇིག་རྟེན་པ་རྣམས་ཀྱི་གང་ཁོ་ན་ཡིད་ཀྱིས་བརྟགས་པར་
<pb id="66.205a"/>གྱུར་པ་དེ་དག་རྣམས་ཤིང་དེ་ལས་འཐོབ་པར་འགྱུར་རོ། །བྱ་དང་རི་དགས་རྣམས་ཐམས་ཅད་དང་། གསེར་གྱི་མེ་ཏོག་རྣམས་དང་། མན་དཱ་རཱ་་བ་དང་། པད་མ་ཀུ་ཤེ་ཤཱ་དང་རྣམས་ཀྱང་རུང་སྟེ། ངོས་བཞི་ལ་ཚལ་བཞི་
པོ་རྣམས་འདི་ལྟ་སྟེ་དགའ་བའི་ཚལ་དང་། ཤིང་རྟ་སྣ་ཚོགས་ཀྱི་ཚལ་དང་། རྩུབ་འགྱུར་དང་། ཡོངས་སུ་འདྲེས་པ་དང་རྣམས་སོ། །ནགས་དེ་ན་ནི་ཡོངས་འདུ་ཞེས་བྱ་བ་ཤིང་གི་རྒྱལ་པོ་ཡོད་པ་གང་གི་རྩ་བར་ལྷ་རྣམས་
དབྱར་ཟླ་བ་བཞིར་ལྷའི་འདོད་པའི་ཡོན་ཏན་ལྔས་ཀུན་ཏུ་ཚིམ་ཞིང་ཡང་དག་པར་ལྡན་པར་གྱུར་པས་རྩེ་དགའ་བར་བྱེད་དོ། །དེ་ན་རྒྱལ་ཆེན་རིས་བཞིའི་ལྷ་དེ་དག་རྣམས་ཀྱིས་དགའ་བ་རྣམ་པ་སྣ་ཚོགས་པའི་རང་བཞིན་གྱི་
ཕུན་སུམ་ཚོགས་པ་རྣམས་ཐོབ་ནས་ལྷ་རྣམས་བསྐྱེད་མོས་ཚལ་གྱི་ལྟད་མོ་ཉམས་སུ་མྱོང་བར་བྱེད་དོ། །རྩུབ་འགྱུར་གྱི་ཚལ་དུ་ནི་རྣམ་པ་སྣ་ཚོགས་ཀྱི་ལས་བྱས་པའི་རང་བཞིན་གྱི་ཕུན་སུམ་ཚོགས་པ་རྣམས་ཐོབ་ནས་
ཤིང་རྟ་རྣམ་པ་སྣ་ཚོགས་པ་རྣམས་ཀྱིས་བསྐྱེད་མོས་ཚལ་གྱི་ལྟད་མོ་བྱེད་དོ། །ཤིང་རྟ་སྣ་ཚོགས་སུ་ནི་ཡོངས་སུ་དགའ་མགུ་བར་གྱུར་ནས་སྡུག་པའི་སྒྲ་དང་། རོ་དང་། གཟུགས་དང་དྲི་རྣམས་ཀུན་དུ་ཚིམ་པར་གྱུར་པས་དགའ་
བར་བྱེད་དོ། །དེ་ལ་དགའ་བའི་ཚལ་གྱི་ལོགས་དེ་ན་ནི་ལྷ་རྣམས་རྩེ་དགའ་བར་བྱེད་དེ། འཛམ་བུའི་གླིང་ཡོད་པའི་རི་རབ་ལྷུན་པོའི་ལོགས་དེ་ནི་བཻ་དཱུརྱའི་རང་བཞིན་ནོ། །དེས་ཀུན་དུ་སྣང་བར་བྱས་པས་འཛམ་བུའི་གླིང་གི་
ནམ་མཁའ་ཡང་སྔོན་པོ་བཞིན་དུ་སྣང་ངོ་། །ལོགས་གཉིས་པ་ལ་ནི་རྩུབ་འགྱུར་ཞེས་བྱ་བའི་ཚལ་ལོ། །དེ་ན་ནི་ལྷ་དང་ལྷ་མ་ཡིན་གྱི་ཐབ་མོའི་གྲོས་རྣམས་བགྲོ་བར་བྱེད་དོ། །བ་ལང་སྤྱོད་ཡོད་པའི་གླིང་གི་ལོགས་དེ་ནི་གསེར་
གྱི་རང་བཞིན་ཡིན་ཏེ། དེས་ཀུན་དུ་སྣང་བར་བྱས་པས་བ་ལང་སྤྱོད་པ་རྣམས་ཀྱི་ནམ་མཁའི་མདོག་སེར་པོར་སྣང་བ་ཡིན་ནོ། །ངོས་གསུམ་པ་ལ་ནི་ཤིང་རྟ་སྣ་ཚོགས་ཞེས་བྱ་བའི་ཚལ་ལོ། །ཚལ་དེ་ན་ནི་ལྷ་རྣམས་མཚོན་ཆར་བྱ་
<pb id="66.205b"/>བ་རྣམས་ཡོད་པ་ཡིན་ནོ། །ཤར་གྱི་ལུས་འཕགས་པོ་ཞེས་བྱ་བ་ཡོད་པའི་ལོགས་དེ་ན་ནི་དངུལ་གྱི་རང་བཞིན་ཡིན་ཏེ། དངུལ་གྱིས་ཀུན་དུ་སྣང་བར་བྱས་པ་དེས་ཤར་གྱི་ལུས་འཕགས་པོའི་མི་རྣམས་ཀྱི་ནམ་མཁའ་ཡང་སྐྱ་བོར་ཀུན་ནས་
སྣང་བ་ཡིན་ནོ། །ལོགས་བཞི་པ་ལ་ནི་ཡོངས་སུ་འདྲེས་པ་ཞེས་བྱ་བའི་ཚལ་ལོ། །ལོགས་དེ་ནས་ནི་བྱང་ཕྱོགས་སྒྲ་མི་སྙན་གྱི་གླིང་ཡོད་དེ། ལོགས་དེ་ནི་ཤེལ་གྱི་རང་བཞིན་ཡིན་ནོ། །དེས་ཀུན་དུ་སྣང་བར་བྱས་པས་བྱང་གི་སྒྲ་མི་སྙན་
པའི་མི་རྣམས་ཀྱི་ནམ་མཁའ་སྐྱ་བོ་གཙང་མར་གྱུར་པར་ཀུན་ནས་སྣང་བ་ཡིན་ནོ། །མི་རྣམས་ཀྱི་གྲངས་སུ་བྱས་པའི་ལོ་ལྔ་བཅུ་ལ་ཉིན་ཞག་ཕྲུགས་གཅིག་ཏུ་རྩིས་པའི་རྒྱལ་ཆེན་རིས་བཞི་རྣམས་ནི་ལོ་ལྔ་བརྒྱར་འཚོ་བ་ཡིན་ཏེ། 
བར་དུ་འཆི་བར་གྱུར་པ་ཡང་ཡོད་དོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། རི་རྣམས་ཀྱི་རྒྱལ་པོ་རི་རབ་ལྷུན་པོ་ལ་ལྷའི་འཇིག་རྟེན་དང་བཅས་པར་གྱུར་པ་འམ་ལྷ་རྫས་རྣམས་
དང་བཅས་པར་གྱུར་པ་གཞན་དག་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། སུམ་བཅུ་རྩ་གསུམ་པ་ཞེས་བྱ་བའི་ལྷ་རྣམས་རི་རབ་ལྷུན་པོའི་སྟེང་ན་ལེགས་པར་
གནས་སོ། །དེ་དག་ནི་དཔེ་མེད་པའི་ལྷ་རྫས་དང་ལྡན་པ་ཡིན་ཏེ་ལྷ་རྫས་ཀྱི་བདེ་བ་རྣམས་ཀྱིས་རྣམ་པར་གནས་པ་ཡིན་ནོ། །དེ་ན་གྲོང་ཁྱེར་བལྟ་ན་སྡུག་ཅེས་བྱ་བ་ཡོད་དེ། གྲོང་ཁྱེར་དེ་ལ་ནི་དཔག་ཚད་སྟོང་ཕྲག་བཅུ་ཡོད་པ་
ཡིན་ཞིང་རིན་པོ་ཆེ་བདུན་གྱིས་ཀྱང་རྣམ་པར་བརྒྱན་པ་ནི་རྡོ་རྗེ་དང་། ཨིན་དྲ་ནཱི་ལ་དང་། བཻ་དཱུརྱ་དང་། མུ་ས་ར་གལྦ་དང་། པད་མཱ་རཱ་ག་དང་། སུ་གུ་མ་རི་ཀཱི་དང་རྣམས་ཀྱིས་རྣམ་པར་བརྒྱན་པ་ཡིན་ནོ། །ཆོས་བཟངས་ཞེས་བྱ་བའི་
ལྷའི་མདུན་ས་ན་ཡང་དཔག་ཚད་ལྔ་བརྒྱ་པར་གྱུར་པ་ལ་བཻ་དཱུརྱ་དང་ནོར་བུའི་སྟེགས་བུ་རྣམས་དང་། གསེར་གྱི་ར་བ་དང་། རིན་པོ་ཆེ་རྣམས་ཐམས་ཅད་ཀྱིས་ཉེ་བར་མཛེས་པར་བྱས་པ་ཡིན་ནོ། །ལྷ་རྣམས་ཀྱི་མདུན་ས་
<pb id="66.206a"/>ཆོས་བཟང་དེ་ན་ཡང་ལྷའི་དབང་པོ་བརྒྱ་བྱིན་རང་གི་ལས་དང་འདྲ་བར་གྱུར་པའི་ལྷ་རྫས་ཀྱི་བདེ་བ་རྣམས་ཀྱིས་རབ་ཏུ་གནས་པ་ཡིན་ནོ། །མི་རྣམས་ཀྱི་ལོ་བརྒྱ་ལ་དེ་དག་གི་ཉིན་ཞག་གཅིག་གོ། །དེས་
བསྒྲེས་པས་ལྷའི་ལོ་སྟོང་འཚོ་བར་འགྱུར་ཏེ་བར་དུ་དུས་བྱེད་པ་ཡང་ཡོད་དོ། །དེ་ལ་རིའི་རྒྱལ་པོ་རི་རབ་ལྷུན་པོ་དེའི་རྩེ་མོ་ཞེས་བྱ་བའི་ནུབ་ཕྱོགས་ཀྱི་ཆ་དེར་ནུབ་པ་གང་གི་ཚེ་ཉི་མ་འགྲོ་བར་གྱུར་པ་ན་དེའི་ཚེ་འཛམ་བུའི་
གླིང་དུ་ནུབ་བོ་ཞེས་འཛམ་བུའི་གླིང་གི་མི་རྣམས་ལ་ཐ་སྙད་འབྱུང་ངོ་། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། རི་རབ་ལྷུན་པོའི་ཚད་ཇི་ཙམ་ཡིན་ཞེ་ན། དེས་ཐོས་པ་ལས་
བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། སྟེང་དུ་ནི་དཔག་ཚད་སྟོང་ཕྲག་བརྒྱད་ཅུ་རྩ་བཞི་ཡིན་ལ་འོག་ཏུ་ཡང་དཔག་ཚད་སྟོང་ཕྲག་བརྒྱད་བཅུ་རྩ་བཞི་ཡིན་ནོ། །དེ་ལ་ཆུའི་ནང་ལ་གནས་
པ་ལ་ནི་ལྷ་མ་ཡིན་རྣམས་གནས་སོ། །སྟེང་ན་ནི་ལྷ་རྣམས་སོ། །རི་རྣམས་ཀྱི་རྒྱལ་པོ་རི་རབ་ལྷུན་པོ་དེ་ལ་ནི་རབ་ཏུ་ཚ་བར་གྱུར་པའི་ཉི་མ་དང་ལྡན་ཞིང་སེམས་ཅན་རྣམས་ཀྱི་དབང་གིས་དང་ལས་ཀྱི་བྱིན་གྱིས་བརླབས་
པའི་ཕྱིར་ན། གང་ཞིག་ཉི་མའི་ཤིང་རྟ་མཆོག་དང་ལྡན་པར་གྱུར་པ་རྟའི་རྒྱལ་པོ་ཆེར་སྒྲོགས་པ་ཉན་པ་ཞེས་བྱ་བ་སྟོབས་ཆེ་བ་ཕ་རོལ་དག་གནོན་པར་བྱེད་པས་ཡོངས་སུ་སྐོར་བར་བྱེད་དོ། །གང་ཤིང་རྟ་མཆོག་
དང་ལྡན་པ་དེ་ནི་གང་ཤིང་རྟ་མཆོག་དང་ལྡན་པ་དེས་འདྲེན་པར་བྱེད་པ་ཡིན་ནོ། །རྟའི་མཆོག་གཅིག་པོ་དེ་ཉིད་ཀྱིས་ཀྱང་བདག་ཉིད་རྟ་བདུན་དུ་སྟོན་པར་བྱེད་དོ། །ཤིང་རྟའི་མཆོག་དེ་ཡང་འཁོར་ལོ་གཅིག་པ་ཡིན་ཏེ། 
དེ་ཡང་ཆེར་སྒྲོགས་པ་ཉན་པའི་རྟའི་རྒྱལ་པོས་མིག་བཙུམ་པ་ཙམ་ལ་ཡང་དཔག་ཚད་སྟོང་ཕྲག་བཅུར་འདྲེན་པར་བྱེད་དོ། །གང་གིས་སེམས་ཅན་རྣམས་ཀྱི་ཚེ་འཕེལ་བ་ཤེས་པར་འགྱུར་བའི་ཉིན་མོ་བྱེད་པའི་
<pb id="66.206b"/>ཉི་མའི་དཀྱིལ་འཁོར་ཡང་དཔག་བརྒྱ་ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། མིའི་གནས་བཞི་པོ་རྣམས་ཀྱི་གླིང་བཞིའི་ཚད་ཇི་ཙམ་ཡིན་ཞེ་ན། དེས་ཐོས་པ་
ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། འཛམ་བུའི་གླིང་ནི་དཔག་ཚད་སྟོང་ཕྲག་བདུན་ཡིན་ནོ། །བ་ལང་སྤྱོད་ནི་དཔག་ཚད་སྟོང་ཕྲག་བརྒྱད་ཡིན་ནོ། །ཤར་གྱི་ལུས་འཕགས་པོ་ནི་དཔག་ཚད་སྟོང་
ཕྲག་དགུ་ཡིན་ནོ། །བྱང་གི་སྒྲ་མི་སྙན་ནི་དཔག་ཚད་སྟོང་ཕྲག་བཅུ་ཡིན་ནོ། །གླིང་རྣམས་གང་དང་གང་གིས་དབྱིབས་རྣམས་ཇི་ལྟ་ཇི་ལྟར་གྱུར་པ་དེ་དང་དེ་ལ་གནས་པའི་མི་རྣམས་ཀྱི་ཁ་གདོང་གི་དབྱིབས་ཀྱང་དེ་ལྟ་དེ་
ལྟར་ཡིན་ནོ། །དེ་ལ་ཤིང་རྟ་ཤ་ཀ་ཊཱ་དང་མཚུངས་པ་ནི་འཛམ་བུའི་གླིང་སྟེ། དེ་དང་འདྲ་བར་འཛམ་བུའི་གླིང་པའི་མི་རྣམས་ཀྱི་བཞིན་ནི་གྲུ་གསུམ་གྱི་རྣམ་པ་ཡིན་ནོ། །ཤར་གྱི་ལུས་འཕགས་པོའི་གླིང་ནི་ཟླ་གམ་
ཡིན་ཏེ་མི་རྣམས་ཀྱི་བཞིན་ཡང་དེ་དང་ཆ་འདྲ་བ་ཡིན་ནོ། །བ་ལང་སྤྱོད་ཀྱི་གླིང་ནི་ཡོངས་སུ་ཟླུམ་པ་ཡིན་ཏེ་མི་རྣམས་ཀྱི་བཞིན་ཡང་དེ་དང་འདྲ་བ་ཡིན་ནོ། །བྱང་ཕྱོགས་སྒྲ་མི་སྙན་གྱི་གླིང་ནི་གྲུ་བཞི་པ་ཡིན་ཏེ། 
བྱང་ཕྱོགས་སྒྲ་མི་སྙན་པའི་མི་རྣམས་ཀྱི་བཞིན་ཡང་དེ་དང་འདྲ་བ་ཡིན་ནོ། །དེ་ལྟར་རྣལ་འབྱོར་སྤྱོད་པ་དེས་མིའི་གནས་བཞི་རྣམས་ཀྱི་དབྱིབས་རྣམས་མཐོང་བར་གྱུར་ནས་ཀྱང་ཡང་དག་པ་ཇི་ལྟ་བ་བཞིན་
དུ་ཕྱི་རོལ་ལ་ཀུན་ཏུ་ལྟ་བར་བྱེད་དོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། འཛམ་བུའི་གླིང་ལས་རིང་དུ་འདས་ནས་བྱང་ཕྱོགས་ཀྱི་ཆར་གྱུར་པ་ལ་རིའི་རིགས་
སམ། ཆུ་བོའི་རིགས་སམ། ཡུལ་གྱི་རིགས་སམ། གླིང་གི་རིགས་རྣམས་ཇི་ལྟ་བུ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། བྱང་གི་ཕྱོགས་ནི་ཉ་ཞེས་བྱ་བའི་ཡུལ་
<pb id="66.207a"/>དཔག་ཚད་བཅུ་པ་ཡིན་ནོ། །ཡུལ་གཉིས་པ་པུ་ལིན་དོ་ཞེས་བྱ་བ་དཔག་ཚད་ཉི་ཤུ་པ་ཡིན་ནོ། །ཡུལ་གསུམ་པ་དཔའ་བོའི་སྡེ་ཞེས་བྱ་བའི་དཔག་ཚད་བརྒྱ་པ་ཡིན་ནོ། །ཡུལ་བཞི་པ་སུས་ཐ་ལའི་ཞེས་བྱ་བ་དཔག་ཚད་བརྒྱ་པ་
ཡིན་ནོ། །ཡུལ་ལྔ་པ་དར་དོ་ཞེས་བྱ་བ་བཟང་པོར་སྤྱོད་པ་དཔག་ཚད་བརྒྱ་པ་ཡིན་ནོ། །ཡུལ་དྲུག་པ་སྒྲ་མི་སྙན་ཞེས་བྱ་བ་དཔག་ཚད་བརྒྱ་པ་རྣམས་ཡིན་ནོ། །ཡུལ་བདུན་པ་བཟང་པོ་པ་ཞེས་བྱ་བ་དཔག་ཚད་ལྔ་བཅུ་པ་ཡིན་ནོ། །གན་ངྷ་
ར་ཞེས་བྱ་བའི་ཡུལ་མཐའ་སྐོར་དང་བཅས་པ་རྣམས་ལ་དཔག་ཚད་བརྒྱ་ཡིན་ནོ། །ཤ་ཀཱ་ཞེས་བྱ་བའི་ཡུལ་དཔག་ཚད་བརྒྱ་ཡིན་ནོ། །བཟང་པོ་བ་ནི་དཔག་ཚད་ཉིས་བརྒྱ་ཡིན་ནོ། །དར་དོ་ཞེས་བྱ་བའི་ཡུལ་ནི་རི་མང་བར་གྱུར་པ་སྟེ་དཔག་
ཚད་བརྒྱ་ཡིན་ནོ། །བཱ་ཧི་ལི་ཀོ་ནི་དཔག་ཚད་སྟོང་ཡིན་ནོ། །པྲི་ཥི་ཀཱ་ཞེས་བྱ་བ་དཔག་ཚད་ཉིས་བརྒྱ་ཡིན་ནོ། །མ་ཧི་ཥི་ཀཱ་དཔག་ཚད་ཉིས་བརྒྱ་ཡིན་ནོ། །རྒྱ་ནག་ཅེས་བྱ་བ་འཁོར་དང་བཅས་པ་རྣམས་ལ་དཔག་ཚད་སྟོང་ཡིན་ནོ། །
རྒྱ་ནག་གཞན་ཞེས་བྱ་བ་ལ་ནི་དཔག་ཚད་ཉིས་བརྒྱ་ཡིན་ནོ། །ཁཱ་རཱ་རྣམས་ནི་དཔག་ཚད་ལྔ་བརྒྱ་ཡིན་ནོ། །བར་བ་རཱ་ཞེས་བྱ་བ་རྣམས་ནི་དཔག་ཚད་ཉིས་བརྒྱ་ཡིན་ནོ། ། ཀུན་ཏའི་འབྲས་བུ་པ་རྣམས་ནི་དཔག་ཚད་ལྔ་བརྒྱ་ཡིན་ནོ། །
ཀུ་ཊུ་ཞེས་བྱ་བའི་ཡུལ་དཔག་ཚད་ལྔ་བཅུ་པ་ཡིན་ནོ། །ཀམ་པོ་ཛཱི་ཞེས་བྱ་བའི་ཡུལ་ནི་དཔག་ཚད་བརྒྱ་པ་ཡིན་ཏེ། ཡུལ་ཕྲན་ཚེགས་རྣམས་ནི་མ་གཏོགས་པ་ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་ཀྱི་ལུས་ཀྱིས་ལུས་
ལ་རྗེས་སུ་ལྟ་ཞིང་གནས་ཏེ། བྱང་ཕྱོགས་ཀྱི་ཆ་ན་རིའི་རིགས་གང་དག་ཡོད་ཅེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གངས་ཅན་ཞེས་བྱ་བའི་རྩེ་མོ་རྣམ་པ་སྣ་ཚོགས་པ་དང་
ལྡན་པ་དང་དཔག་ཚད་སྟོང་ཡིན་ཏེ། ཤིང་ལོ་བྲན་དང་ལྡན་པ་དང་། ཤིང་ཤུགས་པས་གང་བར་གྱུར་པ་དང་། པད་མས་ཀུན་དུ་གང་བ་དང་། སྤ་མས་གང་བ་དང་། སཱ་ལ་དང་། ཏཱ་ལ་དང་། ཏ་མ་ལཱ་དང་རྣམས་ཀྱིས་གང་བར་གྱུར་པ་དང་
<pb id="66.207b"/>མི་འམ་ཅི་དང་གནོད་སྦྱིན་རྣམས་རྒྱུ་བར་གྱུར་པ་དང་། ཤ་ཟ་དང་གནོད་སྦྱིན་དང་ལྡན་པ་ཡིན་ཞིང་རི་དེ་ནི་ཤིན་དུ་ཉམས་དགའ་བར་གྱུར་པ་ཡིན་ཏེ། དཀའ་ཐུབ་ཅན་རྣམས་རྒྱུ་བ་དང་གྲུབ་པ་ཐོབ་པ་རྣམས་ཀྱིས་ཀྱང་གང་བ་ཡིན་
ནོ། །འབབ་ཆུ་དང་ཆུ་ཀླུང་མངར་བ་དང་མཆོག་ཏུ་མངར་བ་རྣམས་ལ་ཀླུ་སྟོབས་ཆེན་པོ་རྣམས་ཀྱིས་གང་བ་དང་རིགས་དམན་པའི་མི་མང་བ་ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་
ཞིང་གནས་ཏེ། འཛམ་བུའི་གླིང་གི་བྱང་ཕྱོགས་ན་རི་འམ། ཆུ་ཀླུང་གི་རིགས་སམ། རྒྱ་མཚོའི་རིགས་སམ་ཅི་དག་ཡོད་པ་ཡིན་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། 
གངས་ཅན་གྱི་རི་ནས་དཔག་ཚད་ལྔ་བརྒྱ་ན་ཤིང་རྣམ་པ་སྣ་ཚོགས་ཀྱིས་གང་བར་གྱུར་པ་དགའ་བར་གྱུར་པའི་རི་དགས་དང་། བྱའི་ཚོགས་ཀྱིས་ལེགས་པར་གང་བ་ཤུག་པ་དང་། ལྷ་ཤིང་དང་། ཏ་མ་རུ་དང་། ཀུ་ལུ་མ་ཀ་དང་། 
རིར་ཥ་ཀ་རྣམས་ཀྱིས་དགའ་བར་གྱུར་པའི་རི་གཞན་ཟངས་ཀྱི་མདོག་ཅེས་བྱ་བ་དཔག་ཚད་ཉི་ཤུ་པ་སྟེ། ཕུག་སྟོང་དང་ཡང་དག་པར་ལྡན་པ་ཡིན་ནོ། །དེ་ལས་རིང་དུ་འདས་པར་གྱུར་པ་ནས་བར་སྣང་དཔག་ཚད་བརྒྱ་
ཐམ་པར་ཡང་ཆུ་ཀླུང་གིས་ཡོངས་སུ་བསྐོར་བ་ཡིན་གྱིས། དེ་ན་རྩྭ་དང་། གེལ་པ་དང་། ཁྲི་ཤིང་ཡང་མེད་ལ། སྨན་དང་ནགས་ཚལ་རྣམས་ནི་གཅིག་ཀྱང་མི་འཕེལ་ལོ། །དེ་ལས་རིང་དུ་འདས་པའི་བར་ན་ཏི་རྩེ་ཞེས་བྱ་བའི་
རི་དཔག་ཚད་ལྔ་བརྒྱ་པར་གྱུར་པ་མདོག་དཀར་བ་དངུལ་གྱི་རང་བཞིན་ལ་གསེར་གྱི་རྭས་ཡོངས་སུ་གང་བ་ཡིན་ཏེ། དེ་ལ་འཕགས་སྐྱེས་པོ་ཞེས་བྱ་བའི་རྒྱལ་པོ་ཆེན་པོ་རབ་ཏུ་གནས་སོ། །དེ་ལ་པད་མའི་མཚེའུ་ཡོད་དེ་ 
མཚེའུ་རྣམས་ལས་ནི་ཆུ་ཤིན་དུ་བསིལ་བ་འབབ་བོ། །ཨུད་པ་ལ་སྔོན་པོ་ཡང་རབ་ཏུ་ཕལ་ཆེ་བ་ཡིན་ཏེ། པད་མའི་རྫིང་བུ་རྣམས་ན་ཡང་ངང་པ་དང་། ཀ་རཎྜ་བ་དང་། ཙཀྲ་པཱ་ཀ་དང་རྣམས་ཀྱིས་གང་བ་ཡིན་ནོ། །དེ་ལས་འདས་
<pb id="66.208a"/>པར་གྱུར་ནས་ཏི་རྩེའི་རྭ་ཞེས་བྱ་བའི་རི་དཔག་ཚད་ལྔ་བརྒྱ་པ་ཡོད་དོ། །དེའི་ཤིང་ལྗོན་པ་རྣམས་ལ་མི་འམ་ཅི་རྩེ་དགའ་བར་བྱེད་དེ། མཆོག་ཏུ་གླུ་ལ་མངོན་པར་དགའ་བས་རབ་ཏུ་དགའ་བ་ཡིན་ནོ། །དེའི་རྭ་
ལྔ་ཡོད་པ་ལས་གསེར་དང་། ཤེལ་དང་། གསུམ་ནི་དངུལ་གྱི་རང་བཞིན་ཡིན་ནོ། །ཕྱོགས་བཅུར་ལྷའི་མེ་ཏོག་རྣམས་ཀྱིས་ཉེ་བར་མཛེས་པར་གྱུར་པ་སྟེ། རི་དེའི་ཉེ་འཁོར་རྣམས་སུ་པད་མས་ཁྱབ་པས་དེ་ནི་མཆོག་
དུ་དྲི་ཞིམ་ཞིང་དགའ་བ་ཡིན་ནོ། །རི་དེའི་ཁྲོད་ལས་ནི་འབབ་ཆུ་རབ་ཏུ་འབབ་པ་ཡིན་ཏེ། རབ་ཏུ་དང་བར་གྱུར་པའི་ཆུ་ལ་ངང་པ་དང་། ཀ་རཎྜ་བ་དང་། ངང་ངུར་གྱི་ཚོགས་ཀྱིས་གང་བར་གྱུར་པ་མཆོག་ཏུ་དགའ་བ་ཡིན་ནོ། །
ཆུ་ཀླུང་དེ་ལས་འདས་པར་གྱུར་ནས་མེ་ན་ཀོ་ཞེས་བྱ་བའི་རི་ཡོད་དོ། །དཔག་ཚད་ལྔ་བརྒྱ་པ་ཡིན་ནོ། །དེ་ལ་ལྷ་མ་ཡིན་དང་པོ་ཉིད་ནས་རབ་ཏུ་གནས་པ་ཡིན་ཞིང་རྟའི་གདོང་པ་དང་འདྲ་བར་གྱུར་པའི་བུད་མེད་རྣམས་ཀྱང་
གནས་པ་ཡིན་ཏེ་རྟག་ཏུ་གླུ་དབྱངས་ཀྱིས་མངོན་པར་དགའ་བ་ཉིད་དོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། འཛམ་བུའི་གླིང་ལས་རིང་དུ་འདས་ནས་རིའི་རིགས་སུ་གྱུར་
པ་གཞན་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། དཔག་ཚད་སྟོང་ཕྲག་བཅུའི་རྒྱ་མཚོ་རྣམས་ཀླུ་དང་། ཉ་ཆེན་པོ་དང་། ན་ཀྲ་དང་། ཆུ་སྲིན་དང་། དུང་རྣམས་
ཀྱིས་ཆུའི་ནང་ཀུན་དུ་གང་བ་ཡིན་ནོ། །དེ་ལས་རིང་དུ་འདས་ནས་མཆོག་ཏུ་བཟང་པོའི་བློ་གྲོས་བཟང་པོ་ཞེས་བྱ་བའི་རི་ཡོད་དོ། །རི་དེ་ལ་ནི་མར་སར་གྱི་གོང་བུ་ཞེས་བྱ་བའི་མཚོ་ཤིན་དུ་ཉམས་དགའ་བར་གྱུར་པ་དང་། ཀཱ་རཎ་
ཌ་བ་དང་། བྱ་ཀཱ་ལིང་ཀ་རྣམས་ཀྱིས་ཡོངས་སུ་གང་བ་ཡིན་ནོ། །དེ་ལ་རིའི་བློ་གྲོས་བཟངས་པོ་ནི་དཔག་ཚད་ལྔ་བཅུ་ཡིན་ནོ། །མཚོ་དེ་ནི་དཔག་ཚད་གཅིག་ཡིན་ནོ། །ཆུ་ཀླུང་ཡང་ཀཽ་ཤི་ཀ་མ་ཞེས་བྱ་བ་འབབ་པའོ། །རི་དེ་
<pb id="66.208b"/>ནི་ཤིན་དུ་དགའ་བར་གྱུར་པའི་ཆུ་ལ་རྒྱུ་བ་རྣམས་ཐམས་ཅད་ཀྱིས་ཀྱང་ཡོངས་སུ་གང་བ་ཡིན་ནོ། །རི་དེ་ལས་རིང་དུ་འདས་པར་གྱུར་ནས་དཔག་ཚད་སྟོང་ཕྲག་ཉི་ཤུའི་རྒྱ་མཚོ་རྣམས་མཆོག་ཏུ་འཇིགས་པར་
གྱུར་པའི་ཏུག་ཅོམ་བྱེད་པའི་ཀླུའི་སྒྲ་རྣམས་ཀྱིས་སྤྲིན་རྣམས་འདུ་བར་བྱེད་དོ། །དེ་ཉིད་དུ་ཞེ་སྡང་གིས་གཟིར་བར་གྱུར་པའི་ཀླུ་རྣམས་ཕན་ཚུན་ཐབ་མོ་བྱས་ནས་ཆར་འབབ་པར་བྱེད་དོ། །འབབ་པར་བྱེད་
ཅིང་གློག་འཁྱུགས་པས་ལྷ་མ་ཡིན་ལ་ཅོ་འདྲི་བར་བྱེད་དོ། །དུག་ཀུན་ནས་སྤྲོ་བར་བྱེད་དེ། ཁྲོ་བས་འཁྲུགས་པར་གྱུར་པས་ཕན་ཚུན་དུ་སྲོག་གཅོད་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་
ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། འཛམ་བུའི་གླིང་ལས་རིང་དུ་འདས་པ་གཞན་ན་རིའི་རིགས་སམ་ཆུ་ཀླུང་གི་རིགས་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་
ལྷའི་མིག་གིས་མཐོང་བར་གྱུར་པ། ཀླུ་རྣམས་ཀྱིས་ཀུན་ནས་གང་བར་གྱུར་པའི་རྒྱ་མཚོའི་ཉེ་འཁོར་དེ་ལས་རིང་དུ་འདས་ནས་ཟངས་ཅན་ཞེས་བྱ་བའི་གླིང་དཔག་ཚད་བརྒྱ་པ་ཡོད་དོ། །དེ་ལ་ཟངས་མ་ཅན་ཞེས་
བྱ་བའི་སྲིན་མོ་རབ་ཏུ་གནས་པ་ཡིན་ཏེ། ཉའི་ཟས་དང་ལྡན་པའི་ཤིན་དུ་འཇིགས་པར་གྱུར་པ་ཡིན་ནོ། །དེ་ལས་རིང་དུ་འདས་ནས་ཉི་ཚེ་བའི་དམྱལ་བ་དམར་པོ་ཞེས་བྱ་བ་ཡོད་དེ། གང་ལ་ཉི་ཚེ་བའི་སེམས་ཅན་
དམྱལ་བ་པ་རྣམས་འཚེད་པར་བྱེད་པའོ། །དེ་ལ་གཞན་ཀཽ་ཤི་ཀ་ཞེས་བྱ་བའི་ཆུ་བོ་དང་། དམར་པོ་རྣམ་པར་ཞུ་ཞེས་བྱ་བའི་ཆུ་དང་། རྡོ་བའི་ཉི་ཚེ་བའི་སེམས་ཅན་དམྱལ་བ་རྣམས་ཀྱང་གང་ལ་དཔག་ཚད་ལྔ་བརྒྱར་དྲག་
པ་དང་། ཚ་བ་དང་། རྩུབ་པའི་ཚོར་བ་རྣམས་ཉམས་སུ་མྱོང་བར་བྱེད་པ་ཡིན་ནོ། །ཉི་ཚེ་བའི་སེམས་ཅན་དམྱལ་བར་སྐྱེས་པ་དེ་ལས་འདས་པར་གྱུར་ནས་དཔག་ཚད་སྟོང་ཕྲག་བཅུར་ནམ་མཁའ་མཐིང་ག་དང་འདྲ་
<pb id="66.209a"/>བའི་སྨག་ཏུ་གྱུར་པ་ཡིན་ཏེ། དེ་ལ་ནི་ཀླུ་ཡང་མེད་ལ། གནོད་སྦྱིན་ཡང་མེད། དྲི་ཟ་ཡང་མེད་པ་ཡིན་ནོ། །དེ་ལས་འདས་པར་གྱུར་ནས་རིན་པོ་ཆེ་རྣམས་ཀྱིས་གང་བར་གྱུར་པའི་རྒྱ་མཚོ་དགའ་བའི་རི་རྣམས་ཀྱིས་
རབ་ཏུ་དགའ་བར་གྱུར་པ་ཆུ་ཀླུང་དང་། ལྗོན་ཤིང་དང་། ལྷ་ཤིང་དང་། ཙན་དན་དང་། ཤུག་པ་རྣམས་ཀྱིས་ཀུན་དུ་ཁྱབ་པར་གྱུར་ཅིང་འདོད་པ་རྣམས་ཐམས་ཅད་ཀྱང་ལྗོན་ཤིང་གི་དྲུང་ནས་ཕུན་སུམ་ཚོགས་པ་ཡིན་ནོ། །རྒྱ་
མཚོ་དེ་ལས་འདས་པར་གྱུར་ནས་ཨུད་ཏ་ར་ཞེས་བྱ་བ་མན་དཱ་རཿབའི་རི་དཔག་ཚད་ལྔ་སྟོང་པ་ཀེ་ཏ་ཀ་དང་། ནི་ཙུ་ལ་དང་། ན་ལི་ཀེ་རའི་ནགས་ཀྱིས་ཉེ་བར་མཛེས་པར་གྱུར་པ་འབྲས་བུ་དང་ལྗོན་ཤིང་དང་། འདོད་པ་རྣམ་པ་ཐམས་
ཅད་ཕུན་སུམ་ཚོགས་པ། ཆུ་ཀླུང་རབ་ཏུ་མང་པོ་རྣམས་ཀྱང་ཕུན་སུམ་ཚོགས་པ་ལ་ངང་པ་དང་། ཙཀྲ་པཱ་ཀ་དང་། བྱ་ཁྱུང་དང་། ཀ་དམ་པ་རྣམས་ཀྱིས་ཉེ་བར་མཛེས་པ། གྲུབ་པ་ཐོབ་པ་རྣམས་རྒྱུ་བར་བྱེད་པའི་ཚོགས་ཀྱིས་
གང་བར་གྱུར་པ་སྟེ། རི་འདི་ནི་མགོ་བོ་སྟོང་ལ་རིན་པོ་ཆེ་རྣམས་སྣ་ཚོགས་ཀྱིས་མཛེས་པར་གྱུར་པ་རྣམ་པ་སྣ་ཚོགས་པ་སྤ་བའི་ནགས་གསེར་གྱིས་ཉེ་བར་མཛེས་པར་གྱུར་པ་ཡིན་ནོ། །དྲི་སྣ་ཚོགས་དང་ལྡན་པའི་
ཨུད་ཏ་ར་མན་དཱ་རའི་རི་དེ་ལས་རྒལ་བར་གྱུར་ནས་རྡོ་སྦྱིན་པར་བྱེད་པ་ཞེས་བྱ་བའི་ཆུ་བོ་ཡོད་དེ། ཆུ་དེར་ནི་རྩྭའི་རིགས་སུ་གྱུར་པ་འམ། ཤིང་གི་རིགས་སུ་གྱུར་པ་འམ། སེམས་ཅན་གྱི་རིགས་སུ་གྱུར་པ་འམ། རི་དགས་
དང་བྱའི་རིགས་སུ་གྱུར་པ་རྣམས་ཀྱང་རུང་སྟེ། གང་ཅུང་ཟད་ལྷུང་བར་གྱུར་པ་དེ་དག་རྣམས་ཐམས་ཅད་ཀྱང་རྡོ་རྗེའི་རང་བཞིན་དུ་འགྱུར་རོ། །ཆུ་བོ་དེའི་ངོས་གཉིས་དག་ན་ཀཱི་ཙ་ཀཱ་ཞེས་བྱ་བའི་འོད་མ་དེ་དག་རྣམས་རླུང་
གིས་བཏབ་པར་གྱུར་ནས་ཕན་ཚུན་དྲུད་པ་ལས་མེ་སྐྱད་པར་བྱེད་དོ། །མེ་དེས་སེམས་ཅན་བརྒྱ་སྟོང་ཕྲག་དུ་མ་ཆུ་བོ་དེར་མཆོང་བར་འགྱུར་རོ། །གཞན་ཡང་རྣལ་འབྱོར་སྤྱོད་པའི་དགེ་སློང་ཕྱི་རོལ་གྱི་ལུས་ཀྱིས་ལུས་
<pb id="66.209b"/>ལ་རྗེས་སུ་ལྟ་ཞིང་གནས་ཏེ། འཛམ་བུའི་གླིང་ལས་རིང་དུ་འདས་པར་གྱུར་ནས་རིའི་རིགས་སམ་ཆུ་ཀླུང་གི་རིགས་གཞན་དག་ཅི་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་
པ་སཱི་ཏཱ་ཞེས་བྱ་བའི་ཆུ་བོ་ཡོད་པ་ནི་རྒྱར་ནི་དཔག་ཚད་བཅུ་ཡིན་ལ་རིང་བར་གྱུར་པའི་དངོས་པོར་ནི་དཔག་ཚད་སུམ་བརྒྱ་པ་ཡིན་ནོ། །དེ་ལ་སེམས་ཅན་གྱི་རིགས་གང་དག་ལྷུང་བར་གྱུར་པ་རྣམས་ནི་རྩུབ་པར་གྱུར་པའི་ཆུ་
ཡིན་པས་དེ་དག་རྣམས་ཐམས་ཅད་ཀྱང་གྲང་བའི་དངོས་པོས་རྣམ་པར་ཉིགས་པར་འགྱུར་རོ། །དེ་ལ་ནི་འགའ་ཞིག་ཀྱང་བྱ་བར་མི་ནུས་སོ། །ཆུ་ཀླུང་དེ་ལས་འདས་པར་གྱུར་ནས་འཛམ་བུའི་གླིང་གི་ཕྲེང་བ་ཞེས་བྱ་
བའི་གླིང་ཡོད་དེ། དེ་ལ་རྟག་ཏུ་རྒྱགས་པ་ཞེས་བྱ་བའི་དྲི་ཟ་རབ་ཏུ་གནས་པ་ཡིན་ཏེ། སྦྱིན་པ་དང་ཚུལ་ཁྲིམས་ཀྱིས་བསྒྲུབས་པར་གྱུར་པ་ཚུལ་ཁྲིམས་དང་ཡང་དག་པར་ལྡན་པས་རྟག་ཏུ་དགའ་བ་མྱུར་དུ་སོང་བ་འདོད་
པའི་འབྲས་བུ་རྣམས་ཐམས་ཅད་ཕུན་སུམ་ཚོགས་པ་ཡིན་ནོ། །གླིང་ཐམས་ཅད་ཀྱང་ལྗོན་ཤིང་ཐམས་ཅད་ཀྱིས་ཉེ་བར་མཛེས་པར་བྱས་པ་སྟེ། གསེར་གྱི་རང་བཞིན་གྱི་ལྗོན་ཤིང་རྣམས་སོ། །པད་མ་རྣམས་ཀྱང་
བཻ་དཱུརྱའི་སྡོང་བུ་ཅན་གྱི་པད་མའི་རྫིང་བུ་རྣམས་ཀྱིས་ཉེ་བར་མཛེས་པར་བྱས་པའོ། །གླིང་འདི་ནས་ནི་རི་རབ་ལྷུན་པོ་ཡང་ཧ་ཅང་རིང་བ་མ་ཡིན་ནོ། །དེའི་དབང་གིས་རི་དང་བྱ་དང་ཆུའི་ཚོགས་པ་རྣམས་ཐམས་ཅད་
ཉིད་ཀྱང་གསེར་དུ་མཐོང་བར་འགྱུར་རོ། །ཨུད་པ་ལ་དང་ཀུ་མུ་ད་རྣམས་ཀྱང་ཕུན་སུམ་ཚོགས་པ་ཡིན་ནོ། །གླིང་འདི་ན་ནི་བཏུང་བའི་ཆུ་ཀླུང་རྣམས་ཀྱང་ཐམས་ཅད་ལས་རབ་ཏུ་འབབ་པའོ། །འབྲས་ཤཱ་ལི་རྣམས་
ཀྱང་མ་བྱས་པར་རྙེད་པར་འགྱུར་རོ། །གླིང་དེ་ཡང་དཔག་ཚད་ཉིས་སྟོང་པ་ཡིན་ནོ། །དེ་ལས་འདས་པར་གྱུར་ནས་རི་དང་། ཆུ་ཀླུང་དང་། ཤིང་རྣམས་ནི་ནམ་མཁའ་བཞིན་ཏེ། རྒྱ་མཚོ་དཔག་ཚད་སུམ་བརྒྱར་
<pb id="66.210a"/>དབུ་བས་ཀུན་དུ་གང་བ་ཡིན་ནོ། །རྒྱ་མཚོ་དེ་ན་གློག་གི་ཕྲེང་བ་ཞེས་བྱ་བ་དང་། རབ་ཏུ་འབར་བར་གྱུར་པའི་ཀླུ་མང་པོ་རྣམས་སོ་སོར་གནས་སོ། །དེ་ལས་རིང་དུ་འདས་ནས་མིག་བཙུམས་ཞེས་བྱ་
བའི་རི་ཡོད་དོ། །རི་དེ་ལ་མཆོག་ཏུ་མཛེས་པར་གྱུར་པའི་མིག་བཙུམས་པའི་ཕུག་ཅེས་བྱ་བ་ཡོད་དོ། །ཕུག་དེ་ལ་ཡང་ཉི་མའི་ཆ་ལ་ནི་དེ་ནས་རྫུས་ཏེ་སྐྱེ་བའི་བུད་མེད་རྣམས་ལེགས་པར་སྐྱེ་སྟེ། མཆོག་
ཏུ་ལང་ཚོ་ཕུན་སུམ་ཚོགས་པར་གྱུར་པ་རྒྱན་རྣམས་ཐམས་ཅད་ཀྱིས་མཛེས་པར་བྱས་པའོ། །དེ་ནི་ཉིན་ཞག་གཅིག་འཚོ་བ་ཡིན་ཏེ། གང་གི་ཚེ་ཉི་མ་འཆར་བར་གྱུར་པ་དེའི་ཚེ་དེ་རྣམས་རྒས་འཁོགས་པར་གྱུར་ནས་འཆི་བར་
འགྱུར་ཏེ། སྲོག་གཅོད་པའི་རྒྱུ་འཐུན་པ་ལས་ཡིན་ནོ། །མིག་བཙུམས་པའི་ཕུག་གི་རི་དེ་ལས་རིང་དུ་འདས་པ་ན་ཡང་ཟླ་བའི་རི་བོ་ཞེས་བྱ་བའི་རི་གསེར་གྱི་མདོག་ཏུ་གྱུར་པ་དཔག་ཚད་ལྔ་བརྒྱ་པ་ཡིན་ནོ། །རི་བོ་རི་རབ་ལྷུན་
པོ་ལ་འགྲན་པ་ཞེས་བྱ་བའི་རི་དཔག་ཚད་ལྔ་བརྒྱ་པ་ཡོད་པ་ཡིན་ཏེ། དེའི་བྱང་ཕྱོགས་ཀྱི་ལོགས་ལ་ཀེ་ཏ་ཀའི་ནགས་ཡོད་པ། དེ་ལ་ནི་རྨི་ལམ་མཐོང་བའི་བགེགས་ཞེས་བྱ་བའི་སྲིན་མོ་རབ་ཏུ་གནས་པ་ཡིན་ཏེ། བང་ཤིན་
དུ་མགྱོགས་པར་གྱུར་པས་མིག་ཚུམ་ཙམ་ལ་ཡང་དཔག་ཚད་བརྒྱ་སྟོང་ཕྲག་མང་པོ་རྣམས་སུ་འགྲོ་བར་བྱེད་དེ། དེས་ནི་སྐྱེས་བུ་དག་ལ་དོན་མེད་པ་དང་། མི་བདེ་བ་དང་། མི་ཕན་པ་རྣམས་བྱེད་དོ། །གཞན་ཡང་རྣལ་འབྱོར་སྤྱོད་པ་པ་ཕྱི་རོལ་
ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། གཞན་ཅི་བྱང་ཕྱོགས་སྒྲ་མི་སྙན་པ་དང་། འཛམ་བུའི་གླིང་པའི་བར་ན་རིའི་རིགས་སུ་གྱུར་པ་འམ། ཆུ་ཀླུང་གི་རིགས་སུ་གྱུར་པ་འམ། རྒྱ་མཚོའི་རིགས་སུ་གྱུར་པ་ནི་
གཞན་གང་དག་ཡོད་ཅིང་། གང་ལ་ཡང་བདག་ཅག་སྐྱེས་པར་མ་གྱུར་པ་འམ། ཤི་བར་མ་གྱུར་པ་འམ། འཆི་འཕོས་པར་མ་གྱུར་པ་འམ། སྐྱེས་པར་མ་གྱུར་པ་འམ། ལས་ཀྱིས་ཉེ་བར་འགྲོ་བ་མ་ཡིན་པར་གྱུར་པ་རྣམས་
<pb id="66.210b"/>སམ། སྡུག་པ་དང་ཡིད་དུ་འོང་བ་རྣམས་ཐམས་ཅད་དང་ཡང་ཐ་དད་དུ་གྱུར་པ་དང་། བྱེ་བ་དང་། བྲལ་བ་དང་། རྣམ་པར་བྲལ་བ་དང་ལྡན་པར་མ་གྱུར་པ་ཡོད་དམ་ཞེ་ན། དེ་ནི་སེན་མོའི་ཚད་ཙམ་གྱི་ཡུལ་གཅིག་ཀྱང་མ་མཐོང་ངོ་། །
གང་ལ་འཐུན་པ་དང་ཡིད་དུ་འོང་བར་གྱུར་པ་རྣམས་ཐམས་ཅད་དང་ཐ་དད་དུ་གྱུར་པ་དང་། རྣམ་པར་ཞིག་པ་དང་། རྣམ་པར་གྱེས་པ་དང་། རྣམ་པར་བྲལ་བ་དང་ལྡན་པར་མ་གྱུར་པ་ནི་མེད་དོ། །དེའི་ཕྱིར་ན་རིངས་པ་རིངས་པར་
འདུ་བྱེད་ཐམས་ཅད་ལས་འདོད་ཆགས་དང་བྲལ་བར་གྱིས། རྣམ་པར་གྲོལ་བར་གྱིས། སྐྱོ་བ་མེད་པར་གྱུར་ཏ་རེ། འཁོར་བ་ལ་ཀུན་ཏུ་ཆགས་པར་གྱུར་པ་སྐྱེས་པར་གྱུར་ཏ་རེ། སྲེད་པའི་ཞགས་པའི་དབང་དུ་ཀུན་ནས་འགྲོ་
བར་མ་བྱེད་ཅིག །འཁོར་བ་ལ་མངོན་པར་དགའ་བར་མ་བྱེད་ཅིག །འཁོར་བ་འདི་ནི་རབ་ཏུ་འབར་བ་དང་། སྡུག་བསྔལ་དང་། ཡིད་མི་བདེ་བ་དང་། ཡོངས་སུ་ངལ་བ་ཡིན་ནོ། །མི་མཐུན་པར་གྱུར་པ་རྣམས་དང་ཕྲད་པ་དང་། 
འཐུན་པ་རྣམས་དང་བྲལ་བར་འགྱུར་བའི་མེ་དག་གིས་དམྱལ་བ་དང་། ཡི་དགས་དང་། དུད་འགྲོ་རྣམས་སུའོ། །མི་དང་ལྷའི་གནས་རྣམས་སུ་བདེ་བ་ཉམས་སུ་མྱོང་བར་གྱུར་པ་རྣམས་ནི་གཡོ་བ་ཡིན་ལ་བདེ་བ་མ་ཡིན་ཡང་གཏི་
མུག་གིས་ཀུན་ནས་གཡོགས་པ་ཡིན་ནོ། །དེའི་ཕྱིར་ན་ཐམས་ཅད་ལ་ཡང་སྐྱོ་བ་སྐྱེ་བར་གྱིས་ཤིག །དེ་འཁོར་བར་མ་འཁོར་བར་མ་བྱེད་དང་། བདུད་ཀྱི་ཡུལ་དེ་ལ་གནས་པར་གྱུར་ཏ་རེ། ཉོན་མོངས་པ་རྣམས་དང་ལྷན་
ཅིག་ཏུ་རྩེ་བར་མ་བྱེད་དང་། ཕྱིས་འགྱོད་པ་སྐྱེ་བར་འགྱུར་བར་མ་བྱེད་ཅིག་ཅེས་དེ་ལྟར་རྣལ་འབྱོར་སྤྱོད་པ་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་པ་རྣམས་ནི་བདུད་ཀྱི་དབང་དུ་འགྲོ་བར་མི་འགྱུར་རོ། །དེ་ཁོ་ན་ཉིད་
ཇི་ལྟ་བ་བཞིན་དུ་མཐོང་བར་འགྱུར་བ་དང་། འདུ་བྱེད་རྣམས་ཐམས་ཅད་ལ་ཡང་ཆགས་པ་དང་བྲལ་བ་དང་། ཉོན་མོངས་པ་རྣམས་རྣམ་པར་སྤོང་བ་དང་། ལས་ཀྱི་མཐའ་རྣམས་བྲལ་བ་དང་། ཐེ་ཚོམ་དང་ཡང་རྣམ་པར་བྲལ་
<pb id="66.211a"/>བར་འགྱུར་རོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། སྒྲ་མི་སྙན་པ་དང་འཛམ་བུའི་གླིང་པའི་བྱང་གི་ཕྱོགས་ན་རིའི་རིགས་སུ་གྱུར་པ་འམ་ཆུ་བོའི་རིགས་སུ་གྱུར་པ་
གཞན་དག་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། ཁུ་བྱུག་གིས་གང་བའི་སྒྲ་དབྱངས་དང་ལྡན་པ་ཞེས་བྱ་བའི་རི་འཕངས་སུ་ནི་དཔག་ཚད་སུམ་བཅུ་པ་སྟེ། 
རྒྱར་ན་དཔག་ཚད་བཅུ་པ་ཡིན་ནོ། །རི་དེ་ལ་ནི་ཁུ་བྱུག་བརྒྱ་ཕྲག་མང་པོས་ཀུན་དུ་གང་བར་གྱུར་པ། ཤིང་མྱ་ངན་མེད་སྔོན་པོ་དང་། མྱ་ངན་མེད་དམར་པོ་དང་། འདབ་མ་བདུན་པ་དང་། ཀོ་དཱ་ལ་དང་། ཀ་དཾ་པ་དང་། ཨ་ཤོ་ཀ་ལེ་བ
རྒན་དང་། མེ་ཏོག་ཕྲེང་བ་གསར་པ་དང་། སཽ་བརྞ་ཡུ་ཐཱི་ཀ་དང་། སུ་མ་ནཱ་དང་། ཤཱལྨ་ལི་དང་། ཤཱལྨ་པྲི་ཡཾ་དང་། གུཾ་ཀུ་ཊ་སྐྱེས་དང་། ཙམྦ་ཀ་དང་། ཀུནྡ་དང་། བནྡྷ་ཛཱི་པ་ཀ་དང་། དབྱར་གྱི་དུས་པ་དང་རྣམས་ཏེ། ཇི་ལྟར་ནམ་ཟླ་དང་དུས་ཚོད་
ཀྱི་རྗེས་སུ་འཇུག་པར་བྱེད་པའི་མེ་ཏོག་རྣམས་ཀྱིས་རི་ལ་ཀུན་དུ་གང་བ་ཡིན་ནོ། །ཕྲེང་བ་ཐོགས་པ་ཞེས་བྱ་བའི་ལྷ་རེས་འགའ་རང་གི་གནས་རི་རབ་ལྷུན་པོ་གཏང་ནས་དེ་ལ་རྩེ་དགའ་བར་བྱེད་དོ། །རི་དེ་ནི་དགའ་བ་ཡིན་པའི་ཕྱིར་
ཡང་གླུ་དང་། གར་དང་། རོལ་མོའི་སྒྲ་རྣམས་ཀྱིས་ཀྱང་རི་དེ་ལ་ཡིད་དགའ་བར་བྱེད་དེ། འོན་ཀྱང་ལྷ་དེ་དག་རྣམས་ཀྱི་སེམས་ཀུན་ནས་གཡེངས་པས་རྣམ་པར་གཡེངས་པར་ཡང་མི་འགྱུར་རོ། །ཁུ་བྱུག་གིས་གང་བར་གྱུར་པའི་
རི་དེ་ལས་འདས་པར་གྱུར་ནས་ངང་པའི་ནགས་ཞེས་བྱ་བ་རྒྱ་མཚོའི་ཡུལ་ཕྱོགས་ན་ཡོད་དེ། ངང་པ་བརྒྱ་སྟོང་ཕྲག་རྣམས་ཁྱུས་རྒྱུ་བར་བྱེད་དོ། །དེ་ཉེ་འཁོར་རྣམས་ཉིད་ན་པད་མ་རྣམས་ཀྱིས་ཀྱང་གང་བ་ཡིན་ཞིང་རྒྱ་མཚོ་འདིའི་
ས་ཕྱོགས་རྣམས་ལ་ཀཱ་རཎྜ་བ་དང་། ཙཀྲ་པཱ་ཀ་དང་། ཀ་དམྤ་དང་རྣམས་ནོར་བུའི་མཆུ་དང་ཡུ་བ་འཇམ་པོའི་མགུ་བ་ཅན་ལ་སོགས་པ་རྣམས་ཀྱིས་གང་བར་གྱུར་པ་དང་། གསེར་འབར་བའི་མདོག་ལྟ་བུའི་པད་མ་རྣམས་ཀྱིས་
<pb id="66.211b"/>ཀྱང་གང་བར་གྱུར་པས་དཔག་ཚད་སྟོང་ཕྲག་བཅུའི་ས་ཕྱོགས་ཁྱབ་པར་གྱུར་ཏོ། །ཉེ་འཁོར་གཞན་དེ་ལས་འདས་པར་གྱུར་ནས་རི་རབ་ལྷུན་པོའི་བྱང་གི་ཆའི་རྒྱ་མཚོའི་ཁོར་ཡུག་དཔག་ཚད་བརྒྱ་ཕྲག་བཅུར་ཉ་དང་། ཉ་ཆེན་
པོ་དང་། ཆུ་སྲིན་ན་ཀྲ་དང་། ཆུ་སྲིན་མ་ཀ་ར་དང་། ཆུ་སྲིན་བྱིས་པ་གསོད་དང་། རུས་སྦལ་རྣམས་ཀྱིས་ཡོངས་སུ་གང་བར་གྱུར་པ་ཡིན་ནོ། །ཉེ་འཁོར་ཀུན་ཡང་ཁ་དོག་ནམ་མཁའ་དང་མཚུངས་པར་གྱུར་པའི་ཆུ་སྔོན་པོ་ཡིན་
ཏེ། ཟབས་སུ་ནི་དཔག་ཚད་སྟོང་ཕྲག་བཅུ་ཡིན་ནོ། །དེ་ན་ཡང་མོ་དུང་རྣམས་གནས་ཏེ། བདག་ཉིད་ཀྱི་དངོས་པོའི་ཚད་ན་རྒྱང་གྲགས་ཙམ་ཡིན་ནོ། །སྟོབས་ཆེན་པོ་དང་ལྡན་པ་རྣམས་ཡིན་ཏེ་ཆུའི་ནང་ནས་གང་དག་གནས་
པའི་རིའི་རྩེ་མོ་དེ་དག་རྣམས་ཤུགས་ཀྱིས་བསྒུལ་ནས་ལྷུང་བར་བྱེད་དོ། །གླང་པོ་ཆེ་སྟོང་གི་སྟོབས་རེ་རེས་འཛིན་པ་ཡིན་ནོ། །དེ་ལས་རིང་དུ་འདས་ནས་འོ་མའི་ཆུ་ཞེས་བྱ་བའི་རྒྱ་མཚོ་ཉེ་འཁོར་དུ་དཔག་ཚད་སྟོང་ཕྲག་ལྔ་
ཡོད་པ་སྟེ། རྟག་ཏུ་རླབས་རྣམས་ཀྱིས་དཀྲུག་པར་བྱེད་པ། རྟག་ཏུ་སྤྲིན་དང་སྒྲ་སྒྲོགས་པར་བྱེད་པའི་ཤིུན་ཏུ་ཁྲོ་བར་གྱུར་པའི་ཀླུ་དུག་ཅན་རྣམས་ཀྱིས་གང་བར་གྱུར་པ་ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་
ཀྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། འཛམ་བུའི་གླིང་གི་བྱང་ཕྱོགས་ངོས་ན་རིའི་རིགས་སམ། ཆུ་བོའི་རིགས་སམ། རྒྱ་མཚོའི་རིགས་གཞན་གང་དག་ཡིན་ན། དེས་ཐོས་པ་ལས་བྱུང་བའི་ཤེས་རབ་
ཀྱིས་སམ་ལྷའི་མིག་གིས་མཐོང་བར་གྱུར་པ། གསེར་དང་། གསེར་དམར་པོ་དང་། ཤེལ་གྱི་རང་བཞིན་གྱི་རི་བརྒྱ་ཕྲག་ལྔ་ཡོད་པས་བྱང་ཕྱོགས་སྒྲ་མི་སྙན་གྱི་གླིང་དེ་ནང་པར་གྱི་ཉི་མའི་མདོག་དང་འདྲ་བ་དང་། པད་མ་
དང་། པད་མའི་རྫིང་བུ་དག་གིས་ཀྱང་གང་བར་གྱུར་པ་སྟེ། ཡུལ་དེ་ནི་དཔག་ཚད་སུམ་སྟོང་པ་ཡིན་ནོ། །ཡུལ་དེ་ལས་འདས་པར་གྱུར་ནས་སྒྲ་མི་སྙན་དང་འཛམ་བུའི་གླིང་དག་གི་བྱང་ཕྱོགས་ངོས་ལ་འོ་མ་དང་
<pb id="66.212a"/>མཚུངས་པར་འཇུག་པ་ཞེས་བྱ་བའི་ཡུལ་རྣམ་པར་བཀྲ་བར་གྱུར་པ་རི་དང་། ནགས་དང་། ཉེ་བའི་ནགས་དང་། རི་དགས་དང་། བྱ་ཡང་རྣམ་པ་སྣ་ཚོགས་པ་རྣམས་ཀྱིས་ཀུན་དུ་གང་བར་གྱུར་པ་དང་། རྟག་ཏུ་
དགའ་བར་གྱུར་པའི་ལྷ་གསང་བ་པ་རྣམས་ཀྱིས་གང་བར་གྱུར་པ། རྣམ་པ་སྣ་ཚོགས་པའི་ལྗོན་ཤིང་དང་མེ་ཏོག་གི་ཚོགས་ཀྱིས་ཀུན་ནས་དུད་པར་གྱུར་པ་རྣམས་ཀྱིས་གང་བར་གྱུར་པས་ཉེ་འཁོར་ཉམས་དགའ་བ་
ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། བྱང་གི་སྒྲ་མི་སྙན་དང་འཛམ་བུའི་གླིང་གི་བྱང་ངོས་ན་རཱི་རིགས་སུ་གྱུར་པ་འམ། ཆུ་བོའི་རིགས་སུ་གྱུར་པ་གཞན་
ཅི་དག་ཡོད་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གླིང་གཉིས་པོ་འདི་དག་གཉིས་ཀྱི་བར་ན་ཡུལ་ཕྱོགས་འགའ་ཞིག་ཀྱང་ཡོད་པ་མ་ཡིན་ནོ། །བྱང་ཕྱོགས་སྒྲ་མི་
སྙན་གྱི་གླིང་ཆེན་པོ་ནི་མ་གཏོགས་ཏེ། རྒྱ་ཁྱོན་དུ་ནི་དཔག་ཚད་སྟོང་ཕྲག་བཅུ་ཡིན་ནོ། །གྲོང་བྱེ་བ་ཕྲག་སུམ་བཅུ་རྩ་དྲུག་གི་རྣམ་པ་རྣམས་ཀྱིས་ཉེ་འཁོར་རྣམས་ཀུན་དུ་གང་བར་གྱུར་པ་སྟེ། མཆོག་ཏུ་དགའ་བ་དང་
སྐལ་བ་གཞན་རྣམས་ལ་ཡང་དགའ་བ་ཡིན་ནོ། །ཤ་དང་། རུས་པ་དང་། ཆུ་སེར་རྣམས་དང་བྲལ་བར་གྱུར་པ་མ་གཏོགས་པ་རྒྱལ་ཆེན་བཞིའི་རིས་ཀྱི་ལྷ་རྣམས་ཀྱི་དྲུང་ན་ནི་འཇིགས་པ་མེད་པ་ཡང་ཡིན་ནོ། །ལྷ་རྣམས་
ནི་མིག་མི་འཛུམས་པ་ཡིན་ལ། བྱང་ཕྱོགས་སྒྲ་མི་སྙན་པ་རྣམས་ནི་ལྤགས་པ་དང་། ཤ་དང་། རུས་པ་དང་། ཆུ་སེར་དང་། མིག་འཛུམས་པར་བྱེད་པ་དང་བཅས་པ་ཡིན་ཞིང་བདག་གི་བ་མེད་པ་དང་། ང་རྒྱལ་ཅན་
མེད་པ་ཡིན་ཏེ། ཤི་ནས་ཀྱང་ངེས་པར་ལྷ་རྣམས་སུ་སྐྱེ་བར་འགྱུར་བ་ཡིན་ནོ། །སྒྱུ་དང་། གཡོ་དང་། ཕྲག་དོག་དང་། ཁེངས་པ་རྣམས་དང་བྲལ་བར་གྱུར་པ་དང་། རྟག་པར་རབ་ཏུ་དགའ་བར་གྱུར་པ་ཡིན་ནོ། །
<pb id="66.212b"/>སྲིན་མོ་དང་། ཤ་ཟ་དང་། གྲུལ་བུམ་དང་། སེང་གེ་དང་། སྟག་དང་། གུང་དང་། སྤྱང་གི་དང་། ཀླུ་དང་། ལྟོ་འཕྱེ་དང་། སྦྲུལ་གདེངས་ཀ་ཅན་དང་། མུ་གེ་དང་། ཚད་པ་དང་། གྲང་བ་དང་། ལྟོགས་པ་དང་། སྐོམ་པ་དང་། ནད་དང་། ལྷས་ཆར་
མི་འབེབས་པར་གྱུར་པ་རྣམས་དང་བྲལ་བ་དང་། ཕན་ཚུན་དུ་ཀུན་དགའ་བར་བྱེད་པ་རྣམས་ཡིན་ནོ། །དེ་དག་རྣམས་ལ་འཇིགས་པར་གྱུར་པ་རྒྱལ་པོ་དང་། ཆོམ་རྐུན་དང་། ཆུ་དང་། མེ་དང་། མཚོན་ཆ་འབེབས་པས་
འཇིགས་པར་བྱེད་པ་རྣམས་ཀྱང་མེད་པ་ཡིན་ནོ། །ཉིན་མོ་དང་མཚན་མོའི་ཁྱད་པར་ཡང་རྙེད་པ་མ་ཡིན་ཏེ། གསེར་གྱི་རང་བཞིན་གྱི་ལྗོན་ཤིང་རྣམས་ཀྱི་འོད་ཟེར་ཀུན་དུ་འཕྲོ་བའི་ཕྱིར་རོ། །དེ་ལ་ལྗོན་ཤིང་རྣམས་ནི་ཧ་རི་
ཎཱའི་རང་བཞིན་དང་། གསེར་དམར་པོ་དང་། བྱི་རུ་དང་། དངུལ་གྱི་རང་བཞིན་རྣམས་ཡིན་ནོ། །བྱ་རྣམས་ཀྱང་ལུས་རྣམ་པར་འགྱུར་བ་རྣམ་པ་སྣ་ཚོགས་པ་རྣམས་བྱད་པ་དང་། རྟག་པར་ཀུན་ནས་རངས་པར་གྱུར་
པ་ནི་རབ་ཏུ་དགའ་བའི་སྐྱེས་བུ་རྣམས་བཞིན་ནོ། །ཤིང་དེ་དག་རྣམས་ཀྱང་སེམས་དང་ལྡན་པ་བཞིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། བྱང་ཕྱོགས་
སྒྲ་མི་སྙན་གྱི་གླིང་ན་དགའ་བ་ཡོད་པ་དང་། དགའ་བ་ལས་ཀྱང་ཤིན་དུ་དགའ་བ་ཡོད་པ་གཞན་གང་ཡིན་ན། དས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། བྱང་ཕྱོགས་སྒྲ་མི་སྙན་
གྱི་གླིང་ན་ནི་རི་ཆེན་པོ་བཅུ་ཡོད་དེ། འདི་ལྟ་སྟ་སང་ཀཱ་ཤེ་ཀཱ་ཞེས་བྱ་བའི་རི་དང་། རྭ་མཉམ་པ་ཞེས་བྱ་བའི་རི་དང་། རི་དགས་ཀྱི་དགྲ་དུལ་བ་ཞེས་བྱ་བའི་རི་དང་། སྤྲིན་དཀར་པོ་འཛིན་པ་ཞེས་བྱ་བའི་རི་དང་། མཐོ་བར་
བརྩེགས་པ་ཞེས་བྱ་བའི་རི་དང་། ཕྲེང་བའི་ཉེ་འཁོར་ཞེས་བྱ་བའི་རི་དང་། དུས་ན་དགའ་བ་ཞེས་བྱ་བའི་རི་དང་། ཀུན་དགའ་བ་འཛིན་པ་ཞེས་བྱ་བའི་རི་དང་། ཡིད་ཀྱི་རྗེས་སུ་འཐུན་པ་ཞེས་བྱ་བའི་རི་དང་། 
<pb id="66.213a"/>པད་མ་ཀུ་ཤེ་ཤ་ཡ་དང་ལྡན་པ་ཞེས་བྱ་བའི་རི་དང་སྟེ། རི་ཆེན་པོ་བཅུ་པོ་དེ་དག་གིས་བྱང་ཕྱོགས་སྒྲ་མི་སྙན་གྱི་གླིང་རྒྱ་མཚོའི་མཐར་ཐུག་པས་ཡོངས་སུ་བསྐོར་བ་ཡིན་ནོ། །དཔེར་ན་འཛམ་བུའི་གླིང་རི་བཞིས་
ཡོངས་སུ་བསྐོར་བ་ཡིན་ཏེ། གངས་ཅན་དང་། འབེགས་བྱེད་དང་། མ་ལ་ཡ་དང་། ཏེ་ཙེའོ། །དེ་ཁོ་ན་བཞིན་དུ་རི་བཅུས་བྱང་ཕྱོགས་སྒྲ་མི་སྙན་གྱི་གླིང་ཡོངས་སུ་བསྐོར་བ་ཡིན་ནོ། །གཞན་ཡང་རྣལ་འབྱོར་སྤྱོད་པ་
ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། རི་དེ་དག་རྣམས་ལ་མེ་ཏོག་དང་འཁྲི་ཤིང་གི་ཚོགས་འཁྲིལ་བ་དང་། མཚོ་དང་། ཆུ་ཀླུང་དང་། བྱ་དང་། འབྲས་བུ་དང་། རི་དགས་ཀྱི་རིགས་ཅི་ཡོད་པ་
རྣམས་དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། སང་ཀཱ་ཤེའི་རི་ལ་སང་ཀཱ་ཤཱ་ཞེས་བྱ་བའི་ལྗོན་ཤིང་དུས་དྲུག་ཏུ་མེ་ཏོག་འབྱུང་བར་འགྱུར་རོ། །ལྗོན་ཤིང་དེ་དག་རྣམས་
ལ་ཉིན་མཚན་དུ་འོད་འབྱུང་བར་འགྱུར་ཏེ། འཛམ་བུའི་གླིང་གི་མཚན་མོའི་མར་མེ་རྣམས་བཞིན་ནོ། །དྲི་ཡང་དཔག་ཚད་དུ་རབ་ཏུ་འཕྱུར་བ་ཡིན་ཏེ། ཇི་ལྟར་ཅུང་ཟད་ཅིག་ཀྱང་འཛམ་བུའི་གླིང་ནི་ཆ་འདྲ་བ་ནི་མེད་དོ། །སཾ་ཀཱ་
ཤེའི་རི་དེ་ལ་ནགས་ལྔ་ཡོད་པ་རྣམས་ནི་འདི་ལྟ་སྟེ། གྲིབ་མ་སྔོན་པོ་ཞེས་བྱ་བའི་ནགས་དང་། བྱ་ངེས་པར་གནས་པ་ཞེས་བྱ་བའི་ནགས་དང་། ཟབ་མོ་ཞེས་བྱ་བའི་ནགས་དང་། སྤྲིན་དཀར་པོ་ཞེས་བྱ་བའི་ནགས་དང་། རྣམ་
པར་འབབ་པ་ཞེས་བྱ་བའི་ནགས་རྣམས་སོ། །དེ་ལ་སཾ་ཀཱ་ཤེའི་རི་དེ་ལས་སྤྲིན་དང་འདྲ་བར་གྱུར་པའི་མེ་ཏོག་རྣམས་རྒྱས་པའི་ཕྱིར་ན་འདི་ནི་ནམ་མཁའ་དང་མཚུངས་པ་ཡིན་ནོ། །དེས་ན་འདི་ནི་སཾ་ཀཱ་ཤེའི་རི་ཞེས་བྱའོ། །དེ་ལ་
ཕྱོགས་གཅིག་ན་གྲིབ་མ་སྔོན་པོ་ཞེས་བྱ་བའི་ནགས་ཡོད་དོ། །དེ་ལ་གང་ཅུང་ཟད་དཀར་པོར་གྱུར་པའི་གཟུགས་སོང་ཞིང་འགྲོ་ལ་སོ་སོར་འགྲོ་བར་འགྱུར་བ་རྣམས་ཀྱང་ནགས་དེའི་འོད་ཀྱིས་ཀུན་དུ་སྣང་བར་བྱས་པའི་
<pb id="66.213b"/>སྟོབས་ཀྱིས་བཻ་དཱུརྱ་སྔོན་པོའི་མདོག་དུ་འགྱུར་རོ། །བྱ་རྣམས་ཀྱང་སྔོན་པོ་དེ་དག་ཉིད་ན་གནས་པ་ཡིན་ནོ། །འདི་ལྟ་སྟེ། ཡིད་ཀྱི་རྗེས་སུ་འཐུན་པ་ཞེས་བྱ་བའི་བྱ་ནི་བྱང་ཕྱོགས་སྒྲ་མི་སྙན་པའི་མི་རྣམས་གྲིབ་མ་སྔོན་
པོའི་ནགས་སུ་ཞུགས་པར་གྱུར་ནས་ཡིད་ཀྱི་རྗེས་སུ་འཐུན་པ་གང་དག་སྤྱོད་པར་བྱེད་ན་དེ་དག་བྱ་དེ་དག་རྣམས་ཀྱིས་རྩེ་བར་བྱེད་དོ། །རྟག་པར་རབ་ཏུ་དགའ་བ་ཞེས་བྱ་བའི་བྱ་ལེགས་པར་གནས་པས་ནི་དེ་མཐོང་བར་
གྱུར་པས་ཀྱང་བྱང་ཕྱོགས་སྒྲ་མི་སྙན་གྱི་སྐྱེས་བུ་རྣམས་ཕྱིར་ཞིང་ཆེས་རབ་ཏུ་དགའ་བར་འགྱུར་རོ། །གྲང་བ་དང་དྲོ་བ་ཞེས་བྱ་བའི་བྱ་དེ་དག་མཐོང་བར་གྱུར་པས་ཀྱང་སྐྱེས་བུ་གྲང་བས་ཉེན་པ་རྣམ་གྲང་བར་མི་འགྱུར་རོ། །
དྲོ་བས་ཉེན་པར་གྱུར་པ་རྣམས་ཀྱང་ཤིན་ཏུ་ཚ་བར་མི་འགྱུར་ཏེ། བྱ་དེ་དག་རྣམས་ཀྱི་མཐུས་ཡིན་ནོ། །རླུང་གི་བང་ཡོད་པ་ཞེས་བྱ་བའི་བྱ་རྣམས་ཀྱིས་ནི་ཡུད་ཙམ་ཅིག་ལ་ཡང་དཔག་ཚད་སྟོང་དུ་འགྲོ་བ་ཡིན་ཏེ། དེ་མཐོང་
བར་གྱུར་པས་ཀྱང་སྐྱེས་བུ་རྣམས་གནས་གང་དང་གང་དུ་འགྲོ་འདོད་པ་དེ་དང་དེར་བྱ་དེ་དག་རྣམས་ཀྱི་སྟོབས་ཀྱིས་ཡུད་ཙམ་ལ་དཔག་ཚད་སྟོང་དུ་ཕྱིན་པར་འགྱུར་རོ། །ཤང་ཤང་ཏེའུ་ཞེས་བྱ་བའི་བྱ་རྣམས་ཀྱིས་ནི་
གླིང་ཐམས་ཅད་ཀྱི་སྐྱེས་བུ་རྣམས་ཀྱིས་རྗོད་པར་བྱེད་པའི་བརྗོད་པ་རྣམས་དང་ཆ་འདྲ་བའི་སྐད་འབྱིན་ནོ། །མིའི་བདེ་བའི་འཁྲིག་པས་རྟག་ཏུ་དགའ་བར་བྱེད་པ་རྣམས་ཡིན་ནོ། །ཁ་དོག་རྣམ་པ་སྣ་ཚོགས་པའི་
སྒྲ་རྣམས་ཀྱིས་ཉེ་བར་མཛེས་པར་གྱུར་ཅིང་རིན་པོ་ཆེ་བདུན་གྱི་རང་བཞིན་རྣམས་ལ་འདི་ལྟ་སྟེ། ཨིནྡྲ་ནཱི་ལ་དང་། མར་ཀ་ཏ་དང་། རྡོ་རྗེ་དང་། མུ་སཱ་ར་གལྦ་དང་། ཤེལ་དང་། པདྨ་རཱ་ག་དང་འདྲ་བར་གྱུར་པའི་བྱི་རུ་དང་
རྣམས་སོ། །བྱ་དེ་དང་དེ་དག་རྣམས་མཐོང་བར་གྱུར་ནས་རབ་ཏུ་དགའ་བར་མི་འགྱུར་བ་ནི་འགའ་ཡང་མེད་དོ། །དེས་སཾ་ཀཱ་ཤེའི་རིའི་གྲིབ་མ་སྔོན་པོའི་ནགས་ལ་སོ་སོར་བརྟགས་ནས་ཡང་དག་པ་ཇི་ལྟ་བ་བཞིན་དུ་
<pb id="66.214a"/>ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། བྱང་ཕྱོགས་སྒྲ་མི་སྙན་པའི་སཾ་ཀཱ་ཤེའི་རི་དེ་ལ་གྲིབ་མ་སྔོན་པོའི་ནགས་རྒལ་བར་
གྱུར་ནས་གཞན་ནགས་དག་ཡོད་དམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། སཾ་ཀཱ་ཤེའི་རི་ལ་བྱ་ངེས་པར་གནས་པ་ཞེས་བྱ་བའི་ནགས་གཉིས་པ་ཡོད་དོ། །དེ་ན་གནས་
པར་གྱུར་པའི་བྱ་དག་ནི་རྟག་ཏུ་རབ་ཏུ་མགུ་རངས་པ་དང་པདྨའི་རྫིང་བུ་རྣམས་ཀྱང་རྟག་ཏུ་གངས་བསིལ་མོའི་འཁྱག་པས་ལེགས་པར་བསྡམས་པ་ཡིན་ནོ། །འཛམ་བུའི་གླིང་ན་གནས་པ་གང་ཡིན་པ་ཆོས་ཀྱི་དུས་ན་འཆི་
འཕོས་པར་གྱུར་པ་དེ་ལ་ངང་པའི་རྒྱལ་པོར་འགྱུར་ཏེ། དེ་དེ་ལ་རབ་ཏུ་གནས་པར་བྱེད་པ་ཡིན་ནོ། །དེ་བཞིན་དུ་མཚོ་མ་དྲོས་པའི་ངང་པའི་རྒྱལ་པོ་དང་། རྣམ་པ་སྣ་ཚོགས་པའི་བྱ་གཞན་རྣམས་ཐམས་ཅད་རབ་ཏུ་གནས་པ་
ཡིན་ནོ། །འདི་ལྟ་སྟེ། ཀཱ་རཎྜ་བཱཿདང་། ཧཱ་རཱི་ཧཱཿདང་། གཡུ་གུ་མཱ་ན་བཱ་དང་། བཱ་རཱ་བ་ཏཱ་དང་། ལ་ཆུ་ཥ་ཀཱ་དང་། ཨིལྦ་ལི་ཀཱ་དང་། རྔ་སྒྲ་བ་དང་། སཾ་ཧྲ་དཱཿ་དང་།  དྲིས་དགའ་བ་དང་། སཾ་མྲཱ་ཛྱཿདང་། ལུས་པོ་པ་དང་། སྒྲས་ཀུན་དུ་དགའ་བ་
དང་། དུས་དྲུག་ཏུ་རྒྱུ་བ་དང་། ཟླ་བ་ཤར་བས་དགའ་བ་ཟླ་བ་ཤར་བས་དགའ་ལ་མ་ཤར་བ་ན་ཉི་མ་དང་མཚུངས་པའི་མདོག་གོ། །རྟག་ཏུ་ཕྱི་རོལ་ཏུ་སྒྲས་ཀུན་ནས་རངས་པ་དང་། ཙཀྲ་པཱ་ཀཱཿདང་། གསེར་དང་མཚུངས་པར་གྱུར་པའི་
མདོག་དང་། ཀུ་ར་ཎ་གནས་པ་དང་། ཉི་མས་མི་རེག་པ་དང་། ནི་ཙུན་ལུནྡཱཿདང་། གཅིག་པུ་ཉོན་མོངས་པས་དགའ་བ་དང་། བུང་བ་འདུ་བ་རྣམས་ནི་གང་དག་གི་སྒྲ་རྣམས་དཔག་ཚད་དུ་སྙན་པར་ཐོས་པ་རྣམས་ཡིན་ཏེ། ཇི་ལྟར་
འཛམ་བུའི་གླིང་གི་བུང་བ་རྣམས་ཀྱིས་བ་ལང་ལ་གེགས་མེད་པར་ལྗོན་ཤིང་གི་རྩ་བ་ན་གནས་པ་བཞིན་ནོ། ། ཀཾ་ཀཱ་དང་། རི་ལ་འཇུག་པར་བྱེད་པ་དང་། ཁོར་ཡུག་རྒྱུ་བ་དང་། སཱ་རཱ་དང་། ཁྱིམ་བྱ་དང་། བ་རསྟུ་རཱ་དང་། བ་རདྡད་དང་། 
<pb id="66.214b"/>ཟེའུ་འབྲུ་ལུས་ལ་གྱོན་ནས་པད་མའི་ནང་ན་གནས་པ་དང་། ཨུཏྤ་ལ་སྔོན་པོ་གྲོལ་བར་གྱུར་པའི་མགྲིན་པ་དང་། ཀོ་ཡཥྚི་ཀཱ་དང་། བྱེའུ་ནག་མོ་དང་། བྷྲྀངྒའི་སྐེ་དང་། པཉྫུ་ལ་ཀཱཿདང་། ཆུ་ལ་དགའ་དང་། རྟག་ཏུ་དགའ་བའི་སྒྲ་སྒྲོགས་
པ་དང་པི་ཝང་དང་འདྲ་བའི་སྒྲ་དང་། སྤྲིན་ལ་དགའ་བ་དང་། དཔུང་འགྱེད་པ་ལ་དགའ་བ་དང་། ཟིལ་པའི་ཐིགས་པ་དང་། འདབ་མའི་མཐའ་ན་གནས་པ་རྣམས་ཏེ། དེ་དག་དང་གཞན་དག་རྣམས་ཀྱང་རྣམ་པ་སྣ་ཚོགས་པ་རྣམས་ཏེ་
མཐོང་ན་ཡིད་ཀྱི་རྗེས་སུ་འཐུན་པའི་སྒྲ་འདོན་པར་བྱེད་པ། དགའ་བར་གྱུར་པའི་བྱ་ཁྲོ་བ་དང་རྣམ་པར་བྲལ་བ་རྣམས་བྱ་ངེས་པར་གནས་པའི་ནགས་ལ་བྱང་ཕྱོགས་སྒྲ་མི་སྙན་པའི་སྐྱེས་བུ་རྣམས་དང་རྟག་པར་ལྷན་ཅིག་ཏུ་
རབ་ཏུ་དགའ་བར་གྱུར་པས་རྩེ་དགའ་བར་བྱེད་དོ། །བྱ་ངེས་པར་གནས་པའི་ནགས་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ཕྱི་རོལ་གྱིས་ལུས་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་
ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། སང་ཀཱ་ཤེའི་རི་བོ་ལ་ནགས་གཞན་གསུམ་པ་གང་ཡོད་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། གསུམ་པ་ནི་ཟབ་མོ་
ཞེས་བྱ་བའི་ནགས་ཡོད་དེ། ལྗོན་ཤིང་ཕན་ཚུན་གྱི་ཉེ་འཁོར་རྣམས་ན་ལྗོན་ཤིང་མཐུག་པོའི་གྲིབ་མ་རྣམས་ཀྱིས་མངོན་པར་ཁྱབ་པར་གྱུར་པ་ཡིན་ནོ། །དེ་ལ་ཡང་དྲོ་བ་དང་བསིལ་བའི་གྲིབ་མ་རྣམས་ཡིན་པས་བྱང་ཕྱོགས་སྒྲ་
མི་སྙན་པའི་སྐྱེས་བུ་བསྐྱེད་མོས་ཚལ་དུ་དགའ་བ་རྣམས་ཉིད་ཤིང་གི་གསེབ་ན་རྩེ་དགའ་བར་བྱེད་དོ། །དེ་ལ་ཤིང་གི་ཚོགས་འདི་དག་རྣམས་ཡོད་པ་ཡིན་ཏེ། འདི་ལྟ་སྟེ། ཏི་ལ་ཀཱ་དང་། ཀླུའི་མེ་ཏོག་དང་། ཨེ་དྷཱ་ཤཱལྨ་ལཱ་དང་། 
ཀོ་བི་དཱ་རཱ་དང་། སཱལྦཱ་ལ་དང་། འདོད་པར་དགའ་བ་རྣམས་དང་། བྱ་ངལ་སོ་བ་དང་། སཱ་ལཱཿདང་། ཏཱ་ལཱ་དང་། ཤཱ་མཱ་དང་། ནིཥྐའི་རྣམ་པ་དང་། ཨ་མྲ་དང་། ཀ་ར་བཱི་ར་ཀཱཿདང་། ཤི་ལིནྡྷཿདང་། བ་ཀུ་ལཱཿདང་། དྲིས་རངས་པ་དང་། མ་དྷོ་དྡྷཱ་མཱ་
<pb id="66.215a"/>དང་། ཧིནྟཱ་ལཱ་དང་། ཏ་མཱ་ལཱཿདང་། ཀོ་ལ་ཀཱཿདང་། སིནྡྷུ་ཙཱ་རཱ་དང་། ན་ཀུ་མཱ་ལཱ་དང་། མཚུངས་པ་དང་། ཟླ་བ་འཁོར་བ་དང་། གཟའ་རྒྱུ་བ་དང་། རྟག་ཏུ་མེ་ཏོག་རྒྱས་པ་དང་། ནི་ཙུ་ལུནྡྷཿདང་། མུ་ཀུ་ལུནྡྷཿདང་། ཨ་ཤྭཏྠཱཿདང་། ཀེ་ཤུ་
ཀཱཿདང་། སྔོ་བསངས་ཀྱི་སེམས་དང་། ཀ་པིཏྠཱཿདང་། པི་ལྭ་དང་། ནཱ་ཊ་ཀེ་རཱཿདང་། པ་ན་སཱཿདང་། མོ་ཙཱ་དང་། སྲིད་སྒྲུབ་དང་། ཀ་དཾ་པཱཿདང་། སྔོན་པོ་དང་། ལྷ་ཤིང་རུ་ཛཱ་ཡཱ་ནའི་འདབ་མ་དང་། ཆུ་སྐྱེས་དང་། མནྡཱ་རཱཿདང་། པདྨ་ཀུ་ཤེ་ཤ་ཡ་
དང་། ནི་ལཱ་ལཱ་དང་། གངས་ཀྱི་མདོག་དང་། དངུལ་གྱི་མདོག་དང་། བཻ་དཱུརྱའི་འདབ་མ་དང་། རྩེ་མོ་ངལ་བསོ་དང་། ཡུལ་དུ་འཕོ་བ་དང་། སྙོམས་པར་གནས་པ་ཀླུང་དུ་སྐྱེས་པ་དང་། ཀཱ་ཤཱ་བ་ཀཱ་ཤི་དང་། ཕན་ཚུན་དུ་མཐུག་པ་དང་། 
སྣུམ་པ་དང་། ཕྲག་པར་སྐྱེས་པ་དང་། ཨིཏྤྲ་ཎའི་མེ་ཏོག་དང་། ཨུཉྫུ་ལི་ན་དང་། སཾ་ཤཱ་ཊ་ཀཱཿདང་། བྱི་རུའི་ཤིང་དང་གུར་ཀུམ་གྱི་སྙིང་པོ་དང་། ཉེ་བར་བསླད་པ་དང་། རྗེས་སུ་བཙུགས་པའི་སྐྱེས་པ་དང་། དུ་བའི་མདོག་དང་། 
མར་མེའི་འོད་དང་། རླུང་གིས་ཤིན་དུ་བསྒུལ་བ་དང་། ཆུ་ཤིང་དང་། ཀཽ་ཀི་ལཱཿམྱོས་པ་དང་། མེ་ཏོག་གི་རྡུལ་མ་གྱོན་པ་དང་། མིག་དང་བཅས་པ་བཙུམས་པ་དང་། ཆ་ཤས་སུ་ཕྱེ་བའི་ཆ་དང་། འབྲས་ཆན་དང་འདྲ་བ་དང་། 
ཨུ་དྲུ་མ་འཁྲུལ་བ་དང་། བུང་བ་འཁོར་བ་དང་། རྩེ་མོ་འགུལ་བ་དང་། རླུང་གིས་ངལ་བ་དང་། མྱ་ངན་མེད་པ་དང་། མིག་དགའ་བ་དང་དེ་དག་རྣམས་ཡིན་ནོ། །དེ་དག་ནི་ཇི་ལྟར་ཤིང་གི་རིགས་ཀྱི་གཙོ་བོར་གྱུར་པ་དྲུག་བཅུ་ཡིན་ཏེ། 
གང་མ་བགྲངས་པའི་ཤིང་གི་རིགས་སུ་གྱུར་པ་བར་མ་དང་ཐ་མ་རྣམས་ནི་མ་གཏོགས་པ་ཡིན་ནོ། །དེ་ཁོ་ན་བཞིན་དུ་ཟབ་མོ་ན་རབ་ཏུ་ཕལ་ཆེ་བར་གྱུར་པའི་འབབ་ཆུ་དང་། མེ་ཏོག་དང་། འབྲས་བུ་དང་བཅས་པས་དགའ་བ་
ཡིན་ཏེ། བྱང་ཕྱོགས་སྒྲ་མི་སྙན་པའི་མི་རྣམས་འཇིགས་པ་དང་ནད་དང་གཞན་གྱི་དབང་དུ་གྱུར་པ་རྣམས་རྣམ་པར་བྲལ་བ་དང་། རིམས་ནད་མེད་པ་དང་། ཕན་ཚུན་དུ་ཕྲག་དོག་དང་འཐབ་རྩོད་ཀྱི་འཇིགས་པ་རྣམས་མེད་པར་
<pb id="66.215b"/>གྱུར་ནས་རྩེ་དགའ་བར་བྱེད་དོ། །དེ་ལྟར་སཾ་ཀཱ་ཤེའི་རི་ཟབ་མོའི་ནགས་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་
ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། བྱང་ཕྱོགས་སྒྲ་མི་སྙན་གྱི་གླིང་གི་རི་དང་པོ་སཾ་ཀཱ་ཤེའི་ནགས་བཞི་པ་ལ་གཞན་བསིལ་བའི་ཆུ་ཅི་ཡོད། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་
མིག་གིས་མཐོང་བར་གྱུར་པ། བསིལ་བའི་ཆུའི་ཆུ་ཀླུང་ཆུ་རྣམས་ནི་རབ་ཏུ་ཕལ་ཆེ་བ་ཡོད་ལ། ཇི་སྐད་དུ་བརྗོད་པའི་ལྗོན་ཤིང་དང་། མེ་ཏོག་དང་འབྲས་བུ་རྣམས་ཀྱང་ཕུན་སུམ་ཚོགས་པ་ཡིན་ནོ། །ཆུ་ཀླུང་ཡོད་པ་
རྣམས་ནི་འདི་ལྟ་སྟེ། བསིལ་བའི་ཆུ་ནི་རྒྱར་དཔག་ཚད་དུ་གྱུར་པའོ། །ཆུ་ཀླུང་ཟབ་མོའི་ཆུ་དང་། རབ་ཏུ་དང་བའི་ཆུ་དང་། གཙང་བའི་ཆུ་དང་། འོ་མའི་ཆུ་དང་། དགུན་འགྲུའི་ཆུ་དང་། ཟླ་བ་རྒྱུ་བ་དང་། འོ་ཐུག་གི་འདམ་དང་། 
གྲམ་སག་གི་ཆུ་དང་། ངང་ངུར་གྱིས་གང་བ་དང་། ངང་པ་ཀུན་དུ་སྒྲ་འབྱིན་པ་དང་། དབྱངས་སྙན་པ་དང་། མེ་ཏོག་རྒྱུ་བ་དང་། སེམས་འགྲོ་བ་དང་། འུ་རུ་རུའི་སྒྲས་འབབ་པ་དང་། རླབས་འབྱུང་བ་དང་། བདེ་བའི་ཆུ་དང་། 
ཀ་དམྤ་འཁོད་པ་ཉིད་དང་། ནོར་བུའི་མཆུ་ཅན་རྣམས་ཀྱིས་འཛིན་པ་དང་། ཆུ་སྲིན་ཀཱུརྨ་མང་བ་ཉིད་དང་། ཉ་རོ་ཧི་འཁོར་བ་དང་། རུསྦལ་གྱིས་གང་བ་དང་། ཆུ་སྲིན་ན་ཀྲས་བསྐོར་བ་དང་། ཡིད་བདེ་བར་འབབ་པ་དང་། 
དབུ་བའི་ཕྲེང་བ་དང་། རབ་ཏུ་དགའ་བར་གྱུར་པའི་ཆུ་དང་རླུང་མཚུངས་པ་དང་། ཆར་དང་ཆར་གྱི་རྗེས་སུ་འབྱུང་བའི་ཆུ་ཀླུང་དང་། དབྱངས་ཅན་གྱི་མདོག་ཏུ་འབབ་པ་དང་། དུས་སུ་འབབ་པ་དང་། རིང་པ་དང་། རྩེ་མོའི་དང་། 
གསེར་གྱི་ཆུ་དང་། དངུལ་གྱི་མདོག་དང་། མུ་ཏིག་གི་བྱེ་མ་དང་ལྡན་པ་དང་། རི་བོ་ལ་རྒྱུ་བ་དང་། སྤྲིན་འཁོར་བ་དང་། མུ་སཱ་ར་གལྦ་རྒྱན་དུ་བྱས་པ་དང་། བི་དྲུ་མའི་ཤིང་དང་ལྡན་པ་དང་། དཔྱིད་དགའ་བ་དང་། དབྱར་སྤྲིན་རབ་ཏུ་
<pb id="66.216a"/>དང་བའི་ཆུ་འབབ་པ་དང་། རྩེ་མོ་ལ་འཇུག་པར་དགའ་བ་དང་། གངས་ཡོད་པ་དང་། ཉི་མ་ཤར་བར་གྱུར་པས་མི་རེག་པ་དང་། མྱུར་བའི་ཆུ་དང་། རླབས་རབ་ཏུ་འཇུག་པ་དང་། ཨ་ཌུ་པཱ་དང་། ཙུ་ལུནྡ་འབབ་པ་དང་། 
དྲི་ཆུ་དང་ཀེ་ཏ་ཀའི་དྲིས་བསྒོས་པ་དང་། དབྱར་དགའ་བ་དང་། དྷུ་ན་དྷུ་མཱ་རཱ་དང་། ཉེ་འཁོར་ན་ཁྱབ་པ་དང་། དཔག་ཏུ་མེད་པ་འབབ་པ་དང་། རྒྱབ་ནས་ཀླུང་ཀུན་དུ་གང་བར་རབ་ཏུ་འབབ་པ་དང་། དམའ་བའི་ཆུ་དང་། དགའ་
བས་འཇུག་པ་དང་། སྔོན་གྱི་དུ་བའི་སྟོབས་དང་། སྤྲིན་གྱི་འགྲོས་དང་། དྲི་ཟའི་དབྱངས་ཅན་དང་། རྔའི་སྒྲའི་དབྱངས་ཅན་དང་། སྐད་ཀྱི་དབྱངས་ཅན་དང་། ཀླུའི་བུ་མོ་མངོན་པར་དགའ་བ་དང་། རིག་པ་འཛིན་པ་རྩེ་དགའ་
བས་གནས་པ་དང་རྣམས་ཡིན་ནོ། །དེ་དག་ནི་རི་སཾ་ཀཱ་ཤེའི་ནགས་བཞི་པ་སྤྲིན་དཀར་པོ་ལ་ཇི་ལྟར་འབབ་ཆུའི་གཙོ་བོར་གྱུར་པ་བདུན་བཅུ་ཡིན་པར་རབ་ཏུ་བརྗོད་པ་ཡིན་ནོ། །བར་མ་ཐ་མའི་ཆུ་ཀླུང་རྣམས་ནི་མ་གཏོགས་
པ་ཡིན་ནོ། །གཞལ་དུ་མེད་པ་དགའ་བར་གྱུར་པའི་ཤིང་དང་། མེ་ཏོག་དང་། བྱ་རྣམས་ཀྱིས་ཡོན་ཏན་གྱིས་བླ་ན་མེད་པར་གྱུར་པའི་བསིལ་བའི་ཆུའི་ནགས་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་
བ་བཞིན་དུ་ཕྱི་རོལ་རིག་པར་བྱེད་དོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ། 
སཾ་ཀཱ་ཤེའི་ལ་བི་ཤྲཱ་མཾ་ཞེས་བྱ་བའི་ནགས་ལྔ་པ་ཡོད་པ་ཡིན་ཏེ། གང་ལ་ཀླུ་མི་བཟད་པ་འདི་དག་རྩེ་དགའ་བར་བྱེད་པའོ། །འདི་ལྟ་སྟེ། ཁྲོ་བ་བྲལ་བ་དང་། བཱ་སུ་ཀི་དང་། སྟཥྐ་ཀོ་དང་། མཆེ་བའི་དུག་དང་། གློག་གི་ཕྲེང་བ་དང་། 
སྤྲིན་གྱི་ཉེ་འཁོར་ཆོས་ལ་དབང་བ་དང་། རྣམ་པ་དེ་ལྟ་བུའི་ཀླུ་སྟོང་ཕྲག་བདུན་རྩེ་དགའ་བར་བྱེད་དོ། །བྱང་ཕྱོགས་སྒྲ་མི་སྙན་གྱི་ཉེ་འཁོར་རྣམས་སུ་ཆོས་ཀྱི་ཆར་པ་འབེབས་པར་བྱེད་དོ། །ཇི་ལྟར་ས་གཞི་དང་ནམ་མཁའི་ཉེ་
<pb id="66.216b"/>འཁོར་རྣམས་ཀྱང་ཤིན་དུ་བྱང་ཕྱོགས་སྒྲ་མི་སྙན་པའི་འཇིག་རྟེན་པ་རྣམས་དང་འདྲ་བ་ཡིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། ཅི་སང་ཀཱ་ཤེའི་རིའི་ནགས་རྣམས་ནི་ཇི་
སྐད་དུ་སྔར་བསྟན་པ་བཞིན་དུ་གྱུར་པ་ཡིན་ལ་ལྗོན་ཤིང་རེ་རེ་ལོ་མར་གྱུར་པ་རྣམས་དང་། མེ་ཏོག་ཏུ་གྱུར་པ་རྣམས་དང་། འབྲས་བུར་གྱུར་པ་རྣམས་དང་། ཆུ་ཀླུང་དུ་གྱུར་པ་རྣམས་དང་། རྡོའི་གསེབ་ཏུ་གྱུར་པ་རྣམས་དང་ཕྱོགས་ཀྱི་ཆར་
གྱུར་པ་རྣམས་དང་། རྩྭའི་གསེབ་ཏུ་གྱུར་པ་རྣམས་དང་། རིའི་ཁྲད་ཁྲོད་དང་ཁོང་གསེང་དུ་གྱུར་པ་རྣམས་དང་། འབབ་ཆུར་གྱུར་པ་ལ་ཡང་རུང་སྟེ། ཁབ་ཀྱིས་ཕུག་པའི་བར་ཙམ་གང་དག་ལ་ཡང་སེམས་ཅན་ཐམས་ཅད་ལན་བརྒྱ་
དང་། གལ་ཏེ་ན་ལན་བརྒྱ་སྟོང་དུ་ཡང་མ་སྐྱེས་པ་དང་། མ་ཤི་བ་དང་། འཆི་མ་འཕོས་པ་དང་། མ་སྐྱེས་པར་མ་གྱུར་པ་འམ། ཡིད་དུ་འོང་བ་རྣམས་ཐམས་ཅད་དང་ཐ་དད་དུ་མ་གྱུར་པ་དང་། རྣམ་པར་གྱེས་པར་མ་གྱུར་པ་དང་། 
རྣམ་པར་བྲལ་བར་མ་གྱུར་པ་དང་། གཞན་དུ་མ་གྱུར་པ་འམ། དགྲར་གྱུར་པའི་ལུས་འདི་ལན་བརྒྱ་དང་། དེ་ནས་ལན་སྟོང་དུ་དང་། ལན་བརྒྱ་སྟོང་དུ་ཡང་སྐྱེས་པར་མ་གྱུར་པ་ནི་མེད་དོ། །གང་ལ་སེམས་ཅན་རྣམས་ཐམས་ཅད་
ཀྱང་ཤི་བ་དང་སྐྱེས་པར་མ་གྱུར་པ་དེ་ནི་ཁབ་ཀྱི་བུག་པ་ཙམ་ཡང་གོ་སྐབས་མ་མཐོང་ངོ་། །དེས་སཾ་ཀཱ་ཤེའི་རི་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རིག་པར་བྱེད་དོ། །གཞན་ཡང་རྣལ་
འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། བྱང་ཕྱོགས་སྒྲ་མི་སྙན་ན་དགའ་བར་གྱུར་པའི་རིའི་རིགས་གཞན་ཡོད་དམ་ཞེ་ན། གཞན་ཡང་རྣལ་འབྱོར་སྤྱོད་པ་པས་ཐོས་པ་ལས་བྱུང་བའི་ཤེས་རབ་ཀྱིས་
སམ་ལྷའི་མིག་གིས་མཐོང་བར་གྱུར་པ་མཆོག་ཏུ་དགའ་བར་གྱུར་པའི་ལྷ་རྣམས་ཀྱི་དགའ་བའི་ཚལ་དང་འདྲ་བར་རྭ་མཉམ་པ་ཞེས་བྱ་བའི་རི་གཞན་ཡོད་དོ། །དེའི་ལྗོན་ཤིང་དང་། འབྲས་བུ་དང་། ཆུ་ཀླུང་དང་། རིའི་ཕུག་
<pb id="66.217a"/>རྣམས་ཀྱི་དགའ་བ་ནི་རྒྱས་པར་སྔར་སཾ་ཀཱ་ཤེ་ལ་ཇི་སྐད་བཤད་པ་བཞིན་ནོ། །དགའ་བར་གྱུར་པའི་དུས་ཀྱི་ཁྱད་པར་རྣམས་སོ་སོར་བྱེ་བྲག་ཏུ་བྱ་སྟེ། རྭ་མཉམ་པར་གྱུར་པའི་རི་གང་ལ་རྭ་བརྒྱ་ཕྲག་གསུམ་ནི་
གསེར་གྱི་ཡིན་ཏེ། མཚུངས་པ་མེད་པ་ཡིན་ནོ། །འོད་ཟེར་རྣམས་ཉི་མ་གཉིས་པ་བཞིན་དུ་གསལ་ལོ། །རྭ་བརྒྱ་ཕྲག་ལྔ་ནི་དངུལ་གྱི་རང་བཞིན་ཡིན་ཏེ། གང་ལ་དངུལ་གྱི་རང་བཞིན་དུ་གྱུར་པ་ནི་གང་སྔར་བཤད་པ་རྣམས་
བཞིན་ནོ། །ཡོན་ཏན་རྣམས་ཐམས་ཅད་ལ་ཡང་ཁྱབ་པར་ཡོད་དེ། རྭ་མཉམ་པའི་རི་དེའི་ཉེ་འཁོར་རྣམས་ན་ཡང་བྱང་ཕྱོགས་སྒྲ་མི་སྙན་པའི་སྐྱེས་བུ་རྣམས་ཟླ་བ་རྒྱས་པའི་འོད་དང་འདྲ་བ་ཡིན་ནོ། །དེ་དག་རྣམས་ནི་
འཇིགས་པ་དང་བྲལ་བ་ཞེས་བྱ་བའི་མིང་དང་ལྡན་པ་ཡིན་ནོ། །འཇིགས་པ་དང་བྲལ་བའི་སྐྱེས་བུ་རྣམས་རྭ་མཉམ་པའི་རི་ལ་ནི་ཇི་ལྟར་རྒྱལ་ཆེན་རིས་བཞིའི་ལྷ་རྣམས་དགའ་བའི་ཚལ་ན་དབྱར་ཟླ་བ་བཞིར་ལྷ་རྫས་ཀྱི་འདོད་པའི་ཡོན་
ཏན་ལྔས་ཡོངས་སུ་ཚིམ་པ་ཡང་དག་པར་ལྡན་པར་གྱུར་པ་ལ་རྩེ་དགའ་བར་བྱེད་པ་དེ་བཞིན་དུ་མངོན་པར་དགའ་བར་བྱེད་དོ། །དེ་ལྟ་ན་ཡང་འཇིགས་པ་དང་བྲལ་བའི་སྐྱེས་བུ་རྣམས་དང་རྒྱལ་ཆེན་བཞིའི་རིས་ཀྱི་ལྷ་རྣམས་
ཀྱི་སོ་སོའི་ཁྱད་པར་གང་དག་ཡིན་ཞེ་ན། ལྷ་རྣམས་ནི་ཤ་དང་། རུས་པ་དང་། ཆུ་སེར་དང་བྲལ་བ་ཡིན་ལ། འཇིགས་པ་དང་མ་བྲལ་བའི་སྐྱེས་བུ་རྣམས་ནི་ཤ་དང་རུས་པ་དང་ཆུ་སེར་དང་མ་བྲལ་བར་ཡོད་པ་ཡིན་ནོ། །ལྷ་རྣམས་
དང་འཇིགས་པ་བྲལ་བའི་སྐྱེས་བུ་རྣམས་ཀྱི་ཁྱད་པར་ནི་དེ་ལྟར་ཡིན་ནོ། །སྐྱེས་བུ་འཇིགས་པ་དང་བྲལ་བ་རྣམས་ནི་བདག་འཛིན་མེད་པ་དང་། ང་རྒྱལ་མེད་པ་དང་། ངེས་པར་གོང་དུ་འགྲོ་བར་འགྱུར་བ་ཡིན་ནོ། །ལྷ་རྣམས་ནི་
དེ་ལྟར་ཡང་མ་ཡིན་ནོ། །ཡང་འཇིགས་པ་དང་བྲལ་བའི་སྐྱེས་བུ་རྣམས་དང་རྒྱལ་ཆེན་རིས་བཞིའི་ལྷ་རྣམས་ཀྱི་སོ་སོའི་ཁྱད་པར་གང་དག་ཡིན་ན། རྭ་མཉམ་པའི་རིའི་ཉེ་འཁོར་རྣམས་ན་དཔག་བསམ་གྱི་ཤིང་ཉི་མ་གཉིས་པ་
<pb id="66.217b"/>ལྟར་རབ་ཏུ་གསལ་བར་བྱེད་དོ། །གང་དང་གང་དག་འཇགས་པ་དང་བྲལ་བའི་སྐྱེས་བུ་རྣམས་ཀྱིས་སེམས་བསམས་པར་གྱུར་པ་དེ་དག་རྣམས་ལྗོན་ཤིང་དེ་རྣམས་ལས་འབྱུང་བར་འགྱུར་རོ། །ཐག་པས་བཏགས་པ་འམ། 
ནོར་བུའི་རིགས་རྣམས་སམ། རྒྱན་གྱི་རིགས་རྣམས་དང་། ཟས་དང་སྐོམ་གྱི་ཆུ་བོ་ཡང་བརྒྱ་ཕྲག་དང་སྟོང་ཕྲག་ཀྱང་འབབ་བོ། །ཇི་སྐད་དུ་བཤད་པར་གྱུར་པའི་བྱ་རྒྱགས་པ་རྣམས་ཀྱང་རྩེ་དགའ་བར་བྱེད་དོ། །གསེར་གྱི་ལོ་མ་
རྣམས་ཀྱིས་བརྒྱན་པར་གྱུར་པ་དང་། བཻ་ཌཱུརྱ་སྔོན་པོ་རྣམས་ཀྱི་པད་མའི་རྫིང་བུ་མང་པོ་བརྒྱ་ཕྲག་དང་། ཅི་སྟེ་ན་སྟོང་ཕྲག་རྣམས་ལ་ངང་པ་དང་ཀཱ་རཎྜ་བ་རྣམས་ཀྱིས་གང་བ། ཙཀྲ་བཱ་ཀ་རྗེས་སུ་རྒྱུ་བ་དང་། རི་དགས་ཀྱི་ཚོགས་རྣམས་
རྗེས་སུ་བརྟེན་པར་གྱུར་པ་ནི་གསེར་གྱི་རི་དགས་རྣམས་བྱི་རུའི་རང་བཞིན་གྱི་རྭ་དང་། མུ་སཱ་རའི་མིག་དང་། རཱ་ཛ་པཊྚའི་རྨིག་པ་སྟེ། རི་དགས་ཀྱི་རིགས་གཞན་རྣམས་ཀྱིས་ཀྱང་རྗེས་སུ་རྒྱུ་བར་བྱེད་པ་ཡིན་ནོ། །རི་དེའི་ཉེ་འཁོར་རྣམས་
ན་མུ་ཏིག་གི་དྲ་བས་སྦྲེལ་བར་གྱུར་པཱི་འཁྲི་ཤིང་གི་ཚོགས་ཕན་ཚུན་དུ་འཁྲིལ་བས་གཡོགས་པ་དང་། ར་མཉམ་པའི་རི་དེ་ལ་ཀོ་ཀི་ལ་དང་། རྨ་བྱ་དང་། ངང་པ་དང་རྣམས་སྒྲ་འབྱིན་པར་བྱེད་པ་དང་། རི་འདི་ལ་འབབ་ཆུ་སྟོང་ཕྲག་
བརྒྱས་ཀྱང་ཀུན་ཏུ་གང་བ་དང་། འདི་ལ་ཆུ་ཀླུང་དུ་མ་རྣམས་དང་ཤིང་ཀླུང་དུ་སྐྱེས་པ་རྣམས་ཀྱིས་གང་བར་གྱུར་པ་ཡིན་ཏེ། ཉེ་འཁོར་རྣམས་ན་ཡོན་ཏན་མཐའ་ཡས་པ་དང་ལྡན་པ་ཡིན་ནོ། །དེས་བྱང་ཕྱོགས་སྒྲ་མི་སྙན་པའི་
རི་བོ་གཉིས་པ་རྭ་མཉམ་པ་ལ་ཀུན་ཏུ་བལྟས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ལུས་སོ་སོར་རྟོགས་སོ། །ཆུ་ཀླུང་གང་དང་གང་དག་འབབ་པར་གྱུར་པ་དེ་དག་རྣམས་ནི་མཚུངས་པར་ཡོན་ཏན་
བརྒྱད་དང་ལྡན་པའི་ཆུ་ཡིན་ནོ། །འདི་ལྟ་སྟེ། རོ་ཕུན་སུམ་ཚོགས་པ་དང་། རབ་ཏུ་དང་བ་དང་། དྲི་ཞིམ་པ་དང་། སྐོམ་པ་སེལ་བར་བྱེད་པ་དང་། བསིལ་བར་གྱུར་པ་དང་། འཐུངས་པར་གྱུར་པ་ན་ལུས་ན་བར་མི་བྱེད་པ་དང་། 
<pb id="66.218a"/>ཆུ་བལ་གྱིས་མི་གཙང་བར་མ་བྱས་པ་དང་། ཆུ་སྲིན་མ་ཀ་རས་མ་རེག་པ་དང་། འཐུངས་པས་ལུས་ཚིམ་པར་བྱེད་པ་དང་རྣམས་སོ། །ནད་ཀྱང་སྐྱེད་པར་མི་བྱེད་དོ། །མཚོ་རྣམས་ཀྱང་རྣམ་པ་དུ་མ་ཡོད་དོ། །
འདི་ལྟ་སྟེ། རྒྱ་མཚོ་ཆེན་པོའི་སཱ་ནུ་དང་། བྱེ་མས་མ་བཅོམ་པ་དང་། ཤིང་ལྔ་པ་དང་། ཀཱ་རཎ་ཌ་བའི་ཀླུང་དང་། ངང་པའི་ཆུ་དང་། ཀཱ་དམ་པའི་བྱ་རྣམས་ཀྱིས་བཅོམ་པ་དང་། བྱ་བརྒྱ་ཕྲག་གིས་ཀུན་དུ་གང་བ་དང་། ཆེན་པོ་
རབ་ཏུ་འབབ་པ་དང་། པད་མས་བཀབ་པར་གྱུར་པ་དང་། འོད་མ་སྐྱེས་པ་དང་། ཤིང་གིས་གཡོགས་པ་དང་། ཟབ་མོ་དང་ཟླ་བ་དགའ་བ་དང་། རྟག་ཏུ་ཟླ་བ་དང་འདྲེས་པའི་ཆུ་དང་། རླབས་འཁོར་བར་གྱུར་པ་དང་། འོད་
མས་ཁྱབ་པར་གྱུར་པ་དང་། རིག་པ་འཛིན་པ་དགའ་བ་དང་། ཤེལ་འཁོར་བར་བྱེད་པ་དང་། རླབས་གཡོ་བ་དང་། ཆུ་བསྟན་པ་དང་། ཉ་འཁོར་བ་དང་། ཉ་དང་ཀུན་དུ་འབྲེལ་བ་དང་། རྩེ་མོའི་གསེབ་དང་། ཁྲུས་ཀྱི་རྫིང་བུའི་
ཕྲེང་བ་དང་། རླབས་རབ་ཏུ་འཇུག་པ་དང་། གཙང་བའི་ཆུ་དང་། ཟླ་བའི་ལུས་དང་། དཀྱིལ་འཁོར་དང་། དྲི་མ་མེད་པ་དང་། འོད་མའི་ཆུ་དང་། རྫིང་བུའི་ཕྲེང་བ་དང་། རྔུལ་བ་ངལ་སོ་བ་དང་། ཟླ་བ་དགའ་བ་དང་། ཤི་ལ་འཇུག་པ་དང་། 
རླབས་གཡོ་བ་དང་། ཆུ་བརྟན་པ་དང་། རྟག་པའི་ཆུ་དང་། ལྷ་དགའ་བ་དང་། དགའ་བའི་ཆུ་དང་། རོ་བཟངས་པོ་དང་། ཇི་ལྟར་འདོད་པའི་རོ་དང་། ལོངས་སྤྱོད་དུ་གྱུར་པ་དང་། ཀཻ་ཊུ་བྷཿདང་། བདུད་རྩི་འབབ་པ་དང་། མཚོའི་མཆོག་
དང་། ཀླུའི་བེ་རུཿདང་། མཛེས་པ་དང་། ཨརྫུ་ནཿདང་ཞེས་བྱ་སྟེ། དེ་དག་རྣམས་ནི་མཚོ་བཞི་བཅུ་རྩ་བདུན་ནོ། །རིའི་མཆོག་ཏུ་གྱུར་པ་རྭ་མཉམ་པ་འདི་དག་ཐམས་ཅད་ཀྱང་ཡོན་ཏན་བརྒྱད་པའི་ཆུ་སྔར་ཇི་སྐད་བཤད་པ་བཞིན་
ནོ། །རྭ་མཉམ་པའི་རི་ཡང་མཐོ་བར་གྱུར་པ་ནི་ནམ་མཁའ་འབིགས་པ་བཞིན་དུ་གནས་པ་ཡིན་ནོ། །ནགས་རྣམས་ཀྱང་ཡོན་ཏན་དེ་དག་རྣམས་ཐམས་ཅད་དང་ལྡན་པར་གྱུར་པ་ཡིན་ཏེ། འདི་ལྟར་དངུལ་བས་རེག་པའི་
<pb id="66.218b"/>ནགས་དང་ཟླ་བའི་མདོག་དང་དངུལ་གྱི་ལྗོན་ཤིང་ནི་དངུལ་གྱི་རང་བཞིན་གྱི་ལྗོན་ཤིང་རྣམས་ཀྱིས་བསྐོར་བ་དཔག་ཚད་བརྒྱ་ཡིན་ནོ། །ནོར་བུའི་འོད་ཀྱི་མདོག་དང་ནགས་དེའི་ཉེ་འཁོར་ན་མཐོ་བར་གྱུར་པ་རྣམས་ནི་ནགས་
དེ་ལ་ཡང་པད་མའི་རྫིང་བུ་འདི་དག་རྣམས་ཡིན་ནོ། །འདི་ལྟ་སྟེ། ཆུ་བལ་དང་རྣམ་པར་བྲལ་བ་དང་། བུང་བས་ཁྱབ་པ་དང་། དུང་གི་མདོག་དང་། རྟག་པའི་ཆུ་དང་། རྣམ་པར་མཐོང་བས་དགའ་བ་དང་། ཀཱ་དམ་པའི་ཆུ་
དང་། ངང་པའི་གཤོག་པས་བཅོམ་པ་དང་། རབ་ཏུ་རྩེ་བར་བྱེད་པ་དང་། སྐྱེ་བོ་རྣམས་མངོན་པར་དགའ་བ་དང་། མགོ་བོ་མཐོང་བ་དང་། བག་མེད་པ་རྣམས་རྩེ་བ་དང་། རྟག་ཏུ་མངོན་པར་དགའ་བ་དང་། རྟག་ཏུ་
པད་མ་རབ་ཏུ་དགའ་བ་དང་། ཆུ་ལ་སྤྱོད་པའི་ས་གཞི་དང་དེ་དག་རྣམས་ནི་ཇི་ལྟར་པད་མའི་རྫིང་བུའི་གཙོ་བོར་གྱུར་པ་བཅུ་དྲུག་ཡིན་ཏེ། གང་དག་གི་མིང་རྣམས་ཀྱང་ཤེས་པར་མི་འགྱུར་བའི་བར་མ་དང་ཐ་མར་གྱུར་
པ་བརྒྱ་ཕྲག་རྣམས་དང་དེ་ནས་སྟོང་ཕྲག་རྣམས་ནི་མ་གཏོགས་སོ། །ཐམས་ཅད་ཀྱང་འདམ་བག་མེད་པ་དང་། ཆུ་བལ་གྱིས་ཉེ་བར་མ་བཅོམ་པ་དང་། ངང་པ་དང་། ཀཱ་རཎ་ཌ་བ་དང་། ངང་ངུར་རྣམས་སྒྲ་འདོན་པར་བྱེད་པ་
ཡིན་ནོ། །རྟག་ཏུ་དགའ་སྟོན་གྱི་ཉི་མར་གྱུར་པ་བྱང་ཕྱོགས་སྒྲ་མི་སྙན་པའི་སྐྱེས་བུ་རྣམས་བྱ་རྟག་ཏུ་མྱོས་པ་དང་། ཤང་ཤང་ཏེའུ་དང་། བྱ་བྷྲིང་ག་རཱ་ཛ་དང་། རྨ་བྱ་རྣམས་ནགས་དང་ཉེ་བའི་ནགས་རྣམས་ན་སྒྲ་འདོན་པར་
བྱེད་པ་ནི་རྭ་མཉམ་པའི་རི་ཡིན་ནོ། །རྭ་མཉམ་པའི་རི་ལ་སོ་སོར་བརྟགས་པར་གྱུར་པས་ཀྱང་ཡང་དག་པ་ཇི་ལྟ་བ་བཞིན་དུ་ཕྱི་རོལ་གྱི་ལུས་སོ་སོར་རིག་པར་བྱེད་དོ། །གཞན་ཡང་འཕགས་པའི་བདེན་པ་བཞི་ལ་ལྷག་
པར་མོས་པར་གྱུར་པའི་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། རྭ་མཉམ་པའི་རི་ལ་རྟག་པ་འམ། བརྟན་པ་འམ། བདེ་བ་འམ། བདག་དང་བཅས་པ་འམ། སྟོང་པ་མ་ཡིན་པའི་
<pb id="66.219a"/>གནས་དག་ཡོད་དམ་ཞེ་ན་སྔར་བཞིན་ནོ། །གང་ལ་ཡང་འཁོར་བར་རྟོགས་པར་གྱུར་པའི་སེམས་ཅན་རྣམས་ཐམས་ཅད་ཀྱང་མ་སྐྱེས་པ་དང་མ་ཤི་བ་དང་རྒས་པར་མ་གྱུར་པ་འམ་འཐུན་པ་དང་ཡིད་དུ་འོང་
བ་རྣམས་ཐམས་ཅད་ཀྱང་ཐ་དད་དུ་གྱུར་པ་དང་། རྣམ་པར་གྱེས་པ་དང་། རྣམ་པར་བྲལ་བ་དང་། སླུ་བ་དང་། ཀུན་དུ་ལྡན་པར་མ་གྱུར་པ་རྣམས་ནི་རྣལ་འབྱོར་སྤྱོད་པ་དེས་རྭ་མཉམ་པའི་རི་དེ་ལ་གནས་གཅིག་ཀྱང་མ་མཐོང་
ངོ་། །གང་དག་རྟག་པ་འམ། བརྟན་པ་འམ། བདེ་བ་འམ། བདག་དང་བཅས་པར་གྱུར་པ་འམ། སྟོང་པ་མ་ཡིན་པ་དང་། གང་ལ་སེམས་ཅན་རྣམས་ཐམས་ཅད་ཀྱང་མ་སྐྱེས་པ་དང་། མ་རྒས་པ་དང་། མ་ཤི་བ་ཡང་མེད་དེ། 
འཐུན་པར་ཡིད་དུ་འོང་བར་གྱུར་པ་རྣམས་ནི་ཐམས་ཅད་ཀྱང་མེད་པར་འགྱུར་བ་དང་། ཐ་དད་དུ་འགྱུར་བ་དང་། འབྲལ་བར་འགྱུར་བ་དང་། སླུ་བར་འགྱུར་བ་དང་ཀུན་དུ་ལྡན་པར་འགྱུར་བ་ཡིན་ནོ། །རབ་ཏུ་ལྡན་པར་གྱུར་པ་ཡིན་པ་
ཉིད་ཀྱི་ཕྱིར་འཁོར་བ་འདི་ཐམས་ཅད་ནི་མི་རྟག་པ་ཡིན་ནོ། །དེ་ལྟར་མི་རྟག་པར་གྱུར་པའི་གནས་རྣམས་ཐམས་ཅད་གང་ལ་ཡང་སེམས་ཅན་རྣམས་ཐམས་ཅད་ཀྱང་མ་སྐྱེས་པ་དང་། མ་ཤི་བ་དང་། སྐྱེས་པར་མ་གྱུར་
པ་ནི་ཁབ་ཀྱིས་ཕུག་པ་ཙམ་གྱི་ཡུལ་ཕྱོགས་ཀྱང་མེད་དོ། །འཕགས་པའི་བདེན་པ་བཞིར་གྱུར་པའི་དྲན་པ་དང་ལྡན་པས་བྱང་ཕྱོགས་སྒྲ་མི་སྙན་པ་རྣམས་ཀྱི་རི་བོ་གཉིས་པར་གྱུར་པ་རྭ་མཉམ་པར་གྱུར་པ་ཐམས་ཅད་ལ་ཀུན་
དུ་བལྟས་པར་གྱུར་པས་ཀྱང་ཕྱི་རོལ་གྱིས་ལུས་ལྟ་བར་བྱེད་དོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། བྱང་ཕྱོགས་སྒྲ་མི་སྙན་ན་ནགས་དགའ་བར་གྱུར་པ་གཞན་དག་དམིགས་
སམ་ཞེ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་ལྷའི་མིག་གིས་མཐོང་བར་གྱུར་པ་རི་གསུམ་པ་ཡང་ཡོད་པ་ཡིན་ཏེ།  རི་དགས་ཀྱི་དགྲ་དུལ་བ་ཞེས་བྱ་བའི་རིའོ། །དེ་ལ་དགའ་བར་གྱུར་པ་ཁྱད་པར་མེད་པ་གང་དག་
<pb id="66.219b"/>ཡིན་པ་དེ་དག་རྣམས་ནི་སང་ཀཱ་ཤེའི་རི་དང་རྭ་མཉམ་པར་གྱུར་པའི་རི་ལ་ཡོངས་སུ་བསྒྲགས་པར་ཟད་དོ། །རི་དགས་ཀྱི་དགྲ་དུལ་བའི་རི་བོ་དེ་ལ་ནི་འབབ་ཆུ་དང་ཆུ་བོ་རྣམས་ཕུན་སུམ་ཚོགས་པ་དང་། ཆང་གི་ཆུ་ཀླུང་ཕུན་
སུམ་ཚོགས་པ་དང་། གོས་ཀྱི་ལྗོན་ཤིང་ཕུན་སུམ་ཚོགས་པར་གྱུར་པ་རྣམས་དང་། འདི་དག་ཀྱང་ཁྱད་པར་ཡིན་ཏེ། འདི་ལྟར་གསེར་དང་དངུལ་གྱི་ལྗོན་ཤིང་རྣམས་ལ་རྟག་པར་དུས་དྲུག་ཏུ་མེ་ཏོག་གི་ཕྲེང་བ་རྣམས་ཀྱིས་ཕྱུག་པར་
གྱུར་ནས་ཀུན་དགའ་བ་དང་ལྡན་པ་བཞིན་དུ་རྒྱས་པ་ཡིན་ནོ། །ཤིང་རྣམས་ནི་རང་གི་འོད་དང་ལྡན་པར་ཉི་མ་བཞིན་དུ་རབ་ཏུ་གསལ་བར་ཡང་བྱེད་དོ། །ཕན་ཚུན་དུ་འོད་འཕྲོ་བར་གྱུར་པས་ཀྱང་རི་དགས་ཀྱི་དགྲ་དུལ་བའི་རི་བོ་འདི་
རབ་ཏུ་གསལ་བར་བྱེད་དོ། །དེ་ལ་ནགས་འདི་དག་རྣམས་ཡོད་དོ། །འདི་ལྟ་སྟེ། གསེར་དང་ལྡན་པ་དང་། དངུལ་མཐོན་པོར་བརྩེགས་པ་དང་། མྱོས་པ་སྒོ་ང་ལས་སྐྱེས་པའི་ངོས་དང་། མནན་ན་ནེམ་ལ་བཏེག་ན་འཕར་བ་དང་
རྣམས་སོ། །དེ་ལ་གསེར་དང་ལྡན་པ་ཞེས་བྱ་བའི་ནགས་ནི་དཔག་ཚད་བརྒྱ་པ་སྟེ། གསེར་གྱི་ལྗོན་ཤིང་རྣམས་ལ་བུང་བས་ལེགས་པར་ཁྱབ་པར་གྱུར་པ་ཡིན་ནོ། །དངུལ་མཐོན་པོར་བརྩེགས་པའི་ནགས་དཔག་ཚད་
སུམ་བརྒྱ་པ་སྟེ། དངུལ་གྱི་རང་བཞིན་གྱི་ལྗོན་ཤིང་རྣམས་ཀྱིས་ཀུན་དུ་གང་བར་གྱུར་ནས་ཟླ་བ་བརྒྱ་སྟོང་བཞིན་དུ་རྣམ་པར་གསལ་བར་བྱེད་དོ། །སེང་གེ་རྣམས་ཀྱིས་ཀྱང་ཀུན་དུ་གང་བ་ཡིན་ནོ། །ནགས་དེ་ཡང་ཐམས་
ཅད་ནས་དཀར་པོར་ཀུན་དུ་སྣང་བ་ཡིན་ཏེ། རྟག་པར་རབ་ཏུ་དགའ་བར་གྱུར་པའི་བྱ་རྣམས་ཀྱིས་ཀྱང་ཀུན་དུ་གང་བ་རྣམས་ནི་ཇི་ལྟར་སྔར་བཤད་པ་བཞིན་ནོ། །རི་དགས་ཀྱི་དགྲ་དུལ་བའི་རི་བོའི་ནགས་གསུམ་པ་ནི་
མྱོས་པའི་སྒོ་ང་ལས་སྐྱེས་པའི་ངོས་ཞེས་བྱ་བ་སྟེ། དེ་ལ་ནགས་དེ་ན་ནི་བག་མེད་པས་རབ་ཏུ་དགའ་བའི་བྱ་རྣམས་ཡོད་དོ། །ནགས་དེའི་ཉེ་འཁོར་རྣམས་ན་ཡང་སྐྱེས་བུ་གང་དང་གང་དག་རབ་ཏུ་གནས་པར་གྱུར་པ་དེ་དག་
<pb id="66.220a"/>རྣམས་ཀྱང་རྟག་ཏུ་དུལ་བ་ཞེས་བྱ་བའི་མིང་དུ་འགྱུར་རོ། །སྐྱེས་བུ་དག་རྟག་ཏུ་མྱོས་པ་སྒོ་ང་ལས་སྐྱེས་པའི་ནགས་ན་རབ་ཏུ་དགའ་བར་གྱུར་པ་ཡིན་ཏེ། རང་འདོད་པ་བཞིན་དུ་གྱུར་པའི་གཟི་བརྗིད་ཀྱིས་ལྷའི་
ཚོགས་རྣམས་དང་འདྲ་བ་ཡིན་ནོ། །རི་དགས་ཀྱི་དགྲ་དུལ་བའི་རི་ལ་ནགས་བཞི་པ་ནི་མནན་ན་ནེམ་ལ་བཏེག་ན་འཕར་བ་ཞེས་བྱ་བ་སྟེ། ནེམ་པ་དང་འབར་བའི་ནགས་དེ་ན་ལྗོན་ཤིང་གང་དག་གསེར་དང་གསེར་རབ་ཏུ་འབར་
བ་དང་། བི་དྲུ་མའི་རང་བཞིན་ཡིན་པ་རྣམས་ལ་ནི་མ་བཅིངས་པའི་བྱ་རྣམས་ཀྱིས་རྟག་ཏུ་གང་བ་ཡིན་ནོ། །ནེམ་ལ་འཕར་བའི་ནགས་ནི་དཔག་ཚད་ལྔ་ཡིན་ནོ། །ནགས་དེའི་ཉེ་འཁོར་རྣམས་ན་སྐྱེས་བུ་གང་དག་རབ་ཏུ་
གནས་པར་གྱུར་པ་དེ་དག་རྣམས་ཀྱི་ཐ་སྙད་ནི་རབ་ཏུ་ཕལ་ཆེ་བར་མྱོས་པ་ཞེས་བྱ་བའི་ཡིན་ནོ། །རབ་ཏུ་ཕལ་ཆེ་བར་མྱོས་པའི་སྐྱེས་བུ་རྣམས་གལ་ཏེ་ནེམ་ཞིང་འཕར་བར་གྱུར་པའི་ནགས་སུ་རྩེ་དགའ་བར་བྱེད་ན། ས་དེ་དག་ནི་ཀཱ་ཤཱི་ལྟར་
དཀར་ཞིང་འཇམ་པ་དང་ཤིང་བལ་འདྲ་བར་གཞི་མནན་ན་ནེམ་ལ་བཏེག་ན་འཕར་བ་ཡིན་ནོ། །ཇི་སྐད་དུ་བརྗོད་པའི་མེ་ཏོག་དང་། འབྲས་བུ་དང་། ལྗོན་ཤིང་དང་། པད་མ་དང་། པད་མའི་རྫིང་བུ་དང་། སྒྲ་སྒྲོགས་པའི་བུང་བའི་ཚོགས་ཀྱིས་
གང་བར་གྱུར་པ་རྣམས་ནི་ནེམ་ཞིང་འཕར་བའི་ནགས་དེ་ལ་ཡང་སྔར་གྱི་བཞིན་ནོ། །དེས་བྱང་ཕྱོགས་སྒྲ་མི་སྙན་གྱི་རི་གསུམ་པ་ན་རི་དགས་ཀྱི་སྒྲ་དུལ་བ་ལེགས་པར་མཐོང་བར་གྱུར་པས་ཀྱང་ཡང་དག་པ་ཇི་ལྟ་བར་ལུས་སོ་སོར་རིག་པར་
བྱེད་དེ་སྔར་བཞིན་ནོ། །གཞན་ཡང་རྣལ་འབྱོར་སྤྱོད་པ་ཕྱི་རོལ་གྱི་ལུས་ཀྱིས་ལུས་ལ་རྗེས་སུ་ལྟ་ཞིང་གནས་ཏེ། གཞན་ཡང་བྱང་ཕྱོགས་སྒྲ་མི་སྙན་ན་དགའ་བར་གྱུར་པ་གཞན་ཅི་དམིགས་ན། དེས་ཐོས་པ་ལས་བྱུང་བའི་ཤེས་རབ་ཀྱིས་སམ་
ལྷའི་མིག་གིས་མཐོང་བར་གྱུར་པ། སྤྲིན་དཀར་པོ་རྒྱུ་བ་ཞེས་བྱ་བའི་རི་བོ་ཉེ་འཁོར་དུ་དཔག་ཚད་སྟོང་ཡིན་ནོ། །ཤིན་དུ་དཀར་བར་གྱུར་པའི་དངུལ་གྱི་རང་བཞིན་ཡིན་ཏེ། རི་གང་གི་འོད་ཟེར་གྱིས་ཟླ་བའི་འོད་ཀྱང་གསལ་བར་མི་འགྱུར་རོ། །