<pb id="66.60a"/>བཤགས་པར་བྱེད་དོ། །<bampo n="228.59" zh="71.43"/>འགྱོད་པ་སྐྱེད་པར་བྱེད་ཅིང་ཕྱིས་ཡང་མི་བྱེད་དོ། །དེ་དེ་བཞིན་དུ་རབ་ཏུ་འགྱོད་པར་བྱེད་པར་གྱུར་པ་ཡིན་ན། གང་ལ་ལས་དེའི་ཕྱི་བཞིན་ལྟ་བར་བྱེད་པར་མི་འགྱུར། སྡིག་པའི་ལས་རྣམས་
ཡོད་པ་མ་ཡིན་ལྡན་པ་མ་ཡིན་ནོ། །དེ་ཐམས་ཅད་ནས་ཐམས་ཅད་དུ་མེད་པར་འགྱུར་བ་འམ་ཟད་པར་བྱེད་པ་འམ་ཉམས་སྨོད་པར་ཡང་འགྱུར་རོ། །ཇི་ལྟར་ལས་ཀྱི་འབྲས་བུ་རྣམ་པར་སྨིན་པ་ཤེས་པའི་དགེ་སྦྱོང་ངམ་བྲམ་ཟེ་འམ་
གཞན་ཡང་དེ་དང་འདྲ་བ་རྣམས་དཔྱོད་པར་བྱེད་དེ། ཇི་ལྟར་གལ་ཏེ་བདག་གིས་ལུས་ཀྱིས་ཉེས་པར་སྤྱོད་པ་འམ་ངག་གིས་ཉེས་པར་སྤྱོད་པ་འདི་དག་རྣམས་བྱས་ཤིང་གོམས་པར་བྱས་པར་གྱུར་ན། དེས་བདག་དམྱལ་བ་དང་ཡི་དགས་
དང་དུད་འགྲོའི་འགྲོ་བའི་ཡུལ་རྣམས་སུ་འབྲས་བུ་རྩུབ་པོ་འབྱུང་བར་འགྱུར་བས་ན། དེ་མི་དགེ་བའི་ལས་ཀྱི་འབྲས་བུ་མ་སྐྱེས་པ་དེ་རྣམས་མི་སྐྱེ་བར་བྱ་བའི་དོན་དུ་འབད་ཅིང་རྩོལ་ལ་བརྩོན་འགྲུས་རྩོམ་པར་བྱེད་དོ། །དེ་ལྟ་དེ་ལྟར་འདས་པའི་
དུས་ཀྱི་ལས་ཀྱི་འབྲས་བུ་རྣམས་ལ་དད་པའི་སྟོབས་དང་ལྡན་པའི་དགེ་སྦྱོང་ངམ་བྲམ་ཟེ་རྣམས་ཀྱིས་ཀྱང་རུང་སྟེ། དེ་དག་རྣམས་ཀྱི་དམྱལ་བ་མྱོང་བར་འགྱུར་བའི་ལས་དུས་རིང་དུ་ཀུན་ཏུ་མྱོང་བར་གྱུར་པ་ཆེས་འཇིགས་པར་གྱུར་པའི་
ཚོར་བ་གང་ཡིན་པ་དེ་ཡང་དུས་ཐུང་བ་དང་ཤིན་དུ་ཞན་པའི་ཚོར་བར་གྱུར་པ་འམ། ཐམས་ཅད་ཀྱི་ཐམས་ཅད་དུ་ཡང་མེད་པར་འགྱུར་རོ། །དེ་དེ་ལྟར་གཞན་ཡང་སྤྱོད་པར་བྱེད་འབད་པར་བྱེད། བརྩོན་འགྲུས་རྩོམ་པར་བྱེད་པས་ནི་
གང་དེ་ཡི་དགས་སུ་སྐྱེ་བར་བྱེད་པའི་ལས་ངན་པ་རྣམས་དུས་རིང་དུ་མྱོང་བར་འགྱུར་བ་དང་། བཀྲེས་པ་དང་སྐོམ་པའི་རང་བཞིན་གྱིས་ཆེས་དྲག་པ་ཡོད་པ་དེ་དག་རྣམས་དམན་པར་འགྱུར་རོ། །དུས་ཐུང་བར་འགྱུར་བ་འམ་ཐམས་ཅད་
ཀྱི་ཐམས་ཅད་དུ་ཡང་མེད་པར་འགྱུར་རོ། །དེ་དེ་བཞིན་དུ་དགེ་སྦྱོང་ངམ་བྲམ་ཟེ་རྣམས་དང་གང་ཡང་དེ་དག་དང་འདྲ་བར་ལས་དང་འབྲས་བུ་ལ་དད་པ་དང་ལྡན་པ་རྣམས་གང་ཡིན་པ་རྣམས་དེ་དག་གིས་དུད་འགྲོར་སྐྱེ་བར་འགྱུར་བའི་ལས་
<pb id="66.60b"/>ཆེས་འཇིགས་པ་རྣམས་བྱས་པས་དེ་དག་ཕན་ཚན་དུ་ཟ་བར་བྱེད་པ་དུས་རིང་བར་མྱོང་བར་འགྱུར་བ་དེ་དག་རྣམས་ཀྱང་ཤིན་དུ་ཆུང་བ་དང་། ཕན་ཚུན་དུ་ཟ་བ་མི་མྱོང་བར་འགྱུར་བ་དང་། དུས་ཐུང་བ་དང་ཐམས་ཅད་ནས་ཐམས་ཅད་དུ་ཡང་
མེད་པར་འགྱུར་རོ། །གང་བྱས་ཤིང་བསགས་ལ་ངེས་པ་ཁོ་ནར་སོ་སོར་མྱོང་བར་འགྱུར་བའི་ལས་ཀྱི་འབྲས་བུ་གང་དང་གང་ལ་འཕེན་པར་བྱེད་པའི་དམྱལ་བ་དང་ཡི་དགས་དང་དུད་འགྲོའི་འགྲོ་བའི་ལུས་རྣམས་ནི་མ་གཏོགས་སོ། །གཞན་
ཡང་ལས་ཀྱི་འབྲས་བུ་དེ་ཉིད་ལ་དད་པ་དང་ལྡན་པ་ཡིན་ཏེ། འདི་ལྟར་ལས་དེ་ནི་ཤིན་དུ་རྟོགས་པར་དཀའ་བ་དང་མཆོག་ཏུ་ཕྲ་བར་གྱུར་པའི་ལས་ཀྱི་འབྲས་བུ་རྣམས་ལ་དཔྱོད་པར་བྱེད་དོ། །དེ་ལ་མི་དགེ་བའི་ལས་རྣམ་པ་གསུམ་པོ་
དེ་དག་བྱས་པར་གྱུར་པ་རྣམས་དེ་སོ་སོར་བཤགས་པར་བྱེད་པ་དང་ཁ་ན་མ་ཐོ་བ་དེ་དག་རྣམས་རབ་ཏུ་སྤངས་པར་བྱེད་པ་དེ་ལ། གང་ཁོ་ན་ངེས་པར་མྱོང་བར་འགྱུར་བ་རྣམས་ལས་དུད་འགྲོའི་འགྲོ་བ་མྱོང་བར་འགྱུར་བ་དེ་དག་འདི་ལྟར་སེམས་
ཀྱིས་ལེགས་པར་བསྒོམས་ཤིང་ཡོངས་སུ་དག་པས་དེ་སྤོང་བར་བྱེད་དོ། །དེ་ལ་གང་དམྱལ་བ་མྱོང་བར་འགྱུར་བ་དང་དུད་འགྲོའི་འགྲོ་བ་མྱོང་བར་འགྱུར་བ་དང་ལན་གྲངས་གཞན་ལ་མྱོང་བར་འགྱུར་བ་རྣམས་སེམས་ཀྱིས་རྣམ་པར་འགྱོད་
པར་བྱེད་པ་དང་། གཉེན་པོ་དཀར་པོའི་ཆོས་རྣམས་ཀྱིས་ཉེ་བར་བཅོམ་པའི་དབང་གིས་ཀྱང་རྣམ་པ་ཐམས་ཅད་དུ་མི་འགྱུར་བ་འམ། ཉམས་སྨོད་པར་བྱེད་པ་འམ་ལས་དེ་ཉིད་ཀྱིས་གང་ཆེས་སྡུག་བསྔལ་བའི་དུད་འགྲོའི་སྐྱེ་
གནས་སོ་སོར་རབ་ཏུ་མྱོང་བར་འགྱུར་བ་ཡང་རུང་སྟེ། ཉེས་པར་བྱས་པ་དེ་བཤགས་པ་ལས་ལངས་པས་སམ་ཆོས་ཤིན་དུ་དཀར་བར་གྱུར་པའི་ལེགས་པར་བྱས་པའི་ལས་རྣམས་ཀྱིས་ཀྱང་། གང་དུད་འགྲོར་ཚེ་རིང་པོར་འཚེད་
པར་བྱེད་པ་རྣམས་ཉེ་བར་བཅོམ་པས་དེ་ཚེ་ཐུང་ངུ་དང་སྡུག་བསྔལ་ཆུང་བར་ཡོངས་སུ་འཚེད་པ་རྣམས་ཐམས་ཅད་དུ་མེད་པར་བྱེད་དོ། །དེ་ལ་རྒྱུ་བ་འདི་དང་མཚན་མ་འདི་དག་གིས་ལས་དང་འབྲས་བུ་ལ་དད་པ་དང་ལྡན་པ་ཉིད་དུ་བྱའོ། 
<pb id="66.61a"/>དགེ་སྦྱོང་ངམ་བྲམ་ཟེ་འམ་དེ་དག་དང་འདྲ་བར་གྱུར་པ་གཞན་རྣམས་ཀྱང་རུང་སྟེ། གང་ཡང་ལས་དང་འབྲས་བུ་ལ་དད་པ་དང་ལྡན་པ་དེ་ནི། ཆུ་ཀླུང་གི་ངོས་དང་བཅས་ནས་ཚད་ཡོད་པར་འཁོར་བ་ན་འཁོར་བ་ཡིན་ནོ། །དེ་ཅིའི་ཕྱིར་ཞེ་ན། གང་
འགྲོ་བ་ལྔ་ན་དགེ་བ་དང་མི་དགེ་བའི་ལས་རྣམས་ཀྱིས་མ་བསྐྱེད་པའི་འབྲས་བུར་གྱུར་པ་གང་ཡིན་པའི་སྐྱེ་བ་ནི་ཅུང་ཟད་ཅིག་ཀྱང་ཡོད་པ་མ་ཡིན་ནོ། །དེའི་ཕྱིར་དེ་ཁོ་ན་བཞིན་དུ་སྐྱེས་བུའི་སྙིང་པོ་ནི་གང་ལས་དང་འབྲས་བུ་ལ་དད་པ་དང་ལྡན་པ་
ཞེས་བྱ་བ་ཡིན་ཏེ། སྲོག་ཆགས་རྣམས་ནི་ཐམས་ཅད་ཀྱང་ལས་རྣམས་ཐམས་ཅད་ཀྱི་འབྲས་བུའི་བགོ་སྐལ་ལ་སྤྱོད་པ་ཡིན་ནོ། །དེའི་ཕྱིར་ན་བུད་མེད་དམ་སྐྱེས་པ་རྣམས་ཀྱིས་ཀྱང་རུང་སྟེ། ཐམས་ཅད་ཀྱིས་ཀྱང་རབ་ཏུ་བརྩོན་པས་ཉིན་
མོ་དང་མཚན་མོར་ཡང་བདག་ཉིད་ཐམས་ཅད་ཀྱིས་ལས་དང་འབྲས་བུ་ལ་དད་པའི་སྟོབས་བསྐྱེད་པར་བྱའོ། །འདིར་རེ་ཤིག་འཁོར་བའི་སྲོག་ཆགས་རྣམས་ལ་དེ་དག་སྙིང་པོར་གྱུར་པའོ། །ཆོས་གཞན་ཡང་དགེ་སྦྱོང་ངམ་བྲམ་ཟེ་འམ་
གཞན་ཡང་དེ་དང་རང་བཞིན་མཚུངས་པ་རྣམས་ཀྱིས་ཡིད་ལ་བྱའོ། །འདི་ཡང་གང་ཞེ་ན། འདི་ལྟ་སྟེ་མི་གནས་པས་ཉེ་བར་བཅོམ་པ་ཉིད་དོ། །མི་གནས་པས་ཉེ་བར་བཅོམ་པ་ནི་གང་གི་ཕྱིར་དགེ་སྦྱོང་ངམ་བྲམ་ཟེ་རྣམས་གང་དག་
ཡིན་ཡང་རུང་སྟེ། དེ་དག་རྣམས་ནི་བློ་གྲོས་དམན་པ་རྣམས་ཡིན་ནོ། །མེ་གནས་པས་ཉེ་བར་བཅོམ་པར་གྱུར་པའི་སྐྱོན་དེས་སེམས་ཆགས་པར་བྱེད་དོ། །མི་གནས་པ་དེ་ཉིད་ཀྱིས་ཀུན་དུ་འཁོར་བར་བྱེད་དེ། དགེ་འདུན་གྱི་ཀུན་
དགའ་ར་བ་དང་གཙུག་ལག་ཁང་དང་གྲོང་དང་ཡུལ་དང་གྲོང་ཁྱེར་དང་གཞན་དག་ཏུ་ཡང་རུང་སྟེ། རྟག་ཏུ་ཡང་ལེ་ལོ་ཅན་དུ་འགྱུར་རོ། །དེ་དང་དེ་ཉིད་ལ་དགའ་བར་འགྱུར་རོ། །དེ་ཞི་བའི་དགོན་པ་རྣམས་དང་ཞི་བའི་གནས་གཞན་
དག་རྣམས་སུ་ཡང་མངོན་པར་དགའ་བར་མི་འགྱུར་རོ། །ལེགས་པར་འགྲོ་བའི་རང་བཞིན་ཅན་མ་ཡིན་ཏེ། འགྲོན་ལམ་དུ་འགྲོ་བའི་དབང་དུ་བྱས་པ་ན་ཡང་དེ་ནི་རབ་ཏུ་བྱུང་བ་ཡང་མ་ཡིན་ལ་ཁྱིམ་པ་ཡང་མ་ཡིན་ནོ། །དེ་ཐམས་
<pb id="66.61b"/>ཅད་དུ་རིགས་མཚུངས་པར་འགྱུར་རོ། །ཡུལ་ཕྱོགས་གཅིག་པོ་དེ་ཉིད་ལ་གནས་པས་ཀྱང་དུས་འདའ་བར་བྱེད་དོ། །དེ་གང་གི་དོན་དུ་རབ་ཏུ་བྱུང་བར་གྱུར་པའི་བསམ་གཏན་གྱིས་བདེ་བར་གནས་པར་བྱ་བ་དེ་ཉིད་ནི་མི་བྱེད། ཀུན་
དུ་གནས་པའི་སྐྱོན་གྱིས་ཉེ་བར་བཅོམ་པའི་ཕྱིར་རོ། །གང་ཡང་མི་ཚུགས་པའི་སྐྱོན་དེ་རིག་པར་གྱུར་ནས་དགེ་སྦྱོང་ངམ་བྲམ་ཟེ་འམ་གཞན་ཡང་དེ་དང་རང་བཞིན་འདྲ་བ་དག་ལ་སྦྱིན་པ་པོ་དང་སྦྱིན་བདག་རྣམས་ཁ་དྲག་པར་འགྱུར་
རོ། །འདི་དང་ཕྲད་པའི་དོན་དུ་ཐམས་ཅད་དུ་ཉེ་བར་འོང་བར་ཡང་མི་འགྱུར་རོ། །འདི་ལ་གང་སྦྱིན་པ་པོ་དང་སྦྱིན་བདག་རྣམས་དབང་དུ་མི་འགྱུར་བར་དབང་ཆེན་པོར་འགྱུར་རོ། །འདི་དག་གི་ཚིག་ཉན་པར་མི་འགྱུར་ཞིང་། དེ་གཙོ་
བོར་བྱས་ནས་སྦྱིན་པ་རྣམས་གཏོང་བར་མི་བྱེད་དོ། །ཤིན་དུ་སེམས་སྟོབས་ཡང་བར་གྱུར་པ་འདུག་པའི་ས་མི་ཟིན་པས་ཉེ་བར་བཅོམ་པ་རྟག་ཏུ་འཕྲད་པར་བྱེད་པ་རྟག་ཏུ་ཞབས་འབྲིང་བྱེད་པ་ཡིན་ནོ། །དེ་ཀུན་དུ་གནས་
པས་ཉེ་བར་བཅོམ་པའི་སྐྱོན་ཀྱིས་ཉེ་བར་བཅོམ་པར་གྱུར་པ་ལ་བཞད་གད་དུ་བྱེད་དོ། །ཁྱིམ་པ་དག་ཕན་ཚུན་དུ་གླེང་བརྗོད་ཀྱང་བྱེད་དོ། ཇི་ལྟར་དགེ་སྦྱོང་ངམ་བྲམ་ཟེ་ཆེ་གེ་མོ་ཞེས་བྱ་བ་གར་ཡང་མི་ཆགས་ཉེ་བར་བཅོམ་
པས་དེ་དང་དེ་ཉིད་ལ་དགའོ། །དགོན་པ་ཞི་བ་རྣམས་སུ་ནི་མ་ཡིན་གྱི། རྟག་ཏུ་ཚོལ་སོག་བྱེད་པའི་རང་བཞིན་ཅན་རྟག་ཏུ་ཁྱིམ་པ་རྣམས་ལྟ་བར་འདོད་པ་དང་། ཞབས་འབྲིང་གི་དངོས་པོར་ཡང་འགྲོ་བ་དང་བྲན་བཞིན་དུ་ཁྱིམ་པ་
རྣམས་ཀྱི་གཡོག་བྱེད་དོ། །གཡོག་བྱེད་པར་གྱུར་པས་དེ་དག་གིས་ཁ་ཉེན་པར་བྱེད་དེ། །དེ་ཉིད་ཀྱིས་ཁྱིམ་པ་ཀུན་ཆུབ་པར་མི་འགྱུར་ལ། རབ་ཏུ་བྱུང་བར་ཡང་མི་འགྱུར་ཏེ་མི་གནས་པའི་སྐྱོན་གྱིས་ཉེ་བར་བཅོམ་པའི་ཕྱིར་རོ། །གང་
ལ་ཡང་སྐྱོན་འདི་དག་རྣམས་མེད་པ་དེ་ནི་སྐྱེ་བོ་རྣམས་ཐམས་ཅད་ཀྱིས་འབྱོར་བར་བྱེད་དོ། །གང་ཀུན་དུ་གནས་པས་ཉེ་བར་བཅོམ་པའི་སྐྱོན་གྱིས་སྦྱིན་པ་པོ་དང་སྦྱིན་བདག་རྣམས་ཁ་མི་དྲག་པར་མི་འགྱུར་བ་ནི་འགའ་ཡང་ཡོད་པ་མ་
<pb id="66.62a"/>ཡིན་ནོ། །གནས་པ་མེད་པར་ཀུན་དུ་ལྟ་བར་བྱེད་པའི་སྐྱོན་གྱིས་ཡང་མོར་འགྱུར་ཞིང་དགེ་སྦྱོང་དང་བྲམ་ཟེ་གང་འགའ་ཞིག་ཀུན་དུ་གནས་པ་ཉེ་བར་བཅོམ་པར་གྱུར་པ་རྣམས་ལ་ནི་ཇི་སྲིད་དུ་རྣམ་པ་དེ་ལྟ་བུ་དང་སྐྱོན་གཞན་དག་
རྣམས་ཀྱང་འབྱུང་བར་འགྱུར་རོ། །དེའི་ཕྱིར་དགེ་སྦྱོང་དང་བྲམ་ཟེ་རྣམས་དང་དེ་དག་དང་མཚུངས་པ་གཞན་རྣམས་ཀྱིས་ཀྱང་གཅིག་བྱ་བར་བྱ་སྟེ། རྟག་ཏུ་ཆགས་པ་མེད་པའི་བློ་དང་། རྟག་ཏུ་གཅིག་པུ་མངོན་པར་དགའ་བ་དང་ཤིང་དྲུང་
པ་དང་དུར་ཁྲོད་པ་དང་ཕུག་གི་ནང་དུ་བསམ་གཏན་བྱེད་པ་དང་རི་ཁྲོད་སྟེན་པ་དང་གཅིག་ཏུ་རྣམ་པར་རྒྱུ་བས་གནས་སྐབས་ཐམས་ཅད་དུ་ཇི་སྲིད་འཚོ་བའི་བར་དུ་མི་གནས་པས་ཉེ་བར་བཅོམ་པ་ཉིད་ཡོངས་སུ་སྤང་བར་བྱའོ། །གཅིག་པུ་ཞིག་
འགའ་ཞིག་དང་ཡང་མངོན་པར་ཆགས་པར་མི་བྱའོ། །ཆགས་པ་རྣམས་ཐམས་ཅད་ཡོངས་སུ་སྤང་བར་བྱའོ། །ཆགས་པ་རྣམས་ཐམས་ཅད་ཡོངས་སུ་སྤངས་པ་ལས་ཐར་པ་ཐོབ་པར་འགྱུར་རོ། །དེ་ནི་མི་གནས་པས་ཉེ་བར་
བཅོམ་པ་ཡིན་ནོ། །དེ་ནས་དུས་དེའི་ཚེ་རྨ་བྱའི་མངའ་བདག་དེས་ཚིགས་སུ་བཅད་པའི་དབྱངས་ཀྱིས་བསྙད་པ་ཇི་ལྟར། ཀུན་ནས་ཉེར་བཅོམ་དགེ་སློང་ནི། །མི་རྣམས་ཀྱི་ནི་བྲན་བཞིན་མཐོང་། །རྩྭ་བཞིན་དུ་ནི་ཡང་མོར་འགྱུར། །རང་
དོན་ལས་ཀྱང་ཉམས་པར་འགྱུར། །གནས་ཀྱིས་ཉེར་བཅོམ་དགེ་སློང་ནི། །ཁྱིམ་པ་མ་ཡིན་ནགས་གནས་མིན། །བསམ་གཏན་བསྒོམ་པར་བྱ་བ་ལ། །ཡིད་ཆེས་ཉིད་ནི་རབ་མི་འཇུག །མི་གནས་ཉེར་བཅོམ་དགེ་སློང་ནི། །རྟག་ཏུ་
ཚོལ་སོག་ལ་བརྩོན་ནོ། །ཚོལ་སོག་ལ་ནི་བྲེལ་བའི་ཡིད། །ཚེ་ཡང་ཡོངས་སུ་ཉམས་པར་འགྱུར། །སྐད་ཅིག་ཤིན་དུ་མྱུར་འཇུག་པའི། །གསོན་པ་གོ་བ་ཉིད་མ་ཡིན། །བདེ་བ་གཞན་དུ་ལོངས་སྤྱད་པ། །གང་བྱས་པ་ནི་རིག་པ་འང་
མིན། །གནས་ཀྱིས་ཉེ་བར་བཅོམ་དགེ་སློང་། །སྐྱེ་བོ་ལ་ལྟ་ཆེད་ཆེར་བྱེད། །རྟག་ཏུ་སྡིག་པས་འགྲོ་བ་ཡིན། ། དེས་ཀྱང་ངན་སོང་གནས་སུ་འགྲོ། །ཡིད་ནི་མངོན་པར་ཞེན་པ་མེད། །ཆགས་པ་མེད་པའི་ལུས་ཅན་རྣམས། །ཆགས་པ་
<pb id="66.62b"/>ཀུན་ལས་རྣམ་གྲོལ་བ། །དགེ་སྦྱོང་འབྲས་དང་བཅས་པར་འདོད། །རི་ཡི་ཁྲོད་དང་ཤིང་གི་དྲུང་། །རྟག་ཏུ་བསམ་གཏན་གྱིས་གནས་པ། །དགེ་བ་རབ་ཏུ་དད་པ་དང་། །ཡེ་ཤེས་སྐྱོན་དེ་ཡོངས་སུ་སྤངས། །ཆགས་པ་ཀུན་ལས་
ངེས་རྣམ་གྲོལ། །ཡུལ་རྣམས་ཀྱིས་ཀྱང་བསླུས་མིན་པའི། །སྐམ་པོའི་ཤིང་ལ་མེ་བཞིན་དུ། །དགེ་སློང་དེ་ཡིས་ཉོན་མོངས་སྲེག །གཅིག་པུ་དགའ་བས་དགར་གྱུར་པའི། །དགེ་སློང་དབང་པོ་ལྔ་བསྡམས་པ། །ལུས་ཀྱི་མཚན་
ཉིད་དེ་ཉིད་ཤེས། །མྱ་ངན་འདས་པ་རྟོགས་པར་འགྱུར། །བརྩོན་འགྲུས་ལྡན་ཞིང་དྲན་དང་ལྡན། །རྟག་པར་སྐྱོན་རྣམས་རྣམ་པར་སྤངས། །འགྱིང་བག་དོན་གྱི་སྐྱེད་ཚལ་བཞིན། །མྱ་ངན་འདས་པ་ལྷག་པར་འགྲོ། །མྱ་ངན་འདས་ལ་རྟག་
མངོན་དགའ། །སྲིད་གསུམ་ཆུ་བོས་ཀྱང་འཇིགས་པ། །ཀུན་གནས་ཀྱིས་ནི་མ་བསླུས་པའི། ། དག་པའི་བདག་ཉིད་དགེ་སློང་ཡིན། །དེ་ལྟར་མི་གནས་པས་ཉེ་བར་བཅོམ་པའི་སྐྱོན་རྣམས་དང་ལྡན་པས་དགེ་སློང་གང་དག་ཤིན་དུ་ཡང་སོ་སོར་
རྒྱུག་པར་བྱེད་དོ། །དེའི་ཕྱིར་གཅིག་པུ་ཉིད་སྙིང་པོར་བྱེད་པ་རྣམས་ཀྱིས་མི་གནས་པར་ཉེ་བར་བཅོམ་པ་དགེ་སློང་རྣམས་ཡོངས་སུ་སྤང་བར་བྱའོ། །ཁྱིམ་པ་རྣམས་ཀྱིས་ཤིན་དུ་ཆུང་བར་ཉེ་བར་བཅོམ་པ་རྣམས་དང་། དགེ་སློང་
གནས་ཀྱི་ཉེ་བར་བཅོམ་པ་ལས་རེ་ཤིག་ཁྱིམ་པ་ལ་ཡང་སྐྱོན་དེ་དག་རྣམས་སུ་འགྱུར་ན། ཁྱིམ་གྱི་གནས་ནས་ངེས་པར་བྱུང་བའི་དགེ་སློང་ལ་སྐྱོན་རྣམས་ཐམས་ཅད་ཀྱི་སྐལ་བ་ཅན་དུ་འགྱུར་བ་ལ་ལྟ་སྨོས་ཀྱང་ཅི་དགོས། འདི་ལྟ་སྟེ། 
བརྟན་པས་ནི་དགེ་བའི་ཆོས་རྣམས་ཐམས་ཅད་འཐོབ་པར་འགྱུར་རོ། །དེའི་ཕྱིར་ཀུན་དུ་མི་གནས་པས་ཉེ་བར་བཅོམ་པ་རབ་ཏུ་བརྩོན་པས་ཀྱང་སྤང་བར་བྱའོ། །གཞན་ཡང་དགའ་ལྡན་པ་དེ་དག་རྣམས་དང་འཐབ་བྲལ་བའི་ལྷ་དེ་
དག་རྣམས་ལ། རྨ་བྱའི་མངའ་བདག་དེས་བཅོམ་ལྡན་འདས་དེ་ཉིད་ཀྱི་མདོ་འཆད་པར་བྱེད་པ་ལ། ཇི་ལྟར་ཆོས་གཞན་ཡང་འདོད་པ་སྡུག་པ་ཡིད་དུ་འོང་བ་མྱ་ངན་ལས་འདས་པ་ཐོབ་པར་འགྱུར་བ་ཡོད་དོ། །དེ་ཡང་གང་ཞེ་ན། འདི་ལྟ་སྟེ། 
<pb id="66.63a"/>བརྟན་པ་དང་ལྡན་པའི་དགེ་སློང་རྣམས་ནི་རིགས་ཀྱི་དགེ་བའི་ཆོས་ཀྱི་ཁུར་ཁྱེར་བར་འགྱུར་རོ། །འཇིག་རྟེན་པ་རྣམས་ཀྱིས་ཤིན་དུ་ཡང་རབ་ཏུ་བསྔགས་པར་འགྱུར་རོ། །བརྟན་པ་ནི་འཇིག་རྟེན་པ་དང་འཇིག་རྟེན་ལས་
འདས་པའི་ལམ་རྣམས་ལ་ཡང་རྒྱན་དུ་གྱུར་པ་ཡིན་ནོ། །སྐྱོན་རྣམས་ཐམས་ཅད་ལས་ཀྱང་རྣམ་པར་འགྲོལ་ལོ། །བརྟན་པ་སྐྱོན་ཐམས་ཅད་ལས་ངེས་པར་རྣམ་པར་འགྲོལ་བ་ཡང་གང་གི་ཕྱིར་འདི་ནི་ཐོག་མ་མེད་པའི་དུས་ནས་རབ་
ཏུ་འཇུག་པའི་སྐྱོན་གྱི་དྲ་བ་རྣམ་པ་དུ་མ་རྣམས་རབ་ཏུ་འཕྲོ་བ་དམ་ཞིང་ཤིན་དུ་བརྟན་པོར་སེམས་ཀྱི་རྗེས་སུ་འབྲེལ་བ་དེ་དག་རྣམས་དུས་ཅུང་ཟད་ཙམ་དང་། བརྩོན་འགྲུས་ཆུང་ངུ་དང་ཏིང་ངེ་འཛིན་དང་བརྟན་པ་ཡང་ཅུང་ཟད་ཙམ་གྱིས་
གཞོམ་པར་མི་ནུས་ཤིང་། སེམས་ཀྱི་ས་གཞི་ལ་རྣམ་པར་ཞེན་ནས་གནས་པའི་སྐྱོན་གྱི་དྲ་བ་དེ་དག་རྣམས་ནི་དགེ་སློང་གིས་འཁོར་བ་ལས་བགྲོལ་བར་བྱེད་པའི་བརྟན་པ་མ་གཏོགས་པ་གཞན་རྣམས་ཀྱིས་ནི་ཆོད་པ་མ་ཡིན་ནོ། །དེ་དང་
ཡང་དག་པར་ལྡན་པའི་རྣལ་འབྱོར་སྤྱོད་པ་རྣམས་ཀྱིས་ནི་རྐྱེན་རྣམས་ལས་ཉེ་བར་སྐྱེས་པའི་ཞེན་པ་མི་དགེ་བ་རྣམས་བློ་གྲོས་བརྟན་པོ་དག་གིས་ཡོངས་སུ་སྤོངས་བར་བྱེད་པའི་ཕྱིར་རོ། །དེ་ལ་ཀུན་ཏུ་ཆགས་པར་ཡང་མི་བྱེད་དེ། བདག་ཉིད་
ཐམས་ཅད་ཀྱིས་ཀྱང་བརྩོན་འགྲུས་བརྟན་པོར་བྱས་ནས། མི་དགེ་བའི་ཆོས་རྣམས་ཀྱི་འཇིགས་པས་འཇིགས་པའི་ཕྱིར་ཡོངས་སུ་སྤོང་བར་བྱེད་དོ། །འདོད་ཆགས་སྐྱེས་པར་གྱུར་ན་ཡང་དགེ་སློང་དག་བརྟན་པའི་བློས་མི་སྡུག་པ་སྒོམ་
པར་བྱེད་དོ། །དེ་དེ་ཡང་དག་པར་ལྡན་ཞིང་དཔུང་གཉེན་དུ་གྱུར་པས་ནི་མུན་པར་གྱུར་པའི་འདོད་ཆགས་གྱི་རྐྱེན་ཀྱིས་སྐྱེ་བར་གྱུར་པའི་མི་དགེ་བའི་སེམས་རྣམས་ཡོངས་སུ་སྤོང་བར་བྱེད་དོ། །དེས་ཀུན་དུ་འཁྲིད་པར་མི་འགྱུར་རོ། །
དེ་བཞིན་དུ་ཞེ་སྡང་དང་ལྷན་ཅིག་འགྲོགས་པར་གྱུར་པའི་སེམས་སྐྱེས་པར་གྱུར་ན་ཡང་དེས་འཕྲོགས་པར་མི་འགྱུར་ཏེ། བརྟན་པ་དང་ལྡན་པར་གནས་པའི་བྱམས་པའི་གཉེན་པོ་གྲོགས་སུ་གྱུར་པའི་ཕྱིར་རོ། །
<pb id="66.63b"/>དེ་བཞིན་དུ་གཏི་མུག་དང་ལྡན་པའི་སེམས་ཀུན་དུ་སྐྱེས་པ་རྣམས་ལ་ཡང་རྟེན་ཅིང་འབྲེལ་བར་འགྱུར་བའི་གཉེན་པོས་སྒྲུབ་པར་བྱེད་དོ། །དེ་ནས་དུས་འདིར་རྨ་བྱའི་མངའ་བདག་དེས་ཚིགས་སུ་བཅད་པ་བརྗོད་པ་ཇི་ལྟར། 
ཀུན་གནས་པས་ཀྱང་གང་ཆགས་པ། །དེ་ནི་སྲེད་པས་རྟག་ཏུ་ཆགས། །སྲེད་པའི་འཆིང་ལས་གྲོལ་མིན་རྣམས། །འཇིག་རྟེན་འདིར་མིན་ཕ་རོལ་མིན། །དེ་ལྟར་རྨ་བྱའི་མངའ་བདག་དེས་དགའ་ལྡན་གྱི་ལྷ་དེ་དག་དང་འཐབ་བྲལ་
བ་རྟག་ཏུ་གཅིག་ཏུ་དགའ་བ་རྣམས་ལ་ཀུན་དུ་གནས་པའི་སྐྱོན་རྣམ་པ་དུ་མ་སྟོན་པར་བྱེད་དོ། །དེ་ནས་ལྷ་དེ་དག་འཇིག་རྟེན་གཉིས་ལ་ཕན་པའི་ཆོས་དེ་དག་རྣམས་རྣམ་པ་དུ་མར་ཉན་པར་གྱུར་ཀྱང་རྣམ་པ་ཐམས་ཅད་དུ་
ངོམས་པ་མེད་པས། སླར་ཡང་རྨ་བྱའི་མངའ་བདག་ལ་བརྗོད་པ། ཇི་ལྟར་ཁྱོད་ཀྱིས་བདག་ཅག་ལ་མཆོག་ཏུ་ངོ་མཚར་བར་གྱུར་པ་མཆོག་ཏུ་ཟབ་པའི་ཆོས་དེ་དག་རྣམས་བསྟན་པ་གང་ཡིན་པ་ནི་ཐོག་མ་དང་བར་དང་ཐ་མར་
དགེ་བ་མྱ་ངན་ལས་འདས་པའི་མཐར་ཐུག་པ་རྣམ་པར་རྟོག་པ་དུ་མར་འཁོར་བ་ལ་སྐྱོ་བར་བྱེད་པའི་ལམ་གྱི་མཆོག་དེ་སླར་ཉིད་ཀྱང་བདག་ཅག་རྣམས་ལ་རྗེས་སུ་བརྗོད་པའི་རིམ་པས་ཆོས་བསྟན་དུ་གསོལ། བདག་ཅག་ཐམས་
ཅད་ཀྱང་སེམས་རྩེ་གཅིག་པས་མཉན་པར་བགྱིའོ། །རང་དང་གཞན་ལ་ཕན་པ་ལ་རབ་ཏུ་ཞུགས་པའི་ཆོས་ཀྱི་ལམ་དེ་དག་རྣམས་ལྷ་དེ་དག་གི་དྲུང་ནས་ཐོས་པར་གྱུར་ནས། སླར་ཉིད་ཀྱང་རྨ་བྱའི་བདག་པོ་དེས་ལྷ་དེ་དག་རྣམས་ཐམས་
ཅད་ཉིད་ཀྱང་སེམས་རྩེ་གཅིག་ཏུ་གྱུར་པས་ཇི་ལྟ་བ་བཞིན་དུ་ཆོས་ཉན་པར་བྱེད་པའི་ལྷ་དེ་དག་རྣམས་ཀྱི་ཡིད་དེ་དག་ཀྱང་ཀུན་དུ་རྟོགས་པས། བདག་གིས་ཕྱིར་ཞིང་ཉིད་ཀྱང་ཆེས་རབ་ཏུ་རངས་པར་གྱུར་པའི་ཡིད་དུ་གྱུར་པས་སླར་ཉིད་ཀྱང་དེ་
དག་རྣམས་ལ་བསྟན་པར་བྱའོ། །དེ་ནས་ཕྱིར་ཡང་སེམས་རྟོགས་ནས་སླར་ཡང་ཆོས་དེ་ཉིད་རྣམ་པ་དུ་མ་རྣམས་སུ་སྒྲ་དབྱངས་བརྟན་ཞིང་རྒྱ་ཆེ་བ་དང་མཆོག་ཏུ་སྙན་པར་གྱུར་པ་དང་། གཞན་ལ་ཕན་པ་ལ་རབ་ཏུ་ཞུགས་པའི་
<pb id="66.64a"/>སྙན་པས་སྟོན་པར་བྱེད་དེ། ཀྱེ་ཧེ་ལྷ་དག་གཞན་ཡང་ཐེག་པ་ཆེན་པོ་ལ་རབ་ཏུ་གནས་པའི་དགེ་སྦྱོང་ངམ་བྲམ་ཟེ་འམ་དེ་དག་དང་འདྲ་བ་རྣམས་ཀྱིས་ཆོས་ཡིད་ལ་བྱ་བར་བྱ་ཞིང་། དེ་ལ་རབ་ཏུ་བརྩོན་པས་ཀྱང་་འཇིགས་
པར་བྱའོ། །འདི་ཡང་གང་ཞེ་ན། འདི་ལྟ་སྟེ་གྲགས་པ་མ་ཡིན་པས་འཇིགས་པ་ཉིད་དོ། །གྲགས་པ་མ་ཡིན་པས་འཇིགས་པའི་དགེ་སློང་ནི་གཅིག་ཏུ་ངེས་པའི་བློར་འགྱུར་རོ། །དེ་སྐྱོན་འདི་དག་རྣམས་གྲགས་པ་མ་ཡིན་པ་ལ་འཇིགས་
པས་སྤོང་བར་བྱེད་དེ། ཇི་ལྟར་ཙབ་ཧྲལ་ཅན་གྱི་བུད་མེད་ཀྱི་སྐྱོན་གྱི་དྲི་མ་ཕལ་ཆེ་བར་གྱུར་པའི་ཁྱིམ་དུ་འཇུག་པར་མི་བྱེད་ཅིང་འདྲེ་བར་ཡང་མི་བྱེད་དོ། །ཆང་འཚོང་དང་ལྷན་ཅིག་ཀུན་བརྗོད་པར་མི་བྱེད་ཅིང་མི་སྐྲུན་པ་རྣམས་དང་མ་ཡིན་
ནོ། །རྐུན་མ་དང་ཡང་མ་ཡིན་ལ་སྡིག་པ་བྱེད་པ་རྣམས་དང་མ་ཡིན་ནོ། །རྒོད་བག་ཅན་དང་མ་ཡིན་ཞིང་ཀུན་དུ་འགྱོད་པ་རྣམས་དང་ཡང་མ་ཡིན་ནོ། །རྟགས་གཞན་པ་རྣམས་དང་རྟགས་གཞན་པ་ལ་སོ་སོར་འབྲང་བ་རྣམས་དང་མ་ཡིན་ནོ། །
ཆོ་ལོ་བ་རྣམས་དང་མ་ཡིན་ཞིང་རྟོག་མི་རྣམས་དང་ཡང་མ་ཡིན་ནོ། །བྱིས་པ་དང་མ་ཡིན་ཞིང་བུད་མེད་ཀྱིས་འཚོ་བ་དང་ཡང་མ་ཡིན་ནོ། །རྐོ་ཏྲོག་ཅན་རྣམས་དང་མ་ཞིང་ཁ་མི་འཚམ་པ་རྣམས་དང་མ་ཡིན་ནོ། །ཤིན་དུ་བརྐམ་ཆགས་
ཅན་རྣམས་དང་མ་ཡིན་ཞིང་འཇལ་བ་ལ་སྒྱུ་བྱེད་པས་སླུ་བ་རྣམས་དང་ཡང་མ་ཡིན་ནོ། །འཇིག་རྟེན་པ་རྣམས་དང་འགལ་བར་གྱུར་པའི་ཚོང་པ་དང་མ་ཡིན་ཞིང་ཆུ་ཀླུང་གི་ངོས་ལ་བཅོམ་ནས་སྒྲོ་བ་རྣམས་དང་མ་ཡིན་ནོ། །མ་ནིང་
རྣམས་དང་མ་ཡིན་ཞིང་ལམ་དུ་བུད་མེད་དང་གོམ་པ་གཅིག་ཀྱང་ལྷན་ཅིག་ཏུ་འགྲོ་བར་བྱེད་པ་མ་ཡིན་ནོ། །གླང་པོ་ཆེ་འདུལ་བ་རྣམས་དང་མ་ཡིན་ནོ། །མི་འདུལ་བ་རྣམས་དང་མ་ཡིན་ནོ། །སྟག་འདུལ་བ་རྣམས་དང་མ་ཡིན་
ནོ། །མེད་པར་སྨྲ་བ་རྣམས་དང་མ་ཡིན་ནོ། །དཀོན་མཆོག་གསུམ་ལ་ཁ་ཕྱིར་ཕྱོགས་པ་རྣམས་དང་མ་ཡིན་ནོ། །ཐེག་པ་ཆེན་པོ་ལ་ཞེ་སྡང་བར་གྱུར་པ་རྣམས་དང་མ་ཡིན་ནོ། །སྡོམ་པ་མ་ཡིན་པ་ལ་གནས་པ་རྣམས་དང་མ་
<pb id="66.64b"/>ཡིན་ནོ། །རིགས་ངན་པ་རྣམས་དང་མ་ཡིན་ཏེ། རྣམ་པ་དེ་ལྟ་བུའི་སྡིག་པའི་ལས་ཅན་རྣམས་དང་ལྷན་ཅིག་ཏུ་དགེ་སློང་གནས་པར་མི་བྱེད་དོ། །དེ་ཅིའི་ཕྱིར་ཞེ་ན། ལྷན་ཅིག་ཏུ་གནས་པའི་བྱེད་པ་གང་གི་ཕྱིར་དགེ་སློང་ཆུད་ཟ་བར་
འགྱུར་ལ་དེ་བཞིན་དུ་འཇིག་རྟེན་པས་ཀྱང་གོ་བར་འགྱུར་རོ། །ཇི་ལྟར་འདིའི་དྲི་མ་ཅན་གྱི་ལས་ཡིན་པ་དེ་ཁོ་ན་ལྟར་དགེ་སློང་ལ་ཡང་རྟོག་པར་བྱེད་དོ། །གང་ཡང་ཡིད་ཅན་རྣམས་ཐམས་ཅད་རྣམ་པ་ཅི་ལྟ་བུ་དང་ལྷན་ཅིག་ཏུ་འདྲེ་བར་
བྱེད་པ་ན། དེ་དག་རྣམ་པ་དེ་ཁོ་ན་བཞིན་དུ་སྐྱེ་བོ་རྣམས་ཀྱིས་ཡང་རྟོགས་པར་འགྱུར་རོ། །དེའི་ཕྱིར་གྲགས་པ་མ་ཡིན་པས་འཇིགས་པ་རྣམས་ཀྱིས་དྲི་མ་ཅན་གྱི་ལས་ཅན་རྣམས་དང་ལྷན་ཅིག་ཏུ་གོམ་པ་གཅིག་ཀྱང་འགྲོགས་པར་
མི་བྱའོ། །དེ་ནས་དེའི་དུས་འདིར་རྨ་བྱའི་མངའ་བདག་དེས་བཅོམ་ལྡན་འདས་ཀྱིས་གསུངས་པའི་ཚིགས་སུ་བཅད་པ་བརྗོད་པར་བྱེད་པ་ཇི་ལྟར། མ་རྣགས་རྣག་དང་འདྲེ་བྱེད་པ། །རྣག་ཉིད་ཉེ་བར་སྐྱེ་བར་འགྱུར། །དེ་ཕྱིར་རྣག་དང་འདྲེ་
མ་བྱེད། །རྣག་མེད་བྱ་བར་འོས་པ་ཡིན། །སྐྱེས་བུ་ཅི་འདྲ་བ་དག་ལ། །མཚུངས་པར་རྟེན་གྲོགས་རྟག་བྱས་ནས། །དགེ་དང་གལ་ཏེ་མི་དགེ་ཡང་། །དེ་དང་འདྲེ་ལས་དེ་འདྲར་མཐོང་། །སྐྱེས་བུ་བདེ་དོན་གཉེར་ཀུན་གྱིས། །དགེ་བ་ཁོ་ན་
རྗེས་སུ་བསྟེན། །དེས་འདིར་བདེ་བ་འཐོབ་འགྱུར་གྱི། །དགེ་བས་སྡུག་བསྔལ་བྱེད་པ་མིན། །ཀུན་འདྲེས་ཡོན་ཏན་སྐྱེ་བར་མཐོང་། །འདྲེ་ལས་སྐྱོན་སྐྱེ་དེ་བཞིན་ཏེ། །ཡོན་ཏན་སྐྱོན་གྱི་མདོར་བསྡུས་པའི། །མཚན་ཉིད་འདིར་ནི་
བརྗོད་པ་ཡིན། །རྟག་ཏུ་བཟང་པོ་དང་འགྲོགས་པའི། །དགེ་སློང་སྙན་གྲགས་དང་ལེགས་ལྡན། །ངན་པ་དང་ནི་འགྲོགས་པ་ནི། །སྐྱེས་བུ་ངན་པར་མྱུར་ཏུ་འགྲོ། །གང་དག་ངན་པ་རྣམ་སྤོང་བའི། །དེ་དག་སྙིང་པོ་རྟག་ཏུ་གྱིས། །ལེགས་
རྟགས་ལྷན་ཅིག་གནས་པ་དང་། །མ་རུངས་པ་ཡང་སྤང་བར་གྱིས། །དེ་ལྟར་རྨ་བྱའི་བདག་པོ་འདིས་ལྷ་དེ་དག་རྣམས་ལ་ཆོས་སྟོན་པར་བྱེད་དོ། །གྲགས་པ་མ་ཡིན་པས་འཇིགས་པར་གྱུར་པའི་དགེ་སློང་རྣམས་ཀྱང་
<pb id="66.65a"/>ཡོན་ཏན་བདུན་དང་ཡང་དག་པར་ལྡན་པར་འགྱུར་བ་ལ། འདི་ལྟ་སྟེ་སྡིག་པ་ཅན་གྱི་སྐྱེ་བོ་རྣམས་ལ་མི་སྟེན་ནོ། །རྙེད་པ་དང་བཀུར་སྟི་རྣམས་ལ་མངོན་པར་དགའ་བར་མི་འགྱུར་རོ། །ཆོག་ཤེས་པ་དང་ལྡན་པ་
རྣམས་ལ་སྦྱིན་པ་པོ་དང་སྦྱིན་བདག་རྣམས་རབ་ཏུ་དང་བར་འགྱུར་རོ། །རིའི་ཁྲོད་རྣམས་སུ་སྟེན་པར་འགྱུར་རོ། །དེ་དག་ནི་དགེ་ལེགས་ཀྱི་སྐལ་བ་ཅན་དུ་འགྱུར་རོ། །མང་དུ་ཀུན་བརྗོད་པར་མི་འགྱུར་རོ། །གྲོང་དུ་རྒྱུ་བར་
མི་འགྱུར་ཞིང་། འཐུང་བ་དག་གི་ཁང་པར་ཡང་མི་འཇུག་གོ། །ཉོ་བ་དང་འཚོང་བར་ཡང་མི་བྱེད་དོ། །དེ་དེ་ལྟ་བུའི་ཡོན་ཏན་རྣམས་དང་ཡང་དག་པར་ལྡན་པ་ལེགས་པར་རྒྱུ་བའི་དགེ་སློང་ནི་ཆུད་འཛའ་བར་མི་
འགྱུར་རོ། །སྐྱེ་བོའི་ཚོགས་མང་པོ་རྣམས་ཀྱང་གུས་པ་དང་བཅས་པར་འགྱུར་རོ། །དེའི་ཕྱིར་བག་མེད་པའི་རྒྱུའི་རྩེ་མོ་ནི་འདི་ཡིན་ཏེ། འདི་ལྟར་དགེ་སློང་གྲགས་པ་མ་ཡིན་པ་རྣམས་ཀྱིས་འཇིགས་པ་མེད་པའོ། །
གང་ཡང་དགེ་སློང་གྲགས་པ་མ་ཡིན་ནས་འཇིགས་པ་མེད་པ་དེ་ཁྱིམ་པ་རྣམས་ཀྱི་དྲུང་ན་ཡང་ཤིན་དུ་ལྷག་པ་ཡིན་ཏེ། སྐྱོན་རྣམས་ལས་དེ་ཅི་དགའ་བར་སྤྱོད་པར་བྱེད་པ་དང་། ཅི་རུང་བར་སྨྲ་བ་དང་ངོ་ཚ་མེད་པ་དང་ཁྲེལ་
མེད་པ་དང་། ཚུལ་ཁྲིམས་འཆལ་པ་མང་དུ་བྱེད་པར་འགྱུར་རོ། །དེ་ལུས་ཞིག་པར་གྱུར་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེའོ། །གྲགས་པ་མ་ཡིན་པས་འཇིགས་པ་ནི་གཅིག་པུ་རྒྱུ་བར་འགྱུར་
བ་དང་ཁྱིམ་རྣམས་སུ་སྟེན་པར་མི་བྱེད་དོ། །དེ་དག་ནི་རྟག་ཏུ་ཡང་རི་དང་དགོན་པར་གནས་པར་འགྱུར་ཞིང་ཆོག་ཤེས་པར་ཡང་འགྱུར་རོ། །འདོད་པ་དང་བརྣབ་སེམས་ལ་སྟེན་པར་མི་བྱེད་དོ། །ཡུལ་ལྗོངས་ཀྱི་
སྐྱོན་རྣམས་ཐམས་ཅད་སྤོང་བར་བྱེད་དོ། །ཁ་ན་མ་ཐོ་བ་ཅུང་ཟད་ཙམ་ལ་ཡང་འཇིགས་པར་ལྟ་བར་འགྱུར་རོ། །དེ་ལྟར་འཇིག་རྟེན་ན་གྲགས་པ་མ་ཡིན་པ་རྣམས་ཀྱིས་འཇིགས་པར་གྱུར་པ་གང་ཡིན་པ་དེ་ནི་དགེ་
<pb id="66.65b"/>སློང་ཡིན་ནོ། །དེ་ནི་དགེ་བའི་སྐལ་བ་ཅན་ཡིན་ནོ། །གཞན་ཡང་ཐེག་པ་ཆེན་པོ་ལ་རབ་ཏུ་གནས་པའི་དགེ་སློང་རྣམས་ལ་གཅེས་པར་གྱུར་པའི་ཆོས་ཡོད་དོ། །འདི་ཡང་གང་ཞེ་ན། འདི་ལྟ་སྟེ་མངོན་པར་ཞེན་པ་མེད་པའོ། །མངོན་
པར་ཞེན་པ་མེད་པ་ཞེས་བྱ་བའི་ཆོས་ནི་མཆོག་ཏུ་དགའ་བར་གྱུར་པ་ཡིན་ནོ། །འདི་ནི་དགེ་སློང་དག་མངོན་པར་ཞེན་པ་མེད་པ་ནི་དག་པ་དང་འབའ་ཞིག་པ་དང་ཀུན་དུ་ཆགས་པ་མེད་པའི་བློ་དང་ལྡན་པ་དང་། གཅིག་ཏུ་ངེས་པར་
རྒྱུ་བ་དང་བློ་ལེགས་པར་གནས་པར་གྱུར་པ་དང་། འཚོ་བ་དག་པ་རྣམས་མཆོག་ཏུ་མྱ་ངན་དང་བྲལ་བར་འགྱུར་བ་ཡིན་ནོ། །མཆོག་ཏུ་རྣལ་དུ་ཕེབས་པའི་ཡིད་འཛིན་པ་ཡིན་ནོ། །དེ་སྡུག་བསྔལ་བས་ཞུམ་པར་མི་
འགྱུར་རོ། །ཁྲོ་བ་དང་འཁྲུག་པ་འབྱུང་བར་མི་འགྱུར་རོ། །དགའ་བ་ཡ་ཡ་བོའི་གནས་རྣམས་ལ་དགའ་བར་ཡང་མི་འགྱུར་རོ། །འཇིགས་པའི་གནས་རྣམས་ལ་ཡང་རྣམ་པར་མི་འཇིགས་སོ། །གཉེན་བཤེས་རྣམས་ལ་
སྙིང་ཉེ་བར་ཆགས་པར་གྱུར་ནས་རང་གི་དོན་རྣམས་ལས་ཡོངས་སུ་ཉམས་པ་མ་ཡིན་ནོ། །གྲོང་ཁྱེར་པ་རྣམས་ཀྱིས་བརྒད་པ་དང་འགྱིང་བག་བྱས་པ་དང་རྩེས་པ་དང་ཡོངས་སུ་སྤྱད་པ་རྣམས་ལ་ཡང་མངོན་པར་ཞེན་པར་མི་བྱེད་
དོ། །ཉེ་བར་འགྲོ་བའི་རང་བཞིན་ཅན་མ་ཡིན་ནོ། །གྲོང་ནས་གྲོང་དང་གྲོང་ཁྱེར་ནས་གྲོང་ཁྱེར་དང་། ཚོང་འདུས་ནས་ཚོང་འདུས་རྣམས་དང་ཁྱིམ་ནས་ཁྱིམ་ཀུན་དུ་ཆགས་པ་མེད་པའི་བློས་གཅིག་ཏུ་བདེ་བར་ཉལ་བ་དང་རབ་ཏུ་སད་
པར་ཡང་འགྱུར་རོ། །དེའི་བློས་མངོན་པར་ཆགས་པ་མེད་པ་དང་རྣམ་པར་དག་པ་ཡིན་ནོ། །ཀུན་དུ་སྤྱོད་པ་རྣམ་པར་དག་པ་དེ་ནི་བདུད་དམ་སྒྲ་དང་རེག་བྱ་དང་། རོ་དང་གཟུགས་དང་དྲི་དང་དེ་དག་གིས་ཀྱང་ཕྲོགས་པར་མི་འགྱུར་རོ། །
རྙེད་པ་དང་བཀུར་སྟི་རྣམས་ལ་མངོན་པར་དགའ་བར་མི་འགྱུར་རོ། །དེས་ཐོབ་པ་རྣམས་སམ་གཞན་ཡང་ཇི་ལྟར་སྐྱེས་པའི་ཡིད་ཀྱི་རྣམ་པར་རྟོག་པ་རྣམས་འཇོམས་པར་བྱེད་དོ། །ཡོངས་སུ་སྤོང་བར་བྱེད་དོ། །མི་དགེ་བའི་
<pb id="66.66a"/>རྣམ་པར་རྟོག་པ་དེ་དག་མི་སྐྱེ་བར་བྱ་བའི་དོན་དུ་རབ་ཏུ་འབད་པར་བྱེད་ཅིང་བརྩོན་འགྲུས་རྩོམ་པར་བྱེད་དོ། །ཇི་ལྟར་ལམ་འདི་དག་བསྐྱེད་པས་ནི་མི་དགེ་བ་ཡིད་ལ་བྱེད་པའི་རྣམ་པར་རྟོག་པ་དེ་རྣམས་ཇི་ལྟར་ཕྱི་ནས་
ཡང་བདག་གི་སེམས་རྣམ་པར་དཀྲུག་པའི་ངོ་བོར་མི་བྱེད་པ་དེ་ལྟར་བདག་གིས་གཞོམ་པར་བྱའོ་ཞེས་དེ་རེ་ཤིག་རྣམ་པར་རྟོག་པའི་རྐྱེན་གྱིས་སྐྱེས་པའི་མི་དགེ་བ་གཅིག་པོ་དེ་ཉིད་མི་སྐྱེད་པར་བྱ་བའི་དོན་དུ་འབད་རྩོལ་བརྩོན་
འགྲུས་རྩོམ་པར་བྱེད་པ་ཡིན་ན། མངོན་པར་ཞེན་པའི་ཆོས་རགས་པར་གྱུར་པ་འཇིག་རྟེན་པ་རྣམས་མི་བྱེད་པ་ལ་ལྟ་ཅི་སྨོས། གང་དག་རྣལ་འབྱོར་སྤྱོད་པར་གྱུར་པ་རྣམས་ཀྱིས་ཆོས་གསུམ་པོ་འདི་དག་ནི་བྱ་བ་ཡིན་ནོ། །
གསུམ་གང་ཞེ་ན་འདི་ལྟ་སྟེ། སེམས་ཀྱི་རྒྱུན་རབ་ཏུ་སུན་འབྱིན་པར་བྱེད་པ་སྐྱེས་པར་གྱུར་པའི་མི་དགེ་བའི་ཆོས་རྣམས་རྣམ་པ་ཐམས་ཅད་དུ་མི་སྐྱེ་བར་བྱ་བའི་དོན་དུ་དང་། མ་སྐྱེས་པ་རྣམས་མི་བསྐྱེད་པར་བྱ་བའི་དོན་དུ་དང་། 
དེ་བཞིན་དུ་འདས་པའི་ཆོས་མི་དགེ་བ་རྣམས་དྲན་པར་བྱས་ལ་རབ་ཏུ་བརྩོན་པར་བྱ་སྟེ། དགེ་སློང་ཡིད་ཤིན་དུ་མཉམ་པར་བཞག་པ་དང་སྤྱོད་པ་རྣམ་པར་དག་པ་རྣམས་དང་རྣམ་པ་ཐམས་ཅད་དུ་བློ་མངོན་པར་ཞེན་པ་མེད་པ་རྣམས་
དང་། རྣམ་པར་དག་པར་སྤྱོད་པར་བྱེད་པ་རྣམས་དང་གཅིག་ཏུ་སྲེད་པ་ཟད་པར་འདོད་པ་རྣམས་དང་འདོད་ཆགས་དང་བྲལ་བར་འདོད་པ་རྣམས་དང་། བདེ་བ་འདོད་པ་རྣམས་ཀྱིས་ཀྱང་མངོན་པར་ཞེན་པ་མེད་པའི་བློ་བསྐྱེད་པར་བྱའོ། །
ཡང་དགེ་སློང་གང་དག་བློ་མངོན་པར་ཆགས་པ་མེད་པར་གྱུར་པ་རྣམས་ནི། མཆོག་ཏུ་བདེ་བ་དང་ལྡན་པ་ཆེས་བདེ་བའི་གོ་འཕང་འཐོབ་པ་ཡིན་ནོ། །དེ་ནས་དུས་འདིར་རྨ་བྱའི་མངའ་བདག་དེས་འཁོར་བ་འཇིག་གིས་
གསུངས་པའི་ཚིགས་སུ་བཅད་པ་བརྗོད་པ་ཇི་ལྟར། རྟག་པར་ཀུན་དུ་ཆགས་མེད་བློ། །བསམ་གཏན་གྱིས་ནི་རྟག་ཏུ་གནས། །ཡིད་ནི་རྟག་ཏུ་རྣམ་པར་དག །རྩེ་གཅིག་ཡིད་ལ་མངོན་པར་དགའ། །སེམས་གང་ཤིན་ཏུ་
<pb id="66.66b"/>རྩེ་གཅིག་པ། །དེ་ནི་སྐྱོན་གྱིས་འཆིང་བ་མེད། །སྐྱོན་བཅས་འཇིགས་ལས་ངེས་གྲོལ་བ། །འདི་ལ་རང་བཞིན་གནས་ཞེས་བརྗོད། །རྩེ་གཅིག་ལ་ནི་མངོན་དགའི་སེམས། །རྣམ་རྟོག་ཉིད་ཀྱིས་བསྒྲུབ་པ་མིན། །རྣམ་པར་རྟོག་
ལས་རྣམ་གྲོལ་དེ། །མཛེས་པར་རང་བཞིན་གནས་པར་འགྱུར། །གང་གི་སེམས་ནི་རྟག་ཏུ་ཞི། །རྒྱུན་དུ་མྱ་ངན་འདས་མངོན་དགའ། །དེ་ནི་མི་དགེ་བའི་རྒྱུ་རྣམས་ཀྱི། །དབང་སྐྱེས་སྐྱོན་ནི་འགྱུར་མ་ཡིན། །གང་ཡང་བསམ་
གཏན་གྱིས་བྱས་བདེ། །གང་ཡང་ཏིང་འཛིན་ལས་སྐྱེས་བདེ། །དེ་ཀུན་རྩེ་གཅིག་བློ་ཡི་ནི། །རྟག་ཏུ་ལུས་ཅན་རྣམས་ལ་འགྱུར། །རྩེ་གཅིག་དགའ་བའི་སྡོམ་བརྩོན་གྱི། །བདེ་གང་སྙིང་ལ་སྐྱེ་བ་ནི། །དེ་འདིར་བདེ་བར་རྣམ་ཤེས་གྱིས། 
འཇིག་རྟེན་པ་ཡི་བདེན་མིན་འདོད། །རྩེ་གཅིག་སེམས་ལ་མངོན་པར་དགའ། །རྣམ་པར་དག་པ་བྱས་ཉིད་དེ། །སྐྱོན་དྲི་ལས་ནི་རྣམ་གྲོལ་བའི། །དེས་ནི་ཞི་བ་རྟོགས་པར་འགྱུར། །རྟག་ཏུ་ཡིད་ནི་གཅིག་ཏུ་ངེས། །དབང་པོ་ལྔ་
རྣམས་ཀུན་དུ་བསྡུས། །སྲེད་པའི་མེས་སྲེག་མི་བཟད་པ། །བློ་ཡི་ཡེ་ཤེས་ཆུ་ཡིས་འཇོམས། །སྲེད་པ་དང་ནི་ལྡན་མིན་ཏེ། །རྣམ་པར་དག་པའི་བདེ་འདོད་པ། །ཟད་མེད་འགྲིབ་པ་མེད་ཉིད་ཀྱི། །གོ་འཕང་མདུན་ན་གནས་དང་
འདྲ། །རྣམ་པར་རྟོག་པ་གྱ་གྱུའི་སེམས། །གང་དང་གང་ལ་སྐྱེ་འགྱུར་བ། །གཅིག་ལ་དམིགས་པ་དང་ལྡན་པའི། །ཏིང་འཛིན་དེ་ཡིས་འཛིན་པར་བྱེད། །དེ་ཕྱིར་ཆོས་དེ་དག་གི་མཆོག །མྱ་ངན་འདས་གྲོང་འགྲོ་བ་ཡི། །གང་ནི་
རྩེ་གཅིག་ཡིད་བྱས་ལ། །བདུད་ཀྱི་སྒྲུབ་བྱེད་གཞོམ་པར་གྱིས། །རབ་བརྟན་ཡེ་ཤེས་འོད་ཟེར་གྱིས། །ཡིད་ཀྱི་རྟ་ནི་བརྟུལ་བཟུང་ནས། །མྱ་ངན་ཉོན་མོངས་བཅོམ་པ་ཡི། །མཆོག་གི་གནས་སུ་འགྲོར་འགྱུར་ཏེ། །སྙིང་པོ་
དེ་ནི་བརྟན་རྣམས་ཀྱིས། །རྣལ་འབྱོར་མཆོག་ཏུ་འགྲོ་རྣམས་ཀྱིས། །རྩེ་གཅིག་ཡིད་ནི་གང་བྱས་པས། །གོ་འཕང་འཕོ་བ་མེད་པར་འགྲོ། །དེ་ལྟར་རྨ་བྱའི་བདག་པོ་དེས་རྣམ་པ་དུ་མར་ཆོས་སྟོན་པར་བྱེད་པ་ནི་ལྷ་དེ་དག་
<pb id="66.67a"/>རྣམས་ལ་བདེ་བའི་དོན་དུ་དང་ཕན་པར་བྱ་བའི་དོན་དུ་ཡིན་ནོ། །དེ་ནས་རྨ་བྱ་རྣམས་ཀྱི་མངའ་བདག་དེས་འཐབ་བྲལ་བ་དེ་དང་དགའ་ལྡན་པ་དེ་དག་རྣམས་ལ་སླར་ཡང་ཆོས་དེ་ཉིད་སྟོན་པར་བྱེད་དེ། མ་སྐྱེས་པ་ན་དགའ་བར་བྱེད་
པ་དགེ་བ་དང་མྱ་ངན་ལས་འདས་པར་འགྲོ་བའོ། །ཡང་ཆོས་གཞན་ཡང་སྟོན་པར་བྱེད་དེ། ཀྱེའི་ལྷ་དག་ཇི་ལྟར་ཆོས་གཞན་དག་ཉོན་དང་ཇི་ལྟར་དགེ་བའི་ཆོས་རྣམས་ཐམས་ཅད་ཀྱི་ཉིང་ཁུ་ནི་འདི་ཡིན་ཏེ། འདི་ལྟར་གཅིག་པུ་དགའ་
བའོ། །དགེ་སློང་གཅིག་པུ་ལ་དགའ་བ་ཡང་ཤིན་དུ་ཀུན་ནས་བསྡམས་པར་རྒྱུ་བ་དང་ཤིན་དུ་ཀུན་ནས་བསྡམས་པར་སྤྱོད་པ་དང་ལེགས་པར་བསྡམས་པར་རྣམ་པར་གནས་པ་དང་མཆོག་ཏུ་ཞི་བ་དང་མཆོག་ཏུ་གཙང་བར་འགྱུར་རོ། །འདི་
ལྟ་སྟེ་གཅིག་པུ་དགའ་བས་མངོན་པར་དགའ་བའི་དགེ་སློང་རྣམས་ནི། གཅིག་ཏུ་ཀུན་ནས་བསྡམས་པར་ལེགས་པར་སྤྱོད་པ་དང་། ཞི་བ་དུལ་བ་ཤིན་དུ་བརྟན་པས་གཅིག་པུ་དགའ་བས་དགའ་བ་རྣམས་ནི་ཐམས་ཅད་དུ་དགའ་
བར་འགྱུར་ཏེ། ཞི་བའི་གནས་སུ་གྱུར་པའི་རི་ཁྲོད་དག་དང་རིའི་ཕུག་དང་དུར་ཁྲོད་དང་སོག་མའི་ཕུང་པོ་རྣམས་དང་ཐམས་ཅད་ལ་ཡང་མཚུངས་པར་བློ་ཀུན་བསྡམས་པར་འགྱུར་རོ། །གཅིག་པུ་རྣམ་པར་རྒྱུ་བ་གཅིག་པུ་དགའ་
བའི་དགེ་སློང་ལ་ཡང་ཆོས་བདུན་གཅེས་པར་བྱེད་པར་འགྱུར་བ་ཡིན་ཏེ། གང་ཞེ་ན། འདི་ལྟ་སྟེ་རྟག་ཏུ་ཡིད་རབ་ཏུ་བདེ་བར་འགྱུར་རོ། །རྟག་ཏུ་ཡང་སེམས་རབ་ཏུ་དང་བར་འགྱུར་རོ། །འཇིག་རྟེན་པ་རྣམས་ཀྱིས་ཀྱང་འདི་
མཉན་པར་བྱེད་ཅིང་། ལྷ་དག་གིས་ཀྱང་འདི་མངོན་པར་སྲུང་བར་བྱེད་དོ། །དྲི་མ་རྣམས་དང་ཡོང་ཡོངས་སུ་བྲལ་བར་འགྱུར་རོ། །དགེ་བའི་ཆོས་རྣམས་ཀྱང་མངོན་པར་འཕེལ་ལོ། །དེའི་སེམས་ཤིན་དུ་མཉམ་པར་བཞག་
པའི་མཆོག་ཏུ་འགྱུར་ཞིང་། རབ་ཏུ་དང་བའི་ལུས་དང་ངག་དང་ཡིད་ཀྱི་ལས་ཀྱི་མཐའ་རྣམས་ཀྱིས་ཐར་པའི་ལམ་མངོན་སུམ་དུ་བྱེད་པར་འགྱུར་རོ། །དྲི་མ་རྣམས་ཀྱང་འདིས་རིང་དུ་བྱེད་པར་འགྱུར་རོ། །ཐ་མར་
<pb id="66.67b"/>ཡང་འདིའི་དཀར་པོའི་ཆོས་རྣམས་ཀྱི་ཐ་སྙད་ཀྱིས་འཇིག་རྟེན་པ་རྣམས་དང་ལྷན་ཅིག་ཏུ་མངོན་པར་དགའ་བར་འགྱུར་རོ། །རྣམ་པ་དུ་མ་རྣམས་སུ་ཐོག་མ་མེད་པའི་དུས་ནས་མང་དུ་འཇུག་པའི་ཉོན་མོངས་པའི་དགྲ་རྣམས་
ཀུན་ནས་འཇོམས་པར་བྱེད་དོ། །དེའི་ཕྱིར་གཅིག་པུ་མངོན་པར་དགའ་བའི་དགེ་སློང་ནི་ཤིན་དུ་ལེགས་པར་བསྡམས་པས་རྒྱུ་བ་དང་། ཉོན་མོངས་པ་རྣམས་ཀྱིས་འཇིགས་པས་ཁ་ན་མ་ཐོ་བ་ཕྲ་རབ་ཙམ་རྣམས་ལ་ཡང་
འཇིགས་པར་ལྟ་བ་དང་རྟག་ཏུ་བརྩོན་པ་དང་ལྡན་པ་དང་ངེས་པར་གྲོལ་བ་དང་ཀུན་དུ་སྤྱོད་པ་རྣམས་ཤིན་དུ་དྲི་མ་མེད་པ་དང་རབ་ཏུ་ཞི་བ་ལ་དགའ་བར་འགྱུར་རོ། །དེ་ནས་དུས་དེའི་ཚེ་རྨ་བྱའི་མངའ་བདག་དེས་ལྷ་རྣམས་ལ་ཕན་
པར་བྱ་བའི་དོན་དུ་ཚིགས་སུ་བཅད་པ་བརྗོད་པ་ཇི་ལྟར། མི་བཟད་པ་དང་གཡོ་དང་དྲག །བཟོད་པར་དཀའ་དང་སྟོབས་པོ་ཆེ། །བརྟན་གང་སེམས་ལས་ངེས་རྒྱལ་བ། །འཇིག་རྟེན་པ་དེ་བདེ་ལྡན་འདོད། །གང་གིས་འཇིག་
རྟེན་འདི་སྲེག་པའི། །སྐྱོན་ནི་རྣམ་པ་གསུམ་པོ་སྤངས། །མེ་དེ་རྣམས་ནི་ཡེ་ཤེས་ཆུས། །ཞི་བར་བྱས་པས་བདེ་བར་འགྱུར། །གང་དག་ཆོས་ནི་མི་འདོད་པའི། །མི་དེ་རྣམས་ནི་མི་མ་ཡིན། །གྲོང་ཁྱེར་མྱ་ངན་འདས་འགྲོ་བ་ཡི། །དེ་ཉིད་
ལམ་ལ་གནས་པ་མིན། །ཆེན་པོར་གྱུར་པའི་བདེ་ལེགས་གནས། །མི་ཡིས་གང་ཕྱིར་ཐོབ་པར་འགྱུར། །ཐེག་ཆེན་རྐྱལ་པ་ལ་ཞོན་པས། །སྲིད་པའི་མཚོ་ལས་སྒྲོལ་བར་འགྱུར། །གློག་དང་ཟོ་ཆུན་རྒྱུན་མོ་འདྲ། །
དྲི་ཟའི་གྲོང་ཁྱེར་དང་མཚུངས་པར། །ཤིན་དུ་སྡུག་པ་རྟག་མྱུར་བ། །ལུས་ཅན་ཀུན་གྱི་གསོན་པ་ཡིན། །ལུས་ཞེས་བྱ་བའི་མྱུ་གུ་ནི། །རྟག་ཏུ་སྐད་ཅིག་འཇིག་པ་ཡིན། །ཤིན་དུ་གཡོ་ཞིང་སྙིང་པོ་མེད། །རྒ་ཤི་
འཇིགས་པའི་ཆེན་པོ་ཡིས། །ནད་ཀྱིས་གྲོང་ཁྱེར་འདི་དག་རྣམས། །མྱ་ངན་ཁོར་ཡུག་ཆེན་པོ་སྟེ། །དགེ་མི་དགེ་ཡི་ཞིང་ལ་ཡང་། །ལུས་སུ་མངོན་པར་བརྗོད་པ་ཡིན། །སྦྱིན་དང་ཚུལ་ཁྲིམས་ཡིད་ཀྱིས་གང་། །རྟག་ཏུ་
<pb id="66.68a"/>ལུས་ནི་རྣམ་རྒྱན་པ། །སེམས་ཅན་དེ་ནི་སྙིང་པོ་གཅིག །ལུས་ནི་འབྲས་བུ་དང་བཅས་འདོད། །གང་ལ་སྙིང་པོ་བདུན་ཡོད་པ། །སངས་རྒྱས་ཡིན་པར་དེ་ཡོངས་བསྒྲགས། །བརྩོན་འགྲུས་སྦྱིན་པ་དེ་བཞིན་
ཁྲིམས། །ཡེ་ཤེས་བྱམས་པ་བཟོད་དང་དུལ། །གང་ཡང་གྲངས་མེད་འགྱུར་བ་ཡི། །ཐེག་ཆེན་དང་ཡང་ཡང་དག་ལྡན། །ཕ་རོལ་ཕྱིན་དྲུག་ལས་རྒལ་བའི། །དེ་ནི་སངས་རྒྱས་ཡིན་པར་བསྒྲགས། །འདོད་པ་ཡོངས་སུ་
སྤོང་བ་གང་། །དེ་དག་ས་གསུམ་སྙིང་པོ་ཡིན། །འདོད་པ་ཐམས་ཅད་ཡོངས་བཏང་བ། །རྟག་ཏུ་བདེ་ཞེས་འདིར་བརྗོད་དོ། །འདོད་པ་རྣམས་ལ་ཆགས་ཡོད་གང་། །དེ་ཡི་སྡུག་བསྔལ་འདི་མདུན་གནས། །དེ་དག་ཉེས་
དམིགས་ཤེས་བྱས་ལ། །དེ་ཕྱིར་དེ་དག་ཡོངས་སུ་སྤོངས། །དེ་ལྟར་རྨ་བྱ་རྣམས་ཀྱི་མངའ་བདག་དེས་དགའ་ལྡན་པ་དེ་དག་རྣམས་དང་འཐབ་བྲལ་གྱི་ལྷ་དེ་དག་རྣམས་ལ་ཆོས་སྟོན་པར་བྱེད་དོ། །གཞན་ཡང་རྨ་བྱའི་
མངའ་བདག་དེས་ལྷ་དེ་དག་རྣམས་ལ་ཆོས་སྟོན་པར་བྱེད་དེ། ཇི་ལྟར་ཆོས་གཞན་ཡང་ཐེག་པ་ཆེན་པོ་ལ་རབ་ཏུ་གནས་པའི་དགེ་སྦྱོང་དང་བྲམ་ཟེ་རྣམས་ལ་གཅེས་པར་གྱུར་པ་ཡོད་དོ། །འདི་དག་ཀྱང་གང་ཞེ་ན། འདི་
ལྟ་སྟེ། སེམས་རྣམ་པར་གཡེང་བ་མེད་པའོ། །སེམས་རྣམ་པར་མི་གཡེང་བའི་དགེ་སློང་ཡང་བློ་ཤིན་དུ་མཉམ་པར་བཞག་པ་དང་། གཅིག་ཏུ་ངེས་པར་རྒྱུ་བར་བྱེད་པ་དང་རྟག་ཏུ་ཚངས་པར་སྤྱོད་པ་ལ་མངོན་པར་
དགའ་བ་དང་རྟག་ཏུ་བརྩོན་པ་དང་ལྡན་པར་ཡང་འགྱུར་རོ། །བདེ་ལེགས་རྣམས་ཐོབ་པར་འགྱུར་རོ། །ངན་སོང་གི་འཇིགས་པ་རྣམས་ཐམས་ཅད་ལས་ཀྱང་གྲོལ་བར་འགྱུར་རོ། །གཅིག་པུ་དགའ་བའི་དགེ་སློང་
ནི་དབང་པོ་དྲུག་ལེགས་པར་བསྡམས་པ་དང་ཡུལ་རྣམས་ཐམས་ཅད་ཡོངས་སུ་སྤངས་པ་དང་། འཁོར་བའི་འཇིགས་པ་རྣམས་ཀྱིས་སྐྲག་པར་གྱུར་པས་དགེ་སློང་ཆོས་རྣམས་ཐམས་ཅད་ཡོངས་སུ་སྤོང་བར་
<pb id="66.68b"/>མི་བྱེད་པ་དང་། མི་དགེ་བ་རྣམས་ཐམས་ཅད་ཡོངས་སུ་སྤོང་བར་བྱེད་པ་དང་། རྟག་པ་ཉིད་དུ་ཡང་བདེ་བར་རྒྱུ་བར་འགྱུར་རོ། །གང་དག་གི་བློ་རྣམ་པར་གཡེང་བར་མ་གྱུར་པ་རྣམས་ནི་སྒྲ་དང་རེག་བྱ་དང་རོ་དང་
གཟུགས་དང་དྲི་རྣམས་ལ་རྟག་པ་ཁོ་ནར་ཡང་དེའི་སེམས་མཉམ་པར་བཞག་པར་འགྱུར་རོ། །དེའི་སེམས་མཉམ་པར་བཞག་པའི་ཕྱིར་ན་དགེ་བའི་ཆོས་རྣམས་མངོན་པར་འཕེལ་བར་འགྱུར་རོ། །དེ་དག་རྣམས་
ཉིད་ལ་དགའ་བར་འགྱུར་རོ། །འཁོར་བ་ལ་ནི་དགའ་བར་འགྱུར་བ་མ་ཡིན་ནོ། །རྟག་ཏུ་བརྩོན་པ་དང་ལྡན་པར་གྱུར་པས། ཏིང་ངེ་འཛིན་ལ་མཉམ་པར་བཞག་པའི་ཡིད་དེ་ལ་ལམ་རབ་ཏུ་སྐྱེ་བར་འགྱུར་རོ། །རྟག་ཏུ་ལམ་
ལ་བསྟེན་པར་བྱེད་ཅིང་སྒོམ་པར་ཡང་བྱེད་དོ། །ལན་མང་དུ་བྱེད་དོ། །དེ་ནི་ལམ་དེ་དག་བསྟེན་ཅིང་བསྒྲོམས་ལ་ལན་མང་དུ་བྱས་པར་གྱུར་པ་ལས་ལམ་མངོན་དུ་འགྱུར་རོ། །རྟག་པར་རྒྱུན་དུ་ཡང་ལམ་དེ་ཉིད་སྒོམ་པར་བྱེད་པ་
ཡིན་ནོ། །དེ་ལམ་གྱི་རྗེས་སུ་རྟོགས་པའི་བློ་བསྟེན་པར་བྱེད་ཅིང་། དེ་སྟེན་པར་གྱུར་པ་ལས་ཀྱང་ཀུན་དུ་སྦྱོར་བ་རྣམས་དང་བྲལ་བར་འགྱུར་རོ། །བག་ལ་ཉལ་རྣམས་ནི་འདྲུལ་བར་འགྱུར་རོ། །འདིའི་ཀུན་དུ་སྦྱོར་བ་གང་དག་དང་
ཡོངས་སུ་བྲལ་བར་གྱུར་ན། འདི་ལྟ་སྟེ་རྗེས་སུ་ཆགས་པའི་ཀུན་དུ་སྦྱོར་བ་དང་ཁོང་ཁྲོ་བའི་ཀུན་དུ་སྦྱོར་བ་དང་མ་རིག་པའི་ཀུན་དུ་སྦྱོར་བ་དང་ང་རྒྱལ་གྱི་ཀུན་དུ་སྦྱོར་བ་དང་ཕྲག་དོག་གིས་ཀུན་དུ་སྦྱོར་བ་དང་སེར་སྣའི་ཀུན་དུ་སྦྱོར་བ་
སྟེ་དེའི་ཀུན་དུ་སྦྱོར་བ་དེ་དག་རྣམས་དང་རབ་ཏུ་བྲལ་བ་ཡིན་ནོ། །འདི་ནི་བག་ལ་ཉལ་རྣམས་གང་དག་རུལ་བར་གྱུར་པ་ཡིན་ན་འདི་ལྟ་སྟེ། འདོད་པའི་འདོད་ཆགས་ཀྱི་བག་ལ་ཉལ་བ་དང་ཁོང་ཁྲོ་བའི་བག་ལ་ཉལ་དང་སྲིད་པའི་འདོད་
ཆགས་ཀྱི་བག་ལ་ཉལ་དང་མ་རིག་པའི་བག་ལ་ཉལ་དང་ང་རྒྱལ་གྱི་བག་ལ་ཉལ་དང་ལྟ་བའི་བག་ལ་ཉལ་དང་ཐེ་ཚོམ་གྱི་བག་ལ་ཉལ་དང་རྣམས་རུལ་ཅིང་མྱགས་པར་འགྱུར་རོ། །དེ་ལ་འགྲོ་བ་རྣམས་ཐམས་ཅད་དུ་བརྗེ་བསོར་བྱེད་
<pb id="66.69a"/>པ་པོར་གྱུར་པ་ཁམས་གསུམ་གྱིས་བསྡུས་པའི་སྟོབས་པོ་ཆེ་དེ་དག་རྣམས་ནི། རྣམ་པར་གཡེང་བ་མེད་པའི་སེམས་ཀྱིས་ནི་མི་ནུས་པ་ཡིན་ཏེ། མཐོང་བ་དང་སྒོམ་པའི་ལམ་དག་གིས་སོ། །དེ་ལྟར་ན་
སེམས་རྩེ་གཅིག་ཏུ་བྱེད་པར་གྱུར་པ་ནི་དགེ་སྦྱོང་དང་བྲམ་ཟེ་རྣམས་ལ་གཅེས་པ་ཡིན་ཏེ། གང་གི་ཕྱིར་གལ་ཏེ་ན་དགེ་བར་གྱུར་པ་རྣམས་སམ་གལ་ཏེ་ན་མི་དགེ་བར་གྱུར་པ་རྣམས་ཀྱང་རུང་སྟེ། ཆོས་ཐམས་ཅད་ནི་སེམས་
ཀྱི་རྩ་བ་ལས་ཡིན་པའི་ཕྱིར་རོ། །དེའི་ཕྱིར་སྲིད་པའི་འཇིགས་པའི་སྐྱོན་འདི་དག་རྣམས་ཀྱིས་འཇིགས་པས་དེ་ལྟར་རབ་ཏུ་བརྩོན་པས་ལམ་སྟེན་པར་བྱེད་པ་རྣམས་ཐམས་ཅད་ཀྱིས་ཀྱང་རབ་ཏུ་འབད་པས་སེམས་
རྩེ་གཅིག་ཏུ་བྱའོ། །དེ་ལྟར་ན་ཉོན་མོངས་པ་རྣམས་ཟད་པར་བྱ་བར་ནུས་པ་ཡིན་གྱི། གཞན་དུ་ན་ཐོག་མ་མེད་པའི་དུས་ནས་འཇུག་པའི་ཉོན་མོངས་པའི་ཚོགས་གང་ཡིན་པ་རྣམས་གཞོམ་པར་ནུས་པ་ཡང་མ་ཡིན་ནོ། །
དེ་ནས་དུས་དེར་རྨ་བྱའི་མངའ་བདག་གིས་ཚིགས་སུ་བཅད་པ་ཐམས་ཅད་མཁྱེན་པས་གསུངས་པ་འཆད་པ་ཇི་ལྟར། ཡིད་ནི་རྩེ་གཅིག་གྱུར་པ་ཡི། །སྐྱོན་གྱིས་འཇིགས་པའི་རྣལ་འབྱོར་པ། །ཡིད་ཉིད་ཀྱི་ནི་པད་མ་བཞིན། །
ཡིད་ལ་ཟག་མེད་ཆོས་རྣམས་སྐྱེ། །རྩེ་གཅིག་གྱུར་པའི་ཡིད་ཀྱིས་ནི། །དགེ་བའི་ལམ་ནི་སྒོམ་པར་བྱེད། །ཉི་མ་ཤར་བས་མུན་བསལ་ལྟར། །མི་དགེའི་ཆོས་རྣམས་འཇོམས་པར་བྱེད། །གང་གི་ཡིད་ནི་རྩེ་གཅིག་པ། །
རྟག་ཏུ་ཞི་ཞིང་མཉམ་བཞག་པས། །དུག་ལ་བྱ་ཁྱུང་ཇི་ལྟ་བར། །སྐྱོན་རྣམས་ལ་ནི་དེ་འཇིགས་མིན། །གཡོ་བར་གྱུར་པའི་སེམས་འདི་ནི། །རླུང་ཆེན་ཤུགས་དང་འདྲ་བ་ཡིན། །འདུལ་མཁན་ཇི་བཞིན་འཛིན་པ་ཡིས། །
ཇི་ལྟར་བར་ནི་བརྟན་པས་འདུལ། །ཡེ་ཤེས་ཚུལ་ཁྲིམས་ཏིང་འཛིན་གྱིས། །སྐྱོན་གྱི་ནགས་ནི་གཏན་ནས་སྲེག །རུང་དང་བཅས་པ་གང་གིས་ནི། ། ནགས་སྐམས་པ་ལ་མེ་བཞིན་ནོ། །དེ་ཕྱིར་ཤེས་པ་རྟག་ཏུ་སྟེན། །
<pb id="66.69b"/>མི་ཤེས་པ་ཡང་ཡོངས་སུ་སྤོངས། །སྐྱེ་དང་འཆི་བ་སྤངས་པ་ཡི། །བླ་ན་མེད་པའི་གནས་སུ་འགྲོ། །སེམས་གང་རྩེ་གཅིག་འགྱུར་བ་ཡི། །དེ་ནི་རབ་ཏུ་བརྩོན་པར་གྱིས། །དེ་ནི་དུལ་བའི་དབང་གྱུར་པས། །སྐྱོན་སྐྱེད་བྱེད་པ་
མིན་པར་འདོད། །རྟག་ཏུ་གཡོ་བའི་ཡུལ་རྣམས་ནི། །བརྟན་པར་ཡོངས་སུ་བསྡུས་གྱུར་ན། །ལག་ན་རྟེན་པའི་དུག་འདྲ་བའི། །ཆགས་སོགས་ཀྱིས་ནི་གནོད་མི་འགྱུར། །དེ་ཕྱིར་བརྩོན་དང་གཏན་སོགས་པའི། །ཡོན་ཏན་གྱིས་ནི་
ཡིད་མྱུར་ཁྲིད། །སྲེད་ཆུ་ལམ་གསུམ་འགྲོ་བ་ལས། །འགོར་བ་མེད་པར་རྒལ་བར་གྱིས། །དེ་ལྟར་རྨ་བྱ་རྣམས་ཀྱི་མངའ་བདག་དེས་གཅིག་ཏུ་སྤྱོད་པའི་དགའ་ལྡན་གྱི་ལྷ་དེ་དག་རྣམས་དང་འཐབ་བྲལ་བ་དེ་དག་རྣམས་ལ་རྣམ་པ་དུ་མ་
རྣམས་སུ་ཕན་པར་གྱུར་པའི་དོན་དུ་ཡང་ཆོས་དེ་སྟོན་པར་བྱེད་དོ། །ལྷ་དེ་དག་རྣམས་ཀྱང་ཡིད་ཤིན་དུ་ལེགས་པར་བསྡམས་པ་དང་། ཡིད་ཤིན་དུ་མཉམ་པར་བཞག་པས་བདེ་བའི་ཡུལ་དེ་དག་རྣམས་ཐམས་ཅད་ཡོངས་སུ་སྤངས་ནས་ཆོས་དེ་
ཉིད་ཁོ་ན་ཉན་པར་བྱེད་དེ། འཁོར་བས་འཇིགས་པར་གྱུར་པ་དེ་དག་རྣམས་ཀྱི་ཡིད་དེ་དག་རྟོགས་ནས། སླར་ཉིད་ཀྱང་ཆོས་དེ་དག་ཉིད་སྟོན་པར་བྱེད་པ་ནི་ཇི་ལྟར་འདོད་པ་སྡུག་པ་ཡིད་དུ་འོང་བ། བག་མེད་པ་རྣམས་ཐམས་
ཅད་ཀྱི་ལྕགས་ཀྱུ་ལྟ་བུར་གྱུར་པའི་ཆོས་གཞན་ཡང་ཐེག་པ་ཆེན་པོ་ལ་ལེགས་པར་གནས་པ་རྣམས་ཀྱིས་ཡིད་ལ་བྱའོ། །འདི་དག་ཀྱང་གང་ཞེ་ན། འདི་ལྟ་སྟེ་འཆི་བ་རྗེས་སུ་དྲན་པའོ། །གང་གི་ཡིད་ལ་འཆི་བ་རྗེས་སུ་
དྲན་པ་ཡོད་པར་གྱུར་ཞིང་། རྟག་ཏུ་ཡང་བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་ན། ཇི་ལྟར་སྡུག་བསྔལ་འདི་དག་ནི་ལུས་ཅན་རྣམས་ཐམས་ཅད་ལ་སོ་སོར་མཚུངས་པ་ཡིན་ཏེ། ཕྱིར་བཟློག་དུ་མྱེད་པ་
སྐྱེས་པ་རྣམས་ཐམས་ཅད་ལ་ནི་ཅི་ནས་ཀྱང་འབྱུང་བར་འགྱུར་བ། བདེན་ངེས་པར་འབྱུང་བ་རྣམས་ནི་འདུན་ཞིང་ཡིད་དུ་འོང་བ་ཐམས་ཅད་ཀྱང་ཐ་དད་དུ་འགྱུར་བ་མེད་པར་འགྱུར་བ་རྣམ་པར་འགྱེས་པ་རྣམ་པར་བྲལ་བ་
<pb id="66.70a"/>རྣམ་པར་བྱེ་བར་འགྱུར་བ་ཡིན་ནོ། །བདག་ཅག་ནི་འཇིག་རྟེན་འདི་ནས་ཤི་འཕོས་པར་གྱུར་ནས་གཞན་རྣམས་སུ་སྐྱེ་བར་འགྱུར་བ་ཡིན་ལ། གལ་ཏེ་ཤེད་ན་བདེ་བ་དང་སྡུག་བསྔལ་རྣམས་ཀུན་དུ་འཐོབ་
པར་འགྱུར་ཏེ། ལས་ལ་ཞོན་པར་གྱུར་པའི་སེམས་ཅན་དེ་དག་རྣམས་རང་གི་ལས་ཀྱི་འབྲས་བུ་རྣམས་ཀྱི་ལམ་གྱི་ཟས་ཟ་བར་བྱེད་པས་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་འགྱུར་རོ། །འདི་ནི་སྐྱེ་བ་དང་འཆི་
བའི་དུས་བྱུང་བར་གྱུར་པ་ན་འགའ་ཞིག་ལ་ཡང་འགའ་ཞིག་གི་ཡང་གྲོགས་མེད་དོ། །དེ་ལ་དགེ་བ་དང་མི་དགེ་བའི་ལས་དེ་དག་རྣམས་གང་གི་ཕྱིར་དུས་དེ་ནི་གྲོགས་སུ་གྱུར་པ་ཡིན་ནོ། །གང་གི་ཕྱིར་ལེགས་པར་བྱས་
པ་རྣམས་ཀྱིས་ནི་མ་དང་ཕ་ལྟ་བུར་གྱུར་པ་ཡིན་ནོ། །ཉེས་པར་བྱས་པ་རྣམས་ཀྱིས་ནི་དགྲ་བོ་ལྟ་བུར་གྱུར་པས་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་བྱེད་པར་འགྱུར་རོ། །དེའི་ཕྱིར་ལེགས་པར་
སྤྱད་པ་རྣམས་ནི་རྟག་ཏུ་གྱིས་དང་། ཉེས་པར་སྤྱད་པ་རྣམས་ནི་སྤང་བར་བྱ་བ་ཡིན་ནོ། །དེས་འཆི་བ་རྗེས་སུ་དྲན་པ་གང་ཡིན་པ་དེ་དེ་ལྟར་བཤད་པ་ན། དེའི་ཚེ་ན་འདིའི་ཡིད་སྐྱོ་བར་གྱུར་པས་ཡུལ་རྣམས་ལ་
ཐོག་རྡུངས་སུ་འཇུག་པ་མ་ཡིན་ནོ། །འདོད་ཆགས་དང་ཞེ་སྡང་དང་གཏི་མུག་རྣམས་ཀྱིས་ཀྱང་འཕྲོགས་པར་མི་འགྱུར་རོ། །བུ་དང་ཆུང་མ་དང་རང་གི་སྐྱེ་བོ་རྣམས་ཀྱི་དོན་དུ་མི་དགེ་བའི་ལས་རྣམས་མི་བྱེད་དོ། །འཆི་
བའི་འཇིགས་པས་སྐྲག་པར་གྱུར་པའི་ཁྱིམ་པ་རྣམས་ཐམས་ཅད་ཀྱང་ཡིད་རབ་ཏུ་ཞི་བར་འགྱུར་ན། རབ་ཏུ་བྱུང་བ་རྣམས་ལྟ་སྨོས་ཀྱང་ཅི་དགོས། རབ་ཏུ་བྱུང་བ་ཡང་འཆི་བ་རྗེས་སུ་དྲན་པར་བྱེད་པ་ལས་བརྒྱ་ལ་
ཞིག་ལ་ཡང་ཚུལ་ཁྲིམས་འཆལ་བར་མི་འགྱུར་རོ། །ཡུལ་རྣམས་ལ་དགའ་བར་མི་འགྱུར་རོ། །ཡུལ་ལྗོངས་རྣམས་སུ་རྒྱུ་བར་མི་བྱེད་དོ། །ལྗོངས་རྣམས་རྒྱུ་བར་བྱེད་པས་ཀྱང་སེམས་རྣམ་པར་གཡེང་བར་བྱེད་པ་ཡིན་པ་
<pb id="66.70b"/>དང་། འདུ་འཛི་དེ་དག་རྣམས་ཐམས་ཅད་ཀྱི་རྩ་བར་གྱུར་པ་ཡང་བུད་མེད་ཀྱི་འགྲོ་བ་རྣམས་ཡིན་པ་དང་། ཐམས་ཅད་ཀྱི་ཡང་སྐྱེ་མཆོད་དུ་གྱུར་པ་དེ་ནི་དགེ་སློང་འདིས་སྤོང་བར་བྱེད་དོ། །འཆི་བ་རྗེས་སུ་དྲན་པ་དེ་ལྟར་སེམས་པར་
བྱེད་དོ། །ཇི་ལྟར་ལྗོངས་རྒྱུ་བ་ལ་མངོན་པར་དགའ་བ་རྣམས་ཡང་དགེ་བའི་ཆོས་རྣམས་ལས་འགའ་ཞིག་ཀྱང་སེམས་ལ་མེད་ལ། འཆི་བའི་ཡུལ་དང་དུས་སུ་ཡང་དེ་དག་རྣམས་ཐམས་ཅད་བདག་ལ་ཕན་པ་མ་ཡིན་པ་དང་བདེ་
བ་མ་ཡིན་པར་འགྱུར་རོ། །གང་གི་ཚེ་བདག་ལ་གྲོག་མ་དང་ཁབ་ལ་སོགས་པའི་ཀླུང་རྣམས་ཀྱིས་འཆི་བའི་ཡུལ་དང་དུས་སུ་རབ་ཏུ་འདེབས་པར་བྱེད་པ་དེའི་ཚེ་ན་བདག་ལ་སྐྱབས་སམ་སྐྱོབ་པ་གང་ཞིག་འབྱུང་བར་འགྱུར་། 
རང་རང་གི་ལས་ཀྱི་ཞགས་པས་ཀུན་དུ་བཅིངས་ནས་འདི་ནས་འཇིག་རྟེན་ཕ་རོལ་ཏུ་འཁྲིད་པར་བྱེད་པ་ན། འདི་ནི་མ་འམ་ཕ་འམ་སྤུན་ཟླ་འམ་རང་གི་སྐྱེ་བོ་འམ་གྲོགས་པོ་དང་གཉེན་བཤེས་ཀྱི་ཚན་པར་གྱུར་པའི་སྐྱབས་མཆི་
བའི་ཡུལ་དང་དུས་བྱུང་བར་གྱུར་པ་ནི་མེད་དོ། །དེས་འཆི་བ་རྗེས་སུ་དྲན་པ་ཡང་དེ་ལྟར་སྒོམ་པར་བྱེད་དོ། །དེའི་ཚེ་སྦྱིན་པ་དང་ཚུལ་ཁྲིམས་དང་ཤེས་རབ་རྣམས་ལ་མངོན་པར་དགའ་བར་འགྱུར་རོ། །དེ་ལྟར་ལེགས་པར་བྱེད་
པར་གྱུར་པ་དེ་རྣམས་ཀྱི་དགེ་བའི་ལས་མངོན་པར་འཕེལ་བར་འགྱུར་རོ། །མི་དགེ་བའི་ལས་རྣམས་དང་ཡོངས་སུ་འབྲལ་བར་འགྱུར་རོ། །དེ་ལས་དེ་དག་རྣམས་ཀྱིས་ལྷ་དང་མི་རྣམས་སུ་བདེ་བ་ལ་ལོངས་སྤྱད་ནས་ཕྱི་ནས་
མྱ་ངན་ལས་འདས་པ་ཐོབ་པར་འགྱུར་རོ། །དེའི་ཕྱིར་ན་ཡོན་ཏན་དེ་དག་རྣམས་གོ་བར་བྱས་ལ་བུད་མེད་དམ་སྐྱེས་པ་འམ། ཁྱིམ་པ་འམ་རབ་ཏུ་བྱུང་བ་འམ་དགེ་སྦྱོང་ངམ་བྲམ་ཟེ་རྣམས་ཀྱིས་ཀྱང་རྟག་པར་འཆི་བ་རྗེས་སུ་
དྲན་པ་བསྒོམ་པར་གྱིས་ཤིག །རྗེས་སུ་དྲན་པར་གྱུར་ན་ནི་འཆི་བདག་གི་འཇིགས་པས་འཇིགས་པའི་སྐྱེས་བུ་ནི་མི་དགེ་བའི་ལས་རྣམས་ཐམས་ཅད་མི་བྱེད་དོ། །ཡིད་ཀྱིས་ཀྱང་སྒོམ་པར་བྱེད་པ་ལ་དེ་བཞིན་དུ། 
<pb id="66.71a"/>སེམས་ཅན་ཐམས་ཅད་འཆི་བར་འགྱུར་ཏེ། ལྷ་དང་མི་དང་དམྱལ་བ་དང་ཡི་དགས་ཀྱི་ཡུལ་དང་དུད་འགྲོ་རྣམས་ན་ཡང་གང་དག་འཆི་བདག་གི་དབང་དུ་མི་འགྲོ་བའི་གནས་དེ་ནི་ཡོད་པ་མ་ཡིན་ནོ། །དེ་དེ་ལྟར་སྒོམ་
པར་བྱེད་པ་ན་འཇིག་རྟེན་ཕ་རོལ་གྱི་འཇིགས་པས་འཇིགས་པའི་སེམས་སྒྲ་དང་རེག་བྱ་དང་རོ་དང་གཟུགས་དང་དྲི་ལ་རབ་ཏུ་རྒྱུག་པར་མི་འགྱུར་རོ། །རྟག་པ་དང་བརྟན་པ་དང་ཐེར་ཟུག་གི་བློར་ཡང་མི་འགྱུར་རོ། །དེ་མི་རྟག་པ་དང་
སྡུག་བསྔལ་བ་དང་སྟོང་པ་ཉིད་དང་བདག་མེད་པ་རྣམས་ཀྱི་ཡང་བློར་འགྱུར་རོ། །དེ་གང་གི་ཚེ་འཆི་བ་རྗེས་སུ་དྲན་པར་གྱུར་པ་དེ་ལ་ནི་སྐྱོན་རྣམས་ཐམས་ཅད་ཀྱིས་གནོད་པར་མི་འགྱུར་ཞིང་། རྟག་པར་རྒྱུན་མི་འཆད་པར་ཡང་དགེ་
བ་ལ་སེམས་པར་འགྱུར་རོ། །ཡིད་ལ་བྱེད་པ་རྣམས་ཀྱང་མངོན་པར་འཕེལ་བར་འགྱུར་རོ། །འཆི་བ་རྗེས་སུ་དྲན་པ་རྟག་པར་རྒྱུན་དུ་བསྟེན་ཅིང་བསྒོམས་ལ་ལན་མང་དུ་བྱེད་པར་གྱུར་པ་དེ་ལ་ནི་ཡིད་ལ་བྱེད་པའི་དམིགས་པ་རྟག་ཏུ་སྐྱེ་
བར་འགྱུར་རོ། །ཇི་ལྟར་འོག་དང་ཐད་ཀ་རྣམས་ན་ཡང་གང་དག་མ་ཞིག་པ་དང་མ་ལྷུང་བ་དང་། བྱེ་བར་མ་གྱུར་པ་དང་རྣམ་པར་འགྱུར་བའི་ཆོས་སུ་མ་གྱུར་པ་ནི་འདི་ནི་གནས་ཡོད་པ་མ་ཡིན་ཏེ། རིའི་ཁྲོད་དགའ་བར་གྱུར་པ་བརྒྱ་
སྟོང་རྣམས་ལས། ཇེ་ཐོག་མར་རི་ཐམས་ཅད་ཀྱི་རྒྱལ་པོ་རི་རབ་ལྷུན་པོ་ཡང་བསྐལ་པའི་མེས་ཉེ་བར་བཅོམ་ནས་མེད་པར་འགྱུར་ན། ཨེ་མའོ་བདག་གི་ལུས་གནས་པར་འགྱུར་རམ་ཅི། མཐའ་ཡས་པའི་རྒྱ་མཚོ་ཆུ་ཀླུང་
རྣམས་ཐམས་ཅད་ཀྱི་བདག་པོར་གྱུར་པ་ཀླུ་རྣམས་ཐམས་ཅད་ཀྱི་གནས་དང་ལྷ་མ་ཡིན་རྣམས་ཡང་སྟེ། ཉི་མ་བདུན་གྱིས་ངེས་པ་ཁོ་ནར་ཉེ་བར་སྐམས་པར་འགྱུར་བ་ཡིན་ན། བདག་གི་ལུས་ལ་ལྟ་སྨོས་ཀྱང་ཅི་དགོས་
མདོར་བསྡུ་ན་འདོད་པའི་ཁམས་དང་གཟུགས་ཀྱི་ཁམས་དང་གཟུགས་མེད་པའི་ཁམས་དང་ཁམས་གསུམ་པོ་དེ་དག་རྣམས་ཐམས་ཅད་ཀྱང་མི་རྟག་པ་དང་མི་བརྟན་པ་དང་ཐེར་ཟུག་མ་ཡིན་པ་དང་ཡོངས་སུ་རྣམ་པར་འགྱུར་བའི་
<pb id="66.71b"/>ཆོས་ཅན་ཡིན་ན། བདག་གི་ལུས་དང་སྲོག་ནི་མི་རྟག་པ་དང་མི་བརྟན་པ་དང་ཐེར་ཟུག་མ་ཡིན་པ་དང་རྣམ་པར་འགྱུར་བའི་ཆོས་ཅན་དུ་འབྱུང་བར་འགྱུར་བ་ལྟ་སྨོས་ཀྱང་ཅི་དགོས། དེ་གང་གི་ཚེ་དེ་ལྟར་རྟག་པར་རྒྱུན་དུ་
ཤིན་དུ་མཉམ་པར་བཞག་པའི་ཡིད་ཀྱིས་གཅིག་ཏུ་ངེས་པར་དགེ་བ་ཡིད་ལ་བྱེད་པར་གྱུར་པའི་བློས་དེ་དག་སྒོམ་པར་བྱེད་པ་དེའི་ཚེ་འདི་འགའ་ཞིག་ལ་ཡང་མངོན་པར་ཞེན་པར་མི་འགྱུར་རོ། །ཀུན་དུ་ཆགས་པ་མེད་པར་གྱུར་
པའི་བློས་ནི་འདོད་ཆགས་རྣམས་འགའ་ཞིག་གམ་ཞེ་སྡང་གིས་ཀྱང་འཆིང་བར་མི་འགྱུར་རོ། །དེའི་འདོད་ཆགས་དང་ཞེ་སྡང་དག་རྟག་པར་རབ་ཏུ་བཅོམ་པས་གཏི་མུག་ཀྱང་མེད་པར་འགྱུར་རོ། །དེ་རྣམས་སྐྱོན་མ་ལུས་
པ་ལས་གྲོལ་བར་གྱུར་པས་མཆོག་ཏུ་འཆི་བ་མེད་པ་དང་རྒ་བ་མེད་པ་དང་ཟད་པ་མེད་པའི་གོ་འཕང་་ཐོབ་པར་འགྱུར་རོ། །དེའི་ཕྱིར་ན་འཆི་བ་རྗེས་སུ་དྲན་པ་དེ་དག་ལ་དམིགས་པར་བྱའོ། །དེའི་ཕྱིར་དྲན་པ་རྣམས་ཐམས་
ཅད་ཀྱི་མཆོག་ཏུ་གྱུར་པ་འདི་ནི་འདི་ལྟ་སྟེ་འཆི་བ་རྗེས་སུ་དྲན་པའོ། །འཆི་བ་རྗེས་སུ་དྲན་པ་སྒོམ་པར་བྱེད་པ་རྣམས་ལ་ཡོན་ཏན་གཞན་ཡང་ཡོད་དོ། །དགེ་སྦྱོང་ངམ་བྲམ་ཟེ་ཡང་རུང་སྟེ། གང་གི་ཚེ་དེ་ཉིད་སྒོམ་པར་བྱེད་
པ་དེའི་ཚེ། ལུས་པོ་སྡུག་བསྔལ་གྱི་སྒྲོམ་བུ་ལྟ་བུར་གྱུར་པ་ལ་སོ་སོར་རྟོག་པར་བྱེད་དོ། །ཇི་ལྟར་སྡུག་བསྔལ་རྣམས་རིག་པར་གྱུར་པ་ཡིན་ན། ཇི་ལྟར་བདག་གི་ལུས་འདི་དག་ལ་ལུས་ནི་ནད་རྣམས་ཀྱིས་དང་འཆི་
བདག་ཉེ་བར་འོངས་པས་ཀྱང་ཡིད་ཉེ་བར་འཇོམས་པར་འགྱུར་རོ། །འཆི་བདག་གི་ཞགས་པ་དེས་བདག་ཉིད་ཀུན་དུ་བཅིངས་པར་གྱུར་པས་ངས་ཅི་ཞིག་བྱར་ཡོད། སྦྱིན་པ་དང་ཚུལ་ཁྲིམས་དང་ཤེས་རབ་ཀྱང་
བདག་གིས་བསྒོམ་པར་ནི་མི་ནུས་སོ། །དེའི་ཕྱིར་ན་ཇི་སྲིད་དུ་འཆི་བདག་དེ་ཡིད་ལ་འོངས་པར་མ་གྱུར་པ་དེ་སྲིད་དུ་སྦྱིན་པ་དང་ཚུལ་ཁྲིམས་དང་ཤེས་རབ་རྣམས་བསྒོམ་པར་བྱའོ། །སེམས་ཅན་རྣམས་ཐམས་ཅད་
<pb id="66.72a"/>ཀྱི་སྲོག་འཇོམས་པར་བྱེད་པ་པོའི་འཆི་བདག་རིང་པོ་མི་ཐོགས་པར་འོང་བར་འགྱུར་རོ། །དགེ་སྦྱོང་དང་བྲམ་ཟེ་དེ་དག་གང་ཁོ་ན་འཆི་བ་རྗེས་སུ་དྲན་པ་གཅིག་ཏུ་སེམས་ལ་བྱེད་པ་རྣམས་ལ་ནི། དེ་ལས་འདིའི་
ཡིད་ལ་བྱེད་པ་རྣམས་འབྲས་བུ་ཡོད་པ་དང་མྱ་ངན་ལས་འདའ་བའི་མཐར་ཐུག་པར་ཡང་འགྱུར་རོ། །གཞན་ཡང་རྣམ་པ་གཞན་གྱི་སྒོ་ནས་ཀྱང་འཆི་བ་དེ་ཉིད་རྗེས་སུ་དྲན་པར་བྱེད་དེ། གང་ཞེ་ན་འདི་ལྟ་སྟེ། གཟུགས་ཀྱི་ཕུང་
པོ་འདི་ནི་སྟོང་པ་ཉིད་དོ། །ལུས་འདི་ནི་སྟོང་པ་མི་རྟག་པའོ། །འདུས་བྱས་ཀྱི་ཆོས་འདི་དག་རྣམས་ཐམས་ཅད་ཀྱང་མི་རྟག་པ་དང་སྡུག་བསྔལ་བ་དང་སྟོང་པ་དང་བདག་མེད་པ་ཡིན་ཏེ། སྐད་ཅིག་མྱུར་བར་འཇུག་པས་
ཤིན་དུ་གཡོ་བ་རབ་ཏུ་ཉམས་པར་འགྱུར་བའི་ཆོས་ཅན་མེད་པ་ཆད་པ་སྟོང་པ་སྙིང་པོ་མེད་པ་ཟོ་ཆུན་འཁོར་བ་དང་དྲི་ཟའི་གྲོང་ཁྱེར་དང་འདྲ་བར་གྱུར་པའོ། །ཀྱེ་མ་ཇི་ལྟར་འདུས་བྱས་ཀྱི་ཆོས་འདི་དག་རྣམས་
ཐམས་ཅད་པ་དེ་དག་དང་ལུས་འདི་དག་སྲོག་ཀྱང་དབུ་བ་དང་ཆུའི་ཆུ་བུར་དང་འདྲ་བར་སྙིང་པོ་མེད་པ་དྲི་ཟའི་གྲོང་ཁྱེར་དང་འདྲ་བ་ཡིན་ནོ། །གནས་སྐབས་རྣམས་ཐམས་ཅད་ཀྱི་ཐམས་ཅད་དུ་ཡང་བདག་འཆི་བར་འགྱུར་
བའི་འཇིགས་པའི་གནས་ཆེན་པོར་དེ་དག་རྣམས་འབྱུང་ངོ་། །དེའི་ཕྱིར་ན་སྙིང་པོ་བླང་བར་གྱིས་དང་དགེ་བ་ནི་རྣམ་པ་གསུམ་མོ། །མི་དགེ་བ་ཡང་རྣམ་པ་གསུམ་ཉིད་ནི་ཡོངས་སུ་སྤང་བར་བྱའོ། །དེ་བཞིན་དུ་ཡང་
འཆི་བ་རྗེས་སུ་དྲན་པར་བྱའོ། །དེ་ནི་དགེ་སྦྱོང་ངམ་བྲམ་ཟེ་རྣམས་ལ་གཅེས་པར་གྱུར་པ་ཡིན་ནོ། །རང་གི་སེམས་ལ་བསྒོམས་པས་ཡིད་ལ་བྱའོ། །དེ་ནས་དེའི་དུས་འདིར་རྨ་བྱའི་མངའ་བདག་དེས་ཚིགས་སུ་
བཅད་པ་བརྗོད་པ་ཇི་ལྟར། གང་གིས་འཇིག་རྟེན་འདིར་འཇོམས་པའི། །འཇིགས་པ་ཆེན་པོའི་དགྲ་བོ་དྲུག །རྒ་དང་ན་དང་འཆི་བདག་དང་། །འདོད་ཆགས་ལ་སོགས་དྲི་མ་གསུམ། །དགེ་བའི་རྫས་ནི་འཕྲོག་
<pb id="66.72b"/>པ་ཡི། །རྐུན་མ་ཡང་ནི་ཡུལ་ལྔ་ཡིན། །དགྲ་རྣམས་གྲོགས་པོའི་གཟུགས་ཀྱིས་ནི། །སྲིད་པའི་ངམ་གྲོག་དག་ན་རྒྱུ། །བག་མེད་པས་ནི་གང་བའི་སེམས། །ཡུལ་རྣམས་ཀྱིས་ནི་འཕེལ་བར་བྱེད། །སྐྱེས་བུ་མྱུར་དུ་
གཞོམ་པ་ནི། །དམྱལ་དང་ཡི་དགས་རིགས་རྣམས་ལ། །སྡུག་བསྔལ་ལ་སོགས་བདེན་པ་ཡང་། །གང་ཚེ་ཤེས་པས་རྟོགས་པ་ཡི། །དེ་ཚེ་སྐྱེས་བུ་བླ་མེད་གྱིས། །བདེ་ལེགས་ཤིས་པའི་གནས་ཐོབ་འགྱུར། །
སྐྱོན་རྣམས་རྩད་ནས་གདོན་པ་དང་། །ཡོན་ཏན་སྤེལ་ལ་ཀུན་དུ་སྤྱོད། །སྡིག་པའི་གྲོགས་པོ་མི་བྱ་ཞིང་། །ལེ་ལོ་ཅན་ཁ་ཕྱིར་ཕྱོགས་གྱིས། །བརྩོན་འགྲུས་བརྩམས་ཤིང་དྲན་དང་ལྡན། །དགེ་སྦྱོང་ཤེས་རབ་དཔུང་གཉེན་
ཅན། །རྒ་དང་འཆི་བ་སྤངས་པ་ཡི། །བླ་ན་མེད་པའི་གནས་སུ་འགྲོ། །དབང་པོ་དང་ནི་དབང་དོན་ཡང་། །གང་ཚེ་དེ་ཉིད་ཁོ་ན་རིག །དེ་ཚེ་ཤེས་རབ་ལ་བརྟེན་ནས། །སྲིད་པའི་རྒྱ་མཚོ་ལས་རྒལ་ལོ། །ང་རྒྱལ་ཅན་དང་ལེ་ལོ་ཅན། །
ཐམས་ཅད་ལ་ནི་རྟོགས་དགོས་ཅན། །ཁེངས་དང་སྡིག་བློ་ཅན་རྣམས་ནི། །མཁས་པས་གྲོགས་པོ་བྱ་བ་མིན། །ཤིན་དུ་བརྩོན་ལྡན་རང་བཞིན་འཇམ། །ཆོས་ལ་གནས་དང་སྐྱོན་སྤངས་པ། །ཡང་དག་ལྟ་དང་ཙབ་ཧྲལ་
མེད། །གྲོགས་པོར་བསྟེན་གྱིས་མཛེས་པ་ཡིན། །སྡིག་ཅན་གྲོགས་པོའི་སྣོད་མ་ཡིན། །སྣོད་ནི་བླ་མེད་སྐྱེས་བུ་ཡིན། །བླ་མེད་སྣོད་དུ་བྱས་པ་ན། །སྐྱོན་རྣམས་ཀྱིས་ནི་འཇིགས་པ་མེད། །སྐད་ཅིག་ཐང་ཅིག་ཡུད་ཙམ་
དང་། །ཉིན་དང་མཚན་མོ་དེ་བཞིན་དུས། །འཆི་བ་སེམས་དང་བརྟན་པ་ཡིས། །དེ་ལས་བཟློག་ཐབས་མེད་པ་ཡིན། །གང་འདི་འཆི་བ་འབྱུང་བ་ནི། །དྲན་པའི་མཆོག་ཏུ་རབ་ཏུ་བསྔགས། །དེ་བསྟེན་པ་ནི་ཞི་བའི་
མཆོག །རྙོག་དང་བྲལ་བར་འགྲོ་བ་ཡིན། །འཆི་བདག་འཇིགས་པ་དྲན་ནས་ནི། །སྐྱོན་ལ་ཇི་ལྟར་ཡིད་རྒྱུག་འགྱུར། །སྐྱོན་མེད་པས་ཀྱང་དྲི་མ་རྣམས། །ཐམས་ཅད་རྟག་ཏུ་ཞི་བར་འགྱུར། །བག་ཡོད་གོ་འཕང་འདི་མཆོག་ཏུ། །
<pb id="66.73a"/>དེ་བཞིན་གཤེགས་པ་རྣམས་ཀྱིས་གསུངས། །གང་ཡང་འཆི་བདག་རྟག་དྲན་དང་། །མི་དགེ་རྣམས་ཀྱང་སྤང་བར་གྱིས། །ཞེས་བྱའོ། །དེ་ལྟར་རྨ་བྱ་རྣམས་ཀྱི་མངའ་བདག་དེས་དགའ་ལྡན་གྱི་ལྷ་དེ་དག་རྣམས་
དང་འཐབ་བྲལ་བ་དེ་དག་རྣམས་དང་ཆོས་སྟོན་པར་བྱེད་དོ། །ཆོས་གཞན་ཡང་ཐེག་པ་ཆེན་པོ་ལ་རབ་ཏུ་གནས་པའི་དགེ་སྦྱོང་དང་བྲམ་ཟེ་རྣམས་ལ་གཅེས་པར་གྱུར་པ་ཡོད་དོ། །འདི་ཡང་གང་ཞེ་ན། འདི་ལྟ་སྟེ་གཟུགས་དང་
རིགས་དང་དབང་ཕྱུག་གི་རྒྱགས་པ་དང་ཀུན་དུ་བྲལ་བར་བྱེད་པའོ། །གཟུགས་དང་རིགས་དང་བཙན་ཕྱུག་གི་རྒྱགས་པ་ལ་ཆགས་པས་ཀྱང་བྱིས་པ་རྣམས་ལུས་ཀྱིས་ཉེས་པར་སྤྱད་པ་རྣམས་སྤྱོད་དོ། །ལུས་ཇི་ལྟ་བ་དེ་བཞིན་
དུ་ངག་དང་ཡིད་ཀྱིས་ཀྱང་སྤྱོད་པར་བྱེད་དོ། །རྒྱུ་དེ་དང་རྐྱེན་དེས་ཀྱང་ལུས་ཞིག་པར་གྱུར་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །དུད་འགྲོའི་སྐྱེ་གནས་དང་དེ་བཞིན་དུ་ཡི་དགས་ཀྱི་ཡུལ་རྣམས་
ལ་ཡང་སྟེ། དེ་དང་དེ་དག་རྣམས་ལ་དེའི་སྐྱེ་བ་བརྗེ་བསོར་བྱེད་པར་གྱུར་པ་ན། རྣམ་པར་རྟོག་པ་དུ་མར་སྡུག་བསྔལ་རྣམ་པ་མང་པོ་རྣམས་སྐྱེ་བར་འགྱུར་བ་དེ་དག་རྣམས་གང་ཡིན་པའི་མིང་ཙམ་ཡང་ཤེས་པར་སླ་བ་མ་ཡིན་
ནོ། །དེའི་ཕྱིར་སྐྱོན་གྱི་འཇིགས་པ་འདི་དག་རྣམས་ཤེས་པར་གྱིས་ལ་གཟུགས་དང་རིགས་དང་དབང་ཕྱུག་གི་རྒྱགས་པ་དང་བྲལ་བར་འགྱུར་ཞིང་གྱུར་པ་གང་ཡིན་པ་དེ་ནི་ལུས་དང་ངག་དང་ཡིད་ཀྱི་ཉེས་པར་སྤྱོད་པར་མི་བྱེད་དོ། །
ཡང་དག་པ་ཇི་ལྟ་བ་བཞིན་དུ་གྱུར་པས། ལྟ་བར་བྱེད་པ་ནི་མི་རྟག་པ་དང་སྡུག་བསྔལ་བ་དང་སྟོང་པ་དང་བདག་མེད་པའི་རྣམ་པ་རྣམས་སུ་དང་། གསོག་གསོབ་སྙིང་པོ་མེད་པ་དང་མི་གཙང་བ་རྣམས་ཀྱི་སྣོད་དུ་
གྱུར་པ་སྐྲ་དང་སྤུ་དང་སེན་མོ་དང་སོ་དང་ཁྲག་དང་ལྤགས་པའི་ཚོགས་ལ་སོགས་པར་གྱུར་པ་རུས་པའི་འཁྲུལ་འཁོར་དུ་མ་དང་། རྒྱུས་པ་དང་ཞག་དང་གཅིན་དང་རྟུག་པ་རྣམས་ཀྱིས་ཀུན་དུ་གང་བར་གྱུར་པའི་
<pb id="66.73b"/>བདག་གི་གཟུགས་འདི་དང་པོར་གཙང་བ་མ་ཡིན། བར་དུ་མ་ཡིན། ཐ་མར་མ་ཡིན་ཏེ། ལས་དང་ཉོན་མོངས་པ་དུ་མ་རྣམས་ཀྱིས་ཀུན་དུ་སྐྱེས་པ་འདི་ནི་སྙིང་པོར་གྱུར་པ་ནི་ཅུང་ཟད་ཀྱང་ཡོད་པ་མ་ཡིན་ནོ། །རྟག་པ་
ཡང་མ་ཡིན་ཞིང་བདག་དང་བཅས་པ་ཡང་མ་ཡིན་ནོ། །བདག་འཆི་བར་གྱུར་པའི་ཡུལ་དང་དུས་ཀུན་ཏུ་བྱུང་བ་ན་ལུས་འདི་གོམ་པ་གང་ཡང་འགྲོ་བ་དང་རྗེས་སུ་འགྲོ་བར་འགྱུར་བ་ཡང་མ་ཡིན་ནོ། །དུར་ཁྲོད་དུ་ཡང་མེས་སྲེག་
པར་བྱེད་པ་འབྱུང་བར་འགྱུར་ཞིང་། ཀུན་དུ་དྲངས་ནས་བྱ་རྒོད་དང་འུག་པ་དང་ལྕེ་སྤྱང་དང་ཁྭ་ཏ་ལ་སོགས་པ་རྣམས་ཀྱིས་ཀྱང་ཟ་བར་བྱེད་པར་འགྱུར་གྱིས་ཞེས་དེ་ལྟར་སྒོམ་པར་བྱེད་པའི་སྐྱེས་བུ་དམ་པ་དེའི་གཟུགས་དང་བཙན་ཕྱུག་
གི་རྒྱགས་པ་གང་ཡིན་པ་འདི་དག་དེས་ཐམས་ཅད་ནས་ཐམས་ཅད་དུ་བྲལ་བར་འགྱུར་བ་འམ་མགོ་གནོན་པར་འགྱུར་རོ། །གཞན་ཡང་གང་གི་ཚེ་ཇི་ལྟ་ང་ནི་བཟང་པོའི་རིགས་སུ་སྐྱེས་པ་ཡིན་ནོ་ཞེས་དགེ་སྦྱོང་དང་བྲམ་ཟེ་
འདི་དག་རྣམས་ལ་རིགས་ཀྱི་རྒྱགས་པ་སྐྱེས་པར་གྱུར་ན། དེའི་ཚེ་གལ་ཏེ་ན་གང་ཁོ་ན་རིགས་ཡིན་པ་ཡང་དག་པ་ཇི་ལྟ་བ་ཁོ་ན་བཞིན་དུ་སོ་སོར་རྟོག་པར་བྱེད་དེ། དོན་དམ་པར་ན་རིགས་ནི་ཡོད་པ་མ་ཡིན་གྱི། ཀུན་དུ་བརྟགས་
པ་འབའ་ཞིག་ཙམ་ཁོ་ན་ལ་བྱིས་པ་རྣམས་ཀྱིས་འདི་དག་ཏུ་གོ་བར་ཟད་དོ། །ཇི་ལྟར་རིགས་འདི་དག་རྣམས་ནི་རིགས་མེད་པ་ཡིན་ཏེ་རྒྱུ་མེད་པའི་ཕྱིར་རོ། །དེ་བཞིན་དུ་རུས་ཀྱང་མེད་པ་ཡིན་ནོ། །དགེ་བའི་རྒྱུ་རྣམས་ཀྱིས་
གཞན་ཉིད་ཁོ་ན་རིགས་ཡིན་ནོ། །གང་དག་ཞེ་ན། འདི་ལྟ་སྟེ། གང་ལ་བདེན་པ་དང་ཚུལ་ཁྲིམས་དང་སྦྱིན་པ་དང་ཤེས་རབ་དང་རབ་ཏུ་ཞི་བ་དང་དུལ་བའི་ཡོན་ཏན་རྣམས་ཡིན་ནོ། །གང་དག་རིགས་ངན་པར་གྱུར་ན་ཡང་ཆེན་
པོའི་རིགས་སུ་ལེགས་པར་སྐྱེས་པ་ཡིན་ནོ། །རྒྱུ་གང་གི་ཕྱིར་ཡོན་ཏན་རིགས་ཡིན་པའི་ཕྱིར་དང་སྐྱེ་བ་ནི་རྒྱུ་མཚན་མ་ཡིན་པའི་ཕྱིར་རོ། །དེ་ལྟ་བས་ན་དགེ་སྦྱོང་ངམ་བྲམ་ཟེ་འམ་དེའི་རིགས་ཅན་གཞན་དག་རྣམས་
<pb id="66.74a"/>ཀྱིས་ཀྱང་དེ་ལྟར་སྐྱེ་བ་དང་རིགས་དང་བཙན་ཕྱུག་གིས་རྒྱགས་པར་མི་བྱའོ། །གཞན་ཡང་དེའི་ཚེ་ན་དགེ་སྦྱོང་ངམ་བྲམ་ཟེ་འམ་དེ་དག་གི་རིགས་ཅན་གཞན་རྣམས་ཀྱིས་ཀྱང་གཟུགས་གང་ཡིན་པ་དེ་ཁོ་ན་ཡང་དག་པ་
ཇི་ལྟ་བར་རྣམ་པ་གཞན་གྱི་སྒོ་ནས་སོ་སོར་རྟོག་པར་བྱེད་དོ། །ཇི་ལྟར་བདག་གི་གཟུགས་འདི་ནི་ཇི་ལྟ་བུའི་རྣམ་པར་བདག་བྱིས་པ་ཕྱིས་རྒན་ན་ཉལ་བར་གྱུར་པའི་རྣམ་པ་དེ་ལྟ་བུ་ནི་གོག་འགྲོས་བྱེད་པར་གྱུར་པ་ན་མ་ཡིན་ལ། གོག་
འགྲོས་བྱེད་པའི་རྣམ་པ་དེ་ལྟ་བུ་ནི་ཇི་སྲིད་གཙུག་པུད་བཞག་པ་ན་མ་ཡིན་ཏེ། གཙུག་པུད་ཀྱི་དེ་ལྟར་ནི་ཇི་སྲིད་དུ་ལང་ཚོ་ལ་བབ་པའི་བདག་གི་གཟུགས་འབྱུང་བར་མི་འགྱུར་རོ། །བར་མའི་ན་ཚོད་ཀྱི་རྣམ་པ་ཇི་ལྟ་བུའི་རྣམ་པ་དེ་
ལྟ་བུར་ནི་བདག་གློ་བུར་དུ་འཆི་བའི་དུས་མ་ཡིན་ནོ། །རྣམ་པ་དེ་ལྟ་བུའི་ནི་ཡུན་རིང་བ་ནི་འཆི་བ་ན་ཡང་མ་ཡིན་ནོ། །བདག་གི་གཟུགས་འདི་རོར་གྱུར་ནས་སྦྲང་མ་ལ་སོགས་པ་དག་གིས་ཟ་བར་བྱེད་པ་འབྱུང་བར་འགྱུར་རོ། །དེ་
ལས་ཀུན་ཏུ་བྱུང་བའི་འབུ་གཞན་དག་གིས་ཀྱང་ཟ་བར་བྱེད་ལ་དེ་ལྟ་བུ་རྣམས་འབྱུང་བར་འགྱུར་རོ། །རླུང་དང་ཉི་མ་དང་ཆར་པས་ཀྱང་ཐམས་ཅད་ནས་ཐམས་ཅད་དུ་ཉམས་པར་འགྱུར་བར་འབྱུང་བ་ཡིན་ནོ། །དེ་ཡང་ཕྱོགས་བཅུ་
རྣམས་སུ་ཆ་ཤས་ཐ་དད་པར་འབྱུང་བར་འགྱུར་རོ། །གཞན་དག་རྣམས་ཀྱིས་བདག་དུར་ཁྲོད་དུ་ཀུན་ནས་དྲངས་ཤིང་ལུས་འདི་རྣམ་པ་དུ་མར་ཆ་ཤས་ཐ་དད་པར་བྱེད་པར་འགྱུར་རོ། །གཞན་དག་གིས་རུས་པ་རྣམས་
དྲངས་ནས་ཁྱེར་བར་བྱེད་དོ། །གཞན་དག་གིས་ནི་མགོའི་ཐོད་པའོ། །གཞན་དག་གིས་ནི་འཇིང་པའི་རུས་པའོ། །གཞན་དག་གིས་ནི་སྣའི་སྟེ། གཞན་དག་གིས་ནི་ལག་པའི་གྲུ་མོ། གཞན་དག་གིས་ལུས་ཀྱི་དཔུང་པ། 
གཞན་དག་རྣམས་ཀྱིས་ནི་སོར་མོའི་ཐུར་མ། གཞན་དག་རྣམས་ཀྱིས་ནི་སེན་མོའོ། །གཞན་དག་རྣམས་ཀྱིས་ནི་རྩིབ་ལོགས། གཞན་དག་རྣམས་ཀྱིས་ནི་རྒྱབ་ཀྱི་རུས་པ། གཞན་དག་གིས་ནི་ཨོན་ཏོང་བའི་རུས་
<pb id="66.74b"/>པའོ། །གཞན་དག་གིས་ནི་བརླ། གཞན་དག་གིས་ནི་རྐང་པའི་རུས་པ། གཞན་དག་གིས་ནི་རྐང་པའི་སོར་མོ་རྣམས་ཀྱི་ཚོགས་སོ། །དེ་ལྟར་བདག་ཉིད་ཀྱི་གཟུགས་དེ་ཡང་དག་པ་ཇི་ལྟ་བར་སོ་སོར་རྟོག་པར་བྱེད་པ་
རྣམས་ནི་གཟུགས་ཀྱིས་རྒྱགས་པར་མི་འགྱུར་རོ། །ཇི་ལྟར་ན་དབང་ཕྱུག་གི་རྒྱགས་པ་རྣམས་ལ་ཡང་དག་པ་ཇི་ལྟ་བ་ཉིད་དུ་ལྟ་བར་བྱེད་པ་དང་། ཤེས་པར་བྱེད་ན་མེད་པར་འགྱུར་བ་ཡིན་ཞེ་ན། གང་གི་ཚེ་སྐྱེ་དགུ་དེ་
དག་རྣམས་ཐམས་ཅད་ཀྱང་ཡང་དག་པ་ཇི་ལྟ་བ་བཞིན་དུ་རྟོགས་ཏེ། ཇི་ལྟར་འདི་དག་རྣམས་ཐམས་ཅད་ནི་གཞན་གྱི་དབང་དུ་གྱུར་པ་དང་རང་དབང་མེད་པ་ཡིན་ནོ། །སྐྱེ་དགུ་རྣམས་ནི་རྣམ་པ་དུ་མར་ཡང་གཞན་གྱི་དབང་དུ་གྱུར་
པ་ཡིན་ན། དེ་ལ་ཇི་ལྟར་ན་འདི་རང་དབང་ཅན་དུ་འགྱུར་བ་ཡིན། གཞན་གྱི་དབང་དུ་གྱུར་པའི་འདུས་བྱས་ཀྱི་ཆོས་འདི་དག་རྣམས་ནི་གཞན་གྱི་སྐྱེ་མཆེད་ཀྱིས་རབ་ཏུ་འཇུག་པ་ཡིན་ཏེ། རྒྱུ་དང་རྐྱེན་རྣམས་ལས་ཀུན་དུ་བྱུང་བ་
ཡིན་ནོ། །ཇི་ལྟར་ཁང་པ་ལ་ཡང་རྣམ་པ་དུ་མ་རྣམས་སུ་བསྐོར་བ་ལ་སོགས་པའི་ཚོགས་པ་རྣམས་ཕན་ཚུན་གྱི་དབང་གིས་དང་ཕན་ཚུན་ལ་ཀུན་དུ་བརྟེན་ནས་ཁང་པ་ཞེས་བྱ་བའི་ཐ་སྙད་དུ་འགྱུར་ལ། དེ་བཞིན་དུ་ལུས་ཀྱི་ཐ་
སྙད་ཅན་གྱི་གཟུགས་ཕུང་འདི་ཡང་ལྤགས་པ་དང་ཤ་དང་རུས་པ་དང་ཚིལ་དག་གི་ཚོགས་སུ་གྱུར་པ་དབང་ཕྱུག་མེད་པ་བྱེད་པ་པོ་རྣམས་དང་རྣམ་པར་བྲལ་བའི་གཟུགས་ཕུང་ལ་གཟུགས་ཀྱི་ཐ་སྙད་ཡིན་ནོ། །དེ་ལ་འདི་ལྟར་
ཇི་ལྟར་དགེ་སྦྱོང་ངམ་བྲམ་ཟེ་འམ་གཞན་ཡང་དེའི་རིགས་ཅན་དག་གིས་དེ་ལྟར་རྗེས་སུ་འཇལ་བ་ལ་བརྟེན་ནས་གང་དག་གཟུགས་ཡང་དག་པ་ཇི་ལྟ་བར་རྣམ་པར་ཕྱེ་བ་འདི་དག་རྣམས་ནི་གཟུགས་དང་རིགས་དང་དབང་ཕྱུག་
གི་རྒྱགས་པ་དེ་ཐམས་ཅད་དང་རབ་ཏུ་བྲལ་བར་འགྱུར་བ་འམ་མགོ་སྨད་པར་འགྱུར་རོ། །གཞན་ཡང་ཇི་ལྟར་བདག་ནི་མངོན་པར་མཐོ་བའི་རིགས་སུ་སྐྱེས་སོ་ཞེས་དེ་ལྟར་གང་གི་ཚེ་འདིའི་རིགས་ཀྱིས་རྒྱགས་པར་
<pb id="66.75a"/>གྱུར་པ་ནི་ཡང་དག་པ་ཇི་ལྟ་བ་བཞིན་དུ་མཐོང་བ་མ་ཡིན་ལ། ཕྱི་ནས་ནི་ཡང་དག་པ་ཁོ་ནར་མཐོང་བ་ཡིན་ཏེ། ཇི་ལྟར་རིགས་ཞེས་བྱ་བ་ནི་ཀུན་དུ་བརྟགས་པ་འབའ་ཞིག་ཙམ་ཁོ་ན་ལ་མིག་མེད་པ་
རྣམས་ཀྱིས་འདི་དག་ཡོངས་སུ་རྟོགས་པར་བྱེད་པ་ཡིན་ནོ། །ཤེས་རབ་དང་ཚུལ་ཁྲིམས་དང་སྦྱིན་པ་རྣམས་ནི་མཐོང་བ་ཡིན་ཏེ། དེ་ལྟ་བུ་རྣམས་ནི་རྣམ་པར་དག་པའི་རིགས་དང་ལེགས་པར་ལྡན་པ་ཡིན་ནོ། །མེད་པ་ལ་
བྱིས་པ་རྣམས་ཀྱིས་ང་རྒྱལ་དུ་བྱས་པ་འབའ་ཞིག་ལ་འདི་དག་དུ་རྟོགས་པ་ཁོ་ན་ཡིན་ནོ། །དཔེར་ན་དགེ་སྦྱོང་ངམ་བྲམ་ཟེ་འམ་དེའི་རིགས་ཅན་གཞན་དག་རྣམས་ཀྱང་རུང་སྟེ། ཡང་དག་པ་ཇི་ལྟ་བ་བཞིན་དུ་དེ་ལྟར་
རིགས་རྣམས་རྟོགས་པ་ནི། དེའི་ཚེ་འདིའི་རིགས་ཀྱི་རྒྱགས་པ་གང་ཡིན་པ་དེ་དག་རྣམས་ཐམས་ཅད་ཀྱི་ཐམས་ཅད་དུ་རབ་ཏུ་འབྲལ་བར་འགྱུར་རོ། །མགོ་སྨད་པར་འགྱུར། དེ་ནས་དེའི་ཚེ་རྨ་བྱའི་རྒྱལ་པོ་དེས་
ཚིགས་སུ་བཅད་པའི་དབྱངས་ཀྱིས་བསྙད་པ་ཇི་ལྟར། གཟུགས་དང་བཙན་ཕྱུག་རིགས་རྒྱགས་པ། །ལུས་ཅན་གང་ལ་དམིགས་པ་ནི། །དེ་མྱོས་གླང་ཆེན་སྨྱོན་པ་འདྲ། །རབ་ཏུ་ལྟུང་ཞིང་མཐོང་བ་མིན། །
རྒོད་པའི་སྐྱེས་བུ་ཐམས་ཅད་ནི། །བག་མེད་པས་ནི་དབང་པོ་དཀྲུགས། །ཡང་མོར་འཇིག་རྟེན་འདིར་སོང་ནས། །ཕྱི་མར་ངན་སོང་དག་ཏུ་འཚེད། །གཟུགས་དང་དབང་ཕྱུག་རྒྱགས་པ་ཡིས། །ལོང་བའི་མིག་གང་
སྡིག་བྱེད་པ། །དེ་དག་བདེ་བ་ལེགས་རྙེད་མིན། །ཕྱི་མར་ངན་སོང་རྣམས་སུ་མཐོང་། །གཟུགས་དང་དབང་ཕྱུག་རིགས་ཀྱིས་དྲིས། །གང་དེ་དེ་ཉིད་སྐལ་ལྡན་མིན། །དེ་ཉིད་རྟོགས་མིན་བྱིས་པ་རྣམས། །སྲིད་པའི་
མཚོ་ལས་རྒལ་མི་འགྱུར། །གང་ཡང་རིགས་དང་ཕུན་ཚོགས་དང་། །གཞན་ཡང་བདེ་བར་འདོད་པ་གང་། །དེ་དག་ཐམས་ཅད་མི་རྟག་པས། །དེ་ཕྱིར་འདི་ལ་བློ་མ་བཏད། །ཤེས་རབ་ཚུལ་ཁྲིམས་ངེས་བྲལ་བའི། །
<pb id="66.75b"/>རིགས་ནི་མཁས་པས་བསྔགས་པ་མིན། །གང་དག་ཤེས་རབ་དང་ཚུལ་ཁྲིམས། །དེ་ནི་ཆེན་པོའི་རིགས་ལ་གནས། །ཤེས་རབ་དང་བྲལ་དབང་ཕྱུག་མིན། །རིགས་མིན་ལེགས་པའི་སྲོལ་ཡང་མིན། །དེ་ཕྱིར་ཤེས་
རབ་འདི་རིགས་ཡིན། །ཤེས་རབ་དང་བྲལ་རིགས་མེད་ཡིན། །སྤྱོད་པ་དྲི་མེད་གང་དག་གི། །ཚུལ་ཁྲིམས་བསིལ་བའི་མཚེའུ་བཞིན་ནོ། །དེ་ནི་ཆེན་པོའི་རིགས་སུ་སྐྱེ། །དྲི་མ་ཅན་གཞན་རིགས་མིན་ནོ། །ཚུལ་ཁྲིམས་དཀའ་
ཐུབ་བསམ་གཏན་སྦྱིན། །བདེན་དང་བརྟན་དང་ཕ་རོལ་གནོན། །རིགས་གང་ཡང་དག་ལྡན་པ་དེའི། །ཆོས་གང་རྣམ་པར་སྤངས་པ་ཡི། །སྐྲ་བྲེགས་དགེ་སྦྱོང་མིན་པར་མཐོང་། །སྐྱེ་རིགས་ཉིད་ལས་བྲམ་ཟེ་མིན། །ཤེས་རབ་
ཚུལ་ཁྲིམས་རང་བཞིན་གང་། །དགེ་སྦྱོང་བྲམ་ཟེ་ཡང་དེ་ཡིན། །རྒ་བས་གཟུགས་ནི་འཇོམས་པར་བྱེད། །འཆི་བདག་མི་རྣམས་སྲོག་མཐར་བྱེད། །རྒུད་པས་ནོར་ནི་འཇོམས་བྱེད་པས། །རྟག་པ་ཉིད་དུ་རྣམ་པར་གནས། །ནད་
ཀྱང་ནད་མེད་འཇོམས་པར་ནི། །ལུས་ཅན་རྣམས་ལ་རབ་ཏུ་འཇུག །མཁས་པའི་སྐྱེས་བུས་ཐམས་ཅད་དུ། །བཙན་ཕྱུག་རྒྱགས་པས་འདིར་མ་ལྟུང་། །འཁོར་བའི་ཉེར་འཚེ་གོ་གྱིས་ལ། །སྐྱེས་བུ་རྒྱགས་ལྡན་མ་བྱེད་
ཅིག །དེ་ཕྱིར་འདིར་ནི་སྒྲིན་པོ་ཡིས། །གཟུགས་རྒྱགས་དབང་ཕྱུག་ལ་མ་ལྟ། །ལེགས་པར་སྤྱད་པས་ཆོས་ལ་སྤྱོད། །དེ་ལྟར་སྡུག་བསྔལ་གྱིས་མི་འཇོམས། །དེ་ལྟར་རྨ་བྱ་རྣམས་ཀྱི་མངའ་བདག་འདིས་ལྷ་དེ་དག་
རྣམས་ལ་ཆོས་སྟོན་པར་བྱེད་དོ། །ཆོས་གཞན་ཡང་དགེ་སྦྱོང་དང་བྲམ་ཟེ་ཐེག་པ་ཆེན་པོ་ལ་ཡང་དག་པར་རབ་ཏུ་གནས་པ་རྣམས་ཀྱིས་བྱ་བར་བྱའོ། །འདི་ཡང་གང་ཞེ་ན། འདི་ལྟ་སྟེ་སེམས་ཅན་ཐམས་ཅད་ལ་མཉམ་པ་ཉིད་དོ། །
སེམས་ཅན་ཐམས་ཅད་ལ་མཉམ་པ་ཉིད་ཅེས་བྱ་བའི་ཆོས་ནི་སེམས་ཅན་དུ་གྱུར་པ་རྣམས་ཐམས་ཅད་ལ་སྟེ། དགེ་སྦྱོང་དང་བྲམ་ཟེ་དང་དེའི་རིགས་ཅན་གཞན་དག་རྣམས་ཀྱང་མཆོག་ཏུ་བདེ་བ་དང་ལྡན་པར་འགྱུར་རོ། །
<pb id="66.76a"/>སེམས་ཅན་རྣམས་ཐམས་ཅད་ཀྱི་མཐུན་པར་བྱེད་པར་ཡང་འགྱུར་རོ། །ལུས་ཞིག་པར་གྱུར་ནས་ཀྱང་ཤི་བའི་འོག་ཏུ་ཡང་མཐོ་རིས་ཀྱི་འཇིག་རྟེན་དུ་སྐྱེའོ། །དགེ་སྦྱོང་དང་བྲམ་ཟེ་དག་གིས་ཇི་ལྟར་ན་སེམས་ཅན་
རྣམས་ཐམས་ཅད་ལ་མཉམ་པ་ཉིད་དུ་བསྒོམ་པར་བྱ་ན། གང་ཡང་དགེ་སྦྱོང་དང་བྲམ་ཟེ་དག་ཀུན་ཏུ་རྩོད་པར་བྱེད་པ་རྣམས་ཡོངས་སུ་སྤོང་བར་བྱེད་དོ། །གང་འགའ་ཞིག་དང་ཡང་ཀུན་དུ་རྩོད་པར་མི་བྱེད་དོ། །ཀུན་དུ་རྩོད་པ་རྣམ་
པར་སྤངས་པ་དེ་ནི་སེམས་ཅན་རྣམས་ཐམས་ཅད་ལ་ཡང་ཡིད་མཉམ་པ་ཉིད་དུ་འགྱུར་རོ། །དེའི་ཕྱིར་རེ་ཤིག་དང་པོ་ཁོ་ནར་ཐམས་ཅད་ཀྱིས་གནས་སྐབས་ཐམས་ཅད་དུ་ཐམས་ཅད་ཀྱིས་ཀྱང་དགེ་སྦྱོང་དང་བྲམ་ཟེ་རྣམས་ཀྱིས་
ཀུན་དུ་རྩོད་པར་བྱེད་པ་རྣམས་ཡོངས་སུ་སྤང་བར་བྱའོ། །དེ་ལྟར་ན་སེམས་ཅན་རྣམས་ཐམས་ཅད་ལ་ཡང་མཉམ་པ་ཉིད་དུ་འགྱུར་རོ། །ཡང་གཉེན་པོ་གཞན་དག་གིས་ཀྱང་དགེ་སྦྱོང་དང་བྲམ་ཟེ་རྣམས་སེམས་ཅན་ཐམས་
ཅད་ལ་མཉམ་པ་ཉིད་ཀྱི་བློར་འགྱུར་རོ། །ཇི་ལྟ་བ་བཞིན་དུ་སེམས་ཅན་རྣམས་ཐམས་ཅད་ཀྱི་སྡུག་བསྔལ་ལ་རྟོག་པར་བྱེད་པ་ནི། གྲོགས་པོ་རྣམས་ལ་ཡང་ཇི་ལྟ་བ་དེ་ཁོ་ན་བཞིན་དུ་གྲོགས་པོ་མ་ཡིན་པ་རྣམས་ལ་
ཡང་སྟེ། འཁོར་བར་ཀུན་དུ་ཆུད་པར་གྱུར་པའི་སྲོག་ཆགས་འདི་རྣམས་ཐམས་ཅད་ཀྱང་སྐྱེ་བའི་རིགས་ཀྱི་ཆོས་རྣམས་ནི་རིགས་ཀྱི་ཆོས་ཉིད་ཀྱིས་བྲལ་བ་ཡིན་ལ། དེ་དག་གི་སྐྱེ་བ་རྣམས་བདེན་པས་ནི་རྒ་བ་དང་ནད་དང་
འཆི་བ་དང་མྱ་ངན་དང་སྨྲེ་སྔགས་འདོན་པ་དང་སྡུག་བསྔལ་བ་དང་ཡིད་མི་བདེ་བ་དང་ངལ་དུབ་དུ་འགྱུར་བ་ཡིན་ནོ། །གྲང་བ་དང་ཚ་བ་དང་བཀྲེས་པ་དང་སྐོམ་པ་དང་གསོད་པ་དང་འཆིང་བ་དག་གིས་སྐྱེ་བ་ཡིན་ནོ། །མི་སྡུག་པ་
རྣམས་དང་ཕྲད་པ་དང་སྡུག་པ་དང་བྲལ་བའི་སྡུག་བསྔལ་གྱི་ཁྱད་པར་རྣམས་འབྱུང་བར་འགྱུར་རོ། །དེ་དེ་ལྟ་བུ་ཉིད་དུ་གྲོགས་པོའི་སྡུག་བསྔལ་རྣམས་ཀྱང་ལ་འུར་ལྟ་བར་བྱེད་དོ། །དེ་ཁོ་ན་བཞིན་དུ་གྲོགས་པོ་མ་ཡིན་པ་ཡང་ངོ་། །
<pb id="66.76b"/>དེ་དེ་ལྟར་སྒོམ་པར་བྱེད་པ་ན་དགེ་སྦྱོང་ངམ་བྲམ་ཟེ་རྣམས་ཀྱང་སེམས་ཅན་ཐམས་ཅད་ལ་མཉམ་པ་ཉིད་ཀྱི་བློར་འགྱུར་རོ། །གཞན་ཡང་དགེ་སྦྱོང་ངམ་བྲམ་ཟེ་དག་གིས་འདི་ལྟར་སེམས་པར་བྱེད་དེ། ཀྱེ་མ་སེམས་ཅན་འདི་དག་
རྣམས་ནི་སྡུག་བསྔལ་ཤིན་དུ་བནེམས་པའི་སྡུག་བསྔལ་མྱོང་བར་འགྱུར་རོ། །དེ་གང་དག་ཞེ་ན། འདི་ལྟ་སྟེ་ནད་ཅེས་བྱ་བའོ། །སེམས་ཅན་རྣམས་ཐམས་ཅད་ནི་ནད་ཀྱིས་འཇོམས་པར་འགྱུར་རོ། །དེ་དག་གི་ལུས་དང་ཡིད་ཀྱང་ནད་ཀྱིས་
གཟིར་བར་གྱུར་པ་རྣམས་ཤིན་དུ་སྡུག་བསྔལ་བར་འགྱུར་རོ། །དེ་ཇི་ལྟ་བ་བཞིན་དུ་གྲོགས་པོ་ལ་སེམས་པར་བྱེད་པ་ཁོ་ན་བཞིན་དུ་དགྲ་བོ་རྣམས་ལ་ཡང་སེམས་པར་བྱེད་དོ། །དེ་དེ་ལྟར་མཉམ་པ་ཉིད་དུ་གྱུར་པའི་བློས་སེམས་
རབ་ཏུ་དང་བར་འགྱུར་རོ། །དེའི་སེམས་རབ་ཏུ་དང་བར་གྱུར་པ་ལས་བརྗོད་པ་རྣམས་ཀྱང་རབ་ཏུ་དང་བར་འགྱུར་རོ། །ཁྲག་ཀྱང་རབ་ཏུ་དང་བས་བཞིན་གྱི་མདོག་ཀྱང་རབ་ཏུ་དང་ངོ་། །དེའི་དབང་པོ་རྣམས་ཐམས་ཅད་ཀྱང་རྟག་པར་རྒྱུན་
དུ་ཀུན་ནས་རབ་ཏུ་དང་བར་འགྱུར་རོ། །འདི་ནི་དེའི་མཐོང་བའི་ཆོས་ཀྱི་འབྲས་བུ་ཡིན་ཞིང་། སྐྱེ་བོ་རྣམས་ཐམས་ཅད་ཀྱི་ཡང་འདོད་པ་སྡུག་པ་ཡིད་དུ་འོང་བར་འགྱུར་རོ། །དེ་ལྟར་ཡང་སེམས་ཅན་རྣམས་ཐམས་ཅད་ལ་
བྱམས་པར་གྱུར་པ་དེ་ནི་ལུས་ཞིག་པར་གྱུར་ནས་ཤི་བའི་འོག་ཏུ་མཐོང་རིས་བདེ་འགྲོའི་འཇིག་རྟེན་པ་ལྷ་རྣམས་སུ་སྐྱེ་བར་འགྱུར་རོ། །ཡང་རྣམ་པ་གཞན་གྱིས་ཀྱང་དགེ་སྦྱོང་ངམ་བྲམ་ཟེ་རྣམས་སེམས་ཅན་ཐམས་ཅད་ལ་བློ་
མཉམ་པ་ཉིད་དུ་འགྱུར་བ་ནི། འདི་ལྟ་སྟེ་གྲོགས་པོ་རྣམས་ཀྱི་ལ་སེམས་པར་བྱེད་ཅིང་དེ་ཁོ་ན་བཞིན་དུ་དགྲ་བོ་རྣམས་ཀྱི་ལ་ཡང་སྟེ། ཇི་ལྟར་སྲོག་ཆགས་འདི་དག་རྣམས་ཐམས་ཅད་ནི་འཆི་བའི་ཆོས་ཅན་འཆི་བའི་ཆོས་ཉིད་
ལས་རྣམ་པར་མ་གྲོལ་བ་ཡིན་ནོ། །སྐྱེ་བ་དང་བཅས་པར་གྱུར་པ་འདི་དག་རྣམས་ཐམས་ཅད་ཀྱང་འཆིང་བར་གྱུར་བ་ཡིན་ནོ། །རང་རང་གི་ལས་རྣམས་ཀྱིས་སེམས་ཅན་འདི་དག་རྣམས་དམྱལ་བ་དང་ཡི་དགས་དང་དུད་འགྲོར་
<pb id="66.77a"/>སྐྱེ་བས་སེམས་ཅན་འདི་དག་ནི། ཀྱེ་མ་རིང་བར་འགྱུར་རོ། །དེ་དེ་ལྟར་སྒོམ་པར་བྱེད་པ་དང་སེམས་ཅན་རྣམས་ཐམས་ཅད་ལ་ཡང་ཕན་པར་འདོད་པ་དེ་ནི་མཆོག་ཏུ་ཁྲག་རབ་ཏུ་དང་བར་འགྱུར་རོ། །ཁྲག་རབ་ཏུ་དང་
བར་གྱུར་པས་བཞིན་གྱི་མདོག་དང་ངོ་། །དེའི་བཞིན་གྱི་མདོག་རབ་ཏུ་དང་བས་བལྟ་ན་མཛེས་པར་འགྱུར་རོ། །དེས་སེམས་ཅན་རྣམས་ཐམས་ཅད་དགའ་བར་འགྱུར་ཏེ་མཐོང་བའི་ཆོས་ལ་ཡིན་ནོ། །རྣམ་པར་སྨིན་པས་
ནི་ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་གྱི་ལྷ་རྣམས་སུ་སྐྱེ་བར་འགྱུར་རོ། །དེ་ལྟར་ཡང་དགེ་སློང་རྣམས་སེམས་ཅན་ཐམས་ཅད་ལ་མཉམ་པ་ཉིད་ཀྱི་དབང་དུ་བྱས་ནས་དགེ་བའི་ལས་ཆེན་པོ་རྣམས་
བྱེད་པར་འགྱུར་རོ། །ཡང་རིམ་པ་གཞན་གྱིས་ཀྱང་དགེ་སྦྱོང་ངམ་བྲམ་ཟེ་འམ་གཞན་ཡང་དེའི་རིགས་ཅན་རྣམས་ཀྱིས་སེམས་ཅན་ཐམས་ཅད་ལ་མཉམ་པ་ཉིད་སྒོམ་པར་བྱེད་དེ། ཇི་ལྟར་སེམས་ཅན་འདི་དག་རྣམས་
ཐམས་ཅད་ནི་ལས་བསྒོ་སྐལ་ལ་སྤྱོད་པ། ལས་ཀྱི་སྐྱེ་གནས་པ་ལས་བདག་གིར་བྱེད་པར་གྱུར་པས་ཇི་ལྟར་ལས་བྱས་པར་གྱུར་པ་དགེ་བ་འམ་སྡིག་པ་ཅན་ཡང་རུང་སྟེ་ལས་དེ་དང་དེའི་སྐལ་བ་ཅན་དུ་འགྱུར་བ་ཡིན་ནོ། 
ལེགས་པར་བྱས་པ་རྣམས་ཀྱིས་ནི་ལྷ་དང་མི་རྣམས་ཀྱི་ནང་དུའོ། །ཉེས་པར་བྱས་པ་རྣམས་ཀྱིས་ནི་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་འགྱུར་རོ། །དགེ་སྦྱོང་དང་བྲམ་ཟེ་འམ་གཞན་ཡང་དེའི་རིགས་ཅན་
དེ་དག་རྣམས་ཀྱིས་དེ་ལྟར་སྒོམ་པར་བྱེད་པ་ན། དེའི་ཚེ་འདིའི་སེམས་ཅན་གྱི་དབང་དུ་བྱས་པའི་སེམས་རབ་ཏུ་དང་བར་གྱུར་པས་བཞིན་གྱི་ཁ་དོག་རབ་ཏུ་དང་བར་འགྱུར་རོ། །བཞིན་གྱི་མདོག་རབ་ཏུ་དང་བར་གྱུར་པས་ཀྱང་
སེམས་ཅན་རྣམས་ཐམས་ཅད་ཀྱི་འདོད་པ་སྡུག་པ་ཡིད་དུ་འོང་བར་འགྱུར་རོ། །ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་པ་ལྷ་རྣམས་སུ་སྐྱེ་བར་འགྱུར་ལ། ཐ་མར་ཡང་ཡོངས་སུ་མྱ་ངན་ལས་འདའ་བ་ཡིན་ནོ། །དེའི་
<pb id="66.77b"/>སེམས་རབ་ཏུ་དང་བར་གྱུར་པ་དང་སེམས་ཅན་རྣམས་ཐམས་ཅད་ལ་མཉམ་པ་ཉིད་དུ་གྱུར་པའི་དགེ་སྦྱོང་དང་བྲམ་ཟེ་དག་རྣམས་ཀྱི་ཡང་འབྲས་བུ་དེ་ལྟ་བུར་འགྱུར་བ་ཡིན་ནོ། །ཡང་རིམ་པ་གཞན་གྱིས་དགེ་སྦྱོང་ངམ་བྲམ་ཟེ་རྣམས་
ཀྱང་སེམས་ཅན་རྣམས་ཐམས་ཅད་ལ་མཉམ་པ་ཉིད་སྒོམ་པར་བྱེད་དོ། །གང་ཞེ་ན་འདི་ལྟ་སྟེ་སེམས་ཅན་རྣམས་ཐམས་ཅད་ལ་ཡང་སེམས་ཅན་རྣམས་ཐམས་ཅད་ནི་སྡུག་པ་དང་ཡིད་དུ་འོང་བ་རྣམས་དང་ཐ་དད་དུ་འབྲལ་
བར་འགྱུར་རོ། །མེད་པར་འགྱུར་རོ། །རྣམ་པར་འཐོར་བར་འགྱུར་རོ། །རྣམ་པར་འབྲལ་བར་འགྱུར་རོ། །སོ་སོར་འབྱུང་བར་འགྱུར་རོ། །འཁོར་བར་གཏོགས་པའི་སེམས་ཅན་རྣམས་ཐམས་ཅད་ལ་ཡང་སྡུག་པ་
ཡིད་དུ་འོང་བ་འདོད་པ་རྣམས་ཐམས་ཅད་དང་ཡང་ལྷན་ཅིག་ཏུ་བྲལ་བར་མ་གྱུར་ཅིང་འབྲལ་བར་མི་འགྱུར་བ་རྣམས་ནི་འདི་ན་འགའ་ཞིག་ཀྱང་ཡོད་པ་མ་ཡིན་ནོ། །སྡུག་པ་རྣམས་དང་རབ་ཏུ་རྣམ་པར་བྲལ་བ་ནི་ཤིན་དུ་
ཡང་སྡུག་བསྔལ་བ་ཡིན་ནོ། །དེ་དེ་ལྟར་སྒོམ་པར་བྱེད་པས་སེམས་རབ་ཏུ་དང་བར་འགྱུར་ཞིང་སེམས་ཀུན་ནས་རབ་ཏུ་དང་བས་གདོང་གི་མདངས་གསལ་བར་འགྱུར་རོ། །དེའི་བཞིན་གྱི་མདངས་གསལ་བར་གྱུར་པས་ཀྱང་
མངོན་པར་དགའ་བའི་གཟུགས་སུ་འགྱུར་རོ། །དེའི་གཟུགས་བཟང་བས་སྐྱེ་བོ་རྣམས་ཐམས་ཅད་རབ་ཏུ་དང་བར་འགྱུར་རོ། །འདོད་པ་དང་སྡུག་པ་དང་ཡིད་དུ་འོང་བར་ཡང་འགྱུར་རོ། །དེ་སེམས་ཅན་རྣམས་ཐམས་ཅད་
ལ་མཉམ་པ་ཉིད་ཀྱི་མཐུ་སྟོབས་ཀྱི་མཐོང་བའི་ཆོས་ཀྱི་འབྲས་བུ་ནི་འདི་དག་ཡིན་ནོ། །ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་དུ་ལྷ་རྣམས་སུ་སྐྱེ་བར་འགྱུར་རོ། །ལས་ཀྱི་ལྷག་མ་རྣམས་
ཀྱིས་ཀྱང་ཡོངས་སུ་མྱ་ངན་ལས་འདའ་བར་འགྱུར་རོ། །ཡང་རྣམ་གྲངས་གཞན་གྱིས་ཀྱང་དགེ་སྦྱོང་ངམ་བྲམ་ཟེ་རྣམས་ཀྱིས་སེམས་ཅན་ཐམས་ཅད་ལ་མཉམ་པ་ཉིད་ཀྱི་སེམས་བསྒོམ་པར་བྱ་བ་ཡིན་ནོ། །གང་དག་ཞེ་ན་
<pb id="66.78a"/>འདི་ལྟ་སྟེ། གང་གི་ཕྱིར་ཡང་མོར་མྱུར་དུ་འཇུག་པའི་ཕྱིར་ན་སེམས་ནི་ཀུན་དུ་གནས་པ་མེད་པ་ཡིན་པས་དགེ་སྦྱོང་དང་བྲམ་ཟེ་དེ་དག་རྣམས་ཡང་གལ་ཏེ་འདོད་ཆགས་དང་བཅས་པར་གྱུར་པའི་སེམས་སྐྱེས་
པར་གྱུར་ན་དེས་མི་སྡུག་པ་སྒོམ་པར་བྱེད་དོ། །གལ་ཏེ་ཞེ་སྡང་དང་བཅས་པར་གྱུར་ན་དེས་བྱམས་པ་སྒོམ་པར་བྱེད་དོ། །གལ་ཏེ་གཏི་མུག་དང་བཅས་པའི་སེམས་སྐྱེས་པར་གྱུར་ན། དེས་རྟེན་ཅིང་འབྲེལ་པར་
འབྱུང་བ་རྣམས་སྒོམ་པར་བྱེད་དོ། །དེ་དེ་ལྟར་སེམས་ཀྱི་གཉེན་པོར་གྱུར་པའི་གཉེན་པོ་གསུམ་པོ་རྣམས་སེམས་པར་བྱེད་པས་སེམས་ཅན་ཐམས་ཅད་ལ་མཉམ་པ་ཉིད་དུ་འགྱུར་རོ། །དེ་ནི་གྲོགས་པོ་དང་དགྲ་བོ་
རྣམས་དང་རབ་ཏུ་བྲལ་བ་དང་མཉམ་པ་དང་ཡང་བ་དང་རབ་ཏུ་དང་བའི་བློ་གྲོས་ཅན་ཐམས་ཅད་དུ་དོགས་པ་མེད་པར་འགྲོ་ཞིང་རྣམ་པར་རྒྱུ་བ་དང་། མཆོག་ཏུ་རྣམ་པར་དག་པ་བདེ་བར་གནས་པ་ཡིན་ནོ། །བདེ་བར་མཚན་
མོ་ཉལ་བར་འགྱུར་བ་དང་། བདེ་བར་ཡང་ཉིན་མོ་རབ་ཏུ་སད་པར་འགྱུར་ལ། ལྷ་རྣམས་ཀྱིས་ཀྱང་འདི་དག་ལ་མངོན་པར་སྲུང་བར་བྱེད་དོ། །དེ་ནི་དབང་ཆེ་བར་ཡང་འགྱུར་རོ། །མཐུ་སྟོབས་ཆེ་བར་ཡང་འགྱུར་རོ། །དེ་དེ་
ལྟར་རབ་ཏུ་ཡིད་རབ་ཏུ་དང་བས་ཁྲག་རབ་ཏུ་དང་བར་འགྱུར་རོ། །ཁྲག་རབ་ཏུ་དང་བས་བཞིན་གྱི་མདོག་རབ་ཏུ་དང་ངོ་། །དེའི་མདོག་རབ་ཏུ་དང་བས་བལྟ་ན་མཛེས་པའི་གཟུགས་སུ་འགྱུར་རོ། །རབ་ཏུ་མཛེས་པ་དང་
སྐྱེ་བོ་རྣམས་ཐམས་ཅད་ལ་འདོད་པ་དང་སྡུག་པ་དང་འཐུན་པ་དང་ཡིད་དུ་འོང་བར་ཡང་འགྱུར་རོ། །དེ་སེམས་ཅན་ཐམས་ཅད་ལ་མཉམ་པ་ཉིད་དུ་གྱུར་པའི་ལས་ཀྱི་འབྲས་བུ་རྣམ་པར་སྨིན་པས་ལུས་ཞིག་པར་གྱུར་ནས་
ཤི་བའི་འོག་ཏུ་ཡང་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་སུ་སྐྱེ་བར་འགྱུར་རོ། །ཀུན་དུ་ལྷག་པར་གྱུར་པའི་ལས་ཀྱིས་ཀྱང་ཇི་ལྟར་མོས་པ་བཞིན་དུ་ཡོངས་སུ་མྱ་ངན་ལས་འདའ་བར་འགྱུར་རོ། །དེ་ནས་དེའི་ཚེ་རྨ་
<pb id="66.78b"/>བྱའི་རྒྱལ་པོ་དེས་ཚིགས་སུ་བཅད་པའི་དབྱངས་ཀྱིས་བསྙད་པ་ཇི་ལྟར། གྲོགས་དང་གྲོགས་མིན་ཐམས་ཅད་ལ། །གང་བློ་ཀུན་ཏུ་ཆགས་མེད་པར། །ཕྱོགས་འཛིན་མེད་པར་ཆོས་ཤེས་པའི། །ཤེས་ལྡན་ཐུབ་པར་བརྗོད་པ་
ཡིན། །སྐྱོན་གྱི་འདམ་གྱིས་ཡིད་གང་ལ། །ནམ་ཡང་གོས་པ་མེད་པ་དང་། །གཅིག་པུར་རྒྱུ་བར་དགའ་བ་དང་། །གང་དག་ཆགས་བྲལ་ཐུབ་པར་བརྗོད། །ང་ཡིར་མེད་དང་སྤྱོད་དྲི་མེད། །རྙོག་པའི་དྲི་མ་ཀུན་དང་བྲལ། །ཡུལ་
རྣམས་ཉོན་མོངས་ཐམས་ཅད་ཀྱིས། །ཀུན་དུ་ཕྲོགས་མེད་ཐུབ་པར་བརྗོད། །མི་རྟག་ལ་སོགས་བདེན་པ་ནི། །ཇི་ལྟ་བཞིན་དུ་རྗེས་སུ་མཐོང་། །འཇིག་རྟེན་འཇིག་རྟེན་མུན་ཉིད་ཀྱང་། །བརྟན་པ་དེ་ནི་ཐུབ་པར་བརྗོད། །འཇིག་རྟེན་
ཆོས་ཀྱིས་ནམ་ཡང་ནི། །རྗེས་སུ་སྐྱོ་བར་འགྱུར་མ་ཡིན། །བདེ་སྡུག་མཚུངས་པའི་ཤེས་རབ་ནི། །དྲི་མེད་ཐུབ་པར་བརྗོད་པ་ཡིན། །རྟག་ཏུ་ཀུན་དགའ་མཆོག་གིས་ནི། །རྟག་ཏུ་འདོད་པ་རྣམ་པར་སྤངས། །སྲེད་པ་མེད་
དང་ཉུང་ངུས་འཚོ། །གཙང་བ་འདི་ནི་ཐུབ་པར་བརྗོད། །གང་དག་དེ་དང་འགྲོགས་པ་ཡིས། །གང་ལ་དེ་ལ་རྗེས་འགྲོ་མིན། །གཅིག་པུ་རྒྱུ་ཞིང་བློ་གྲོས་བརྟན། ། བསྲུང་འཚམས་དང་ལྡན་ཐུབ་པར་བརྗོད། །འཇིགས་དང་
རྒ་བ་ལས་རྣམ་གྲོལ། །སྲེད་པའི་ཤུགས་ཀྱིས་འཇོམས་མིན་གང་། །རབ་ཏུ་ཞི་བའི་དབང་དག་སེམས། །རོ་ལ་ཞེན་མེད་ཐུབ་པར་བརྗོད། །སེམས་ཅན་རྣམས་ལ་མཉམ་ཉིད་གང་། །མི་མཉམ་པ་ལ་རྟག་ཏུ་མཉམ། །ཐམས་
ཅད་ལ་ནི་མཉམ་པ་ཉིད། །ཤེས་རབ་ལྡན་པ་ཐུབ་པར་བརྗོད། །དགེ་མི་དགེ་རྣམས་ཐམས་ཅད་ཀྱི། །ལས་དང་འབྲས་བུའི་དེ་ཉིད་རིག །དགེ་དང་མི་དགེ་ཡོངས་སྤངས་པའི། །འཇིག་རྟེན་འདི་ནི་ཐུབ་པར་བརྗོད། །ཤིན་དུ་
སྐྱོན་རྣམས་འཇོམས་ལ་བརྩོན། །རྟག་ཏུ་ལུས་གཏོགས་པ་ཡི་དྲན། །ཚོར་བ་ལ་སོགས་དེ་ཉིད་ཤེས། །ཤེས་རབ་ལྡན་པ་ཐུབ་པར་བརྗོད། །ཡུལ་དུས་བྱ་བར་རྩོམ་པ་དང་། །རིགས་པ་སྨྲ་ཞིང་དབང་པོ་དུལ། །འཁོར་བའི་
<pb id="66.79a"/>འཇིགས་པས་འཇིགས་པ་ཡི། །རབ་ཞི་གང་ཡིན་ཐུབ་པར་བརྗོད། །དེ་ལྟར་རྨ་བྱའི་མངའ་བདག་དེས་དགའ་ལྡན་པ་དེ་དག་རྣམས་དང་འཐབ་བྲལ་བ་དེ་དག་རྣམས་ལ་རྣམ་པ་དུ་མར་ཆོས་སྟོན་པར་བྱེད་དོ། །
དེ་ལ་དེ་དག་རྣམས་ཐམས་ཅད་ཀྱང་ཡིད་ཤིན་དུ་མཉམ་པར་བཞག་པ་ཡིན་ཏེ། ཐམས་ཅད་དུ་ཡུལ་གྱི་བདེ་བ་དེ་དག་རྣམས་ཐོབ་ཀྱང་གཅིག་ཏུ་དགེ་བའི་ཆོས་ཀྱི་བཏུང་བས་ཡིད་ངོམས་པར་གྱུར་པ་ཡིན་ནོ། །དེ་ནས་ལྷ་དེ་
དག་རྣམས་ཀྱི་ཡིད་ཞུ་བར་གྱུར་པ་ཉེ་བར་རྙེད་པ་དང་། གཞན་ཡང་རྨ་བྱའི་རྒྱལ་པོ་དེ་གཙུག་ལག་གི་ཆོས་ཉིད་སྟོན་པར་བྱེད་པ་ལ་ཇི་ལྟར་ཆོས་གཞན་ཡང་ཐེག་པ་ཆེན་པོ་ལ་རབ་ཏུ་གནས་པར་གྱུར་པའི་དགེ་སྦྱོང་ངམ་
བྲམ་ཟེ་འམ་དེ་ལྟ་བུའི་རིགས་ཅན་གཞན་རྣམས་ཀྱིས་ཀྱང་ཡིད་ལ་བྱའོ། །བྱས་ནས་ཀྱང་ཀུན་ཏུ་སྤྱད་པར་བྱའོ། །འདི་དག་ཀྱང་གང་ཞེ་ན། འདི་ལྟ་སྟེ་ཆོག་ཤེས་པའོ། །ཆོག་ཤེས་པ་ཞེས་བྱ་བའི་ཆོས་ནི་མཆོག་ཏུ་
གཅེས་པར་བྱ་བ་ཡིན་ཏེ་བདེ་བར་བྱེད་པ་ཡང་ཡིན་ནོ། །ལུས་དང་སེམས་ཐམས་ཅད་ཚིམ་པར་ཡང་འགྱུར་རོ། །ཆོག་ཤེས་པའི་གྲོགས་པོ་དང་ལྡན་པ་དང་ཆོག་ཤེས་པའི་དཔུང་གཉེན་དང་ལྡན་པའི་དགེ་སྦྱོང་དང་བྲམ་ཟེ་རྣམས་
ནི་མཆོག་ཏུ་གྱུར་པའི་བདེ་བ་རྣམས་ལ་ལོངས་སྤྱོད་དོ། །ཐམས་ཅད་དུ་ཡང་ཐམས་ཅད་ཀྱིས་ཆོག་ཤེས་པ་དེ་དག་རྣམས་ཐམས་ཅད་ནི་བདེ་བའི་མཆོག་རྣམས་ལ་ཉེ་བར་ལོངས་སྤྱོད་པར་བྱེད་པ་ཡིན་ནོ། །འདོད་པ་སྡུག་པ་ཡིད་དུ་
འོང་བའི་གཟུགས་དུ་མ་རྣམས་ལ་མིག་གིས་མངོན་པར་ཞེན་པར་མི་བྱེད་དོ། །དོན་དུ་གཉེར་བར་ཡང་མི་བྱེད་ཅིང་ཀུན་དུ་རྟོག་པར་ཡང་མི་བྱེད་དོ། །མིག་གི་ཡུལ་དུ་གྱུར་པའི་གཟུགས་དེ་དག་རྣམས་ལ་ཀུན་དུ་རྟོག་པར་མི་བྱེད་
དོ། །སེམས་ཀྱིས་བསམ་ཏེ་སྨོན་པར་མི་བྱེད་དོ། །ཕྱིར་ཞིང་དོན་དུ་གཉེར་བར་མི་བྱེད་དོ། །འདོད་པ་སྡུག་པ་དང་ཡིད་དུ་འོང་བར་གྱུར་པའི་འདས་པའི་་གཟུགས་དེ་དག་རྣམས་ལ་ཀུན་དུ་རྟོག་པར་མི་བྱེད་དོ། །དེས་བྱས་པའི་
<pb id="66.79b"/>འདུན་པའི་འདོད་ཆགས་སྐྱེད་པར་མི་བྱེད་དོ། །དེ་ཉིད་ལ་དྲན་པར་བྱས་ནས་སྨོན་པར་མི་བྱེད་དོ། །རྣམ་པར་འཕེལ་བར་འཆེལ་བར་མི་བྱེད་དོ། །བདག་ཉིད་རང་གིས་བདག་ཉིད་མཆོག་ཏུ་དགའ་བར་བྱེད་པའི་དགེ་སྦྱོང་ངམ་བྲམ་
ཟེ་རྣམས་ནི་རྟག་པ་ཉིད་དུ་ཡང་སྐྱིད་པར་འགྱུར་རོ། །དེ་བཞིན་དུ་རྣ་བས་འདོད་པ་སྡུག་པ་ཡིད་དུ་འོང་བའི་སྒྲ་རྣམས་ཐོས་པར་གྱུར་པ་ན་ཀུན་དུ་རྟོག་པར་མི་བྱེད་དོ། །ཡིད་ཀྱིས་རབ་ཏུ་སྨོན་པར་མི་བྱེད་དོ། །འདས་པའི་ཡུལ་དེ་
དག་རྣམས་ལ་འདུན་པའི་འདོད་ཆགས་སྐྱེད་པར་མི་འགྱུར་རོ། །ཀུན་དུ་རྟོག་པར་མི་བྱེད་དོ། །ཡང་དག་པ་ཇི་ལྟ་བ་བཞིན་དུ་གྱུར་པས་སྒྲ་རྣམས་ལ་སོ་སོར་རྟོག་པར་ཡང་བྱེད་དོ། །སྒྲ་འདི་དག་ནི་རྟག་པ་མ་ཡིན། བདེ་བ་མ་ཡིན། 
བདག་དང་བཅས་པ་མ་ཡིན་གྱི། ཀུན་དུ་རྟོག་པ་འབའ་ཞིག་གིས་བཅོམ་པར་གྱུར་པའི་བྱིས་པའི་སྲོག་ཆགས་རྣམས་ཀྱིས་ཇི་ལྟར་བདེ་བར་ཀུན་ནས་སྒྱུར་བར་བྱེད་པ་པོར་དེ་ལྟར་ཡོངས་སུ་བརྟགས་ཤིང་ཞེན་པ་རྣམས་ལ་སྒྲ་
རྣམས་རྣ་བའི་ཡུལ་དུ་འགྱུར་བས་སེམས་ཀུན་ནས་དཀྲུག་པར་བྱེད་པ་ཡིན་ནོ། །དེ་ལ་ཇི་ལྟ་བ་བཞིན་དུ་རྣམ་པ་དུ་མར་ཚུལ་བཞིན་ཡིད་ལ་བྱེད་པས་ཡང་དག་པ་ཇི་ལྟ་བ་བཞིན་དུ་མཐོང་བས་འདིས་ཇི་ལྟ་བ་བཞིན་དུ་ཀུན་དགའ་
བར་བྱེད་པ་ན། སྒྲ་དེ་དག་ཉིད་ཡང་དག་པ་ཇི་ལྟ་བ་བཞིན་དུ་སོ་སོར་རྟོག་པར་བྱེད་དོ། ཇི་ལྟར་སྒྲ་འདི་ནི་ཆང་བ་སྟོང་པ་དང་རྒྱུན་འཆད་པ་དང་སྙིང་པོ་མེད་པ་ཡིན་ཏེ། འདི་ནི་སྙིང་པོ་ཅུང་ཟད་ཅིག་ཀྱང་ཡོད་པ་ནི་མ་ཡིན་གྱི། འཁོར་
བར་རྟོག་པ་འབའ་ཞིག་གིས་ཀུན་དུ་ཕྲོགས་པའི་བྱིས་པ་སོ་སོའི་སྐྱེ་བོ་རྣམས་ཡིན་ནོ། །དེ་གང་གི་ཚེ་སྒྲ་དེ་ཉིད་ལ་ཀུན་དུ་ལྟ་བར་བྱེད་པ་ན། དེའི་ཚེ་ཐམས་ཅད་ཀྱང་སྙན་པ་འདོད་པ་སྡུག་པ་ཡིད་དུ་འོང་བར་གྱུར་པའི་ཁྱད་པར་
ཐམས་ཅད་དང་ལྡན་པའི་སྒྲ་རྣམས་ཐམས་ཅད་ཀྱིས་ཀྱང་ཕྲོགས་པར་མི་འགྱུར་རོ། །ཆོག་ཤེས་པ་དེས་ནི་བདེ་བའི་མཆོག་རྣམས་ཐོབ་པར་འགྱུར་རོ། །གཞན་ཡང་དགེ་སྦྱོང་ངམ་བྲམ་ཟེ་རྣམས་དང་དེའི་རིགས་ཅན་གཞན་རྣམས་
<pb id="66.80a"/>ཀྱིས་ཀྱང་སྣས་དྲི་ནི་བསྣོཾ་པར་མི་བྱེད་ཅིང་ཀུན་དུ་རྟོག་པར་ཡང་མི་བྱེད་དོ། །ཡིད་ཀྱིས་ཀྱང་ཚུལ་བཞིན་མ་ཡིན་པ་ཡིད་ལ་བྱེད་པས་སེམས་པར་མི་བྱེད་དོ། །ཡང་དག་པ་ཇི་ལྟ་བ་བཞིན་དུ་སྣས་དྲི་འདི་དག་རྣམས་བསྣོཾ་
པར་བྱེད་པ་རྣམས་ཀྱིས་ནི་ཡང་དག་པ་ཇི་ལྟ་བར་མཐོང་བར་བྱེད་པ་ཡིན་ཏེ། ཇི་ལྟར་དྲི་འདི་དག་རྣམས་ནི་རྟག་པ་འམ་བརྟན་པ་འམ། ཐེར་ཟུག་གམ་རྣམ་པར་མི་འགྱུར་བའི་ཆོས་ཅན་ནི་མ་ཡིན་གྱི་དྲི་གང་ལ་ཀུན་ཏུ་ཆགས་
པར་བྱེད་པ་དང་དེས་རྨོངས་པར་བྱེད་པ་དང་ཚུལ་བཞིན་མ་ཡིན་པའི་ཡིད་ལ་བྱེད་པས་སེམས་ཀྱི་རྒྱུན་དཀྲུགས་པ་དྲི་ལ་ཆགས་པ་གང་ཡིན་པ་རྣམས་ནི། མི་རྟག་པ་དང་འདི་དག་ནི་སྙིང་པོ་མེད་པ་དང་གསོག་དང་གསོབ་ཡིན་ནོ། །
དེ་ལྟར་ཆོག་ཤེས་པར་གྱུར་པའི་དགེ་སྦྱོང་ངམ་བྲམ་ཟེ་འམ་གཞན་ཡང་དེའི་རིགས་ཅན་རྣམས་ནི་ཤིན་དུ་ཆོག་ཤེས་པར་གྱུར་པ་ཡིན་ནོ། །དེ་ནི་སྣའི་སྲེད་པ་དེ་དག་གིས་ཀུན་དུ་མི་ཕྲོགས་སོ། །དེ་ཇི་ལྟ་ཇི་ལྟར་རྗེས་སུ་ལྟ་བར་བྱེད་
པ་དེ་ལྟ་དེ་ལྟར་ཆེས་བདེ་བར་འགྱུར་ཏེ། ཆོག་ཤེས་པ་དེ་མཆོག་ཏུ་རྣམ་པར་དག་པར་གྱུར་པ་བསྟེན་ཅིང་བསྒོམས་ལ། ལན་མང་དུ་བྱས་པའི་ཕྱིར་མཆོག་ཏུ་བདེ་བར་འགྱུར་རོ། །གཞན་ཡང་དགེ་སྦྱོང་དེ་ཉིད་དམ་བྲམ་
ཟེ་འམ་གཞན་ཡང་དེའི་རིགས་ཅན་རྣམས་ཀྱིས་ལྕེས་རོ་མྱངས་པར་གྱུར་ནས་ཀུན་ཏུ་ཆགས་པར་མི་འགྱུར་རོ། །ཀུན་དུ་རྟོག་པར་ཡང་མི་བྱེད་དོ། །སྔོན་གྱི་དུས་སུ་མྱངས་པར་གྱུར་པའི་རོ་སྔ་མ་དག་རྗེས་སུ་དྲན་པར་མི་བྱེད་དོ། །ཚུལ་
བཞིན་མ་ཡིན་པ་ཡིད་ལ་བྱེད་པས་ཀྱང་སེམས་པར་མི་བྱེད་དོ། །ཕྱིར་ཞིང་ཡང་དང་ཡང་དུ་རོ་དེ་ཉིད་མྱང་བ་ལ་དོན་དུ་གཉེར་བར་མི་བྱེད་དོ། །ཆོག་ཤེས་པ་ཉིད་ཀྱིས་ཀུན་དུ་བདེ་བར་འགྱུར་རོ། །ཆོག་མི་ཤེས་པ་ཉིད་ཀྱིས་ཀུན་དུ་
འཁྲིད་པར་མི་འགྱུར་རོ། །དེ་ལ་ནང་དུ་མངོན་པར་ཞེན་པར་མི་བྱེད་དོ། །ཡང་དག་པ་ཇི་ལྟ་བར་ཡང་རོ་དེ་ཡིད་ཀྱིས་རྟོག་པར་བྱེད་དེ། ཇི་ལྟར་རོ་འདི་དག་རང་བཞིན་གྱིས་སྙིང་པོ་འམ་བརྟན་པ་འམ་ཐེར་ཟུག་གམ་རྣམ་པར་མི་འགྱུར་
<pb id="66.80b"/>བའི་ཆོས་ཅན་ནི་མ་ཡིན་གྱི། འདི་ནི་ཀུན་དུ་རྟོག་པའི་འདོད་ཆགས་ཀྱིས་ཕྲོགས་པ་འབའ་ཞིག་གི་སེམས་ཅན་རྣམས་ཀྱིས། ཇི་ལྟར་རོ་ནི་མཛེས་པ་ཁོ་ནའོ་ཞེས་རྟོགས་པར་ཟད་དེ། གང་གི་ཚེ་ཡང་དག་པ་ཇི་ལྟ་བ་བཞིན་ཏུ་རོ་དེ་དག་ལ་
སོ་སོར་རྟོག་པར་བྱེད་པ་ན། དེའི་ཚེ་རོ་དེ་རྣམས་ལ་ཆགས་པར་མི་འགྱུར་རོ། །རྙོག་པ་ཅན་དུ་མི་འགྱུར་ཞིང་འདིའི་ཡིད་ཀྱིས་རོའི་སྲེད་པ་ལས་བྱུང་བས་རོ་རྣམས་ལ་མྱང་བར་མི་བྱེད་དོ། །ཆོག་ཤེས་པ་ཉིད་ཀྱིས་དགའ་བར་འགྱུར་རོ། །
དེ་ནི་རོས་ཀུན་དུ་འཁྲིད་པར་འགྱུར་བ་ཉིད་ཀྱང་མ་ཡིན་ནོ། །གཞན་ཡང་དགེ་སྦྱོང་ངམ་བྲམ་ཟེ་རྣམས་ཀྱིས་ཀྱང་རེག་བྱ་ལ་རེག་པར་གྱུར་པ་ན་ཀུན་དགའ་བས་ཆོག་ཤེས་པ་དྲན་པ་དང་ལྡན་པ་རྣམས་རེག་བྱ་ལ་རེག་པར་གྱུར་ནས་ཡང་དག་པ་
ཇི་ལྟ་བ་བཞིན་དུ་ཀུན་དུ་ལྟ་བར་བྱེད་པ་ན། ཇི་ལྟར་རེག་བྱ་འདི་དག་རྣམས་རང་བཞིན་ཉིད་ཀྱིས་རྟག་པ་འམ་བརྟན་པ་འམ་ཐེར་ཟུག་གམ་ཡོངས་སུ་མི་འགྱུར་བའི་ཆོས་ཅན་ནི་མ་ཡིན་གྱི། འདི་དག་རྣམས་ནི་གསོག་གསོབ་སྙིང་པོ་
མེད་པ་ཡིན་ཏེ། རེག་བྱ་འདི་དག་ནི་བྱུང་ནས་མེད་པར་འགྱུར་བ་དང་། བྱུང་ནས་ཀྱང་ཕྱིར་ལྡོག་པར་འགྱུར་བ་ཡིན་ནོ། །དེས་ཡང་དག་པ་ཇི་ལྟ་བ་བཞིན་དུ་རེག་བྱ་འདི་དག་རྣམས་ལ་ལྟ་བར་བྱེད་དོ། །རྣམ་པར་རྟོག་པར་མི་བྱེད་དོ། །
འདས་པའི་རེག་བྱ་རྣམས་ལ་དྲན་པས་རྗེས་སུ་འབྲེལ་བར་མི་བྱེད་དོ། །སྲེད་པ་རྣམས་སྐྱེད་པར་མི་བྱེད་ཅིང་རེག་བྱ་དེ་དག་རྣམས་ལ་ཆགས་པར་ཡང་མི་བྱེད་དོ། །ཕྱིར་ཞིང་ཡང་དང་ཡང་དུ་རེག་བྱ་གཞན་རྣམས་དོན་དུ་
གཉེར་བར་མི་བྱེད་དོ། །ཅི་ཡང་རུང་བའི་རེག་བྱ་དེ་དག་གིས་ཀྱང་ཆོག་ཤེས་པར་ཡང་འགྱུར་རོ། །ཇི་ལྟ་བ་བཞིན་དུ་འདུན་པའི་འདོད་ཆགས་དང་རྣམ་པར་བྲལ་བའི་རེག་བྱ་དག་གིས་ཆོག་ཤེས་པར་བྱེད་དོ། །འདི་ནི་
རེག་བྱས་ཆོག་ཤེས་པ་ཞེས་བྱ་བར་ཡང་བརྗོད་དོ། །གཞན་ཡང་དགེ་སྦྱོང་ངམ་བྲམ་ཟེ་འམ་དེ་དག་གི་རིགས་ཅན་གཞན་རྣམས་ཀྱིས་ཀྱང་ཡིད་ཀྱིས་ཆོས་འདོད་པ་རྣམས་དང་མི་འདོད་པ་རྣམས་དཔྱད་པར་གྱུར་ནས་ཡང་
<pb id="66.81a"/>དག་པ་ཇི་ལྟ་བ་བཞིན་དུ་རྗེས་སུ་ལྟའོ། །ཆོས་འདི་དག་ནི་རྟག་པ་འམ་བརྟན་པ་འམ་ཐེར་ཟུག་གམ་ཡོངས་སུ་མི་འགྱུར་བའི་ཆོས་ཅན་ནི་མ་ཡིན་གྱི། འདི་དག་རྣམས་ནི་སྟོང་པ་དང་མེད་པ་དང་སྙིང་པོ་མེད་པ་ཡིན་ནོ། །འདི་
དག་ནི་མི་རྟག་པ་དང་སྡུག་བསྔལ་བ་དང་སྟོང་པ་དང་བདག་མེད་པ་ཡིན་ཏེ། མེད་པར་གྱུར་ནས་ཀྱང་འབྱུང་བར་འགྱུར་ལ། བྱུང་ནས་ཀྱང་ཕྱིར་ལྡོག་པར་འགྱུར་བ་ཡིན་ནོ། །དེ་དག་རྣམས་ཐམས་ཅད་ཀྱང་རྣམ་པར་ཉམས་པར་
འགྱུར་བའི་ཆོས་ཅན་གྱི་འདོད་པ་དང་མི་འདོད་པའི་ཆོས་དེ་དག་རྣམས་བསམས་ནས་ཀུན་དུ་དགའ་བའི་མཆོག་ཏུ་གྱུར་པས་མི་འདོད་པ་རྣམས་ཀྱིས་རྣམ་པར་ཉམས་པར་མི་འགྱུར་ཞིང་། འདོད་པ་རྣམས་ལ་ཆགས་
པར་ཡང་མི་འགྱུར་རོ། །འདས་པ་རྣམས་ལ་ཡང་དྲན་པར་གྱུར་ནས་རྗེས་སུ་འབྲེལ་བར་མི་བྱེད་དོ། །འདས་པ་རྣམས་ཀྱི་རོ་མྱང་བར་ཡང་མི་བྱེད་དོ། །དེ་ལྟར་ཡིད་ཀྱིས་ཆོས་རྣམས་ལ་ཚུལ་བཞིན་དུ་ཡིད་ལ་བྱེད་
པས་མངོན་པར་ཞེན་པར་མི་བྱེད་དོ། །ཆོས་རྣམས་ཐམས་ཅད་ཀྱང་ཡིད་ཀྱིས་རོ་མྱང་བར་མི་བྱེད་དོ། །སྲེད་པ་རྣམས་ཀྱིས་ཀྱང་ཕྲོགས་པར་མི་འགྱུར་རོ། །དེ་ལྟར་སྲེད་པ་དྲུག་གི་ཚོགས་རྣམས་ལས་ཀུན་ནས་
རྣམ་པར་གྲོལ་བའི་དགེ་སྦྱོང་ངམ་བྲམ་ཟེ་འམ་དེ་དག་དང་རིགས་འདྲ་བར་གྱུར་པ་རྣམས་ཀྱང་ཆོག་ཤེས་པ་ཡིན་ནོ། །དེ་ནས་དུས་དེའི་ཚེ་རྨ་བྱའི་མངའ་བདག་དེས་ཚིགས་སུ་བཅད་པའི་དབྱངས་ཀྱིས་བསྙད་པ་ཇི་ལྟར། 
སྲིད་པ་དྲུག་གི་ཡུལ་གྲོལ་བའི། །ཆོག་ཤེས་པ་ཡང་སྐྱོབ་པ་ཡིན། །སྤྲོ་མེད་རོ་ལ་ཞེན་མེད་པའི། །མཐར་ཐུག་པ་ཡི་བདེ་བར་འདོད། །དེ་ལྟར་གྱུར་པའི་གཟུགས་ལ་ནི། །གང་གིས་མཉམ་པར་བཞག་ལྟ་བ། 
གཟུགས་ཀྱི་རང་བཞིན་སྲེད་པ་རྣམས། །དེ་ཡི་སེམས་ལ་རབ་འཇུག་མིན། །རྣ་བས་སྒྲ་རྣམས་ལ་རེག་ནས། །ཡིད་ནི་རབ་ཏུ་སྦྱོར་མི་བྱེད། །དེ་ཡི་རྣ་བའི་རང་བཞིན་གྱིས། །འདོད་ཆགས་སྙིང་ཉིད་ལ་རྒྱུག་མིན། 
<pb id="66.81b"/>སྣ་ནི་ཡུལ་དང་ཡང་དག་ལྡན། །གང་ཕྱིར་དེ་ཁོ་ནར་རིག་པ། །གང་ཕྱིར་དེ་ཡི་ཡིད་ཀྱང་ནི། །སྣ་ཡང་སྐྱོན་གྱིས་འཆིང་བ་མིན། །བརྟན་པར་རོ་རྣམས་མྱངས་ནས་ཀྱང་། །ཡང་དག་པར་དེ་རྗེས་སུ་རྟོགས། །དེ་ཡི་ཡིད་ཀྱི་ཁང་
པར་ནི། །རོ་སྐྱེས་སྐྱོན་གྱིས་ཉམས་མི་བྱེད། །རྣམ་པ་སྣ་ཚོགས་རེག་བྱ་རྣམས། །ལུས་ཀྱིས་རེག་ནས་རྨོངས་མི་འགྱུར། །རེག་བྱའི་ཐབས་བླག་ཤེས་པ་དེའི། །བདེ་བ་མཐའ་ནི་ཡས་པར་འགྱུར། །འཐུན་དང་མི་འཐུན་
ཡིད་གང་ལ། །འགའ་ཞིག་ཆོས་རྣམས་ལ་བཟོད་པ། །རབ་ཏུ་བརྟན་པ་བྲག་འདྲ་བར། །དེ་ཡི་ཡིད་ནི་ཡོངས་སུ་བསྒྲགས། །ཤེས་བྱ་བའོ། །དེ་ལྟར་དགེ་སྦྱོང་དང་བྲམ་ཟེ་ཡང་སྲེད་པ་དང་ཀུན་ནས་རྣམ་པར་
གྲོལ་བ་དེ་དག་རྣམས་ནི་ཆོག་ཤེས་པར་ཡོངས་སུ་བསྒྲགས་པ་ཡིན་ནོ། །དེ་ལྟ་དེ་ལྟར་རྨ་བྱའི་མངའ་བདག་དེ་ཉིད་ཀྱིས་འཐབ་བྲལ་བ་དེ་དག་དང་དགའ་ལྡན་པ་དེ་རྣམས་ལ་གཙུག་ལག་གི་ཆོས་རྣམས་སྟོན་པར་བྱེད་དོ། །ཆོས་
གཞན་ཡང་ཐེག་པ་ཆེན་པོ་ལ་རབ་ཏུ་གནས་པའི་དགེ་སྦྱོང་ངམ་བྲམ་ཟེ་རྣམས་ཀྱིས་ཀྱང་ཡིད་ལ་བྱའོ། །འདི་དག་ཀྱང་གང་ཞེ་ན། འདི་ལྟ་སྟེ་ཡུལ་རྣམས་ལ་འཇིགས་པར་ལྟ་བ་ཞེས་བྱ་བའོ། །བདེ་བའི་མཆོག་རྣམས་འབྱུང་
བར་བྱེད་པའོ། །དགེ་སྦྱོང་ངམ་བྲམ་ཟེ་རྣམས་ཡུལ་གང་ཡིན་པ་ལས་ཀྱང་བཞིན་གཞན་དུ་ལྟ་བར་བྱེད་དོ། །གང་གི་ཚེ་མིག་གིས་གཟུགས་རྣམས་རྗེས་སུ་མཐོང་བར་གྱུར་ན། དེའི་ཚེ་མིག་གི་རྣམ་པར་ཤེས་པ་སྐྱེས་པ་ལ་
ཡིད་ཀྱི་རྣམ་པར་ཤེས་པས་ཉམས་སུ་མྱོང་བར་གྱུར་པ་ན་རྣམ་པར་འབྱེད་པར་བྱེད་དོ། ཇི་ལྟར་འདིར་འོངས་པའི་ཡུལ་འདི་ལ་ནི་འདུན་པའི་འདོད་ཆགས་ཀྱང་སྤང་བར་བྱའོ། །བདག་རབ་ཏུ་འཆིང་བར་བྱེད་པ་པོའི་
ཡུལ་འདི་ལ་འདུན་པའི་འདོད་ཆགས་ལས་ཀུན་དུ་སྐྱེས་པའི་འཇིགས་པ་རྣམས་འབྱུང་བར་འགྱུར་བས། འདུན་པའི་འདོད་ཆགས་རབ་ཏུ་གཞོམ་པར་བྱའོ། །སྲེད་པ་རྣམས་ནི་བསྐམ་པར་བྱའོ། །ཚུལ་བཞིན་
<pb id="66.82a"/>མ་ཡིན་པའི་ཡིད་ལ་ཡང་སྤང་བར་བྱའོ། །ཡུལ་མཐོང་བ་དང་ལྷན་ཅིག་ཉིད་དུ་ཇི་ལྟར་ཀུན་དུ་རྟོག་པ་སྐྱེས་པར་གྱུར་པས་དེ་ལྟར་ཡང་རྣམ་པར་ཤེས་པ་སྐྱེ་བ་ཡིན་ནོ། །དེ་ཡང་འདོད་ཆགས་དང་ལྷན་ཅིག་འགྲོགས་
པར་གྱུར་པ་འམ། དེ་ཡང་ཞེ་སྡང་དང་ལྷན་ཅིག་ཏུ་འགྲོགས་པ་དེ་དག་འདིས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ཉོན་མོངས་པ་ཅན་གྱི་མཐར་ཐུག་པའི་ཡིད་ལ་བྱེད་པ་འདི་དག་བདག་ལ་སྐྱེས་ལ། དེ་དག་གིས་ཀྱང་
བདག་ལ་ཕན་པ་མ་ཡིན་པ་རྣམས་འབྱུང་བར་འགྱུར་རོ། །འཇིག་རྟེན་འདི་དང་ཕ་རོལ་དུ་ཡང་བདེ་བར་མི་འགྱུར་ལ། ཉོན་མོངས་པས་ནི་བདག་གི་དོན་དུ་མི་འགྱུར་ཞིང་བདེ་བར་ཡང་མི་འགྱུར་རོ། །འདི་དག་རྣམས་ནི་སེམས་
ཅན་ཐམས་ཅད་ཀྱི་འཆིང་བར་གྱུར་པ་ཡིན་ཏེ། དེ་ཡང་གང་གི་ཚེ་དགེ་སྦྱོང་ངམ་བྲམ་ཟེ་རྣམས་ཀྱིས་ཡུལ་རྣམས་དེ་ལྟར་ཡོངས་སུ་རྟོག་པར་བྱེད་པ་དེའི་ཚེ་འདིའི་སྙིང་ལ་འདུན་པའི་འདོད་ཆགས་ཀུན་དུ་སྐྱེས་པར་གྱུར་པ་གང་
ཡིན་པ་དེ་དག་རྣམས་ཐམས་ཅད་ཀྱི་ཐམས་ཅད་དུ་རབ་ཏུ་བྲལ་བར་འགྱུར་བ་འམ་བསྐྱུངས་པར་འགྱུར་རོ། །དེ་ཇི་ལྟ་བ་ཁོ་ནར་མིག་གིས་གཟུགས་རྣམས་ཡང་དག་པ་ཇི་ལྟ་བར་སོ་སོར་རྟོག་པར་བྱེད་པ་དེ་ཁོ་ན་བཞིན་དུ་རྣ་བའི་
སྒྲ་རྣམས་སྐྱེས་པ་ཡང་སོ་སོར་རྟོག་པར་བྱེད་དོ། རྣ་བའི་རྣམ་པར་ཤེས་པ་འདི་སྐྱེས་པ་ནི་རྣ་བའི་རྐྱེན་དང་དེ་སྐྱེད་པ་ཡིད་ལ་བྱེད་པའི་རྐྱེན་གྱིས་བདེ་བར་ཀུན་དུ་ཚོར་བ་འམ་སྡུག་བསྔལ་གྱི་ཚོར་བ་འམ། དེ་ལས་
སྐྱེས་པའི་རྣམ་པར་ཤེས་པའི་དབང་དུ་བྱས་པ་རྣམ་པ་དེ་ལྟ་བུའི་ཡིད་ལ་བྱེད་པ་རྣམས་བདག་ལས་སྐྱེས་སོ། །འདོད་ཆགས་ལྷག་པར་གྱུར་པ་འམ། ཞེ་སྡང་ལྷག་པར་གྱུར་པ་འམ། གཏི་མུག་ལྷག་པར་གྱུར་པ་ཡང་
རུང་སྟེ། རྣམ་པར་ཤེས་པ་དེ་མར་མེའི་འོད་བཞིན་དུ་འདྲ་བར་གྱུར་པ་རྒྱུད་དང་ཀུན་དུ་འབྲེལ་བའི་རྣམ་པར་ཤེས་པ་གཞན་གྱིས་དེ་རྣམ་པར་ཤེས་པར་བྱེད་པ་ནི། ཇི་ལྟར་བདག་ལ་མི་དགེ་བའི་ཡིད་ལ་བྱེད་པ་འདི་
<pb id="66.82b"/>སྐྱེས་སོ་ཞེས་དེས་ཡིད་ལ་བྱེད་པ་མི་དགེ་བ་དེ་དེ་ཉིད་དུ་མངོན་པར་ཤེས་སོ། །དེ་ཇི་ལྟ་བ་བཞིན་དུ་སོ་སོར་ཤེས་ཤིང་རྐྱེན་ཀྱིས་བྱུང་བའི་མི་དགེ་བ་རྣམས་སྤོང་བར་བྱེད་དོ། །དེ་གང་གི་ཚེ་མི་དགེ་བའི་ཆོས་རྣམས་ཡོངས་
སུ་སྤོང་བར་བྱེད་པ་དེའི་ཚེ་ན་དགེ་བའི་ཆོས་གཞན་རྣམས་ཀྱིས་ཀྱང་ཡོངས་སུ་གང་བར་ཡང་འགྱུར་རོ། །འདིར་ཡང་དག་པ་ཇི་ལྟ་བ་བཞིན་དུ་ཡུལ་རྣམས་ལྟ་བར་བྱེད་པ་ན་ཡང་ཚུལ་བཞིན་ཡིད་ལ་བྱེད་པ་རྣམས་ནི་རབ་
ཏུ་སྟོབས་དང་ལྡན་པར་འགྱུར་ལ། ཚུལ་བཞིན་མ་ཡིན་པ་ཡིད་ལ་བྱེད་པ་རྣམས་ནི་མི་འབྱུང་བར་འགྱུར་རོ། །དགའ་བའི་འདོད་ཆགས་དང་ལྷན་ཅིག་འགྲོགས་པར་གྱུར་པ་འདིའི་སྲད་པའི་ཡང་འབྱུང་བ་ཅན་གྱི་སྲེད་པ་དང་ལྡན་
པར་མི་འགྱུར་རོ། །དེ་དེ་ཟད་པར་གྱུར་པས་རྣམ་པར་དག་པར་འགྱུར་རོ། །ཉོན་མོངས་པའི་རྙོག་པ་རྣམས་དང་བྲལ་བ་དང་། དེ་མི་དགེ་བའི་དྲི་མ་རྣམས་དང་བྲལ་བར་འགྱུར་ཞིང་ཐམས་ཅད་དུ་ཡང་བདེ་བར་འགྱུར་རོ། །
དེ་དག་གི་ཕྱིར་ན་ཡང་དགེ་སྦྱོང་ངམ་བྲམ་ཟེ་འམ་གཞན་དག་རྣམས་ཀྱིས་ཀྱང་དང་པོ་ཁོ་ནར་ཡུལ་རྣམས་ལ་འདུན་པའི་འདོད་ཆགས་སྐྱེས་པར་གྱུར་པའི་མི་དགེ་བ་རྣམས་རབ་ཏུ་གཞོམ་པར་བྱའོ། །དགེ་བ་རྣམས་
ཀྱང་རྟག་པར་མང་དུ་སོ་སོར་དཔྱད་པར་བྱའོ། །སྡིག་པ་མི་དགེ་བར་གྱུར་པའི་ཆོས་རྣམས་ཐམས་ཅད་ཀྱང་རབ་ཏུ་གཞོམ་པར་བྱའོ། །དེ་བཞིན་དུ་རྣ་བས་ཀྱང་སྒྲ་རྣམས་ཐོས་ནས་ཡང་དག་པ་ཇི་ལྟ་བ་ཁོ་ནར་དགེ་བའི་
རྣམ་པར་ཤེས་པ་རྣམས་སོ་སོར་བསྐྱེད་པར་བྱའོ། །གཞན་ཡང་དགེ་སྦྱོང་ངམ་བྲམ་ཟེ་དང་དེ་དག་ཉིད་དང་དེའི་རིགས་ཅན་རྣམས་ཀྱིས་ཀྱང་སྣས་དྲི་རྣམས་བསྣམས་ནས་ཇི་ལྟར་ཤེས་པར་བྱེད་པ་ཡིན་ན། འདི་ནི་སྣའི་
རྐྱེན་དང་དྲིའི་རྐྱེན་ལས་ཀྱང་སྣའི་རྣམ་པར་ཤེས་པ་སྐྱེ་བར་འགྱུར་ལ། དེ་སྐྱེས་པའི་ཡིད་ལ་བྱེད་པའི་རྐྱེན་ཀྱིས་ཀྱང་གང་གི་ཚེ་མི་དགེ་བའི་ཡིད་ལ་བྱེད་པ་སྐྱེས་པར་གྱུར་པ་དེའི་ཚེ། དགེ་སྦྱོང་ངམ་བྲམ་ཟེ་འདི་དག་
<pb id="66.83a"/>གིས་རྣམ་པར་ཤེས་པ་ཡིན་ཏེ། ཇི་ལྟར་མི་དགེ་བའི་ཆོས་སྡིག་པ་ཅན་འདི་དག་སྐྱེས་པར་གྱུར་ཏོ། །དེས་ཀྱང་བདག་ལ་དོན་མ་ཡིན་པ་རྣམས་འབྱུང་བར་འགྱུར་རོ། །བདེ་བ་མ་ཡིན་པ་འདི་དག་བདག་གིས་ཡོངས་
སུ་སྤང་བར་བྱའོ། །དེ་གང་གི་ཚེ་མི་དགེ་བའི་ཡིད་ལ་བྱེད་པ་དེ་དག་རྣམས་ཡོངས་སུ་སྤོང་བར་བྱེད་པ་དེའི་ཚེ། འདི་ཡང་དག་པ་ཇི་ལྟ་བ་བཞིན་དུ་སོ་སོར་རྟོག་པར་བྱེད་དོ། །དེའི་ཚེ་འདི་ལ་ཚུལ་བཞིན་ཡིད་ལ་བྱེད་པ་རྣམས་
ལེགས་པར་སྐྱེ་བར་འགྱུར་རོ། །དེ་ཚུལ་དང་མཐུན་པའི་ཡིད་ལ་བྱེད་པ་དེ་དང་ཡང་དག་པར་ལྡན་པས་དགའ་བའི་འདོད་ཆགས་དང་ལྡན་པའི་སྲེད་པ་རྣམས་རབ་ཏུ་འཇོམས་པར་བྱེད་དོ། །དེ་སླར་ཡང་དྲི་དེ་ཉིད་ལ་སོ་སོར་རྟོག་
པར་བྱེད་དེ། དེ་ལྟར་སོ་སོར་རྟོགས་པར་གྱུར་པ་ན་དེ་ཐམས་ཅད་དུ་དྲི་རྣམས་ཐམས་ཅད་ལ་མངོན་པར་ཆགས་པར་མི་འགྱུར་རོ། །དེ་རབ་ཏུ་བཅོམ་པ་ལས་ཀྱང་སྐྱིད་པར་འགྱུར་རོ། །དེ་ཇི་ལྟ་ཇི་ལྟར་ཡང་དག་པར་ཇི་
ལྟ་བར་ཡུལ་རྣམས་མངོན་པར་ཤེས་པར་གྱུར་པ་དེ་ལྟ་དེ་ལྟར་ཤིན་དུ་མཐར་ཐུག་པ་མཆོག་གི་བདེ་ལེགས་རྣམས་འཐོབ་པར་འགྱུར་རོ། །དེ་ལྟར་སྣས་ཀྱང་དྲི་རྣམས་བསྣམས་ནས་ཡང་དག་པ་ཇི་ལྟ་བ་བཞིན་
དུ་ལྟ་བས་དྲི་དེ་དག་རྣམས་ལ་ཀུན་དུ་ཆགས་པར་མི་འགྱུར་རོ། །གཞན་ཡང་དགེ་སྦྱོང་དང་བྲམ་ཟེ་དེ་དག་རྣམས་ཉིད་ཀྱི་ལྕེས་རོ་རྣམས་མྱངས་པར་བྱས་པ་ན་ཡང་། གང་དེ་ལ་མི་དགེ་བའི་འདུན་པའི་འདོད་
ཆགས་སྐྱེས་པར་གྱུར་པ་དེ་དག་རྣམས་ཀྱང་འདིས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཏེ། ཇི་ལྟར་ལྕེའི་རྐྱེན་གྱིས་དང་རོའི་རྐྱེན་གྱིས་ཀྱང་ལྕེའི་རྣམ་པར་ཤེས་པ་སྐྱེ་བར་འགྱུར་ཞིང་། དེ་སྐྱེད་པའི་ཡིད་ལ་
བྱེད་པའི་རྐྱེན་ལས་ཀྱང་ལྕེའི་རྣམ་པར་ཤེས་པ་སྐྱེ་བ་ཡིན་ནོ། །རྣམ་པ་དེ་ལྟ་བུ་རྣམས་ཀྱི་མཚན་ཉིད་ལས་སྐྱེས་པའི་ལྕེའི་རྣམ་པར་ཤེས་པ་ལ་དེ་མངོན་པར་ཞེན་པར་མི་བྱེད་དོ། །དེ་ལ་ཀུན་དུ་ཆགས་པར་ཡང་མི་
<pb id="66.83b"/>བྱེད་དོ། །ཡང་དག་པ་ཇི་ལྟ་བ་བཞིན་དུ་ཡང་ལྕེའི་རྣམ་པར་ཤེས་པ་དེ་ཤེས་སོ། །དེ་གང་གི་ཚེ་ཡང་དག་པར་ཤེས་པ་དེའི་ཚེ་རོ་ལ་དམིགས་པའི་རྣམ་པར་ཤེས་པ་དགའ་བའི་འདོད་ཆགས་དང་ཀུན་དུ་ལྡན་པའི་སྲེད་པས་མི་འཆིང་
ངོ་། །དེ་དེ་ལས་གྲོལ་བས་མཆོག་ཏུ་བདེ་བ་དང་ལྡན་པར་འགྱུར་རོ། །ཇི་ལྟ་ཇི་ལྟར་ཡུལ་རྣམས་ཡང་དག་པ་ཇི་ལྟ་བ་བཞིན་དུ་མངོན་པར་ཤེས་པར་གྱུར་པ་ན་ཡང་། དེ་ལྟ་དེ་ལྟར་དྲི་མའི་རྙོག་མ་རྣམས་དང་རྣམ་པར་བྲལ་བའི་
མཐར་ཕྱིན་པའི་བདེ་བ་རྣམས་འཐོབ་པའོ། །དེ་ལྟར་དགའ་བའི་འདོད་ཆགས་དང་ཀུན་དུ་ལྡན་པའི་སྲེད་པ་རྣམས་ཀྱིས་མི་འཆིང་ངོ་། །ཡང་དག་པ་ཇི་ལྟ་བ་བཞིན་དུ་དེས་ལྕེའི་རོ་རྣམས་ཐམས་ཅད་དང་། གནས་སྐབས་
ཐམས་ཅད་དུ་ཇི་ལྟ་བ་བཞིན་དུ་རྟོགས་ནས། ལུས་ཀྱི་རེག་བྱའི་ཡུལ་རྣམས་ལ་ཀུན་དུ་ལྟ་བར་བྱེད་དེ། དེ་ལ་ལུས་ཀྱི་རྐྱེན་དང་རེག་བྱའི་རྐྱེན་དང་དེ་སྐྱེད་པའི་ཡིད་ལ་བྱེད་པའི་རྐྱེན་ལས་ཀྱང་རེག་བྱའི་རྣམ་པར་ཤེས་པ་
སྐྱེ་བར་འགྱུར་རོ། །གསུམ་པོ་རྣམས་འདུས་པ་ལས་ནི་རེག་བྱའོ། །རེག་བྱ་དང་ལྷན་ཅིག་འགྲོགས་ནས་ཚོར་བ་དང་འདུ་ཤེས་དང་སེམས་པའོ། །དེ་ཡང་དགེ་སྦྱོང་དང་བྲམ་ཟེ་འདི་དག་གིས་ཡང་དག་པ་ཇི་ལྟ་བར་རེག་
བྱ་དེ་ཉིད་ལ་ཀུན་དུ་ལྟ་བར་བྱེད་དེ། རེག་བྱ་འདི་དག་ནི་རྟག་པ་དང་བརྟན་པ་དང་ཐེར་ཟུག་པ་མ་ཡིན་ནོ། །གང་འདི་ལ་བདག་གིས་ཚུལ་བཞིན་མ་ཡིན་པ་ཡིད་ལ་བསྐྱེད་པར་གྱུར་ན། ཚུལ་བཞིན་མ་ཡིན་པར་
ཡིད་ལ་བྱེད་པ་དེས་བདག་ལ་དོན་མ་ཡིན་པ་རྣམས་འབྱུང་བར་འགྱུར་རོ། །བདེ་བར་མི་འགྱུར་ཞིང་ཕན་པར་ཡང་མི་འགྱུར་རོ། །དེ་གང་གི་ཚེ་རེག་བྱ་དེ་ཡང་ཇི་ལྟ་བ་བཞིན་དུ་ཀུན་ནས་རྟོགས་པར་འགྱུར་ཞིང་ཚུལ་བཞིན་དུ་
ཡིད་ལ་བྱེད་པས་སོ་སོར་རྟོག་པར་བྱེད་པ་ན། དེའི་ཚེ་འདི་དགའ་བའི་འདོད་ཆགས་དང་ལྡན་པར་གྱུར་པའི་སྲེད་པས་གནོད་པར་མི་འགྱུར་རོ། །ཡུལ་གྱི་སྟོབས་ཀྱིས་ཀྱང་ཀུན་དུ་སྦྱོར་བར་མི་བྱེད་དོ། །ཐབས་རྣམས་ཐམས་
<pb id="66.84a"/>ཅད་ཀྱིས་ལུས་ཀྱི་རེག་བྱ་རྣམས་ཇི་ལྟ་བ་བཞིན་དུ་ཀུན་དུ་བརྟགས་པར་གྱུར་ནས་ཡིད་ཀྱིས་ཀྱང་ཆོས་ལ་ཀུན་དུ་ལྟ་བར་བྱེད་དོ། ཇི་ལྟར་ཡིད་ཀྱི་ཆོས་རྣམས་ཡིན་ན། འདི་ན་ཡིད་ཀྱི་རྐྱེན་དང་ཆོས་ཀྱི་རྐྱེན་ལས་ཀྱང་
ཡིད་ཀྱི་རྣམ་པར་ཤེས་པ་དགེ་བ་འམ་མི་དགེ་བ་འམ་ལུང་དུ་མ་བསྟན་པ་ཡང་སྐྱེ་བར་འགྱུར་རོ། །དེ་ལ་གང་གི་ཚེ་མི་དགེ་བ་ལ་དམིགས་པར་གྱུར་པའི་ཡིད་ཀྱི་རྣམ་པར་ཤེས་པ་ཚུལ་བཞིན་མ་ཡིན་པ་འབྱུང་བར་འགྱུར་བ་དེའི་ཚེ། རིག་
པར་འགྱུར་ཏེ་ཇི་ལྟར་བདག་ལས་སྐྱེས་པ་འདི་ནི་མི་དགེ་བའི་ཆོས་ཀྱི་དབང་དུ་བྱས་པའི་ཡིད་ཀྱི་རྣམ་པར་ཤེས་པ་སྐྱེས་པ་ཡིན་ལ། དགའ་བའི་འདོད་ཆགས་དང་ཀུན་དུ་ལྡན་པའི་སྲེད་པ་ཡིད་ལ་བྱུང་བས་ནི་བདག་དོན་མེད་པར་
འགྱུར་རོ། །ཕན་པར་མི་འགྱུར་ཞིང་བདེ་བར་ཡང་མི་འགྱུར་རོ། །གང་དེ་ཁོ་ན་ལྟར་ཆོས་རྣམས་ཀྱི་འབྱུང་བ་དཔྱོད་པར་བྱེད་ཅིང་། དེ་ལྟར་ཆོས་རྣམས་ལ་ཆོས་ཀྱིས་རྗེས་སུ་ལྟ་བས་གནས་པར་གྱུར་པ་ནི། ཆོས་རྣམས་ཐམས་
ཐམས་ཅད་ཀྱི་ཡང་རང་གི་མཚན་ཉིད་དང་སྤྱིའི་མཚན་ཉིད་ལ་ཇི་ལྟ་བ་བཞིན་དུ་རྗེས་སུ་ལྟ་བས་དགའ་བའི་འདོད་ཆགས་དང་ལྷན་ཅིག་མཚུངས་པར་ལྡན་པའི་སྲིད་པ་ཡང་འབྱུང་བ་ཅན་གྱི་སྲེད་པ་རྣམས་ཀྱིས་འཆིང་བར་མི་འགྱུར་
རོ། །དེ་དགའ་བའི་འདོད་ཆགས་ཀྱིས་བྱས་པའི་སྲེད་པ་དེ་དག་རྣམས་ལས་གྲོལ་བས་མཆོག་ཏུ་བདེ་བ་དང་ལྡན་པར་འགྱུར་རོ། །ཆོས་རྣམས་ཀྱི་ཡང་འཕེལ་བ་དང་འགྲིབ་པ་ཤེས་པར་འགྱུར་རོ། །དེ་ལྟར་གང་གི་ཚེ་ཇི་ལྟ་བ་བཞིན་དུ་
ཡུལ་རྣམས་ཐམས་ཅད་ལ་ཡང་སོ་སོར་རྟོག་པར་བྱེད་པ་དེའི་ཚེ་འདི་ལ་ཡང་དག་པའི་ཤེས་པ་སྐྱེ་བར་འགྱུར་རོ། །དེའི་ཡང་དག་པའི་ཤེས་པ་དེས་ཉོན་མོངས་པ་རྣམས་ཟད་པར་བྱེད་དོ། །དེ་ཉོན་མོངས་པ་ཟད་པས་ཀྱང་ཟག་པ་མེད་
པའི་ཡེ་ཤེས་སྐྱེ་བར་འགྱུར་རོ། །དེ་དེ་དང་ཡང་དག་པར་ལྡན་པས་གོ་འཕང་གི་མཆོག་འཐོབ་པར་འགྱུར་རོ། །དེ་ལྟར་དགེ་སྦྱོང་ངམ་བྲམ་ཟེ་འམ་གཞན་ཡང་དེའི་རིགས་ཅན་རྣམས་ཀྱིས་རྟག་པ་ཉིད་དུ་ཡུལ་རྣམས་ལ་ཡིད་
<pb id="66.84b"/>ཆེས་པར་མི་བྱའོ། །དགྲ་ལྟ་བུར་གྱུར་པ་ཡིན་པ་གང་གི་ཕྱིར་ཡུལ་རྣམས་ནི་བཏང་སྙོམས་སུ་གཞག་པར་བྱ་སྟེ། སྲོག་ཆགས་རྣམས་ཐམས་ཅད་ཐུལ་འོག་དུ་འཇུག་པར་བྱེད་པ་ཡིན་ནོ། །དེའི་ཕྱིར་ཇི་སྲིད་དུ་ཟག་པ་མེད་པའི་ཡེ་ཤེས་སྐྱེས་པར་མ་གྱུར་པ་དེ་
སྲིད་དུ་ཡུལ་རྣམས་ལ་ནམ་ཡང་འགའ་ཞིག་ལ་ཡང་ཡིད་ཆེས་པར་མི་བྱའོ། །རྐོ་ཏྲོག་ཅན་དེ་དག་ནི་གྲོགས་པོའི་གཟུགས་སུ་འཆོས་པའི་དགྲ་རྣམས་ཡིན་ཞིང་། འཁོར་བའི་འཆིང་བ་རྣམས་ཐམས་ཅད་ཀྱང་དེ་དག་རྣམས་ཡིན་ནོ། །དེ་ནས་དེའི་དུས་
དེར་རྨ་བྱའི་མངའ་བདག་དེས་ཚིགས་སུ་བཅད་པ་བརྗོད་པ་ཇི་ལྟར། ཡུལ་གྱི་དེ་ཉིད་མཐོང་བ་ཡིས། །ཡེ་ཤེས་ལྕགས་ཀྱུས་འཛིན་པར་བྱེད། །དེས་མ་བཟུང་བས་མི་བཟད་གཡོ། །དོན་མིན་ཐམས་ཅད་བྱེད་པར་འདོད། །ཡུལ་གྱི་བསམ་པ་
རྨོངས་པ་རྣམས། །ཀུན་དུ་རྟོག་པ་སྙིང་ལ་སེམས། །འཚོ་བའི་བསམ་པ་ཀུན་སྡོམ་པའི། །འཆི་བདག་ཞགས་པ་འདིར་འོང་འགྱུར། །ཡང་མོའི་སེམས་ཀྱི་སྲོག་ཆགས་རྣམས། །ཡུལ་རྣམས་ཀྱིས་ནི་ཡོངས་སུ་དྲངས། །གཏི་མུག་
གིས་ནི་ཡོངས་བསླུས་པས། །ཀུན་རྨོངས་ཀྱིས་ཀྱང་ཤེས་པ་མིན། །གཡོ་བས་ཡུལ་རྣམས་ཐམས་ཅད་ནི། །དྲི་ཟའི་གྲོང་ཁྱེར་འདྲ་བ་ཡིན། །སྡུག་བསྔལ་ཀུན་དུ་སྤེལ་བྱེད་དེ། །དམྱལ་བ་ཡི་ཡང་རྒྱུ་རྣམས་ཡིན། །འདོད་པས་
རྣམ་རྨོངས་བྱིས་པ་རྣམས། །ཡུལ་རྣམས་མེ་ཡིས་སྲེག་པར་བྱེད། །སྲེག་བཞིན་དུ་ཡང་མི་གོ་བར། །དེ་ཉིད་ལ་ནི་ཡོངས་སུ་འཇུག །ཀུན་རྟོག་ལས་ནི་འདོད་ཆགས་སྐྱེ། །ཆགས་ལས་ཁོང་ཁྲོ་རབ་ཏུ་འཇུག །ཁྲོ་བས་
གཟིར་བའི་སྐྱེས་བུ་ནི། །དམྱལ་བའི་རྗེས་སུ་རྒྱུག་པར་འགྱུར། །དེ་ཕྱིར་འདོད་པ་ཡོངས་སུ་སྤོངས། །མཁས་པས་ཁྲོ་བ་ཞི་བར་གྱིས། །གཏི་མུག་མྱུར་དུ་ཡོངས་སྤངས་ནས། །མྱ་ངན་འདས་པ་མངོན་དུ་འགྱུར། །དགྲ་བོ་བཞིན་
དུ་ཡུལ་ཤེས་བྱ། །གྲོགས་པོ་དང་འདྲ་མྱ་ངན་འདས། །མྱང་འདས་ཡུལ་ཅན་བརྟན་པ་ནི། །མྱ་ངན་འདས་པ་རྟོགས་པར་འགྱུར། །དེ་ལྟར་རྨ་བྱ་རྣམས་ཀྱི་བདག་པོ་དེས་ལྷ་དེ་དག་རྣམས་ལ་གཙུག་ལག་གི་མདོ་དེ་དག་སྟོན་པར་
<pb id="66.85a"/>བྱེད་དོ། །ཆོས་གཞན་ཡང་ལེགས་པར་བསྲུང་བར་བྱ་བ་གཅེས་པ་ཡོད་དོ། །འདི་ཡང་གང་ཞེ་ན། འདི་ལྟ་སྟེ། སེམས་ལ་ཡིད་ཆེས་པར་མི་བྱའོ། །འདི་ན་དགེ་སྦྱོང་ངམ་བྲམ་ཟེ་འམ་གཞན་ཡང་དེའི་རིགས་ཅན་རྣམས་ཀྱིས་
ཀྱང་ཇི་སྲིད་འཚོའི་བར་དུ་དེ་ལྟར་སེམས་ལ་ཡིད་ཆེས་པས་བགྲོད་པར་མི་བྱའོ། །དེ་དག་ཀྱང་གང་གི་ཕྱིར་ཀུན་དུ་གཡོ་བར་གྱུར་པ་བཟློག་ཏུ་མེད་པའི་རང་བཞིན་གྱ་གྱུས་རྣམ་པར་གནས་པ་མེད་པ་ཡུལ་རྣམས་ལ་བརྐམ་པར་གྱུར་པ་
ཡོངས་སུ་སྐྱེས་པར་བྱེད་པ་འདིས་ཀྱང་བྱིས་པ་སོ་སོའི་སྐྱེ་བོ་རྣམས་ཐམས་ཅད་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་འགྲོ་བ་ལ་རྣམ་པ་དུ་མར་ཡོངས་སུ་འཁྱམ་པར་བྱེད་དོ། །ནམ་ཞིག་ཀྱང་འདི་དག་དང་ཡོངས་སུ་འདྲིས་
པར་འབྱུང་བར་མི་འགྱུར་ཏེ། ཡུལ་འགྱུར་ཟློག་ཅན་འདི་དག་རྣམས་ཀྱིས་ཀུན་དུ་རྨོངས་པར་གྱུར་པས། བྱིས་པ་སོ་སོའི་སྐྱེ་བོ་རྣམས་ཐམས་ཅད་ཀྱང་དམྱལ་བ་དང་ཡི་དགས་དང་དུད་འགྲོ་རྣམས་སུ་ལན་ཅིག་དང་ཕོགས་
ཅིག་མ་ཡིན་པར་ཡོངས་སུ་འཁོར་བར་བྱེད་དོ། །དེ་ལྟ་ན་ཡང་སྐྱོ་བ་སྐྱེ་བར་ཡང་མི་འགྱུར་རོ། །དེ་ལྟར་དེ་དག་ནི་ཐམས་ཅད་འཇིག་པར་བྱེད་པའི་དྲག་ཅིང་རྩུབ་པར་གྱུར་པའི་སྡུག་བསྔལ་ཅན་ནི་འཁོར་བ་ཡིན་ནོ། །དེའི་ཕྱིར་
ཤིན་དུ་མི་བཟད་ཅིང་མཆོག་ཏུ་དྲག་པར་གྱུར་པའི་སེམས་འདི་ལ་ཇི་སྲིད་དང་ཇི་སྲིད་དུ་འཕགས་པའི་རྒྱས་མ་བཏབ་པ་དེ་སྲིད་དུ་ཡིད་ཆེས་པར་མི་བྱའོ། །ཇི་སྲིད་དུ་རྒྱུན་དུ་ཞུགས་པའི་འབྲས་བུ་ཐོབ་པར་མ་གྱུར་གྱི་བར་དུ་སྟེ། 
ཕྱི་ནས་ནི་ངན་སོང་གི་སྒོ་བཅད་པར་འགྱུར་རོ། །གཞན་དུ་ན་ནི་འགྲོ་བ་རྣམས་ཐམས་ཅད་དུ་རྒྱུ་བ་དང་སྡུག་བསྔལ་རྣམས་ཐམས་ཅད་དང་བཅས་པར་འགྱུར་རོ། །འཆིང་བ་རྣམས་ཐམས་ཅད་ཀྱིས་བཅིངས་པར་གྱུར་པ་
རྗེས་སུ་འབྲེལ་པ་རྣམས་ཐམས་ཅད་དང་ཀུན་ནས་ལྡན་པ་མཆོག་ཏུ་བསྒྲུབ་པར་དཀའ་བ་མཆོག་ཏུ་གདུལ་བར་དཀའ་བར་གྱུར་པ་ཡིན་ནོ། །དེའི་ཕྱིར་ཐེག་པ་ཆེན་པོ་ལ་རབ་ཏུ་གནས་པའི་དགེ་སྦྱོང་ངམ་བྲམ་ཟེ་འམ་
<pb id="66.85b"/>གཞན་ཡང་དེའི་རིགས་ཅན་རྣམས་ཀྱིས་ཀྱང་རུང་སྟེ། བརྒྱ་ལ་ནམ་ཞིག་ཀྱང་ཡིད་ཆེས་པར་མི་བྱའོ། །དེ་ནས་དེའི་ཚེ་རྨ་བྱ་རྣམས་ཀྱི་མངའ་བདག་དེས་ཚིགས་སུ་བཅད་པའི་དབྱངས་ཀྱིས་བསྙད་པ་ཇི་ལྟར། རྒལ་
དཀའ་མྱུར་དུ་དྲི་བྲལ་དང་། །སེམས་ཅན་ཀུན་ལ་འགྱུར་བ་ཆེ། །སེམས་ནི་སྐྱེ་དགུ་ཐམས་ཅད་ལ། །རྒྱལ་པོ་བཞིན་དུ་རབ་ཏུ་འཇུག །མཐོང་བ་མེད་དང་འཇིགས་བཅས་པའི། །ལས་ཀྱིས་དམྱལ་
བ་གཡོ་བ་འདི། །གང་གི་སེམས་འཛིན་དེ་ཤེས་རབ། །དེ་ནི་འགྲོ་བའི་མཆོག་ཏུ་འགྲོ། །དེ་བཞིན་བདེ་བའི་གནས་སུ་གཞོལ། །དེས་ནི་ངན་འགྲོ་དག་ཏུ་འབབ། །དེ་ཉིད་བཏུལ་བས་དྲི་མེད་པའི། །མྱ་
ངན་འདས་པ་རྟོགས་པར་འགྱུར། །བདེ་དང་སྡུག་བསྔལ་བྱེད་པ་སེམས། །དེ་བཏུལ་བ་ལས་བདེ་བ་འབབ། །ལས་རྣམས་རྣམ་པ་སྣ་ཚོགས་པ། །སེམས་ཀྱི་འཕེན་པའི་རྗེས་སུ་འཇུག །དེ་ཕྱིར་
སེམས་ནི་རྟག་ཏུ་སྲུངས། །དེ་བརྟུལ་བས་ཀྱང་བདེ་བ་འབྱུང་། །གང་གི་ཡིད་ནི་རབ་ཞི་བ། །དབང་པོ་སྤྱོད་ཡུལ་ལས་རབ་ཞི། །སྐྱེ་དང་མྱ་ངན་བྲལ་བའི་དེ། །གོ་འཕང་ནད་མེད་དག་ཏུ་སོང་། །དེ་ལྟར་
རྨ་བྱ་རྣམས་ཀྱི་མངའ་བདག་དེས་འཐབ་བྲལ་གྱི་ལྷ་དེ་དག་རྣམས་དང་། དགའ་ལྡན་པ་རྣམས་ལ་བཅོམ་ལྡན་འདས་འཁོར་བ་འཇིག་གིས་གསུངས་པའི་གཙུག་ལག་གི་མདོ་དེ་བཤད་དོ། །དེ་ནས་ལྷ་དེ་དག་ཉིད་ཐམས་ཅད་ཀྱིས་
ཀྱང་དེ་ཡོངས་སུ་བསྐོར་ནས་ཀུན་དུ་གནས་ནས་ཆེས་རབ་ཏུ་རངས་པར་གྱུར་པའི་ཡིད་ཀྱིས་དེ་ལ་འདི་སྐད་ཅེས་བརྗོད་དོ། །ལེགས་སོ་ལེགས་སོ་སྐལ་བ་ཆེན་པོ་ཆོས་འདི་ནི་མཛེས་པ་ལགས་སོ། །ཐོག་མ་དང་བར་དང་ཐ་མར་
མཛེས་པར་གྱུར་པ་མྱ་ངན་ལས་འདས་པའི་མཐར་ཐུག་པར་གྱུར་པ་ཁྱོད་ཉིད་ཀྱིས་བདག་ཅག་ལ་བཤད་དོ། །དེ་ནས་ལྷ་དེ་དག་རྣམས་ལ་སླར་ཡང་རྨ་བྱའི་རྒྱལ་པོ་དེས་བརྗོད་པ་ཇི་ལྟར། གང་བདག་ཉིད་ཀྱིས་ལྷག་པའི་